40001001	Iesu Keliso tubunavo side bani'odi i tubugedi, taunina Kini Devida 'ana wauma 'wainega i souyeni we'e Devida Ebelamo 'ana wauma 'wainega i souyeni.
40001002	Begaidi side bani'odi, Ebelamo natuna Aisake, We'e Aisake natuna Iakobo, we'e Iakobo natunavo Iuda ma tainavo,
40001003	we'e Iuda natunavo Felesi wata Dela, inadi Temali, we'e Felesi natuna Esiloni, we'e Esiloni natuna Lami,
40001004	we'e Lami natuna Aminadaba, we'e Aminadaba natuna Nasoni, we'e Nasoni natuna Salimoni,
40001005	we'e Salimoni ma yana vavine Leabi natudi Bwasa, We'e Bwasa ma yana vavine Ludi natudi Obedi, we'e Obedi natuna Iese,
40001006	we'e Iese natuna Kini Devida. We'e Devida 'wainega i velamuga side bani'odi, Devida natuna Solomoni, we'e inana nagami Ulaia yana vavine,
40001007	we'e Solomoni natuna Lioboama, we'e Lioboama natuna Ebaya, we'e Ebaya natuna Esa,
40001008	we'e Esa natuna Iosefata, we'e Iosefata natuna Dielome, we'e Dielome natuna Usaia,
40001009	we'e Usaia natuna Iotama, we'e Iotama natuna Easi, we'e Easi natuna Esekaia,
40001010	we'e Esekaia natuna Manasa, we'e Manasa natuna Emoni, we'e Emoni natuna Iosia,
40001011	we'e Iosia natuna Iekonaia ma tainavo i tubuga i miamiani, tutuyanina 'waineye me Babiloni i maia me Isileli i 'ive'avinidi i nawedi yadi 'awalaweye.
40001012	We'e i nawediga Babiloni, 'wainega i velamuga side bani'odi, Iekonaia natuna Salatiela, we'e Salatiela natuna Selubabela,
40001013	we'e Selubabela natuna Abiuda, we'e Abiuda natuna Eliakimu, we'e Eliakimu natuna Asodi,
40001014	We'e Asodi natuna Sadoki, we'e Sadoki natuna Ekimu, we'e Ekimu natuna Eliuda,
40001015	we'e Eliuda natuna Eleasa, we'e Eleasa natuna Mateni, we'e Mateni natuna Iakobo,
40001016	we'e Iakobo natuna Iosefa. Iosefanina kumanina yana vavine Meli, we'e Melinidi Iesu kumanina i golegoleniga Keliso, Yaubada 'ana Venua'ivina, inana.
40001017	Bega 'ai'edi ta na lu'iawawaga Ebelamo 'wainega i na nago Kini Devida 'waineye 'aila'a 14. We'e Kini Devida 'wainega i na nago tutuyanina me Babiloni i maia me Isileli i nawedi yadi 'awalaweye 'adi 'aila'a 14. Wata tutuyanina 'wainega i na nagoga nika Keliso i tubuga wata 'aila'a 14, bega matatabudi ta na luvetubamidi tubudelidelidi wauma 'aitamogana.
40001018	Iesu Keliso yana tubuga side bani'odi. Meli, kumanidi Iesu inana, wata vavinenidi veveakutagonidi Iosefa faifaina, bola kebu i da nagiga 'aiseotogineye i miamia, siwe 'akonadi i 'aseta i miana 'Anu'anunu 'Atumaina yana toketokena 'wainega.
40001019	Iosefa kumanina toveakutagona i nuavita bwaikina Meli yadi miana faifaina, siwe fai yana sauluva tonovi'avadi bega kebu nuanuana Meli i na 'ivebunumayagidi nuanuana givagivayega i na bailedi.
40001020	Igodi yana nuanuananina i da 'idewaiga, lovane i 'eno'eno nika i 'enoneganega anelose i souyeni i voneni i vo, Iosefa, 'omu Kini Devida tubuna, kebu 'u na venuanaluga Meli 'adi nagi faifaina, we'e i mianaga 'Anu'anunu 'Atumaina yana toketokena 'wainega, 'asa'aiana 'u na nagidimo.
40001021	Mulieta i na venatuna, kwamana tamu iavetana i na tubuga 'u na goleni Iesu, 'ana saivila To'ita'ita'i, fai yana tomotoga i na 'ita'ita'iedi yadi sakona 'waidiega.
40001022	-
40001023	Bega Meli yadi miana wata Iesu yana tubuga faifaidi, basenadiotoga 'Auvea Yaubada i vona yana tolu'ivona 'wainega 'ana mogitana i souyeni i vo, Vavine ne'e'elina siwe i na miana, Kwamana iavetana i na tubuga, I na goleni Imanueli, 'ana saivila 'ida Yaubada taiadi.”
40001024	Mulieta Iosefa i tovoi, 'Auvea Yaubada yana anelose yana vona i vematayakeyakeni, Meli i nagidi, i nawedi yana vanuge.
40001025	Siwe kebu tamu tutuya taiadi i da veluaga i nagoga nika i venatuna, kwamananina Iosefa i goleni Iesu. S18 Luk 1:27,35 S21 Luk 1:31 S23 Ais 7:14
40002001	Elodi i ve-kini 'awalawa Iudia, yana tutuye Iesu i tubuga 'awalawanina nageneye 'atamana Bedeliema 'waineye. Kebu tutuya manamanawenaga nika tomotoga 'ifwaidi i le'wai Ielusalema. Tomotoganidi i maiaga inala yana 'eba lakayega yadi 'aseta bwaikina 'ubwana faifaidi.
40002002	I le'wai i velutoli i vo, Ava'aibe bei kwamana i tubuga 'omi me Diu yami Kini? 'A 'asetai tamu Kini i tubuga fai no'o bega tamu 'ubwana 'a 'iseni i laka, Kininina 'ana tugusa, bega 'a maia ma yama ve'ililibu 'a na 'odu 'waineye.”
40002003	Tutuyanina Kini Elodi yadi vonanina i nogai i venuafouviga bwaikina wata me Ielusalema matatabudi i kololo i vo, Bola Elodi wata Kini 'ivauna taiadi i na vetalaga, 'ida vita ta na veluagai.”
40002004	Mulieta tovelomu 'adi to'edakumetavo wata ve'etoboda 'adi tovevo i goleva'augidi 'waidie i velutoli i vo, Ava'aibe bei Keliso, Yaubada 'ana Venua'ivina i na tubuga?”
40002005	Yana velutoli i tutuli i vo, 'Atamana Bedeliema 'awalawa de'e Iudia nageneye. Basenadiotoga Yaubada yana Vona yana Buki nageneye tamu yana tolu'ivona Keliso yana tubuga faifaina side bani'odi i kilumi i vo,
40002006	'Omi me Bedeliema 'awalawa Iudia nageneye 'wa miamianiga, Yami 'atamana siaina siwe 'ana wagava bwaikina 'awalawanina nageneye. Fai 'waimiega tamu to'edakumeta bwaikina i na souyeni. To'edakumetanina yaku tomotoga me Isileli i na 'i'isave'avinidi.”
40002007	Vonanina Elodi i noganogaiga bega to'asetanidi i goledi i nagoi 'waineye 'aise'avadi i veifufu-giva. I velutoliedi nuanuana i na 'asetai ma'avia 'ubwananina i souyeni i 'iseni.
40002008	I velutoliedi i 'a'avana mulieta i vetunedi side bani'odi i voneyedi i vo, 'Wa na nagoi Bedeliema kwamana 'wa na luala-deweni, tutuyanina 'wa na veluagaiga 'wa na maia 'wa na voneku wata yau a na nago, 'waineye a na 'odu'odu.”
40002009	Elodi i vona'a'avana nika tomotoganidi i tauya. I nunagoi wata 'ubwananina i 'iseni debanagodiega, i 'edakumesedi i nagoga nika 'ubwana i 'ailove kwamana yana 'eba tubuga tabwaneye.
40002010	We'e tutuyanina to'asetanidi 'ubwana i'iseniga yadi sosoana kebu ta na vonaga 'adi vebae 'waidie.
40002011	Tutuyanina i le'wai i luku vanuge, kwamana wata inana Meli i 'isedi i miamia i 'odu kwamana 'waineye, ma yadi ve'ililibu i subiai, mulieta yadi venuanayega yadi nuakalikali i 'ewadi kwamana mataneye i yatodi. Nuakalikalinidi kukuafou, golida tutulina bwaikina, vane 'ailuga magaidi 'atumaidi, tamu Mulo we'e tamu Falanikisenisi, vanenidi wata tutulidi bwaikidi.
40002012	We'e Yaubada 'enoneganegayega tomotoganidi i vonedi kebu wata i na vilaviladi Elodi 'waineye, bega i viladi mali 'edeamo i nagoi yadi 'atamane. S5 Ion 7:42 S6 Mai 5:2 S11 Ais 60:6
40002013	Tutuyanina to'asetanidi i tauya i nunagoi, lovane Iosefa i 'enoneganega. 'Auvea yana anelose i souyeni 'waineye i voneni i vo, 'U na tovoi kwamana inana taiadi 'wa na dega 'wa na nagoi 'awalawa Itifita. Bei 'wa na miamia fai Kini Elodi kwamana i na lualeni nuanuana i na luvewafai, mulieta yau a na vonana 'awalawanina 'wa na 'iaweni.”
40002014	-
40002015	Bega Iosefa i tovoi kwamana inana taiadi lovane i dega i nago Itifita, bei i mianaga Kini Elodi i wafa. Yadi mia Itifita faifaina basenadiotoga Yaubada i vona yana Buki nageneye i vo, Natuku Itifitayega a goleni i mai.” Vonanina nagami tamu yana tolu'ivona i voneyeni, mulieta 'ana mogitana i souyeni. S15 Ose 11:1
40002016	We'e Elodi i lukamata-wayoga i 'asetai 'ubwana 'adi to'aseta i vekalieni begaidi i nuasako bwaikina. Yana tolugaviavo i vonedi i luku 'atamana matatabuna 'waidie, Bedeliema wata 'atamana siaidi 'waidie, kwakwama iavetadi 'adi malamala 'ailuga wata 'ifwaidi kebu 'adi malamala 'ailuga i da veluagadiga matatabudi i luvewafadi. I luvewafadiga fai 'ubwana 'adi to'aseta yadi vona 'wainega Elodi i 'asetai Iesu 'ana malamala 'ana vetonu bola kebu i da veluagaiga.
40002017	Kwakwama siaidi i leodiga faifaina basenadiotoga tolu'ivona 'ana wagava Ielemaia i vona-vagata. Tutuyanina i leodiga 'ana mogitana i souyeni i vo,
40002018	'Atamana Lema 'wainega vevine bonadi i nogai, 'we'wela wata taivonavona. Litieli 'adi wauma natudiavo faifaidi i taivonavona, kebu tamu aitoi 'ana fata nuadi i na 'iveagiagidi, fai matatabudi i wafa.” S18 Iel 31:15 Nag 35:19
40002019	-
40002020	I miamia Itifita nika Elodi i wafa, mulieta 'Auvea yana anelose i souyeni Iosefa 'waineye 'enoneganegayega i voneni i vo, Itifitayega 'u na tovoi, kwamana inana taiadi 'wa na vilami 'wa na nagoi 'awalawa Isileli. Elodi 'akonadi i wafa bega kebu tamu aitoi nuanuana kwamana i na luvewafai.”
40002021	Bega Iosefa i tovoi kwamana inana taiadi i vagavaidi i viladi i nagoi 'awalawa Isileli.
40002022	I viladi i nunagoi Iosefa ma yana kololo fai vala i nogai Akeleasi, tamana Elodi tutulina, i ve-kini 'awalawa Iudia 'waineye. Iosefa kebu nuanuana bei i na mia, nika wata anelose 'enoneganegayega i voneni bega i nago 'atamana Nasaledi 'awalawa Galili bei yadi vanuga i 'iyogona i mia.
40002023	Nasaledi bei i 'aiyogona i miaga, tamu Yaubada yana tolu'ivona yana vona-vagata Iesu faifaina 'ana mogitana i souyeni i vo, I na golegoleni taunina tomogo Nasaledi.” S23 Luk 2:39 Ion 1:45-46
40003001	-
40003002	Tutuyanina Iesu i miamia Nasaledi, Ioni Tobafitaiso i velamu i lalau'age Iudia sali'avu'avuye i vo, Sai'afoga Yaubada yana veimea i na souyeni 'waimie begaidi yami sauluva sakoidi 'wa na vedumwe'ubu'ubusedi.”
40003003	Ioni kumanina basenadiotoga Yaubada yana tolu'ivona 'ana wagava Aisea i voneyeni i vo, Sali'avu'avuye tamu tomogo i vegolegole i vo, 'Auvea yana 'eda 'wa na vusia, Wata 'wa na sivetonovi yana 'eba nago.”
40003004	Ioni 'ana kaleko sakoidi 'aisaya kameli vutuvutudiega i 'idewadi we'e bulumakau bunudi 'ana wa'ila, 'ana'ana limwana wata mai'awa.
40003005	-
40003006	Tomotoga Ielusalemega, Iudia yana 'eba veimea matatabuna 'wainega wata 'awalawa fuedi Ufa Iolidani lilivaneye, matatabudi Ioni bonana i nogai i maia, bega 'aitamogana 'aitamogana yadi sakona i lu'ivona i 'a'avana Ioni i bafitaisodi Ufa Iolidani 'waineye.
40003007	Ioni i 'isanawedi totafalolo Falisi wata Sadusi i mimaia 'waineye bafitaiso faifaina, i vonedi i vo, 'Omi tosakona, 'o'olo bani'odi. Igodi 'wa vo, 'A na dega Yaubada yana nuasako wata yana vematavuloga 'waidiega.” Begaidi yami vaiseba 'wa vo, 'Akonadi 'a nuavilama 'u da bafitaisoma,” siwe kebu nuanuami yami sauluva sakoidi 'wa na vedumwe'ubu'ubusedi.
40003008	Nagami yami sauluva i na tonova 'ami 'eba 'isa 'akonadi 'wa nuavilami 'wa da vo bani'odi welavi 'atumaina vuagina, mulieta a na bafitaisomi.
40003009	Wata kebu 'wa na vo, 'Ima Ebelamo tubuma bega 'ima Yaubada yana tomotoga kebu i na vematavulogima.” Siwe a na vonemi, kebu 'aivaita 'wa na velugai. Kebu nani bwaikina Yaubada mataneye 'omi Ebelamo tubunavo. Yaubada 'ana fata tutulimi Ebelamo tubunavo i na 'idewadi kileu we'e 'waidiega.
40003010	Sai'afoga Yaubada i na vematavulogimi yami sauluva sakoidi faifaidi 'wa da vo 'akonadi yana tamuyoko i da yadali bega welavi 'aitamogana 'aitamogana kebu vuagidi 'atumaidiga i na talagidi i na tawedi 'ai-'ala'alase.
40003011	We'e yau, 'wa na nuavilamiga 'ana tugusa a na bafitaisomi ufayega, kumanina mulikuye i mimaiga i na bafitaisomi 'Anu'anunu 'Atumainega wata 'ai-'ala'alata 'wainega bani'odi yami sakona i na 'ala-lekoadi. Wata tomogonina toketokeotogina, yau kebu bani'odiga, kebu i da lubwaineku 'waineye a na vetofolova fai taunina bwaikina a bunumayaga.
40003012	Tutuyanina Kelisonina i na maiga, tomia fwayafwaya matatabudi i na vonayavuga mataneye wata i na veimeyedi 'wa da vo bani'odi waifei 'ana tolaukadi, waifei wata 'ani'aninidi i na yato'edi mulieta i na vedodogidi yana bubuwakeye, we'e yogo i na tunuya 'ainina kebu yana 'weuga 'waineye. S2 Ais 40:3 S8 Fol 26:20 S9 Ion 8:33-40 Lom 4:13 S11 Ion 1:33 Fol 1:5
40003013	Tutuyanina Ioni tomotoga i kikiavebafitaisodi, Iesu Galiliega i tauya i nago Ufa Iolidani bei i na bafitaiso 'waineye.
40003014	Ioni nuanuana i na talaboda begaidi i vo, Awale igodi yau a na bafitaisomu, yau i lubwaineku 'u da bafitaisoku.”
40003015	Iesu Ioni yana vona i tutuli i vo, Kebu 'u na nuanuaga, 'asa'aiana 'u na bafitaisokumo. I lubwaineda Yaubada yana nuanua tonovidi matatabuna ta na 'idewadi,” nika Ioni i nogaya i vo, 'Atumaina.”
40003016	Iesu i bafitaiso i 'a'avana i lakama 'avale nika abama i 'anikililia Yaubada 'Anu'anununa yana yaveobu bani'odi bunebune i 'iseni i obuma 'waineye.
40003017	Mulieta bona i nogai abamega i vo, De'e natuku nuafouku a nuakalikalieni, faifaina a sosoana bwaikina.” S17 Mad 12:18, 17:5
40004001	-
40004002	Ufa Iolidani 'waineye Iesu i bafitaiso i 'a'avana, Yaubada 'Anu'anununa i vagavaia i naweni sali'avu'avuye bega yaiaina 'adi to'edakumeta Seitani i na silubuya. Sali'avu'avuye Iesu i miamia 'aiata 40, 'aiatanidi nagedie i na velu'ui faifaina siwe kebu tamu sai'afo 'ani'ani i da 'alatonovi, mulieta i lase.
40004003	Tutuyanina Iesu i lase nika bei Seitani i souyeni 'waineye, nuanuana Iesu i na be'u sakona 'waineye bega i silubuya i vo, 'Ai'edi 'omu mogitana Yaubada Natuna, 'u na vona de'e kileunidi i na ve'ani'ani.”
40004004	Iesu Seitani yana vona i tutuli i vo, Kebu. Basenadi i kilumi Yaubada yana Buki nageneye i vo, Tomotoga yadi mia 'ana 'atumaina wata yawaidi kebu 'ani'ani'ava 'wainega i da veveluagadi. We'e mogitana Yaubada yana Vona i voneyediga, 'waidiega tomotoga yadi mia 'ana 'atumaina wata yawaidi i na veluagadi.”
40004005	I 'a'avana wata Seitani Iesu i vagavaia i naweni Ielusalema, vanuga 'eba velu'ui tabwaotogineye i lakaveni.
40004006	Bei wata i voneni i vo, 'Ai'edi mogitana 'omu Yaubada Natuna de'e bega 'u na souga, veviga kebu 'u na veluagai fai Yaubada yana Buki nageneye i vo, Yau Yaubada yaku anelose a na vonedi i na 'i'isave'avinimu, Nimadiega i na 'i'ivaisemu bega kebu tamu sai'afo 'agemu 'u na nikeyedi.”
40004007	Iesu Seitani yana vona i tutuli i vo, Kebu, fai wata Yaubada yana Buki nageneye i vo, 'Ai'edi taunimi 'wa na tauyemi 'eba ilagi 'waidie, kebu i da lubwaineni 'wa na taidaida Yaubada 'waineye 'aivaita faifaina.”
40004008	Bega wata Seitani Iesu i vagavaia i naweni i lakaveni 'oya manamanaweotogina tabwaneye 'eba veimea wata 'ai'aiwabu matatabuna fwayafwaya 'waineye i veni.
40004009	I veni i 'a'avana i voneni i vo, 'Ai'edi ma yamu subia 'u na 'odu 'waikuye, de'e 'eba veimeanidi wata 'ai'aiwabunidi matatabuna a na velemu, fai yau yaku 'eba veimea.”
40004010	Seitani i vonavonaga nika Iesu i vo, Seitani 'asa'aiana 'u 'ailove 'u nago. We'e Yaubada yana Buki nageneye i vonaga i vo, Yami 'Auvea Yaubada 'waineye 'wa na 'odu'odu, 'Aiseotogina faifaina 'wa na folofolova.”
40004011	Seitani i tauya i nunago, anelose i souyeni Iesu i 'ivaiseni. S1 Ibu 2:18, 4:15 S4 VeL 8:3 S6 Same 91:11,12 S7 VeL 6:16 S10 VeL 6:13 S11 Ibu 1:14
40004012	Tutuyanina Iesu vala i nogai Ioni 'akonadi vanuga 'eba yogona 'waineye i yatoi, Kini Elodi i lumataniga faifaina, bega i tovoi i nago 'awalawa Galili.
40004013	Iesu yana 'atamana Nasaledi, siwe i nagoga kebu bei i da miaga, i nagoga 'atamana Kafaneomi bei i miabui. 'Atamananina Kafaneomi Lavu Galili lilivaneye, 'awalawa Sebuloni wata Nafitalai nagedie.
40004014	'Awalawanidi nagedie i nagoga, fai basenadiotoga Yaubada yana tolu'ivona Aisea i vona-vagata bega 'ana mogitana 'akonadi i souyeni i vo,
40004015	'Awalawa Sebuloni wata Nafitalai, balabala weyaginega, Ufa Iolidani vi'ainega, wata Lavu Galili 'ununa bei mali tomotoga taunidi kebu Diu yadi 'awalawa.
40004016	Tomotoga 'awalawanidi 'waidie i miamianiga nuadi kebu magemagetadiga 'wa da vo dudubala 'ana tomia, Siwe mageta bwaikina i na 'iseni. Fwayafwaya 'ana nuanua nuadi i 'ewadi bega 'anu'anunudi wafawafadi, Siwe magetanina nuadi i na kiavemagetadi.”
40004017	Tutuyanina Iesu i vilai i mai Galili i miamia bei yana lau'age i velamu i vo, Yami sakona 'wa na vedumwe'ubu'ubusedi, sai'afoga Yaubada Yana veimea i na souyeni 'waimie.” S15-16 Ais 9:1-2
40004018	Tamu 'aiata Iesu i balabalaga Lavu Galili balebaleamo tomotoga 'adi 'ailuga i 'isedi, Saimoni tamu 'ana wagava Fita wata taina Anidulu, vuatayega igana i 'ona'onadi fai taunidi toyaubani.
40004019	Iesu i vonedi i vo, We'e yaubaninina 'wa baileni, 'wa na maia 'wa na vetovetutuyama 'waikuye, yau yaubani tamu a na vemi bega tomotoga 'wa na 'ona'onadi 'wa na mimaiedi Yaubada 'waineye.”
40004020	Nika Saimoni wata Anidulu vualalalakana i 'iawedi Iesu i yogo'waili.
40004021	-
40004022	Sai'afo i vaganago wata Sebedi ma natunavo i 'isedi, Iemesa wata Ioni yadi wakeye yadi vuata i agiagilidi. Ma taina Iesu i vonedi i vo, 'Wa maia,” nika tamadi ma wakana i 'iaweni Iesu taiadi i nagoi.
40004023	Iesu toyaubani i goledi i 'a'avana i nago 'awalawa Galili matatabuna 'waineye, yadi 'eba miava'auta 'waidie i veve, i lalau'age wata i 'i'ive'atumai. I ve 'eba miava'auta 'waidie, i lau'age Vala 'Atumaina Yaubada i na veimeyedaga faifaina, wata i 'ive'atumai, tomotoga 'adi viga tulina tulina 'waidie.
40004024	We'e 'awalawa Silia matatabuna Iesu valana i nogai bega yadi toviga 'adi viga tulina tulina i miedi 'waineye. 'Ifwaidi tomotoga i veveviga bwaikina, 'ifwaidi yaiaina sakoidi i agedi, 'ifwaidi viga tamu 'wainega i alala wata 'ifwaidi bwalobwalokodi, matatabudi Iesu i 'ive'atumaidi.
40004025	Tomotoga 'aila'a bwaikina i va'auta Iesu 'waineye Galiliega, 'atamana 10 wagava luvetubama Dekafolisi, Ielusalemega, Iudiayega wata Ufa Iolidani vi'ainega i damanama.
40005001	'Aila'a bwaikina i maiaga Iesu i 'isedi begaidi i laka 'oyeye bei i miabui.
40005002	I miabuina wata yana tovetutuyamavo i maia lilivaneye i miabui mulieta i velamu i ve 'waidie i vo,
40005003	Egavo i 'asetadi 'anu'anunudi yadi toketokena siaidi bega taunidi i tauyedi Yaubada 'waineye, 'Eba sosoana 'waidie fai 'akonadi Yaubada i veveimeyedi yana 'Aila'a nageneye.
40005004	We'e egavo 'asiau ma yadi nuavita i 'we'we'welaga, 'Eba sosoana 'waidie fai Yaubada nuadi i na 'iveololodi i na sosoana.
40005005	Egavo i nunuaobuga yadi sauluva bikadi, 'Eba sosoana 'waidie fai Yaubada i vona'awaufaufa fwayafwaya matatabuna i na veledi.
40005006	We'e egavo nuanuadi bwaikina sauluva 'atumaina wata tonovina, 'Eba sosoana 'waidie, bega nuanuananina Yaubada i na veledi nika 'adi fata.
40005007	Egavo mali tomotoga i 'i'isanuakalikaliedi, 'Eba sosoana 'waidie fai wata Yaubada i na 'isanuakalikaliedi.
40005008	We'e egavo yadi nuanua wata yadi sauluva tonoviotogidi, 'Eba sosoana 'waidie fai 'awaie i na luku Yaubada 'waineye.
40005009	Egavo i na vevelu'ase'ase tonuasako 'waidie mia sosoana faifaina, 'Eba sosoana 'waidie fai Yaubada i na goledi taunidi natunavo.
40005010	We'e egavo Yaubada yana nuanua i vevematayakeyakedi bega vita i veveluagadi mali tomotoga 'waidiega, 'Eba sosoana 'waidie fai 'akonadi Yaubada i veveimeyedi yana 'Aila'a nageneye.
40005011	Fai 'omi yaku tovetutuyamavo begaidi faifaiku mali tomotoga i na yagayagaimi, vita i na velevelemi, wata nani tulidi tulidi faifaidi i na awavesakoyemiga, 'eba sosoana 'waimie.
40005012	'Wa na nuani, basenadiotoga tovedumwe'ai'ai Yaubada yana tolu'ivonavo vita i veledi, wata 'omi bani'odi vita 'wa na veluagai tosakona 'waidiega, siwe 'wa na sosoana bwaikina fai 'ami tutula bwaikina Yaubada i yatoi i lulukamata abame. S4 Ve 7:17 S5 Efe 4:2 S7 Iem 2:12-13 S8,1 Ion 3:2-3 S10,1 Fit 3:14 S11 Fit 4:14 S12 Iem 1:2
40005013	'Omi bani'odi eyaga tomia-fwayafwaya 'awasasadie. Eyaga, nani kibwana 'ana to'ive'iwana, 'omi wata bani'odi yami ve 'waidiega tosakona 'wa na 'ive'atumaidi. Eyaga nani 'atumaina, siwe 'ai'edi i na ve'ulaufaga kebu 'ana fata i na vegola-vaitugana bega ta na taweni tomotoga i na vagavedobwadobwani, wata 'omi bani'odi 'ai'edi yaku vona 'wa na vedumwe'ai'aieniga kebu 'ana fata tamu ava'ai 'atumaina 'waimiega i na souyeniga.
40005014	Wata 'omi bani'odi mageta, Yaubada yana 'eda'eda 'ana tokiavemageta tomia fwayafwaya 'awasasadie. 'Ai'edi tamu 'atamana i na 'idewai 'oya deba'aiotogineye ava'ai i na velubabaleni? Kebu. Wata 'omi yaku mageta, tomotoga yadi 'eba 'isa.
40005015	Kebu tamu aitoi mageta i da kabukabunina 'aivoeyega i da tatalafwaseni. Mageta 'ana 'eba yato 'waineye i lulutalauleni bega tomotoga vanuganina nageneye matatabudi i magemagesedi.
40005016	'Omi wata bani'odi yami sauluva i na tonova tomotoga matadie bega yami sauluvanidi 'atumaidi i na 'isedina Tamami abame i miamiaga i na subiai. S14 Ion 8:12 S15 Mak 4:21 S16 Efe 5:8-9 Ion 3:21,1 Fit 2:12
40005017	Yami nuanua kebu 'wa na vo, Yau a mai veimeanidi Mosese 'wainega wata venidi Yaubada yana tolu'ivonavo 'waidiega a na geudi.” Kebu, yau a maiga veimeanidi wata venidi 'adi mogitana wata 'adi tonovina a na sivemagese'a'avedi.
40005018	A vona mogitana 'waimie, bola abama wata fwayafwaya i na 'a'ava kebu bei i na 'eno-vagata. We'e de'e veimeanidi 'adi nuanua bei i na 'eno'eno, veimeanidi bwaikidi wata saiotogidi siwe i na 'eno'eno i na nagoga nagami Yaubada yana nuanua i na ve'a'avai.
40005019	Begaidi 'ai'edi aitoi veimeanidi siwe tamu saiotogina kebu i na vematayakeyakeniga wata mali tomotoga 'waidie i na veve bega veimeanina kebu i na vematayakeyakeniga, Yaubada yana 'Aila'a nageneye 'ana wagava siaina i na venani-'avo'avovo. We'e 'ai'edi aitoi veimeanidi i na vematayakeyakediga wata mali tomotoga i na veve 'waidie bega veimeanidi i na vematayakeyakedi, Yaubada yana 'Aila'a nageneye taunina 'ana wagava bwaikina.
40005020	A na vonemi, ve'etoboda 'adi tovevo wata totafalolo Falisi igodi i vo, Ve'etoboda matatabuna 'a vevematayakeyakedi bega yama sauluva tonovidi.” We'e 'ai'edi 'omi 'wa na vo, 'A na luku Yaubada yana 'Aila'a 'waineye,” nagami yami sauluva i na tonova-'afo'afo, we'e Falisi kebu 'wa na saladiga. S17 Lom 3:31 S18 Luk 21:33 S19 Iem 2:10 S20 Mad 23:3,2 Tim 3:5
40005021	De'e veimeanina tuatuaina 'akonadi 'wa 'asetai i vo, Kebu 'wa na luvewafaga,” wata tamu i vo, 'Ai'edi aitoi i na luvewafaga 'eba vonayavuga 'waineye i na nago.”
40005022	I vonaga mogitana, we'e yau a na vonemi. 'Ai'edi aitoi i na nuasakomo iana 'waineye, tomogonina i na nago 'eba vonayavuga 'waineye. 'Ai'edi aitoi iana i na awavesakoyeni i na vo, 'Omu kebu tamu sai'afo ava'ai 'atumaina 'waimuyega i na souyeni,” tomogonina wata 'eba vonayavuga bwaikina 'waineye i na vonayavuga. We'e aitoi iana i na fali'wave'waveniga, voke Yaubada i na veimea 'ai-'ala'alata kebu yana 'weuga 'waineye i na nago.
40005023	-
40005024	Begaidi 'ai'edi 'u na nago vanuga 'eba velu'ui 'waineye nuanuamu yamu 'anivelena-maimaiga 'u na velomuyeni Yaubada mataneye nika iamu yana nuasako 'waimuye 'u na nuani, 'u baileni i na 'eno'eno nagami 'u vilamu iamunina taiadi 'wa na veiana mulieta 'u na vilamuga yamu 'anivelena-maimaiga 'u na velomuyeni Yaubada mataneye.
40005025	'Ai'edi aitoi nuanuana i na yatomu 'eba vonayavuga 'waineye, bola kebu 'wa na lukuga tomogonina 'u na veianeni bega yana nuanuananina i na baileni. 'Ai'edi kebu 'wa na veveiana-matayo'oga, tovevonayavuga 'waineye i na yatomu bega filisimani nimadie i na 'anivelenemu, vanuga 'eba yogona 'waineye i na silukuvemu.
40005026	A vona mogitana, kebu i na 'etoyavu-matayo'omu bei 'u na miamia nagami tutula 'u na yato'a'avai mulieta i na 'etoyavumu. S21 Sou 20:13 S22 Iem 3:6,1 Ion 3:15 S23-24 Mak 11:25
40005027	De'e veimeanina 'akonadi 'wa 'asetai i vo, Kebu tamu aitoi yana vavine 'u na luobuyedi.”
40005028	We'e yau a na vonemi, 'ai'edi aitoi tamu vavine i na 'isenimo nuana i na vevona, siwe 'asa'aiana 'akonadi nuanega taiadi i sakona.
40005029	'Ai'edi matamunina nuanuamu bwaikina, sai'afoga i da kiavebe'umu 'u da sakona, 'u kiamwanuya 'u taweni. 'U na kiamwanuyaga veviga sai'afo nika kebu 'u na sakonaga, mulieta 'amu fata 'aitamoganega 'u na luku abame. We'e 'ai'edi matamu 'ailugana 'waidiega 'u na sakosakonaga, mulieta 'u na wafa Yaubada i na tawe-mwadodouyemu 'ai-'ala'alase, veviga bwaikaotogina 'u na veluagai.
40005030	'Ai'edi nimamunina nuanuamu bwaikina sai'afoga i da kiavebe'umu 'u da sakona, 'u boboi 'u taweni. 'U na boboiga veviga sai'afo nika kebu 'u na sakonaga, mulieta 'amu fata 'aitamoganega 'u na luku abame. We'e 'ai'edi nimamu 'ailugana 'waidiega 'u na sakosakonaga, mulieta 'u na wafa tomogomu matatabuna 'u na lukuveni 'ai-'ala'alase, veviga bwaikaotogina 'u na veluagai.
40005031	De'e veimeanina 'akonadi 'wa 'asetai i vo, 'Ai'edi aitoi nuanuana yana vavine i na vesa'ilidi tamu lubulubu 'waineye sa'ila vonana i na kilumi vavine i na veledi i na vo, 'Omi 'akonadi 'wa 'a'ava 'waikuyega.”
40005032	We'e yau a na vonemi, 'ai'edi aitoi yana vavine kebu sauluva sakoina i na 'idewaiga siwe i na vesa'ilidi, bani'odi i 'a'anivelenedi sakona 'waineye. We'e 'ai'edi i na nagiga mali tomogo taiadi tomogonina i nagidiga wata i sakona. S27 Sou 20:14 S31 VeL 24:1
40005033	Wata veimeanina tuatuaina 'akonadi 'wa 'asetai i vo, 'Ai'edi aitoi i na vona'awaufaufa Yaubada mataneye, kebu i da lubwaineni yana vona'awaufaufanina i na geuya.”
40005034	We'e yau a na vonemi, 'ai'edi 'wa na vona'awaufaufaga kebu tamu ava'ai 'ana wagava 'wa na 'inanai bega 'wa na vo, Yama vona'awaufaufanina toketokena.” Kebu 'wa na vo, 'A vona'awaufaufa abama mataneye,” fai abamanina Yaubada yana 'eba miabui 'ai'aiwabuna.
40005035	Wata kebu 'wa na vo, 'A vona'awaufaufa fwayafwaya mataneye,” fai fwayafwayanina Yaubada yana 'eba ba.” Wata kebu 'wa na vo, 'A vona'awaufaufa Ielusalema mataneye,” fai Ielusalemanina Kini bwaikina yana 'atamana.
40005036	Wata kebu 'wa na vo, 'A vona'awaufaufa 'unu'unuma 'waidiega,” fai 'ai'edi 'akonadi i na buduliga kebu 'ana fata 'wa na vona i na ve'wau'wauga, we'e 'ai'edi 'wau'waugina kebu 'ana fata 'wa na vona i na buduli.
40005037	'Ai'edi naninina mogitana 'wa na 'idewaiga 'wa na vo, E'e,” we'e 'ai'edi tamu nani kebu 'wa da 'idewaiga 'wa na vonamo 'wa na vo, Kebu,” we'e 'ai'edi yami vona i na vefuega bani'odi 'wa na vo, Tamada,” vonanina i mai Seitani 'wainega. S33 Sou 20:7 S34,37 Iem 5:12
40005038	De'e veimeanina 'akonadi 'wa 'asetai i vo, 'Ai'edi tamu aitoi matamu i na 'etomwanuya, wata matana 'u 'etomwanuya, we'e aitoi nigomu i na tutukadiaga, wata nigona 'u tutukadia.”
40005039	We'e yau a na vonemi. 'Ai'edi aitoi ava'ai sauluvaga sakoina i na 'idewai 'waimuye, kebu nimana 'u na tutuliga. 'Ai'edi tamu tomogo 'ae'aemuye i na 'ainikega, wata tamu 'ae'aemu 'u 'iyoyoeni i na nikei.
40005040	'Ai'edi tamu aitoi i na nuasako 'waimuye tamu sauluva faifaina bega i na nawemu 'eba vonayavuga 'waineye, mulieta toveimea i na vonemu 'amu kalekoyega yamu sauluvanina faifaina 'u na tutula, siwe wata 'amu talauma 'u veleni.
40005041	'Ai'edi tamu tomogo bani'odi gabemani i na lukakademu i na vo, Yaku kukua 'u na 'ewa ta na nago tamu 'atamana 'waineye, siwe kebu a na tutulimuga,” kebu faifaina 'u na nuavita, ma yamu sosoana wata 'u na vaganago tamu 'atamana 'waineye.
40005042	We'e 'ai'edi aitoi tamu ava'ai nuanuana i na velu'ui 'waimuye, kebu 'u na veumokaiga, 'u veleni. We'e 'ai'edi aitoi i na vo, Side naninina 'u veleku bola a na vevilai,” kebu 'u na ve'o'oleniga 'u tauyeni. S38 Sou 21:24 S39 Lom 12:19 S40,1 Kol 6:7
40005043	Tomotoga 'ifwaidi yadi nuanua 'akonadi 'wa 'asetai i vo, Emiavo 'aisedi 'wa na nuakalikaliedi, we'e egavo i vesauluva sakoina 'waimie 'wa vedumwe'ai'aiedi.”
40005044	We'e yau a na vonemi. Egavo i vevesauluva sakoina 'waimie 'wa na nunuakalikaliedi wata egavo vita i velevelemiga faifaidi 'wa na vevelu'ui.
40005045	Bani'odi 'wa na vesauluvediga i lubwainemi 'omi Tamami abame natunavo. To'atumaina wata tosakona 'adi nuakalikali i vesala Yaubada 'wainega fai yana inala i kabukabu matatabumi faifaimi wata yana 'wei matatabumi i velevelemi. 'Omi wata bani'odi, egavo i vesauluva sakoina 'waimie, 'wa na nuakalikaliedi.
40005046	'Ai'edi egavo i nuakalikaliemiga 'aisedi 'waidie 'wa na nunuakalikali, yami nuakalikalinina Yaubada kebu i na tutuliga, tomotoga fuedi wata tosakona taiadi ediavo 'aise'avadi i nunuakalikaliedi.
40005047	Emiavo 'aisedi 'waidie 'wa na vekaiwaga kebu nani bwaikinaga, tomotoga fuedi wata Yaubada 'ana tobavu taiadi yadi sauluva, ediavo 'aisedi 'waidie i vevekaiwa.
40005048	We'e 'omi i lubwainemi yami sauluva matatabuna 'atumai'avadi, bani'odi Tamami abame yana sauluva. S43 Vei 19:18 S44 Fol 7:60 Lom 12:14,20 S45 Efe 5:1 S48,1 Fit 1:16
40006001	'Wa na 'i'isave'avinimi kebu tomotoga matadie 'wa na 'a'anivelena wekowekoma 'waidie 'ami subia faifaina. 'Ai'edi 'wa na 'a'anivelena tomotoga matadie, Tamami abame kebu 'ana tutula i na velemiga.
40006002	We'e mogitana i lubwainemi givagivayega 'wa na 'a'anivelena tomotoganidi nuanuadi 'aivaita 'waidie. Tovekali yadi 'anivelena ma 'ana evulega 'atamanafouye wata 'eba miava'auta nagedie, nuanuadi tomotoga fuedi i na 'isedi i na subiadi. Siwe a na vonemi, subianina 'asa'aiana 'adi tutulanina i 'e'ewa-vagaseni.
40006003	-
40006004	We'e 'omi, givagivayega wekowekoma 'wa na 'i'ivaisedi siwe kebu emiavo 'waidie 'wa na lu'ivonaga. Ava'ai givagivayega 'wa 'i'idewadiga 'akonadi Tamami i 'isemi wata i na tutulimi.” S1 Mad 23:5 S2 Mad 25:37-40 S4 Kolos 3:23-24
40006005	Wata Iesu i vo, 'Ai'edi 'wa na velu'uiga kebu tovekali 'wa na saladiga. Nuanuadi bwaikina i na tovoi i na vevelu'ui 'atamanafouye wata 'eba miava'auta nagedie 'adi subia faifaina. Siwe a na vonemi, subianina 'asa'aiana 'adi tutula i 'e'ewa-vagaseni.
40006006	We'e 'omi, 'wa na vevelu'uiga, 'wa na luku 'wa na saiboda mulieta 'wa na velu'ui Tamami 'waineye taunina to'isagiva. Yami sauluva givagivadi matatabuna i 'asetadi bega i na tutulimi.
40006007	-
40006008	Egavo i 'odu'odu yaubada-vekavekali 'waidie kebu 'wa na saladi yami velu'ui 'wa na lumanamanawedi. Yadi nuanua i vo 'ako, Yama velu'ui manamanawedi yama yaubadavo i na nogaidi.” We'e Tamami 'akonadi 'ami vita i 'asetadi mulieta faifaidi 'wa vevelu'ui.
40006009	'Wa na velu'uiga, side bani'odi 'wa na velu'uiedi. 'Wa na vo, Tamama, 'U miamia abame, 'Omu magemagetamu, Nuanuama tomotoga fuema 'a na ve'ililibuyemu.
40006010	Nuanuama 'u na veveimeyema, Nuanuama tomia fwayafwaya yamu nuanua 'a na 'i'idewadi, bani'odi tomia abama yamu nuanua i 'i'idewadi.
40006011	Nuanuama 'ama'ama 'asiau 'u na velema.
40006012	Mali tomotoga i vesauluva sakoina 'waimeye 'a nuatavunidi, 'Omu wata bani'odi yama sakona 'u da nuatavunidi.
40006013	'Eba sailubu 'waidie kebu 'u na tauyema, Siwe 'u na 'ita'ita'iema Seitani taunina Tosakona 'wainega.” [Yamu veimea, yamu toketokena, wata yamu 'ai'aiwabu, Kebu i na 'a'avaga, i na 'eno-vagata. Vona mogitana, yama nuanua bani'odi.]
40006014	Side bani'odi 'wa na vevelu'uiedi, fai 'ai'edi mali tomotoga sakona i na 'idewai 'waimie 'wa na nuatavunidiga, wata Tamami abame yami sakona i na nuatavunidi.
40006015	We'e 'ai'edi kebu, wata kebu Tamami i na nuatavunimiga.” S5 Luk 18:10-14 S8 Mad 6:32 S12 Mad 18:21-22 S13 Luk 22:40 Ion 17:15,2 Tes 3:3 S15 Mak 11:25-26
40006016	Tutuyanina 'wa na ve'udigana 'ani bega yami velu'ui i na vetoketoke Yaubada 'waineye, kebu 'wa na vemaigisivilavila tovekali bani'odi. Nuanuadi maigidi i na lu'ufafedi bega mali tomotoga i na 'asetadi i veve'udigana nika i na subiadi. Siwe a na vonemi, subianina 'asa'aiana 'adi tutula i 'e'ewa-vagaseni.
40006017	-
40006018	We'e 'omi, 'wa na ve'udigana 'ani 'wa na velu'ui faifaina, maigimi 'wa na luvunagidi wata 'wa na veinata bega kebu tamu aitoi i na 'i'isa'inanamiga. Tamami, kumanina kebu 'wa da 'ise'iseniga i na 'asetami, fai yami sauluva givagivadi matatabuna i 'asetadi bega i na tutulimi.” S16 Ais 58:5-9
40006019	Wata Iesu i vonedi i vo, Side bei fwayefwayeye kebu kukua fuedi 'wa na luvea'wedi fai bola 'walu'walu i na 'ivesakodi wata i na lu'wanabudulidi 'alo tovainago vanuga i na baia i na luku i na vinagodi.
40006020	We'e mogitana i lubwainemi nani 'atumaidi 'wa na luvea'wedi abame, bei kebu tamu 'walu'walu 'alo i na lu'wanabudulidi 'alo wata tovainago i na vinagodi.
40006021	'Wa na nuani, ava'aibe bei yami 'ai'aiwabu i na 'eno'enoviga, bei tutuya fuedi yami nuanua i na nunago.
40006022	-
40006023	Side bani'odi. Matami bani'odi nuami 'ana mageta. 'Ai'edi nani 'atumaidi 'wa 'ise'isediga, nuami matatabuna magemagetadi, we'e 'ai'edi nani sakoidi 'wa na 'ise'isediga, nuami matatabuna i na dudubalidi. I na dudubaliga, kebu tamu sai'afo mageta, dudubala mogitana.
40006024	Kebu tamu aitoi 'ana fata i na vetofolova toveimea 'adi 'ailuga 'waidie fai bola tamu i na nuakalikalieni we'e tamu i na vedumwe'ai'aieni, wata, tamu i na ve'ililibuyeni we'e tamu i na awavesakoyeni. Kebu 'ami fata 'wa na vetofolova Yaubada wata kukua 'waidie. S19 Iem 5:1-6,1 Tim 6:9-10 S20 Luk 18:22 Kolos 3:1-2
40006025	Fai kebu 'ami fata 'wa na vetofolova Yaubada wata kukua 'waidie, begaidi a na vonemi. Kebu 'wa na venuafouviga 'ami'ami wata alu'ai yami mia fwayefwayeye faifaina wata kaleko tomogomi faifaidi. 'Wa da nuani, ava'ai naniga bwaikina, 'ami'ami 'alo yami mia? Wata talauma 'alo tomogomi? A na vonemi, yami mia wata tomogomi nani bwaikidi.
40006026	'Wa na nuanidi manuga. Kebu i da bakubakulaga, kebu i da 'a'aile'waga, wata kebu yadi bubuwakaga, siwe Tamami abame i 'i'isave'avinidi. Ava'ai naniga bwaikina? Manuga 'alo 'omi?
40006027	Begaidi kebu tamu nani faifaina 'wa na venuafouviga. Kebu tamu aitoi 'ana fata yana mia fwayefwayeye i na kiavemanawei yana venuafouviga 'wainega.
40006028	Awale talauma faifaina 'wa vevenuafouviga? 'Wa na nuani makavuvula yadi tabo. Kebu i da folofolova wata kebu 'adi kaleko i da 'i'idewadi siwe ma 'adi vaigavu 'atumaidi.
40006029	A na vonemi. Kini Solomoni tomogo 'ai'aiwabuna 'ana vaigavu 'atumaidi, we'e makavuvula 'atumaiotogidi.
40006030	Mosomoso matatabuna nani-'avo'avovo, 'asiau ta 'ise'isedi we'e 'awa'awai i na tunudi i na 'alaidi siwe Yaubada i veve'wesenidi. We'e 'omi tamu nani bwaikina mataneye, mogitana ma 'ami nuanuana i veve'wesenimi. Awale yami vetumagana Yaubada 'waineye mweadi?
40006031	Begaidi kebu nuafoumi i na veviga 'wa na vo, Ava'ai 'ani'aniga 'a na 'ani, ava'ai alu'aiga 'a na yemu, 'alo wata ava'ai 'wainega tomogoma 'a na talaumadi?
40006032	Yaubada 'ana tobavu naninidi nuanuadi bwaikina faifaidi i vevenuafouviga. We'e 'omi naninidi nuanuami, Tamami abame 'akonadi yami nuanua i 'asetadi.
40006033	We'e 'wa vevenuafouviga 'asa'aiadi, i lubwainemi nagami taunimi 'wa na tauyemi Yaubada i na veveimeyemi wata yana nuanua tonovidi 'wa na 'i'idewadi, mulieta naninidi matatabuna i na velevelemi.
40006034	Begaidi kebu ma yami venuafouviga 'wa na vo, 'Awa'awai ava'ai vitaga i na souyedi?” fai 'aiatanina 'waineye wata Yaubada i na 'ivaisemi. Kebu 'asiau 'ana vita wata 'awa'awai 'ana vita taiadi 'wa na nualuvetubamidi. S25 Fil 4:6 Ibu 13:5,1 Fit 5:7 S26 Luk 12:6-7 S29,1 Kin 10:23 S33 Same 37:4,25 Luk 18:29-30
40007001	Wata Iesu i vonedi i vo, Kebu mali tomotoga 'wa na 'amalakibuyedi i na nunago wata Yaubada i na 'amalakibuyemi.
40007002	Mali tomotoga 'wa na awavesakoyediga wata 'ami awavesako 'wa na veluagai yami awavesakonina 'ana 'isa'isa bani'odi.
40007003	Awale iamu mataneye fwayafwaya nani siaina 'u 'iseni faifaina 'u vonavona, we'e kebu 'u da nuaniga 'omu 'ibwalobwalo'u bwaikina matamuye?
40007004	Kebu 'ana nogaya 'atumaina 'u vo, Iaku, nuanuaku matamu i lufwaluya a na 'ewai,” we'e, 'omu taunimu matamuye 'ibwalobwalo'u bwaikina.
40007005	'Omu tovekali, 'u awavesako siwe wata sauluvanidi 'u 'i'idewadi. Nagami taunimu matamuyega 'ibwalobwalo'u 'u na 'ewai bega 'u na 'isadewa nika 'ana fata fwayafwaya nani siaina 'u na 'ewai iamu matanega.
40007006	'Ai'edi nani 'atumaidi 'ou'ou ta na veledi, bola i na 'ivekokovidi wata i na ovada, wata bani'odi Yaubada yana Vona 'Atumaina kebu 'wa na 'aniveleneni 'ana tovedumwe'ai'ai 'waidie bola vita i na velemi. We'e 'ami fwasalu 'wa na tawediga bawe 'waidie bola i na vatuveyokeyokedi, wata bani'odi Yaubada yana nani 'atumaidi kebu 'wa na 'anivelenedi 'ana tovedumwe'ai'ai 'waidie fai 'waidie i na venani-'avo'avovo.
40007007	'Wa na vevelu'ui bega Yaubada i na velemi, 'wa na lalaualaga 'wa na veluagai, 'wa na velutolitoliga i na nogayemi saiboda i na sibaleni.
40007008	Vona mogitana, egavo i na vevelu'ui Yaubada i na veledi, egavo i lalaualaga i na veluagai, egavo i na velutolitoliga i na nogayedi saiboda i na sibaleni.
40007009	-
40007010	'Ifwaimi ma natumiavo, kebu 'ana fata natumiavo 'ani'ani i na velu'uiemi we'e kileu 'wa na veledi, 'alo igana we'e dinigala 'wa na veledi.
40007011	'Omi tosakona siwe tutuya fuedi ava'ai natumiavo nuanuadi nani 'atumaidi 'wa veleveledi. 'Omi yami nuakalikali natumiavo 'waidie sai'afo bwaikina, we'e Tamada abame yana nuakalikali bwaikaotogina 'waimie, 'ai'edi 'wa na velu'uieni nani 'atumaidi i na velemi.
40007012	Ava'ai nuanuami mali tomotoga i na 'i'idewai 'waimie 'omi wata bani'odi 'wa na vesauluvedi. Vona de'e 'aitamogana Yaubada yana veimea matatabuna i mai Mosese 'wainega wata yana tolu'ivonavo yadi vona 'adi 'aseta mogitana.” S7 Mak 11:24 Ion 14:13-14 S8 Iem 1:5,1 Ion 5:14-15 S11 Iem 1:17 S12 Luk 6:31 Lom 13:8-10
40007013	-
40007014	Wata Iesu i vonedi i vo, 'Edanina i nago abame siaina wata 'ana 'awa welilina begaidi kebu tomotoga fuedi beidimo i da luku mia-vagata i da veluagai. We'e 'edanina i nago 'ai-'ala'alase bwaikina wata 'ana 'awa bababana, beidimo tomotoga fuedi i lukuluku. Begaidi i lubwainemi 'wa na luku 'awa welilineamo. S14 Ion 10:9 Fol 14:22
40007015	'Wa na 'isa'isa i na nunago tolu'ivona-vekavekali i na vekaliemi. 'Awasasamie bani'odi emiavo wata 'wa da vo 'aisaya tauvanuga we'e mogitana 'aisaya kasikasisidi bani'odi.
40007016	Vuagidi 'waidiega 'wa na 'isa'inanadi tomotoga 'atumaidi 'alo sakoidi. 'Adi 'isa'isa side bani'odi. Kebu 'ana fata kalibo ta na kadia ulaulawa 'wainega wata kebu 'ana fata 'ala'ai vuagina ta na kadia 'uwe 'wainega.
40007017	'Ai'edi welavi 'atumaina wata vuagina 'atumaina, we'e welavi sakoina wata vuagina sakoina.
40007018	Kebu 'ana fata welavi 'atumaina we'e vuagina sakoina, wata kebu 'ana fata welavi sakoina we'e vuagina 'atumaina.
40007019	We'e welavinidi kebu i da vuavuaga-'atumai matatabuna i na talagidi i na valo'udi i na 'alaidi.
40007020	Begaidi 'ami fata tolu'ivonanidi 'wa na 'asetadi yadi sauluva 'waidiega. S15 Fol 20:29,2 Fit 2:1 S16 Iem 3:13 S19 Ion 15:6
40007021	Wata kebu 'wa na vo 'ako, Tomotoganidi i ve'awa-'Auvea 'waikuye matatabudi i na luku abame, Yaubada yana 'Eba Veimea 'waineye. Kebu, we'e mogitana egavo Tamaku abame yana nuanua i na vevematayakeyakedi, taunidi i na luku.
40007022	'Awaie Vonayavuga 'ana 'Aiata 'waineye fuedi i na mai 'waikuye i na vo, 'Auvea, 'Auvea, 'amu wagavayega Yaubada yana Vona 'a lu'ivona mali tomotoga 'waidie, wata 'amu wagavayega 'a vona yaiaina i 'awa'a'idi we'e 'ifwaidi tomotoga matadie 'eba nuavogana wata 'eba nua'ewa fuedi 'a 'idewadi.”
40007023	Siwe yau a na vo, 'Omi tosakona, 'wa vaganago, kebu tamu sai'afo a da 'aseta-tonovimi.” S21 Luk 6:46 Iem 1:22,25 S23,2 Tim 2:19
40007024	Wata Iesu i vonedi i vo, Vonanidi 'akonadi a veifufuyediga egavo i na nogaidi i na vematayakeyakediga taunidi bani'odi to'aiyogona vanuga ma yana 'aseta. To'aiyogonanina nagami kabutu'u 'atumaina i venua'ivineni, 'ogola fa'alidi i 'ewadi wata ovu manamanawedi i aladi bega yana vanuga matatabuna i yogoni.
40007025	Tutuyanina 'wei i 'wei, weyagata i obu, kaukau bwaikina i nunuga vanuganina kebu i da 'etofoia fai vanuga fa'alina i yogoni 'ogola 'atumaidi 'waidiega.
40007026	We'e egavo yaku vona i na nogaidi siwe kebu i na vematayakeyakediga taunidi bani'odi tamu to'aiyogona sakoina. To'aiyogonanina kabutu'u sakoina i venua'ivineni nidule i 'aiyogona.
40007027	Tutuyanina 'wei i 'wei, weyagata i obu, kaukau bwaikina i nunuga vanuganina i 'etofoia. I foiaga matatabuna i 'ivesakoi.”
40007028	-
40007029	Tutuyanina Iesu yana venidi i ve'a'avadi, 'aila'a bwaikina nuadi i voganidi fai ma yana veimea i veve 'waidie, kebu bani'odi yadi ve'etoboda 'adi tovevo. S28-29 Luk 4:32 Ion 7:46
40008001	Iesu yana ve i 'a'avana, 'oyayega i obuma wata 'aila'a bwaikina mulineye i nagoi.
40008002	We'e tamu tomogo waiwaiseselina i mai ma yana ve'ililibu i 'odu Iesu mataneye i vo, 'Auvea, 'ai'edi nuanuamu 'amu fata 'u na 'ive'atumaiku.”
40008003	Iesu toviganina i 'abitonovi i vo, Fai bani'odi, nuanuaku, 'u ve'atumai.” Nika tomogonina i ve'atumai 'ana viga i 'a'ava.
40008004	Bega Iesu i voneni i vo, Kebu tamu aitoi 'waineye 'u na lu'ivonaga, nuanuaku tonovimu 'u na nago tovelomu 'waineye, nagami i na 'isemu. 'Aisaya 'u na veleni i na kabuni Yaubada 'waineye faifaimu, bani'odi basenadiotoga Mosese i voneyeniga Yaubada yana Buki 'waineye towaiwaisesela i ve'atumaiga faifaina. Tovelomunina i na 'isemu i na ve'awamogitana 'akonadi 'u ve'atumai wata bani'odi mali tomotoga i na 'asetai.” S4 Vei 14:1-4 Mak 7:36
40008005	Iesu i nago 'atamana Kafaneomi, bei tamu Loma tolugavia bwaikina i veluagai, tolugavianina i velu'ui Iesu 'waineye 'aivaita faifaina.
40008006	I vo, 'Auvea, yaku tofolova i miamia vanuge, 'asa'aiana 'ivie i 'eno'enomo i veveviga bwaikina.”
40008007	Iesu i vo, Ta na nago a na 'ive'atumaia.”
40008008	Siwe tolugavianina Iesu yana vona i tutuli i vo, Kebu, 'Auvea, yau tomogo siaiku, 'ai'edi 'u na luku yaku vanuge, kebu 'ana 'isa 'atumainaga. 'U na vonamo we'e yaku tofolova i na ve'atumai.
40008009	A 'asetamu ma yamu veimea bega 'amu fata 'u na 'ive'atumaia. Yau wata ma yaku veimea yaku tolugavia 'waidie 'aku fata a na vo, 'U nago,” nika i na nago, wata a na vo, 'U mai,” nika i na mai, wata yaku tofolova a na voneni a na vo, Side 'u 'idewai,” nika i na 'idewai. Wata yau bani'odi, yaku to'edakumetavo yadi veimea a vevematayakeyakedi. 'Omu wata ma yamu veimea 'u na vonamo nika viga i na 'a'ava.”
40008010	Tutuyanina Iesu i nogai yana vonanina, nuana i vogani 'aila'a i vonedi i vo, De'e Loma 'ana tomotoga siwe yana vetumagana kasikasisina, we'e 'omi me Isileli Yaubada yana tomotoga, siwe kebu bani'odi vetumagananina a da veluagai 'waimie.
40008011	A na vonemi, 'awaie tomotoga fuedi i na va'auta 'awalawa tulina tulina 'waidiega i na luku abame Yaubada yana 'Eba Veimea 'waineye bega Ebelamo, Aisake, wata Iakobo taiadi i na 'aniluvetubama.
40008012	We'e taunidi igodi i vo, 'Ima Yaubada natunavo,” i na tawedi tanotanoge dudubala 'waineye, bei i na 'we'we'wela wata maigidi i na yuyuyudi fai veviga bwaikina.”
40008013	Mulieta Iesu i vona tolugavianina 'waineye i vo, 'U na nago yamu vanuge, naninina faifaina 'u vetumagana, mogitana i na souyeni 'u na 'iseni.” Iesu i vona'a'ava nika 'awasasanina nageneye tofolovanina i ve'atumai. S10 Mad 15:28 S11 Luk 13:28-29 S12 Mad 25:30
40008014	Tamu tutuya Iesu i nago Fita yana vanuge. Bei Fita yana vavine inadi i 'isedi 'ivie i 'eno'eno tomogodi i luyauyauta.
40008015	Iesu nimadie i 'abi, yauyautanina i 'awalililia i tovoi Iesu 'ana'ana i 'idewadewa.
40008016	I lavia tomotoga ediavo yaiaina i agediga i miedi Iesu 'waineye. Iesu i vona yaiaina i 'awa'a'idi wata toviga matatabuna i 'ive'atumaidi.
40008017	Yana 'ive'atumai toviga 'waidie Aisea yana vona 'ana mogitana i souyeni. Taunina tamu Yaubada yana Vona 'ana tolu'ivona basenadiotoga i kilumi i vo, Taunina 'aiseotogina 'ada viga i 'ewadi wata yada veviga i 'ewayavuledi.” S17 Ais 53:4
40008018	Iesu lilivaneye 'aila'a bwaikina i 'isedi i vona yana tovetutuyamavo 'waidie i vo, Ta na nagoi no'o bega lavu vi'ainega.”
40008019	Nika bei tamu me Diu yadi ve'etoboda 'ana tove i mai Iesu 'waineye i vo, Tove, yau 'akonadi a tauyeku 'waimuye 'ai'edi ava'aibe 'u na nunagoga yau taiadi.”
40008020	Iesu tomogonina yana vona i tutuli i vo, 'U na nuani 'ou'ou walawala'ai ma 'adi ovu, manuga ma 'adi giuva, we'e yau a vetomotogaotoga, kebu yaku vanuga bei a na 'eno 'alo a na veawai. 'Ai'edi 'omu yau taiadi ta na nagoga vita 'u na veluagadi.”
40008021	Wata tamu tomogo, taunina tovetutuyama i mai i vona Iesu 'waineye i vo, 'Auvea taiadi ta da nago, siwe nuanuaku a na miamia nagami tamaku a na tavunina mulieta a na mai a na vetutuyamemu.
40008022	Siwe Iesu i vo, 'Asiauna ta na nago we'e 'u baileni, egavo kebu nuanuadi i na vetutuyameku, taunidi 'anu'anunudi wafawafadi, yami towafa i na vevetavuna.” S20,2 Kol 8:9
40008023	Iesu yana tovetutuyamavo taiadi i dodoga wakeye i tauya.
40008024	I nunagoi nika kaukau bwaikina i nunuga yagina waka i ludododogi, we'e Iesu i 'eno'eno.
40008025	Iesu yana tovetutuyamavo i luvagovagoni i vo, 'U 'ita'ita'ieda 'Auvea, sai'afoga ta na wafa.”
40008026	Iesu i 'isa i vonedi i vo, Awale 'wa kololo? 'Omi yami vetumagana mweadi.” Bega i tovoi kaukau wata yagina i talabodedi nika yagina wata kaukau i 'awatagonidi i niwalova bwaikina.
40008027	We'e yana tovetutuyamavo matatabudi nuadi i voganidi i vo, Ava'ai tomogoga de'e? Nani matatabuna wata yagina kaukau taiadi bonana i vematayakeyakeni.” S26 Mad 14:31 Same 89:9
40008028	Iesu ma enavo i damana lavu vi'ainega 'awalawa Gegesa. Bei tomotoga 'adi 'ailuga i veluagadi taumatayega i mimai. Basenadi yaiaina i agedi bega toketokedi, faifainanina tomotoga matatabudi i kololoyedi 'edanina 'waineamo kebu i da nunagoi.
40008029	Tutuyanina Iesu i 'iseni i vebwaubwau i vo, 'Omu Yaubada Natuna, ava'ai 'u na vaima? Vematavuloga 'ana tutuya bola, we'e voke 'u mai 'ama vematavuloga faifaina.”
40008030	-
40008031	Sai'afo lilivadie bawe fatala bwaikina i luluduaduala bega yaiainanidi tomotoga 'waidie i velu'ui Iesu 'waineye i vo, 'Ai'edi nuanuamu 'u na vona 'a na 'awa'a'imaga, 'u na tauyema no'o bawenidi 'a na agedi.”
40008032	Iesu i vonedi i vo, 'Asa'aiana 'wa souyemi 'wa nagoi.” Iesu yana voneye yaiainanidi i 'awa'a'idi i nagoi bawe i agedina fatala matatabuna i dega, 'oyeamo i obu i sou lavuye i ve'alamonumonu.
40008033	We'e bawe 'adi to'isave'avinavo i 'iseni i dega i nagoi 'atamane, bei nani matatabuna i veifufuyedi wata Iesu tomotoganidi i 'ive'atumaidiga faifaina i veifufu.
40008034	'Atamananina 'ana tomotoga i nogai bega i nagoi Iesu 'waineye, i 'iseni wata i veugeugeni kebu i na miamia yadi 'awalaweye. S29 Luk 4:34,41 Kolos 2:15
40009001	Me Gegesa Iesu i veugeugeni begaidi Iesu ma enavo i dodoga wakeye i viladi i damana Kafaneomi, taunina yana 'atamane.
40009002	We'e tomotoga 'ifwaidi iadi tamu i vebwalokoga ma 'evo'evona i evai i mieni bega Iesu i na 'ive'atumaia. Iesu i 'isedi i 'asetai ma yadi vetumagana bega tomogonina i voneni i vo, Natuku, kebu 'u na kolologa, yamu sakona 'akonadi a nuatavunidi.”
40009003	We'e 'ifwaidi ve'etoboda 'adi tovevo yadi nuanua i vo, De'e tomogo awale Yaubada i vona-uvi'agali, Yaubada 'aiseotogina 'ana fata sakona i na nuatavunidi.”
40009004	Iesu yadi nuanua i 'asetadi bega i vonedi i vo, Awale nuanua sakoidi nuamie i 'eno'enovi?
40009005	-
40009006	Yau a vetomotogaotoga ma yaku veimea fwayefwayeye bega 'aku fata tomotoga yadi sakona a na nuatavunidi. Tomotoga 'adi 'ive'atumai vitana fai 'ai'edi a na vona siwe kebu i na ve'atumaiga, 'wa na 'asetai a vekali, kebu ma yaku veimea a vona-'avo'avovo. Siwe toviga de'e a na 'ive'atumaia 'wa na 'iseni bega 'wa na 'asetai kebu a da vona-'avo'avovo 'aku fata sakona a na nuatavunidi.” Bega Iesu tomogo bwalobwalokona i voneni i vo, 'U tovoi, 'amu 'evo'evo 'u evai 'u nago yamu vanuge.”
40009007	Iesu yana voneye tomogonina i tovoi i nago yana vanuge.
40009008	Tutuyanina 'aila'a i 'iseni i kololo i 'asetai Yaubada toketokena begaidi i subiai i vo, Vona mogitana, Yaubada veimea bwaikina i 'aniveleneni tomotoga 'waideye bani'odi sakona 'ana nuatavuna.” S2 Luk 7:48-49 S6 Ion 17:2, 5:8
40009009	Bei tomogo i 'ive'atumaiaga Iesu i 'iaweni, i nunagoga nika takesi 'ana tolaugogona 'ana wagava Madiu i 'iseni yana 'eba folova 'waineye i miamia. Bega i voneni i vo, 'U mai taiadi ta na nago yaku tovetutuyama,” nika Madiu i tovoi Iesu taiadi i nago.
40009010	Mulieta Iesu ma yana tovetutuyamavo i 'ani'ani Madiu yana vanuge nika takesi 'ana tolaugogona fuedi wata 'ifwaidi tosakona i mai ma fuedie i 'ani'ani.
40009011	We'e 'ifwaidi me Diu totafalolo Falisi i 'isedi i nagoi Iesu yana tovetutuyamavo i velutoliedi i vo, Ava'ai faifaina yami Tove tolaugogona vivinagodi wata 'ifwaidi tosakona taiadi i 'ani'ani?”
40009012	Iesu yadi vona i nogai i vona-awatabai 'waidie i vo, Egavo 'atumaidi kebu nuanuadi viga 'adi to'ive'atumai, 'aisedi toviga mogitana.
40009013	We'e 'omi 'wa na nagoi tamu Yaubada yana Vona yana Buki nageneye 'wa na 'iseni 'ana 'aseta 'wa na venua'ivineni. Vonanina side bani'odi, 'Aisaya 'wa nikenikedi 'wa vevelomuyediga 'waikuye, kebu nuanuaku. Nuanuaku tomotoga 'wa na 'i'isanuakalikaliedi.” Yau a maiga kebu taunidi i awave'atumaiediga faifaidi, a mai wata tosakona a na 'ita'ita'iedi.” S11 Luk 15:2, 19:7 S13 Mad 12:7,1 Tim 1:15
40009014	Mulieta Ioni Tobafitaiso yana tovetutuyamavo i maia Iesu 'waineye i velutolieni i vo, 'Ima wata totafalolo Falisi tutuya fuedi 'a veve'udigana 'ani bega yama velu'ui i na vetoketoke Yaubada 'waineye, we'e yamu tovetutuyamavo awale kebu i da ve'udiganaga?”
40009015	Iesu yadi vona i tutuli, taunina faifaina i vona-awatabai i vo, Tonagi yana sosoana 'waineye kebu tamu aitoi 'ana fata enavo i na talabodedi bega 'ani'ani i na baileni. We'e tamu 'aiata tomotoga 'ifwaidi i na maia tonaginina i na 'ive'avini i na naweni i lubwainedi enavonidi ma yadi nuavita i na ve'udigana.”
40009016	Wata Iesu i awatalatutula 'waidie yana ve sauluva 'ivauna faifaina wata me Diu yadi sauluva tuatuaina 'adi luwanawana faifaidi i vo, Kaleko tuatuaina i na 'anilabu'i we'e 'ivaunega ta na bwadia kebu i da lubwaineniga. Fai bola ta na lekoai bwadi 'ivauna i na vesiai bega i na vefato'ai'ai tuatuaina i na 'ivesakoi.”
40009017	Wata bani'odi oine 'ana 'eba iwaga 'aisaya bunudiega faifaina Iesu i vona i vo, 'Ai'edi oine 'ivauna 'eba iwaga tuatuaina 'waineye i na iwagi i na yuvefuai, i na iwaga 'ana ve'amubwadodo fai totolina wata 'eba iwaga 'akonadi i sako. We'e 'ai'edi oine 'ivauna wata 'eba iwaga 'ivauna nika bikabikana i na lubwaineni kebu i na yuvefuai 'ailugana 'atumaidi.” S14 Luk 18:11-12 S15 Ion 3:29 S16-17,1 Kol 10:21,2 Kol 6:16
40009018	Tutuyanina Iesu i veve tomotoga 'waidie, nika tamu me Diu yadi to'edakumeta i le'wa. I mai ma yana ve'ililibu Iesu mataneye i 'odu i voneni i vo, Natuku vevinena 'asiauotoga yawaina i 'a'ava, nuanuaku ta na nago nimamu 'u na yatoi 'waineye i na yawasa.”
40009019	Iesu i nogai, bega i tovoi i nunagoga yana tovetutuyamavo wata mulineye i nagoi.
40009020	-
40009022	I nunagoiga, tamu vavine wata mulidie i nago. Vavinenidi vevine 'adi viga i 'ewadi, malamala 12 nagedie kebu i da 'a'ailove viganina i 'eno'eno. Yadi nuanua 'waineye i vo, 'Ai'edi 'ana kaleko'ava 'a na 'abitonovimo 'a 'asetai 'a na ve'atumai.” Bega i vaganago Iesu muliotogineye 'ana kaleko mataifwana i 'abitonovi, nika i sivilai i 'isedi i vonedi i vo, Natuku, kebu 'wa na kolologa, yami vetumagana 'waikuye i 'ive'atumaimi.” Iesu yana voneye nika i ve'atumai.
40009023	We'e Iesu i nago i luku to'edakumetanina yana vanuge. Tomotoga fuedi i 'isedi bonadi bwaikina i vevemogai we'e 'ifwaidi i 'umo'umo yadi sauluva bani'odi.
40009024	Bega Iesu i vonedi i vo, Matatabumi 'wa souyemi, de'e kwamana vevinena kebu i da wafaga, i 'eno'enomo.” 'Aila'a i 'asetai kwamananina mogitana i wafa begaidi Iesu i sidibidibieni.
40009025	Siwe tutuyanina tomotoga i yavula Iesu i luku kwamananina yana tutudaba 'waineye, nimaneye i 'abi nika i tovoi.
40009026	Tovemogainidi i 'iseni, i nagoi kwamana yana yawasa-vaitugana i veifufuyeni yadi 'awalawanina nageneye bega tomotoga matatabudi i 'aseta. S20 Mad 14:36 S22 Mak 10:52 Luk 17:19 S24 Ion 11:11
40009027	Bei kwamana i 'ive'atumaiaga Iesu i 'iaweni i nunagoga tomatasako 'adi 'ailuga mulineye i nagoi i vevegolegole i vo, 'Omu Yaubada 'ana Venua'ivina, Kini Devida tubuna, 'u da 'isanuakalikaliema.”
40009028	Iesu i mai i luku vanuge nika wata 'adi 'ailuga i mai i luku 'waineye bega Iesu i velutoliedi i vo, 'Wa vetumaganekuna a na 'ive'atumaimi 'alo kebu?”
40009029	-
40009030	Tomatasakonidi i vo, E'e 'Auvea,” bega Iesu matadi i 'abitonovidina i vonedi i vo, Yami vetumagana 'wainega matami i na ve'atumai,” nika i 'isadewa. Iesu i toke i vonedi i vo, Matami a 'ive'atumaidiga kebu tamu aitoi 'wa na voneniga.”
40009031	Siwe i tauya i nagoi i lu'ivo'ivona yadi 'awalawanina matatabuna nageneye. S27 Mad 1:1 S29 Mad 8:13, 15:28
40009032	Tomotoganidi matadi i sakoga i tauya i nunagoi, tomotoga 'ifwaidi tamu iadi i mieni, tomogonina basenadi yaiaina i agei 'awana i ve'ebo'ebo bega kebu 'ana fata i na welava.
40009033	Iesu i vona yaiaina i 'awa'a'ia nika tomogo i welava. Tomotoga i 'iseni, nuadi i voganidi i vo, Kebu tamu tutuya nani de'e bani'odi ta da 'iseniga yada 'awalawa de'e Isileli nageneye.”
40009034	We'e totafalolo Falisi i vo, Kebu, we'e yaiaina yadi to'edakumeta Seitani i agei yana toketokena i veleni bega i vonavona yaiaina i 'a'awa'a'idi.” S32-33 Mad 12:22 S34 Mad 12:24 Mak 3:22
40009035	Iesu i lauvivila i nago 'atamana bwaikidi wata siaidi 'waidie i veve 'eba miava'auta nagedie wata Vala 'Atumaina Yaubada nuanuana tomotoga i na veimeyedi yana 'Aila'a nageneye faifaina i lalau'age, we'e tomotoga fuedi, 'adi viga tulina tulina i 'ive'atumaidi.
40009036	'Aila'a i 'isedi nuana i vita faifaidi fai 'adi vita fuedi, kebu i da 'asetadi bani'odi i na munega 'alo ava'aiega 'aivaita i na veluagai. Taunidi bani'odi 'aisaya sifi kebu 'adi to'isave'avinaga i veyogo-'avo'avovo.
40009037	Fai bani'odi i 'isediga yana tovetutuyamavo i vonedi i vo, 'Akonadi tomotoga fuedi i lalauala nuanuadi yadi mia i na ve'atumai, bega i na vetumaganeku i na luku Yaubada yana 'Aila'a 'waineye, siwe 'omi tofolova kebu fuemiga bega yaku vona 'wa na lu'ivoneyeni.
40009038	Begaidi Yaubada taunina bani'odi tonibakula 'waineye 'wa na velu'ui bega tofolova fuedi i na vetunedi i na 'ivaisemi 'wa da vo vuaganidi 'wa na mimaiedi Yaubada yana bubuwaka 'waineye.” S36 Mad 14:14 Mak 6:34 S37 Luk 10:2 Ion 4:35
40010001	Iesu yana tovetutuyamavo 12 i va'augidi, veimea i veledi bega 'adi fata i na vonamo yaiaina i na 'awa'a'idi wata toviga 'adi viga tulidi tulidi i na 'ive'atumaidi.
40010002	Tomata'aulelenidi 12 side 'adi wagava, nagami, Saimoni, tamu 'ana wagava Fita, Anidulu, Saimoni taina, Iemesa ma taina Ioni, taunidi Sebedi natunavo,
40010003	Filifi, Batolomiu, Tomasi, Madiu, taunina takesi 'ana tolaugogona, Iemesa, Alefasi natuna, Tadiusa,
40010004	Saimoni, toawa'idi'idi kebu nuanuana Loma gabemani i na veveimeyedi, Iudasa Isakaliota, taunina Iesu 'ana to'etogiluva. S1 Mak 6:7 Luk 9:1
40010005	Iesu yana tomata'aulelevo 12 i vetunedi yana vona i na lau'age-vuvueni bega i velu'ase'asedi i vo, Mali tomotoga taunidi kebu Diu wata me Samelia 'waidie kebu 'wa na nagoiga.
40010006	Nuanuaku 'wa na nagoi me Isileli 'aisedi 'waidie, taunidi vuyovuyodi 'wa da vo 'aisaya sifi.
40010007	'Wa na lau'age 'waidie 'wa na vo, Yaubada yana veimea fwayefwayeye 'ana tutuya sai'afoga i na souyeni.”
40010008	Toviga 'wa na 'ive'atumaidi, towafa 'wa na sivetovoidi, waiwaiseselidi 'wa na 'ive'atumaidi, wata egavo yaiaina i agediga, 'wa na vona i na 'awa'a'idi. Veimea ma yana toketokena a velemi kebu ma 'ana tutulaga, 'wainega 'wa na 'aivaita kebu tutula 'alo fu'e faifaidi 'wa na nuanua.”
40010009	-
40010010	Wata a na vonemi, 'Wa na nunagoiga side naninidi kebu 'wa na 'ewadi 'wa na nawedi, mani lubulubu 'alo kileu, venuana, 'ageyafayafa 'alo talauma 'adi veluga, 'alo wautogana. Naninidi faifaidi kebu 'wa na nuanua, fai tofolova i lubwainedi ma 'adi 'aivaita.
40010011	'Ai'edi 'wa na le'wai 'atamana bwaikidi 'alo siaidi 'waidie, 'wa na lauala tamu tomogo yana nuanua 'atumaidi 'waineye 'wa na nagoi, bei yana vanuge 'wa na miamia mulieta 'wa na tauya, kebu 'wa na miayaba-vuvua mali vanuga 'waidie.
40010012	Tutuyanina vanuganina 'waineye 'wa na lukuga 'wa na vekaiwa tonivanuga 'waineye wata 'wa na vo, Yaubada i na nuakalikaliemi.”
40010013	'Ai'edi vanuganina 'ana tomotoga ma yadi sosoana i na lu'uma'umaiemi Yaubada i na vesauluva-'atumaiedi, we'e 'ai'edi kebu nuanuadi 'wa na lukuga 'waidie 'omi Yaubada i na vesauluva-'atumaiemi we'e tomotoganidi kebu.
40010014	'Ai'edi ava'ai vanugaga 'alo 'atamanaga 'adi tomotoga i na vedumwe'ubu'ubusemi wata yami vona kebu i na nogaidiga, 'wa na 'iawedi 'wa na nagoi wata 'agemiega fwayafwaya 'wa na lubutubutuya, yadi 'eba 'isa bei wata kebu 'wa na lalau'age, wata bola vematavuloga i na veluagai Yaubada 'wainega.
40010015	A vona mogitana 'waimie, 'awaie Vonayavuga 'ana 'Aiata 'waineye tosakona basenadiotoga i miamiani 'atamana Sodoma wata Gomola 'adi vematavuloga i na veluagai Yaubada 'wainega siwe sai'afo i na 'isanuakalikaliedi, we'e tomotoganidi i na vedumwe'ai'aiemiga vematavuloga bwaikaotogina i na veluagai 'aiatanina 'waineye.” S6 Iel 50:6 Mad 15:24 S10,1 Kol 9:14,1 Tim 5:18 S14 Fol 13:51, 18:6 S15 Nag 19:24-28 Iud 1:7
40010016	A na vonemi, 'ou'ou walawala'ai 'aisaya sifi i ovaovadi, wata bani'odi a vevetunemi tomotoga kasikasisidi 'waidie vita i na velevelemi. Begaidi i lubwainemi ma yami 'aseta taunimi 'wa na 'isave'avinimi we'e yami sauluva i na bika bunebune bani'odi.
40010017	-
40010018	'Wa na 'isa'isa, fai 'omi yaku tomotoga bega 'ifwaidi tomotoga i na 'ive'avinimi i na nawemi 'eba vonayavuga 'waineye, wata yadi 'eba miava'auta 'waidie i na toke i na fitalimi. Toveimea bwaikidi wata kini matadie 'wa na vonayavuga, bei 'ami fata Vala 'Atumaina faifaiku 'wa na lu'ivoneyeni 'waidie wata mali tomotoga 'waidie taunidi kebu me Diu.
40010019	-
40010020	Tutuyanina i na 'ive'avinimiga kebu nuafoumi i na veviga 'wa na vo, Ava'ai a na voneyeni, 'alo bani'odi a na voneyedi,” fai tutuyanina 'waineye Yaubada i na awave'ede'edemi. Bega vonanidi 'waidiega 'wa na vonavona kebu taunimi yami vona, Tamami 'Anu'anununa 'waimiega i na vonavona.
40010021	Tomotoga fuedi yaku tomotoga i na vedumwe'ai'aiemi, 'ifwaidi tomotoga taidiavo 'alo tatadiavo i na 'anivelenedi 'aku tovedumwe'ai'ai 'waidie i na luvewafadi, we'e iaveta tulaidi 'ifwaidi natudiavo iavetadi i na 'anivelenedi i na wafa, wata yavayavava tamadiavo inadiavo taiadi i na vegaviedi bega i na wafa.
40010022	Fai 'wa vetumagana 'waikuye begaidi tomotoga fuedi i na vedumwe'ai'aiemi, siwe egavo i na tokemaigedi i na nagoga tutuya 'eba ve'a'ava 'waineye 'ita'ita'i i na veluagai.
40010023	'Ai'edi tamu 'atamana 'waineye vita i na velevelemiga 'wa na dega 'wa na nagoi tamu 'atamana 'waineye. Siwe a vona mogitana 'waimie, yami folovanina bola kebu 'wa na sigoiaga, bola 'wa na lalauvivila me Isileli yadi 'atamana 'waidie, yau a vetomotogaotoga a na mai.
40010024	Kwamana yana 'aseta kebu yana tove yana 'aseta i da vebwaika-'iaweni, wata tofolova 'ana toveimea kebu i da vebwaika-'iaweni.
40010025	Begaidi 'ai'edi tove 'alo toveimea vita i na veluagadi, mogitana wata yadi kwakwamavo vitanidi i na veluagadi. 'Aila'anina 'waineye ta miamiani yau 'ana to'edakumeta siwe 'aku tovedumwe'ai'ai i awavesakoyeku i vo, 'Omu Seitani, yaiaina 'adi to'edakumeta.” Yau i awavesakoyeku we'e 'omi yaku 'aila'a i na awavesako-otogemi. S16 Ion 10:12 Fol 20:29 S18 Fol 25:23 S20 Ion 14:26 S22 Mad 24:9,13 Ion 15:18-21 S24 Ion 13:16 S25 Mad 12:24
40010026	Vita i na velemi, siwe kebu 'wa na kololoyediga. Ava'ai tomotoga i na giveniga, matatabuna Yaubada i na sivemagesedi. Ava'ai i na nuagivediga Yaubada i na lu'ivoneyedi.
40010027	'Aise'avami 'waimie a veveifufuga 'wa da vo dudubale, we'e 'omi 'wa na sivemagesedi 'aila'a 'waidie. Ava'ai ve'awayaya 'wainega 'wa nogaiga, 'atamanafouye 'wa na vetuleleyeni.
40010028	Egavo nuanuadi i na luvewafamiga kebu 'wa na kololoyedi, tomogo'avami i na luvewafadi, we'e 'anu'anunumi kebu. We'e mogitana ma yami ve'ililibu Yaubada 'wa na kololoyeni, 'ana fata tomogomi wata 'anu'anunumi taiadi i na luvewafadi 'ai-'ala'alase.
40010029	'Ai'edi manudanidani 'ailuga ta na kimwanedi 'adi tutula siaina, bani'odi toea 'aitamogana. We'e Yaubada mataneye manudanidani 'aitamogana 'aitamogana kebu nuana i da fani, kebu 'ana fata tamu i na wafa nagami Tamami i na tauyeni.
40010030	We'e 'omi mataneye nani bwaikina i 'aseta'a'avami bani'odi nava'au matatabuna 'adi 'aila'a i 'asetadi.
40010031	Begaidi kebu 'wa na kolologa, 'omi kebu nani-'avo'avovo manudanidani bani'odi, 'omi nani bwaikina Yaubada mataneye i na 'i'isave'avinimi.
40010032	'Ai'edi aitoi i na lu'ivona tomotoga matadie faifaiku i na vo, Yau a tauyeku Iesu 'waineye taunina 'aku Toveimea,” wata 'awaie abame bani'odi Tamaku mataneye a na vo, No'o tomotoganina yaku tomotoga.”
40010033	We'e 'ai'edi aitoi i na ve'eweku tomotoga matadie i na vo, Yau kebu Iesu 'aku Toveimeaga,” wata 'awaie abame Tamaku mataneye a na ve'eweni a na vo, No'o tomotoganina kebu yaku 'aila'aga.” S26 Mak 4:22 S28 Iem 4:12 S31 Mad 6:26 S33 Mak 8:38,2 Tim 2:12
40010034	Wata Iesu i vonedi i vo, Kebu 'wa na vo, Iesu i mai bega tomia fwayafwaya matatabuda ta na veiana.” Kebu, yau a maiga 'wainega tomotoga tauni'avadi i na ve'alamagi'ai ve'idi'idi i na souyeni.
40010035	-
40010036	'Ifwaidi yaku vona i na vetumaganeni, 'ifwaidi kebu, bani'odi tulaidi wata natudiavo iavetadi taiadi i na ve'ikwayekwayega faifaiku, vevine tulaidi wata natudiavo vevinedi taiadi. We'e vevine wata lawadiavo vevinedi taiadi i na ve'ikwayekwayega faifaiku, wata tomotoga 'adi gaviavo mogitana tauniotogidi yadi 'aila'a 'waidiega.
40010037	'Ai'edi aitoi tamana 'alo inana 'adi nuanua 'waineye i na kumeta, we'e yau 'aku nuanua i na vesiai kebu 'ana fata i na vetutuyamekuga. Wata 'ai'edi aitoi natuna iavetana 'alo vevinena 'adi nuanua 'waineye i na kumeta, we'e yau 'aku nuanua i na vesiai, kebu 'ana fata i na vetutuyamekuga.
40010038	'Ai'edi aitoi nuanuana mogitana i na mai 'waikuye, nagami taunina yana nuanua i na bailedi. Fai i na vematayakeyakeku veviga bwaikina i na veluagai yau bani'odi a na veluagai. Voke i na wafa faifaiku yau bani'odi a na wafa 'ai lagalagana 'waineye. 'Ai'edi aitoi kebu bani'odi i na vesauluvediga, taunina kebu 'aku tovetutuyama.
40010039	'Ai'edi aitoi yana mia 'ana 'atumaina i na ve'o'oleni, kebu nuanuana yawaina i na tauyeni faifaiku, taunina i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku mia 'atumaina wata miamia-vagaina i na veluagai.” S38-39 Mad 16:24-25 Mak 8:34-35 Ion 12:25
40010040	Wata Iesu i vonedi i vo, 'Omi yaku tovetutuyamavo 'ai'edi aitoi ma yana nuakalikali i na 'ivaisemi siwe 'asa'aiana yau i 'ivaiseku, we'e 'ai'edi ma yana nuakalikali yau i na 'ivaiseku, siwe 'asa'aiana Yaubada, taunina 'aku tovetune i 'ivaiseni.
40010041	'Ai'edi aitoi Yaubada yana Vona 'ana tolu'ivona ma yana nuakalikali i na 'ivaiseni fai taunina Yaubada yana tofolova, 'awaie ma fuedie 'adi tutula i na vesala. Wata 'ai'edi aitoi tamu tomotoga i na 'ivaiseni fai yana sauluva 'atumaina, 'awaie ma fuedie 'adi tutula i na vesala.
40010042	A vona mogitana 'waimie yaku tofolovavo 'adi to'aivaita matatabudi 'adi tutula i na veluagai. 'Ai'edi tamu tomogo yaku tofolova siaina i na 'ivaiseni, avinodi yana 'aivaita siaina bani'odi ufa i na veleni i na yemu, siwe wata tutula i na veluagai yana 'aivaitanina faifaina.” Side bani'odi Iesu i ve yana tovetutuyamavo 'waidie. S40 Mak 9:37 Gal 4:14 S42 Mad 25:40
40011001	Tutuyanina Iesu yana ve i 'a'ava yana tovetutuyamavo 12 'waidie, 'atamananina i 'iaweni i nago 'atamana 'ifwaidi 'waidie 'awalawa Galili nageneye, bei i na ve wata i na lau'age.
40011002	Tutuyanina 'waineye Ioni Tobafitaiso i miamia vanuga 'eba yogona 'waineye. 'Wainega Iesu yana folova valana i nogai begaidi 'ifwaidi yana tovetutuyamavo i vetunedi i na velutolieni.
40011003	Bega i maia Iesu 'waineye i vo, Ioni Tobafitaiso nuanuana i na 'asetai 'omu kumanimu faifaimu me Diu ta lulukamata ta vo, 'Awaie 'ada To'ita'ita'i i na mai Yaubada 'wainega,” 'alo tulina faifaina ta na lukamata.”
40011004	Iesu yadi velutoli i tutuli i vo, 'Wa na vilami 'wa na nagoi Ioni 'waineye, ava'ai a veveifufuyedi 'wa nogaidiga wata a 'i'idewadi 'wa 'isediga faifaidi 'wa na voneni.
40011005	Side bani'odi 'wa na voneyedi 'wa na vo, Tomatasako i 'isadewa, tubusakosako i tubuoga, waiwaisesela i ve'atumai. Tanigadi 'uludi 'adi fata i na nogaya, towafa wafayega a sivetovoidi, wata Vala 'Atumaina 'ita'ita'i Yaubada 'wainega faifaina a lalau'age wekowekoma 'waidie.”
40011006	Wata 'wa na voneni 'wa na vo, 'Ai'edi aitoi kebu i da venuanaluga, i vetumaganamo 'waikuye, 'eba sosoana 'waineye.” S3 Mal 3:1 S5 Mad 8:2-4, 9:1-8,23-36,27-30,32-33
40011007	Ioni yana tovetutuyamavo i tauya i nunagoi, Iesu 'aila'a 'waidie i veifufu Ioni faifaina i vo, Basenadi 'wa nagoi sali'avu'avuye Ioni 'waineye, ava'ai nuanuami 'wa da 'iseni? Tamu tomogo umaumana yana sauluva bikana bani'odi 'ayalele kaukau siaina i nunuga i 'anino'uya? Kebu.
40011008	'Alo ava'ai 'wa da 'iseni? Tamu tomogo i vaigavu kaleko 'atumaidiega? Wata kebu. Tomotoganidi i vaigavuga bani'odi, yadi vanuga 'ai'aiwabudi 'waidie i miamiani.
40011009	Nuanuaku a na 'asetai 'wa nagoga ava'ai 'wa da 'iseni? Tamu Yaubada yana tolu'ivona? E'e. Mogitana tolu'ivona. Siwe 'ifwaidi tolu'ivona sai'afo va'egai, we'e tomogonina 'wa 'iseniga bwaikaotogina.
40011010	Vona mogitana tomogo bwaikina fai basenadiotoga faifaina i kilumi Yaubada yana Buki nageneye. Yaubada i vona 'ana Venua'ivina 'waineye i vo, Taunina yaku tomata'aulele, a na vetunei i na kumeta yamu 'eda i na vusia.”
40011011	A vona mogitana 'waimie tomia fwayafwaya matatabudi sai'afo va'egai, we'e Ioninina bwaikaotogina. Siwe tomotoganidi bwaikidi wata siaidi 'akonadi i lukuga Yaubada yana 'Eba Veimea nageneye i vagalaka, Ioni ma'itufa i obu fai bola kebu i da lukuga.
40011012	-
40011013	Basenadiotoga Yaubada veimea i yatodi bega tomotoga i na vematayakeyakedi, bani'odi ve'etoboda Mosese 'wainega wata tolu'ivonavo 'adi kilukiluma. Veimeanidi i 'eno'eno nika Ioni Tobafitaiso i souyeni. Tutuyanina i velamu i maiga 'asiau, tomotoga fuedi ma yadi toketokena i ve'edaeloelo wata i vevetunufelagi nuanuadi bwaikina i na luku Yaubada yana 'eba veimea nageneye.
40011014	Wata basenadiotoga Yaubada yana tolu'ivonavo nagami i vona-vagata tamu tolu'ivona i na maiga faifaina. Tolu'ivonanina bwaikina, yana sauluva bani'odi Ilaitia kumanina basenadiotoga ma yawaina i nagomo abame. 'Ai'edi nuanuami yaku vona 'wa na vetumaganeni tolu'ivonanina bani'odi Ilaitia, 'asa'aiana Ioni.
40011015	'Akonadi yaku vona 'wa nogai, siwe 'wa na venua'ivineni nika 'wa na 'asetai.”
40011016	-
40011017	Wata Iesu i vona 'aila'a 'waidie i vo, Tutuya de'e 'ana tomotoga ava'ai 'wainega a na awatalatutulemi? Yami sauluva ava'ai bani'odi? Tomotoganimi bani'odi yavayavava to'wava, nuanuadi i na vetutuyama 'atamanafouye. Tamu 'aila'a i vegole ediavo 'waidie i vo, Nuanuama tamu nani ta da 'idewai siwe 'wa baila. 'A lauinava siwe kebu 'wa da suya, 'a tailauwawa siwe kebu 'wa da vemogai. Kebu nuanuami yama nuanua 'wa na fali'atumaiedi.”
40011018	'Omi yavayavavanidi bani'odi, kebu nuanuami Ioni Tobafitaiso wata yau yama nuanua 'wa na fali'atumaiedi. Ioni i mai i veve'udigana 'ani bega yana velu'ui Yaubada 'waineye i na vetoketoke, wata kebu oine i da yemuga 'wa vona 'wa vo, Tomogo no'o, yaiaina i agei.”
40011019	We'e yau a vetomotogaotoga a mai kebu a da ve'udiganaga, a 'ani'ani wata a yemuyemu siwe 'wa vo, 'Wa 'iseni, tomogo no'o. 'Awana bwalabwalaina, yana 'ani wata oine yana yemu 'afoina, takesi 'ana tolaugogona vivinagodi wata tovedumwe'ai'ai i veianedi.” Egavo Yaubada yana nuanua 'ase'asetadi i vevematayakeyakedi, i nuani Yaubada ma yana 'aseta mogitana.” S10 Mal 1:3 Mak 1:2 Ion 3:28 S14 Mad 17:10-13 S18 Mad 3:4 S19 Luk 15:1-2
40011020	Basenadi 'atamana 'ifwaidi 'waidie Iesu 'eba nuavogana wata 'eba nua'ewa sai'afo matatabuna i 'idewadi, siwe tomotoganidi kebu i da nuaviladi yadi sakona 'waidiega. Begaidi Iesu 'atamananidi 'adi tomia i awavesakoyedi.
40011021	I vo, Ieu, 'omi me Kolesini nuakalikalimi wata me Bedasaida nuakalikalimi, 'waimie vita bwaikidi i na souyedi. We'e basenadiotoga me Taia wata me Saidoni yadi sakona bwaikidi faifaidi Yaubada i leodi. 'Ai'edi 'eba nuavogananidi wata 'eba nua'ewanidi a 'idewadiga matamie a da 'idewadi matadie 'ako i da vemwakula wata kaleko sakoidi i ve'wesena, 'adi 'eba 'isa ma yadi nuavita i nuaviladi.
40011022	A na vonemi, 'awaie Vonayavuga 'ana 'Aiata 'waineye me Taia wata me Saidoni 'adi vematavuloga i na veluagai Yaubada 'wainega, siwe sai'afo i na 'isanuakalikaliedi, we'e 'omi yaku vona 'wa baila kebu 'wa da nuavilamiga vita bwaikaotogina 'wa na veluagai.
40011023	We'e 'omi me Kafaneomi taunimi 'wa awa'ai'aimi igodi 'wa vo, 'Ima 'atumaima, abame 'a na luku,” siwe mogitana Yaubada i na veimea 'wa na obu Vatu'ai Manamanawena 'waineye. Basenadiotoga Yaubada me Sodoma i leodi yadi sakona faifaidi, siwe 'ai'edi yaku folovanidi toketokedi a 'idewadiga matamie a da 'idewadi matadie, i da nuaviladi 'atamananidi bola i da miamia.
40011024	A na vonemi, 'awaie Vonayavuga 'ana 'Aiata 'waineye Yaubada me Sodoma sai'afo i na 'isanuakalikaliedi wata 'adi vematavuloga i na velediga sai'afo, we'e 'omi kebu'a'ava.” S22 Emo 1:9-10 S23 Nag 19:24-28 Iud 1:7 S24 Mad 10:15
40011025	Tutuyanina 'waineye Iesu i vona Yaubada 'waineye i vo, 'Omu abama wata fwayafwaya 'adi Toveimea, a vekaiwa 'waimuye fai yaku ve 'adi 'aseta 'u givedi taunidi 'ase'asetadi wata i awa'ai'aidiga 'waidiega bega i bavuyedi, we'e egavo i nunuaobuga yavayavava bani'odi, yaku ve 'ana 'aseta 'u kiavemagetadi 'waidie.
40011026	Tamaku, vona mogitana ava'ai yamu nuanua i lubwaineniga 'akonadi 'u 'idewai 'amu kiavesosoana.”
40011027	Iesu i velu'ui i 'a'avana tomotoga i vonedi i vo, Nani matatabuna Tamaku i 'anivelenedi 'waikuye a veveimeyedi. Kebu tamu aitoi yau Yaubada Natuna i da 'asetaku, Tamaku 'aiseotogina 'aku to'aseta. Wata kebu tamu aitoi Tamaku i da 'asetai, yau Natuna 'aiseotogiku 'ana to'aseta wata 'ai'edi egavo nuanuaku, 'waidie Tamaku a na sivemageseni.
40011028	'Omi matatabumi 'wa 'abiawaga wata 'ami vita faifaidi 'wa vevenuafouviga 'wa na maia 'waikuye a na 'ivesafailidi bega yami mia i na ve'atumai.
40011029	Yaku ve bani'odi 'aifafula. Bega yaku 'aifafulanina 'wa na 'ewai taiadi venuana ta na 'ifafuli. Yau tonuaobu yaku sauluva bikadi bega 'waikuyega 'aseta 'wa na 'ewai wata 'ami vita a na ve'ewalovemi.
40011030	Yaku ve wata folova a na velemiga bani'odi ta 'aifafula kebu vitanaga. S25,1 Kol 1:26-29 S27 Mad 28:18 Ion 1:18, 3:35 S30,1 Ion 5:3
40012001	Mulieta tamu 'Aiata Veawai 'waineye, Iesu ma yana tovetutuyamavo i nunagoi bakula 'waineamo, yana tovetutuyamavo i lase bega vuaga i kadidi i 'ani, fai 'akonadi tonibakula i tauyedi.
40012002	We'e 'ifwaidi Diu totafalolo Falisi i 'isedi Iesu i voneni i vo, Awale? Me Diu yada ve'etoboda yamu tovetutuyamavo i geugeuya vuaga i kadikadi bani'odi folova yada 'Aiata Veawai 'waineye.”
40012003	Iesu Falisi yadi vona i tutuli i vo, 'Wa da vo kebu bani'odi Yaubada yana Buki 'wa da lu'iawawaiga, basenadiotoga Kini Devida ma enavo i lase faifaina.
40012004	I luku Yaubada yana vanuga 'eba velu'ui nageneye, beledi tamu Yaubada 'ana 'anivelena tovelomu i veledi ma enavo i 'ani. De'e wata yada ve'etoboda kebu tamu aitoi 'ana fata beledinina i na 'ania tovelomu 'aisedi faifaidi, i 'ania siwe kebu i da sakona fai i lase.
40012005	Wata 'wa na nuani veimea i mai Mosese 'wainega, tovelomu i tauyedi i folofolova 'Aiata Veawai 'waineye vanuga 'eba velu'ui nageneye. Mogitana 'Aiata Veawai i geugeuya siwe kebu sakonaga.
40012006	A na vonemi, yada vanuga 'eba velu'ui nani bwaikina, siwe matamie tamu tomogo i tovotovoi bwaikaotogina.
40012007	Basenadiotoga i kilumi Yaubada yana Buki 'waineye i vo, 'Aisaya 'wa nikenikedi 'waikuye 'wa vevelomuyedi, siwe kebu nuanuaku. Nuanuaku tomotoga 'wa na 'isanuakalikaliedi.” Vona de'e 'ai'edi 'wa da 'asetaiga, 'ako kebu yaku tovetutuyamavo 'wa da vonediga igodina i da sakona, i lubwaineni 'wa da 'isanuakalikaliedi.
40012008	Yau a vetomotogaotoga 'Aiata Veawai 'ana Toveimea, 'aku fata 'aiatanina 'waineye tomotoga yadi sauluva faifaidi a na veimeyedi.” S1 VeL 23:25 S3,1 Sam 21:1-6 S5 Num 28:9-10 S7 Ose 6:6 Mad 9:13
40012009	Iesu i vona'a'ava i tauya i nago me Diu yadi 'eba miava'auta 'waineye.
40012010	'Eba miava'autanina nageneye tamu tomogo nimana 'okana i miamia. We'e 'ifwaidi tomotoga i maia, igodi nuanuadi Iesu i na lumatani tamu sauluva sakoina faifaina bega i velutolieni i vo, Yada ve'etoboda bani'odi i voneyedi? 'Ai'edi ta na 'ive'atumai yada 'Aiata Veawai 'waineye, i lubwaineni 'alo kebu?”
40012011	Iesu yadi vona i tutuli i vo, 'Ai'edi aitoi 'waimiega yana 'aisaya i na be'u kulie 'Aiata Veawai 'waineye, 'u na 'ivaiseni 'u na silakai 'alo kebu? Fai, a nuani mogitana bani'odi.
40012012	Siwe 'aisaya sai'afo nani-'avo'avovo we'e tomotoga nani bwaikina. Bega yada ve'etoboda siwe tautauyina ta na 'aivaita 'Aiata Veawai 'waineye.”
40012013	Mulieta Iesu tomogo i voneni i vo, Nimamu 'u si'otoi.” Tomogonina nimana i sisi'otoiga nika i ve'atumai, nimana vi'ainega bani'odi.
40012014	Falisi i 'iseni i tauya i nagoi, 'eda'eda i lauala bani'odi i na munega Iesu i na luvewafai.
40012015	-
40012016	Tutuyanina Iesu i 'asetai Falisi nuanuadi i na luvewafai bega 'atamananina 'waineye i miamiaga i 'iaweni i tauya i nago mali 'awalaweye siwe tomotoga fuedi i veyogo'waila, mulineye i nagoi. Toviga matatabudi i 'ive'atumaidi siwe wata i talabodebodedi kebu i na lulu'ivoneyeniga Iesu aitoi.
40012017	I talabodediga nika Yaubada yana tolu'ivona 'ana wagava Aisea yana vona 'ana mogitana i souyeni. Basenadiotoga Yaubada yana Vona 'ana Venua'ivina faifaina i kilumi i vo,
40012018	De'e yaku Tofolova, kumanina a venua'ivineni. Taunina a nuakalikalieni, faifaina a sosoana. 'Anu'anunuku a na tauyeni i na agei, Bega yaku veimea tonovidi i na lu'ivona tomotoga 'aila'a tulina tulina 'waidie.
40012019	Kebu i na ve'ikwayekwayega wata kebu i na ve'ita'ata'ala. Wata 'atamanafouye kebu bonana bwaikina i na noganogai.
40012020	Egavo mweadi 'wa da vo 'ayalele 'anino'una kebu i na kiadabadi i na 'ivaisedimo. Egavo yadi vetumagana mweadi 'wa da vo mageta i da taulovolovogi kebu i na luve'weudi i na 'ivaisedimo. Yana folova 'waineye i na tokemaiga i na nagoga nika Yaubada yana nuanua tonovidi i na vebwaika tomotoga 'waidie.
40012021	Bega tomotoga 'aila'a tulina tulina yadi vetumagana i na yato-vagasedi 'aku Venua'ivina 'waineye i na lulukamaseni.” S18-21 Ais 42:1-4 S18 Mad 3:17 S19,2 Tim 2:24
40012022	Mulieta tamu tomogo, basenadi yaiaina i agei bega matana i sako wata kebu 'ana fata i na welava, enavo i mieni Iesu 'waineye. Iesu tomogonina i 'ive'atumaia nika i welava wata i 'isa.
40012023	Tomotoga fuedi i 'iseni nuadi i voganidi i vo, Voke 'asa'aiana kumanina Yaubada 'ana Venua'ivina, Kini Devida tubuna.”
40012024	We'e tutuyanina me Diu totafalolo Falisi i nogai, i vona i vo, Seitani, taunina yaiaina yadi to'edakumeta Iesu i agei yana toketokena 'wainega i vonavona yaiaina i 'a'awa'a'idi.”
40012025	Iesu 'akonadi i 'asetai Falisi yadi nuanua begaidi i vonedi i vo, 'Ai'edi 'eba veimea 'aise'avadi i na 'idia i na vetalaga 'eba veimeanina i na velovi. Wata 'ai'edi 'atamana 'alo vanuga 'ana tomia 'aise'avadi i na vetalaga, i na yavulaiwagi.
40012026	-
40012027	'Wa vonaga yau Seitani yana toketokena 'wainega a vona tamu yana tomotoga i 'awa'a'ia. 'Ai'edi mogitana a da folofolova Seitani yana toketokena 'wainega, 'wa da 'asetai Seitani yana 'aila'a 'aise'avadi i 'idia i vevetalaga bola i na 'a'ava. We'e 'ifwaidi yami tomotoga i vonavona yaiaina i 'a'awa'a'idi, nika 'wa velutoliedi ava'aiega yadi toketokena i veluagadi. Bola i na vo, Kebu Seitani 'wainega,” nika 'wa na 'asetai 'omi 'wa vekali.
40012028	We'e mogitana Yaubada 'Anu'anununa yana toketokena 'wainega yaiaina a vonevonedi i 'a'awa'a'idi, 'wa 'iseniga 'wa da 'asetai 'akonadi Yaubada yana veimea i mai 'waimie.”
40012029	Wata Iesu i vona-awatabai 'waidie i vo, Kebu tamu aitoi 'ana fata i na luku tamu tomogo toketokena yana vanuge i na vainago. We'e 'ai'edi nuanuana vainago nagami tomogonina i na 'iyogoyogoni, mulieta i na vainago.
40012030	'Ai'edi aitoi kebu taiadi 'a na folofolovaga, taunina 'aku gavia, we'e 'ai'edi aitoi kebu i na 'ivaiseku bega tomotoga i na vagavaidi i na mimaiedi 'waikuye, 'wa da vo tomotoga i da sogisogiedi, taunina yaku folova 'ana to'ivesako.
40012031	Begaidi a na vonemi, tomotoga i sakosakonaga wata i vona-awadamana Yaubada 'waineye 'adi fata nuatavuna i na veluagai. We'e egavo i na vona-awadamana 'Anu'anunu 'Atumaina 'waineye, kebu tamu sai'afo Yaubada i na nuatavunidi.
40012032	'Ai'edi aitoi yau a vetomotogaotoga i na awavesakoyekuga, 'ana fata nuatavuna i na veluagai, we'e 'ai'edi aitoi 'Anu'anunu 'Atumaina i na awavesakoyeniga kebu tamu sai'afo Yaubada i na nuatavuniga, i na 'eno-vagata.
40012033	Wata bani'odi 'ai'edi welavi 'atumaina tutuya fuedi vuagina 'atumaina, we'e welavi sakoina tutuya fuedi vuagina sakoina. Welavi 'aitamogana 'aitamogana vuagidiega ta na 'asetadi ava'ai welaviga, wata bani'odi tomotoga yadi sauluva ta na 'isedi ta na 'asetadi tomotoga 'atumaidi 'alo sakoidi.
40012034	'Omi 'o'olo sakoimi, kebu 'ami fata nani 'atumaidi 'wa na 'inanadi. Vonanidi sakoidi 'wa 'inanadiga fai nuamie i 'eno'enovi.
40012035	Tomogonina nuanua 'atumaidi 'waineye i 'eno'enoviga, taunina tomogo 'atumaina, we'e tomogonina nuanua sakoidi 'waineye i 'eno'enoviga taunina tomogo sakoina.”
40012036	Wata a na vonemi, 'Aiatanina 'waineye tomotoga matatabumi 'wa na vonayavuga Yaubada mataneye, yami vona-'avo'avovo 'aitamogana 'aitamogana 'wa na lu'ivoneyedi.
40012037	'Ai'edi yami vona tonovidi i na awave'atumaiemi, 'ai'edi yami vona vekali Yaubada i na veimea vematavuloga 'wa na veluagai. S23 Ion 7:31 S24 Mad 9:34 S28 Fol 10:38 S29,1 Ion 3:8 S31 Ibu 6:4-6 S34 Mad 15:18
40012038	Mulieta 'ifwaidi ve'etoboda 'adi tove wata totafalolo Falisi Iesu i voneni i vo, Tove, nuanuama tamu 'eba nuavogana wata 'eba nua'ewa 'u na 'idewai, 'a na 'iseni 'a na 'asetamu 'omu ma yamu veimea Yaubada 'wainega 'alo kebu.”
40012039	Iesu i vonedi i vo, 'Omi tutuya de'e 'ana tomotoga yami sauluva sakoidi wata kebu nuanuami Yaubada yana nuanua. 'Wa vonavona nuanuami 'eba nuavogana wata 'eba nua'ewa a na 'idewai siwe a nuani kebu tamu a na 'idewaiga.
40012040	Siwe tamu nani a na veifufuyeni yami 'eba 'isa. Basenadiotoga Yaubada yana tolu'ivona 'ana wagava Iona igodi i da dega Yaubada 'wainega nika tamu igana bwaikina i tononi bega kamoneye i miamia 'aiata wata lovana 'aitonu. Wata bani'odi yau a vetomotogaotoga 'awaie a na miamia fwayafwaya nageneye mulieta 'aiata 'ana vetonu 'waineye a na tovoi, 'asa'aiana kumanina yami 'eba 'isa. Tutuyanina igana Iona i 'alaiwageni i nago me Ninive 'waidie i lau'age, nika i nuaviladi yadi sakona 'waidiega.
40012041	We'e Vonayavuga 'ana 'Aiata 'waineye me Ninivenidi taiadi 'wa na tovoi Yaubada mataneye i na matawa'ulimi i na vo, Basenadi Iona i lau'age 'waimeye 'a nuavilama we'e 'omi kebu nuanuami.” Wata Iesu i vo, A na vonemi, Iona tomogo bwaikina we'e tomogonina matamie i tovotovoi bwaikaotogina.
40012042	Wata bani'odi basenadiotoga me Siba yadi toveimea bwaikina Kwini Siba 'ani'ieyega i mai Kini Solomoni yana 'aseta 'ana 'isa faifaina. Bega Vonayavuga 'ana 'Aiata 'waineye kwininina taiadi 'wa na tovoi Yaubada mataneye i na matawa'ulimi i na vo, Basenadi 'ani'ieyega a mai 'aseta 'ana 'isa faifaina wata a 'ewai, we'e 'omi kebu nuanuami 'wa na 'asetai bega 'wa na nuavilami.” Wata Iesu i vo, A na vonemi Kini Solomoni tomogo bwaikina we'e tomogonina matamie i tovotovoi bwaikaotogina siwe 'wa baila, kebu nuanuami 'wa na 'asetai.” S38 Ion 6:30,1 Kol 1:22 S40 Ioa 1:17 S41 Ioa 3:5 S42,1 Kin 10:1-10
40012043	-
40012044	Wata Iesu i vonedi vona-awatabaiega i vo. 'Ai'edi yaiaina i na 'awa'a'ia tamu tomogo 'wainega i na nago 'awalawa sakoineye bei i na lalauala-vuvua tamu yana 'eba mia. We'e 'ai'edi kebu i na veluagaiga i na vo, A na vilaku yaku 'eba mianina basenadi a 'iaweniga 'waineye.” Bega i na vilai, i na mai 'eba mianina i na 'iseni 'akonadi i 'idewai 'atumaina wata vunavunagina i 'eno'eno, siwe nage'avana.
40012045	Fai kebu 'ana veluvaiga i na souyeni i na nago wata yaiaina sakoiotogidi 7 i na vagavaidi i na miedi i na luku 'eba miananina 'waineye. Tomotoganina i na 'ivesakotogi mogitana, basenadi kebu bani'odiga. 'Omi tutuya de'e 'ana tomotoga wata bani'odi, 'wa vo, 'A na nuavilama yama sakona 'waidiega,” siwe 'awaie 'wa na sakotoga.” S45,2 Fit 2:20
40012046	Iesu bola i veveifufu tomotoga 'waidie nika inana tainavo taiadi i le'wai. Tanotanoge i tovoi i vo, 'Ima nuanuama 'a na veifufu Iesu 'waineye.”
40012047	Tamu tomogo i nago Iesu 'waineye i voneni i vo, Inamu taimwavo taiadi sino'o, nuanuadi taiadi 'wa na veifufu.”
40012048	-
40012049	Iesu tomotoga i vonedi i vo, 'Wa vonaga 'wa vo, Inamu wata taimwavo sino'o,” siwe a na vonemi. Side, yaku tovetutuyamavo, taunidi inaku, wata taikwavo.
40012050	Aitoi Tamaku abame yana nuanua 'ana todumwebika, taunina taiku, novuku, 'alo inaku.” S46 Mad 13:55 S50 Ion 15:14
40013001	Mulieta 'aiatanina 'waineye Iesu vanuga i 'iaweni i nago balebaleye, bei i miabui i na ve.
40013002	'Aila'a bwaikina i maia i tovififineni begaidi wakayega i talalaka we'e tomotoga lelege i tovoi.
40013003	Nani fuedi faifaidi i ve 'waidie vona-awatabaiega, i vo, Tamu tomogo i nago bakule yana witi waifeidi i na bakulidi, we'e yadi sauluva luyavuyavulagi.
40013004	Yana luyavuyavulagi 'waineye witi 'ifwaidi i ve'anita'idi 'eda balebaleye tomotoga yadi 'eba nago 'waineye, mulieta manuga i mai i 'anidi.
40013005	-
40013006	'Ifwaidi i ve'anita'idi bwakebwakeye, nagami i tabo-matayo'o fai fwayafwaya kebu badubadunaga siwe mulieta inala i kabu i 'awagi'adi fai 'walamidi kebu i da vagaobuga.
40013007	'Ifwaidi i ve'anita'idi 'awanavenaveye kebu 'adi 'oiga, i ugawegawedi.
40013008	We'e 'ifwaidi i ve'anita'idi inageye fwayafwaya 'atumaina 'waineye i tabo i vuaga, 'ifwaidi 100, 'ifwaidi 60 wata 'ifwaidi 30.”
40013009	Wata Iesu i vo, 'Akonadi yaku vona 'wa nogai, siwe 'wa na venua'ivineni nika 'wa na 'asetai.”
40013010	Mulieta Iesu yana tovetutuyamavo i maia 'waineye i velutolieni i vo, Awale 'u veve tomotoga 'waidie vona-awatabaiega?”
40013011	Bega Iesu i vonedi i vo, 'Akonadi Yaubada i tauyemi nani fuedi givagivadi 'wa 'asetadi yana veimea tomotoga 'waidie faifaina, we'e de'e tomotoganidi kebu.
40013012	'Ai'edi aitoi sai'afo ma yana 'aseta Yaubada yana veimea tomotoga 'waidie faifaina, bega 'asetanina i na 'i'isave'aviniga, 'imoso'i Yaubada i na veleni nika yana 'aseta bwaikina. We'e aitoi kebu tamu yana 'asetaga siwe igodi i vo, Yau yaku 'aseta bwaikina,” 'asetanina Yaubada i na eloi.
40013013	Tomotoganidi i 'ise'iseni siwe kebu i da 'isa'inanaiga, wata i noganogai siwe kebu i da nogayadewai 'alo i da 'asetai begaidi a veve 'waidie vona-awatabaiega.
40013014	-
40013015	Nika basenadiotoga Yaubada yana tolu'ivona 'ana wagava Aisea yana vona-vagata 'ana mogitana i souyeni, Yaubada i vo, Tomotoga de'e nuadi tabodadi, Tanigadi i 'ibodadi Bega kebu i na nogai. Matadi i 'uludi Bega kebu i na 'iseni. 'Ai'edi nuadi i da magetaiga I da nuaviladi 'waikuye A da 'ive'atumaidi. Begaidi i na nogaya-wayoga, kebu nuadi i na magetadi. Wata i na 'isa-wayoga siwe kebu i na 'isa'inanaiga.”
40013016	Aisea yana vonanina tomotoganidi faifaidi, we'e 'omi 'eba sosoana 'waimie fai taunimi matamiega 'wa 'ise'iseni wata taunimi tanigamiega 'wa noganogai.
40013017	A vona mogitana 'waimie basenadiotoga Yaubada yana tolu'ivonavo fuedi wata tomotoganidi yadi sauluva tonovidi, nuanuadi bwaikina yaku folovanidi 'wa 'ise'isediga i da 'isedi wata yaku ve 'wa noganogaiga i da nogai, siwe kebu.” S11,1 Kol 2:10 S12 Mad 25:29 Luk 8:18 S14-15 Ais 6:9-10 Ion 12:40 S17,1 Fit 1:10-12
40013018	Wata Iesu yana tovetutuyamavo i vonedi i vo, A na vonemi, luyavuyavulagi 'ana vona-awatabai 'ana kiavemageta side bani'odi.
40013019	Waifei i ve'anita'idi 'eda balebaleye 'ana nuanua, bani'odi tomotoga vona i nogai Yaubada i na veimeyedaga faifaina, siwe kebu i da 'asetaiga. Bega Seitani, taunina Tosakona i mai tolau'age i bakuli i nuanuaniga i elodi.
40013020	Waifei i ve'anita'idi bwakebwakeye 'ana nuanua, bani'odi tomotoga ma yadi sosoana Yaubada yana Vona i nogai siwe yadi nuanua 'waidie kebu mogitana i da lukuga.
40013021	I vetumagana siwe tutuya 'ale'usana. Tutuyanina vita 'alo ve'isakololo i na souyedi Vonanina faifaina i na baila-matayo'oyeni.
40013022	Waifei i ve'anita'idi gaweye 'ana nuanua, bani'odi tomotoga Yaubada yana Vona i nogai siwe yadi mia faifaidi i vevenuafouviga wata 'ai'aiwabu 'adi nuanua 'waidie bwaikina 'wa da vo i da ugawegawedi kebu i da vuaga.
40013023	We'e waifei i ve'anita'idi inageye fwayafwaya 'atumaina 'waineye 'ana nuanua, bani'odi tomotoga Yaubada yana Vona i nogai wata i 'asetai mulieta yadi folova Yaubada faifaina bani'odi i vuaga, 'ifwaidi 100, 'ifwaidi 60, wata 'ifwaidi 30.” S21 Kolos 2:7 S22 Luk 12:16-21,1 Tim 6:9-10
40013024	Wata Iesu i ve tomotoga 'waidie tamu vona-awatabai 'wainega tomotoga 'atumaidi wata sakoidi faifaidi i vo, Yaubada yana veimea tomotoga 'waidie side bani'odi. Tamu tomogo witi waifeidi 'atumaidi i bakulidi.
40013025	Tamu lovana, tomotoga matatabudi i 'eno'enovi 'ana gavia i mai matagawagawa, witi 'ana 'isa'isa i luyavuyavuleni nika i tauya.
40013026	-
40013027	Tutuyanina witi i vebwaika i adaga matagawagawa i vemageta bega tonibakulanina yana tofolovavo i 'iseni i mai i voneni i vo, 'Auvea, nagami waifei 'atumaidi ta bakulidi we'e tamu gawa ava'aiega i mai?”
40013028	Tomogo i vo, Tamu 'aku gavia i 'idewai.” Bega yana tofolovavo i velutolieni i vo, Bani'odi yamu nuanua, 'a na luabuabudi?”
40013029	Yadi 'auvea i vo, 'Asa'aiana, 'ai'edi 'wa na luabuabudiga, bola witiotoga 'wa na siabuyedi.
40013030	'Wa bailedi, i na tabowanawana, bola 'aiala 'ana tutuye to'aiala a na vonedi a na vo, Nagami matagawagawa 'wa na luabuabudi 'wa na 'itavidi 'wa na tawedi 'aie i na 'alaidi, we'e witiotoga 'wa na vedodogidi yaku bubuwakeye.” S30 Mad 3:12
40013031	Wata Iesu i ve 'waidie vona-awatabaiega i vo, Yaubada yana veimea tomotoga 'waidie yana vebwaika side bani'odi. Tamu tomogo 'ayawana bilana i 'ewai i bakuli mulieta i vebwaika.
40013032	Bilanina saiotogina siwe tutuyanina i vebwaika welavi bwaikaotogina bega manuga i mimaia didineye i vevegiuva.”
40013033	Wata Iesu i ve 'waidie vona-awatabaiega i vo, Yaubada yana veimea tomotoga 'waidie yana susula side bani'odi. Tamu vavine falawa bwaikina i vilai mulieta isita i yatoi, i susula falawa matatabuna 'waineye nika i vebwaika.”
40013034	Tutuya fuedi Iesu i veve tomotoga 'waidie vona-awatabaiega, kebu tamu tutuya i da vonaotoga.
40013035	De'e bani'odi i vevega nika tamu Yaubada yana tolu'ivona yana vona 'ana mogitana i souyeni. Basenadiotoga i vona-vagata Yaubada 'ana Venua'ivina yana vona faifaina i vo, Vona-awatabaiega a na veifufu 'waidie. Nani fuedi givagivadi fwayafwaya 'ana 'idewavau 'wainega i maiga 'asiau, a na lu'ivoneyedi 'waidie.” S35 Same 78:2
40013036	Yana ve i 'a'avana, Iesu 'aila'a i 'iawedi i nago vanuge. Mulieta yana tovetutuyamavo i maia i luku 'waineye i voneni i vo, Nuanuama 'a na 'asetai matagawagawa i taboga bakule 'ana nuanua.”
40013037	-
40013038	Iesu i vo, Tomogonina waifei 'atumaidi i bakulidiga 'ana 'aseta yau, kumaniku a vetomotogaotoga. We'e tanoga, fwayafwaya matatabuna. Waifei 'atumaidi 'adi 'aseta tomotoganidi 'akonadi taunidi i tauyedi Yaubada 'waineye i veveimeyedi, we'e matagawagawa, tomotoganidi Yaubada i baila bega Seitani i veveimeyedi.
40013039	Tomogonina matagawagawa 'ana toluyavuyavulagi taunina Seitani, tutuya 'aiala 'ana 'aseta Vonayavuga 'ana tutuya, we'e to'aiala taunidi anelose.
40013040	-
40013041	Matagawagawa i luabuabudiga i tunudi i 'alaidiga 'ana 'aseta side bani'odi. Fwayafwaya 'ana 'eba ve'a'ava 'waineye, yau a vetomotogaotoga yaku anelose a na vetunedi, tovetalaimimila wata 'ifwaidi tosakona i na va'augidi i na nawedi 'ai-'ala'alase bega kebu wata i na miamia Yaubada mataneye.
40013042	I na nawediga i na tawedi, bei i na 'we'we'wela wata maigidi i na yuyuyudi fai veviga bwaikina.
40013043	We'e mulieta Yaubada yana tomotoga yadi sauluva tonovidi Tamadi yana 'Eba Veimea nageneye 'adi 'isa magemagetadi, 'wa da vo inala i da vulaoga. 'Akonadi yaku vona 'wa nogai, siwe 'wa na venua'ivineni nika 'wa na 'asetai.” S38,1 Kol 3:9 S41-43 Mad 25:31-46 S43 Dan 12:3
40013044	Wata Iesu i ve 'waidie i vo, Yaubada yana veimea tomotoga 'waidie 'ana 'atumaina side bani'odi. Basenadi tamu aitoi mani wata 'ai'aiwabu bwaikina i tavuni fwayefwayeye i 'eno'eno. Mulieta tamu tomogo i veluagai, i 'isenina wata i tavu-vaitugani. I sosoana bwaikina, i nago yana kukua matatabuna i vekimwaneyedi tutulidi i 'ewadi fwayafwayanina i kimwanei bega yana fwayafwaya fai 'ana 'atumaina nageneye i 'eno'eno.”
40013045	Wata Iesu i vo, Egavo taunidi i tauyedi bega Yaubada i na veveimeyedi yadi sauluva side bani'odi. Tamu tomotoga i lalauala nuanuana mwali bwaikina wata 'atumaiotogina.
40013046	I na veluagaiga yana kukua matatabuna i na 'anivelenedi bega mwalinina i na tuveobuya.”
40013047	-
40013048	Wata Iesu i ve 'waidie vona-awatabaiega i vo, Yaubada yana veimea tomotoga 'waidie tutuya 'eba ve'a'ava faifaina side bani'odi. Tovuata igana tulina tulina i 'onadi, tutuyanina yadi vuata i adaga i yo'ei 'avale bei i lauvisi igana 'atumaidi yadi venuane i obu, sakoidi i tawedi.
40013049	-
40013050	Wata bani'odi, bola tutuya 'eba ve'a'ava 'waineye, anelose i na nagoi tomotoga sakoidi i na va'augidi tomotoga 'atumaidi 'awasasadiega i na tawedi 'ai-'ala'alase, bei i na 'we'we'wela wata maigidi i na yuyuyudi fai veviga bwaikina.”
40013051	Tutuyanina Iesu yana ve i 'a'avana, yana tovetutuyamavo i velutoliedi i vo, De'e vona-awatabainidi matatabuna 'wa 'asetadi 'alo kebu?” I vo, E'e 'a 'asetadi.”
40013052	Bega Iesu i vo, 'Ai'edi aitoi ve'etoboda i maia Mosese 'wainega i 'asetadiga, wata taunina i tauyeni bega Yaubada i veveimeyeni, taunina bani'odi tomogo 'ai'aiwabuna. Fai Yaubada yana Vona tuatuaidi wata yaku ve 'ivaudi i 'asetadi, 'ana fata mali tomotoga i na veve 'waidie.”
40013053	-
40013054	Iesu i vevega vona-awatabaiega i 'a'avana, i tauya i nago taunina yana 'atamane Nasaledi. Bei i ve tomotoga 'waidie yadi 'eba miava'auta nageneye siwe nuadi i voganidi yana ve faifaina. I vo, Ava'ai tomotoga de'e? Ava'aiega yana 'aseta i 'ewai, bani'odi i munega 'eba nuavogana wata 'eba nua'ewa i 'i'idewadi?”
40013055	-
40013056	Tomogo no'o kebu tulinaga, tamana kamuda, inana Meli wata tainavo ta 'asetadi, Iemesa, Iosefa, Saimoni wata Iudasa, wata novunavo taiadi ta miamiani. We'e yana 'asetanidi wata yana toketokenanina ava'aiega i veluagadi?”
40013057	I bavuyeni begaidi kebu nuanuadi Iesu i baila. Bega Iesu i vonedi i vo, Yaubada yana tolu'ivonavo ma 'adi ve'ililibu tomotoga tulidi 'waidie, we'e yadi 'atamana tomotogidi wata yadi 'aila'a kebu i da ve'ililibuyediga.”
40013058	Fai kebu i da vetumagana 'waineye, begaidi kebu bei 'eba nuavogana wata 'eba nua'ewa fuedi i da 'idewadiga. S53-54 Ion 7:15 S55 Ion 6:42
40014001	-
40014002	Tutuyanina 'waineye, Loma gabemani yadi to'edakumeta 'ana wagava Kini Elodi 'awalawa Galili nageneye i veveimea. Iesu yana folova toketokena valana Elodi i nogai yana tofolovavo 'ifwaidi i vonedi i vo, No'o Iesu, 'asa'aiana mogitana taunina Ioni Tobafitaiso, ma yana toketokena i yawasa-vaitugana i ve-Iesu, begaidi 'eba nuavogana wata 'eba nua'ewa i 'i'idewadi.
40014003	Elodi bani'odi i voneyediga fai yana veimea 'wainega Ioninina i yogoni i yatoi vanuga 'eba yogona 'waineye. We'e Elodi basenadi taina Filifi tamu vavine i nagidi 'adi wagava Elodiasa mulieta Elodi i luobuyedi.
40014004	Ioni Tobafitaiso vala i nogai bega tutuya fuedi i lulumatana-vebogia i vo, Awale taimu yana vavine 'u nagidi, yada ve'etoboda 'u geuya.”
40014005	Ioni yana vonanina faifaina Elodi i veimea vanuga 'eba yogona 'waineye i luku, nuanuana i na wafa siwe me Diu i kololoyedi fai i vo, Taunina tamu Yaubada yana tolu'ivona.”
40014006	-
40014007	We'e Elodi yana tubuga 'ana 'aiata 'waineye sakali bwaikina i 'idewai, Elodiasa natudi i voneni matadie i kayama. Elodi i 'iseni nuana i 'ewai bega i vona'awaufaufa 'waineye i vo, 'Ai'edi ava'ai nuanuamu 'u na velu'uiga, vona mogitana a na velemu.”
40014008	Inana i nogai natudi i tolivetonoveni bega vavinenina ne'e'elina i nago Elodi 'waineye i vo, Nuanuaku Ioni Tobafitaiso i na wafa, 'unu'ununa 'aivoeye 'u na dodogi 'u na mieni 'waikuye, a na 'iseni a na 'asetai 'akonadi i wafa.”
40014009	Kini Elodi i nogai nuana i vita siwe kebu 'ana fata yana vona'awaufaufa i na lugeuya fai 'ana wakawaka matadie i vona, bega yana tolugaviavo i vonedi i nagoi Elodi yana nuanua i 'idewai.
40014010	-
40014011	Vanuga 'eba yogona 'waineye Ioni 'odona i boboi, 'aivoeye i dodogi i mieni vavine i veleni. I 'ewai i nago inana i veledi.
40014012	Tutuyanina Ioni yana tovetutuyamavo vala i nogai, i maia tomogo'avana i 'ewai i ve'ufai, mulieta i nagoi Iesu i voneni.
40014013	Tutuyanina Iesu i 'asetai Ioni 'akonadi i wafa, bega 'atamananina i 'iaweni i dodoga 'aiseneye i nago kebu tamu aitoi bei i da miamiaga 'waineye. Tomotoga yana tauya i 'asetai bega yadi 'atamana i 'iawedi i veyogo'waila i nagoi 'agediamo.
40014014	Tutuyanina Iesu i le'wa balebaleye tomotoganidi i 'isedi 'aila'a bwaikina i miamiani, nuana i vita bwaikina faifaidi bega yadi toviga i 'ive'atumaidi.
40014015	'Akonadi lavilavi sai'afoga i na sidudubali tovetutuyamavo i maia Iesu 'waineye i voneni i vo, 'Akonadi tutuya i ve'ale'usa wata de'e bei kebu tomotoginaga, bega 'aila'anidi 'u na vonedi i na nagoi 'atamana 'waidie taunidi 'adi'adi i na kimwane.”
40014016	Iesu i vonedi i vo, 'Asa'aiana i na miamiani, siwe 'omi 'ai'edi ava'ai 'wa na veledi i na 'ani.”
40014017	Tovetutuyamavo i vo, 'Waimeye 'ani'ani mwadodoudi 5 wata igana 'ailuga, 'asa'aiana bani'odi, kebu fuediga.”
40014018	Iesu i vo, 'Wa miedi 'waikuye.”
40014019	Tomotoga i vonedi mosomoso tabwadie i miabui, mulieta Iesu 'ani'aninidi i 'ewadi, i 'isalaka abame i vekaiwa Yaubada 'waineye. I vekaiwa i 'a'avana, 'ani'ani i 'ivividi tovetutuyamavo i veledi bega tomotoga i veutadi.
40014020	'Aila'anidi matatabudi i 'ani, kamodi i aidi, mulieta tovetutuyamavo tomotoga nikilidi i va'augidi bayawa 12 i veadagidi.
40014021	To'aninidi iaveta tulai'avadi i lu'iawawadi 'adi 'aila'a 5000, we'e vevine tulaidi wata yavayavava matatabudi kebu taiadi i da lu'iawawadiga. S14 Mad 9:36, 15:32 S21 Mad 15:38
40014022	Tomotoga i ve'anidi i 'a'avana, yana tovetutuyamavo i vonedi i vo, 'Wa na dodoga wakeye, ta na viwaia lavu vi'ainega, yau tomotoga a na vonedi i na nunagoi mulieta yau a na vemuli.
40014023	-
40014024	Tomotoga i tauya i nunagoi, Iesu i laka 'oyeye, 'aiseneye i na velu'ui. 'Akonadi i laviotogi Iesu 'aiseotogina bei i miamia, we'e yana tovetutuyamavo i yogokamwana lavunina bwaikina 'waineye, kaukau bwaikina i nunuga wata yagina i veveviladi.
40014025	Sai'afoga tutuya i na kililia, Iesu i le'wa 'waidie, ufa tabwaneamo i mai.
40014026	Tutuyanina yana tovetutuyamavo i 'iseni ufa tabwaneamo i mimai i kololoyeni i bwau i vo, 'Wa 'isanaweni, yalua.”
40014027	Nika Iesu i vonedi i vo, Kebu 'wa na kolologa, yau taunida.”
40014028	Fita i vona-matayo'o i vo, Vetuma 'omu'e, 'u da vona ufa tabwaneamo a da wai 'waimuye.”
40014029	-
40014030	Bega Iesu i vo, 'U mai.” Yana voneye Fita i obu i nunago Iesu 'waineye nika i 'isadaba kaukau wata yagina i 'isedi i kololo igodi be'ama i monumonu i bwau i vo, 'Auvea, 'u da 'ita'ita'ieku.”
40014031	Iesu nimana i 'otoi Fita i 'ive'avini i voneni i vo, Awale 'u venuanaluga, yamu vetumagana 'waikuye siaina.”
40014032	I silakai i 'a'avana 'adi 'ailuga i dodoga, nika yagina i 'awatagoni.
40014033	Yana tovetutuyamavo i 'iseni i subiai i vo, Vona mogitana, 'omu Yaubada Natuna.” S23-24 Luk 6:12, 9:28 S26 Luk 24:36-37 S33 Mad 27:54
40014034	I duduna Genesaleta balebaleye bei yadi waka i yo'ei.
40014035	Tomotoga Iesu i 'isa'inanai bega vala i vetunedi 'awalawanina matatabuna 'waidie bega toviga i miedi Iesu 'waineye.
40014036	I velu'ui 'waineye, nuanuadi toviganidi i na 'abitonovidi, we'e 'ai'edi kebu, 'ana kaleko mataifwa'avana i na 'abitonovi. Egavo i 'abitonovaga matatabudi i ve'atumai. S36 Mad 9:20-21
40015001	-
40015002	Mulieta 'ifwaidi me Diu totafalolo Falisi wata ve'etoboda 'adi tovevo i maia Ielusalemega Iesu i velutolieni i vo, Ve'etobodanidi i maiga tubudavo 'waidiega, awale yamu tovetutuyamavo kebu i da ve'ililibuyediga i geugeudi? 'Ani 'ana tutuye kebu nimadi i da lekoa-dewadi we'e i lulu-'avo'avovo.” De'e bani'odi i voneyediga fai yadi nuanua i vo, 'Ai'edi nimada ta na lekoa-dewadi wata ta na tafalolo, Yaubada i na 'asetada yada nuanua vunavunagidi.”
40015003	Iesu yadi velutoli i tutuli i vo, Siwe 'omi wata awale Yaubada yana veimea kebu 'wa da ve'ililibuyediga 'wa geugeudi we'e taunimi yami nuanua 'waidie 'wa vematayakayaka.
40015004	Yaubada i vonaga i vo, Tamamu wata inamu 'u na ve'ililibuyedi,” wata i vo, 'Ai'edi aitoi tamana 'alo inana i na awavesakoyediga i lubwaineni 'wa na luvewafai.”
40015005	-
40015006	Veimeanidi 'wa geugeudi fai 'wa veve 'wa vo, 'Ai'edi aitoi ma yana mani, siwe kebu nuanuana tamana wata inana i na 'ivaisediga, 'omi 'wa tauyeni bega i na vonedimo i na vo, Mani de'e a na 'aniveleneni Yaubada faifaina,” vonanina 'wa fali'atumaieni. We'e mogitana i lubwaineni tamana wata inana maninina 'wainega i da 'ivaisedi. De'e bani'odi Yaubada yana Vona 'wa lulu-'avo'avovoi, ma'itufa yami nuanua 'wa vevematayakeyakedi.
40015007	'Omi mogitana tovekali. 'Awami i tatalaboda nani fuedi faifaidi siwe wata 'wa 'i'idewadi. Basenadiotoga Yaubada yana tolu'ivona Aisea, Yaubada yana Vona 'wainega i vona-vagata faifaimi. I vonaga mogitana i vo,
40015008	De'e 'aila'anidi 'awakebuladiega i ve'ililibuyeku, We'e kebu mogitana i da nuakalikalieku.
40015009	Fai tomotoga yadi nuanua i veve i vo 'ako, Yaubada 'wainega,” Begaidi 'waikuye i 'o'odu-maimaiga.” S4 Sou 20:12 S7-9 Ais 29:13
40015010	Iesu 'aila'a i goledi i nagoi 'waineye i vonedi i vo, A na vonemiga 'wa na venua'ivineni nika 'wa na 'asetai.
40015011	Falisi nuanuadi nima-'ilekoa siwe ava'ai i na luku tomotoga 'awadiamo kebu 'ana fata tomotoganidi i na 'iveyokedi, we'e mogitana vona 'alo nuanua sakoidi tomotoga 'waidiega i na souyediga, 'ana fata tomotoga i na 'iveyokedi.”
40015012	Mulieta Iesu yana tovetutuyamavo i maia i voneni i vo, Yamu vona 'wainega Falisi i kamogala, 'u 'asetai?”
40015013	Iesu i vonedi i vo, Welavinidi Tamaku abame kebu 'ana bakubakulaga, matatabuna i na siabudi.
40015014	Falisinidi kebu faifaidi 'wa na nuanua. Avinodi taunidi tomotoga 'ada to'edakumeta, siwe bani'odi tomatasako fai Yaubada yana Vona kebu i da 'isa'inanadiga. Kebu 'ana fata tamu tomatasako iana tomatasako i na siveikani fai bola 'adi 'ailuga i na be'uluga vakavakale.”
40015015	Fita i voneni i vo, Nuanuaku vona-awatabainina 'u da kiavemagetai 'waimeye.”
40015016	Iesu i vo, 'Alo 'omi wata bola 'wa bavubavu?
40015017	I lubwainemi 'wa da 'asetai naninidi i na luku tomotoga 'awadiamo i na nago kamodie mulieta i na wala'aieni.
40015018	We'e naninidi sakoidi 'awadiega i na souyediga, 'ana fata tomotoga i na 'iveyokedi Yaubada mataneye, fai yadi nuanua 'waidiega i mai.
40015019	I na 'iveyokediga fai nuanuananidi i na 'ivesakodi nika luvewafa, lauobu, ve'avula-'avo'avovo, vainago, vekali, vebonaivo.
40015020	Side naninidi 'ana fata tomotoga i na 'iveyokedi Yaubada mataneye, we'e 'ai'edi 'wa na 'ani, siwe kebu nagami nimami 'wa na lekoa-dewadiga Falisi yadi nuanua bani'odi, kebu 'ana fata i na 'iveyokemiga.” S11 Mad 12:34 S14 Mad 23:16 S19 Gal 5:19-21
40015021	Mulieta Iesu ma enavo bei i miamiaga i 'iaweni, i nagoi tamu 'awalawa 'waineye, 'atamana Taia wata Saidoni lilivadie.
40015022	I miamiani nika tamu vavine Keinana i le'wa, vavinenidi 'awalawanina 'waineye i miamia. Taunidi kebu vavine Diu siwe i mai i toke i velu'ui Iesu 'waineye i vo, 'Auvea, 'omu Yaubada 'ana Venua'ivina, Kini Devida tubuna 'u da 'isanuakalikaliema. Natuku vevinena yaiaina i agei bega i veveviga bwaikina.”
40015023	Siwe kebu tamu ava'ai Iesu i da voneyeni 'waidie. Mulieta yana tovetutuyamavo i maia 'waineye i lukakadeni i vo, 'U veugeugedi, mulideye i mimai i vevetaniga-logilogi.”
40015024	Tovetutuyamavo i vonavonaga begaidi Iesu vavine i vonedi i vo, Yaubada i vetunekuga me Isileli 'aise'avadi 'waidie, taunidi vuyovuyodi 'wa da vo 'aisaya sifi, we'e 'omi mali tomotoga kebu.”
40015025	Siwe vavine i nogai Iesu yana vona i mai ma yadi ve'ililibu i 'odu 'ageneye, i vo, 'Auvea 'u da 'ivaisema.”
40015026	Iesu i vo, Kebu i da lubwaineku kwakwama 'adi'adi a na elodi a na 'anivelenedi 'ou'ou 'waidie.”
40015027	Vavine i 'asetai Iesu i vonavona nagami i na folova taunina yana 'aila'a me Diu 'waidie, faifainanina i voneni i vo, 'Auvea we'e mogitana. Siwe tutuyanina kwakwama i na 'ani'ani, 'ou'ou siaidi mukumuku i na luluyamuyamu. Faifainanina sai'afo 'u da 'ivaisema.”
40015028	Iesu yadi vona i nogai i vonedi i vo, Yami vetumagana toketokena, ava'ai nuanuami 'ana mogitana i na souyeni 'waimie,” nika mogitana natudi i ve'atumai. S28 Mad 8:10,13
40015029	Iesu ma enavo 'awalawanina i 'iaweni, Lavu Galili balebaleamo i nagoi, mulieta i laka tamu 'oya siaina 'waineye i miabui.
40015030	'Aila'a bwaikina i maia, yadi toviga fuedi i miedi, toviganidi 'ifwaidi 'agedi sakoidi, tomatasako, tubusakosako, tomotoganidi kebu 'adi fata i na welavaga, wata 'ifwaidi tovigaotoga. Toviganidi i miedi Iesu 'waineye matatabudi i 'ive'atumaidi.
40015031	Tomotoga i 'iseni nuadi i voganidi fai egavo kebu i da welawelavaga siwe i welava, tubusakosako wata 'agedi i sako i yogodewa, wata tomatasako i 'isa-vaitugana. Me Isileli toketokenanina i 'iseni yadi Yaubada i subiai. S31 Mak 7:37
40015032	Iesu yana tovetutuyamavo i goledi i nagoi 'waineye i vonedi i vo, Tomotoga de'e faifaidi a nuavita fai 'akonadi 'aiata 'aitonu taiadi ta miamiani siwe kebu 'adi'adiga. Kebu nuanuaku ma 'adi lase a na vetunedi i na nagoi yadi vanuge fai bola 'edeye i na mwea.”
40015033	Yana tovetutuyamavo i velutolieni i vo, De'e kebu tomotoginaga, ava'aibe bei 'ani'ani ta na veluagai tomotoga de'e ta na ve'anidi?”
40015034	Wata Iesu i velutoli yana tovetutuyamavo 'waidie i vo, We'e 'omi, 'aivia 'ani'ani 'waimie?” I vo, Kebu fuediga, 'ani'ani mwadodoudi 7 wata igana siaidi.”
40015035	Bega Iesu 'aila'a i vonedi i miabui.
40015036	Mulieta 'ani'aninidi 7 igana taiadi i 'ewadi, i vekaiwa Yaubada 'waineye, i 'a'avana i 'ivividi wata i baidi tovetutuyamavo i veledi i veusedi 'aila'a 'waidie.
40015037	Matatabudi i 'ani, 'adi fata, mulieta yana tovetutuyamavo tomotoga nikilidi i va'augidi bayawa bwaikidi 7 i veadagidi.
40015038	To'aninidi iaveta tulai'avadi i lu'iawawadi 'adi 'aila'a 4000, we'e vevine tulaidi wata yavayavava matatabudi kebu taiadi i da lu'iawawadiga.
40015039	'Ani i 'a'avana, Iesu tomotoga i vonedi i nagoi, we'e i dodoga wakeye i nago 'awalawa Magadani. S32 Mad 14:14
40016001	Tamu tutuya me Diu to'edakumetavo 'ifwaidi i maia Iesu 'waineye, taunidi totafalolo 'adi wagava Falisi wata Sadusi. Nuanuadi i na silubuya bega i voneni i vo, Nuanuama 'eba nuavogana wata 'eba nua'ewa 'u na 'idewai 'a na 'iseni 'a na 'asetai 'omu 'u mai Yaubada 'wainega 'alo kebu.”
40016002	-
40016003	Siwe Iesu yadi vona i tutuli i vo, 'Ai'edi 'wa na 'iseni Malayaubani i na laka 'wa na 'asetai tutuya kumaga, wata 'ai'edi 'wa na 'iseni waowa i na vetovotovoia 'wa na 'asetai 'ako i na 'wei. Tugusanidi i na vemi bega 'ami fata 'wa na 'asetai ava'ai i na souyedi, we'e 'eba 'isa toketokedi Yaubada i 'i'idewadi matamie tutuya mulina faifaina kebu 'wa da 'isa'inanadiga.
40016004	'Omi tutuya de'e 'ana tomotoga yami sauluva sakoidi wata kebu nuanuami Yaubada yana nuanua. 'Wa vonavona nuanuami 'eba nuavogana wata 'eba nua'ewa, a na 'idewai siwe a nuani kebu tamu a na 'idewaiga. Siwe tamu nani a na veifufuyeni yami 'eba 'isa. 'Eba 'isanina bani'odi Iona, taunina Yaubada yana tolu'ivona, igana bwaikina kamoneye i miamia 'aiata 'aitonu, mulieta i souyeni.” Iesu i vona'a'ava, i 'iawedi i nago tulineye. S1 Mad 12:38 Ion 6:30 S4 Ioa 1:7
40016005	Mulieta Iesu ma yana tovetutuyamavo i damana lavu vi'ainega, siwe tovetutuyamavo nuadi i fani, kebu tamu 'ani'ani i da 'ewaiga.
40016006	Bega Iesu vona-awatabaiega i velu'ase'asedi tomotoga sakoidi yadi sauluva kebu i na damana 'waidie i vo, 'Wa na 'i'isave'avinimi Falisi wata Sadusi yadi isita i na nunago i na vedamanimi.”
40016007	'Aise'avadi i veifufu i vo, Isita beledi 'ana 'eba 'ivebwaika, bani'odi i voneyediga fai 'ida beledi kebu ta da 'ewadiga.”
40016008	Iesu yadi vona i 'asetai bega i velutoliedi i vo, Awale nuafoumi i veviga 'wa veveifufu beledi faifaina? Yami vetumagana mweana.
40016009	Bola kebu 'wa da 'asetakuga yau 'aku fata 'ani'ani a na velemi. Bega 'wa na nuani basenadi 'ani'ani 5 a 'ivividi, tomotoga 5000 i 'ani, mulieta i 'ani-wayogeni bayawa fuedi 'wa veadagidi.
40016010	Wata 'wa na nuani basenadi 'ani'ani 7 'waidiega tomotoga 4000 a ve'anidi, wata bayawa fuedi 'wa veadagidi.
40016011	Awale yaku vona kebu 'wa da 'asetaiga. 'Omi 'wa vo 'ako, Yau a vonavona beledi faifaina,” siwe kebu. Taunimi 'wa na 'i'isave'avinimi Falisi wata Sadusi yadi isita 'wainega.”
40016012	Mulieta tovetutuyamavo i 'asetai Iesu kebu i da vonavona isitanina beledi 'ana 'eba 'ivebwaika faifaina, we'e mogitana i vonavona Falisi wata Sadusi yadi ve-vekavekali kebu i na vedamanidiga. S6 Luk 12:1 S9 Mad 14:17-21 S10 Mad 15:34-38
40016013	Iesu ma enavo i nagoi tamu 'awalawa 'waineye 'atamana Sisalia Filifai lilivaneye, bei yana tovetutuyamavo i velutoliedi i vo, 'Wa da nogaiga tomotoga yadi nuanua yau a vetomotogaotoga aitoi?”
40016014	Tovetutuyamavo yana velutoli i tutuli i vo, 'Ifwaidi tomotoga i vonaga 'omu Ioni Tobafitaiso i yawasa-vaitugana, 'ifwaidi i vonaga 'omu Ilaitia abamega i obuma, wata 'ifwaidi i vonaga 'omu Ielemaia 'alo tamu Yaubada yana tolu'ivona wafayega i tovoi.”
40016015	Iesu yana tovetutuyamavo i velutoliedi i vo, We'e 'omi, 'wa da nuaniga yau aitoi?”
40016016	Saimoni Fita i vo, 'Omu Keliso, Yaubada Miamia-vagaina Natuna wata 'ana Venua'ivina.”
40016017	Iesu i voneni i vo, Saimoni, 'omu Iona natuna, Yaubada i vesauluva 'atumaina 'waimuye fai 'aku 'aseta kebu tomotogaotoga i da vemu, yamu 'asetanina tonovina i mai abamega Tamaku 'wainega.
40016018	Fai 'u 'asetakuga begaidi a na vonemu. 'Omu Fita, 'amu wagava 'ana saivila kileu. Yamu 'aseta faifaiku 'u sivemageseniga bani'odi kileu bwaikina, tabwaneye yaku 'Aila'a a na va'augimi. Yaku 'Aila'animi 'wa na mia-vagata, Vatu'ai Manamanawena 'ana tomia toketokedi kebu 'adi fata i na vetoketoke 'waimie.
40016019	Veimea a na velemu, tomotoga yadi luku Yaubada yana 'Eba Veimea 'waineye faifaina. Ava'ai 'u na talabodeni fwayefwayeye, wata abame Yaubada i na talabodeni, ava'ai 'u na tauyeni fwayefwayeye, wata abame Yaubada i na tauyeni.”
40016020	Mulieta Iesu yana tovetutuyamavo i talabodebodedi i vo, Kebu tamu aitoi 'wa na voneni yau Keliso, Yaubada 'ana Venua'ivina.” S14 Mak 6:14-15 S16 Ion 6:69 S17 Mad 17:5 S18,1 Kol 3:11 Fol 4:10-12 Efe 2:20 S19 Ion 20:23
40016021	Tutuya de'e 'wainega i nagoga Iesu i velamu i kikiavemageta yana tovetutuyamavo 'waidie ava'ai i na souyediga 'waineye faifaidi. I vo, I lubwaineku a na nago Ielusalema, bei veviga bwaikina a na veluagai me Diu yada to'edakumetavo 'au'auveadi, tovelomu 'adi to'edakumetavo, wata ve'etoboda 'adi tovevo 'waidiega. I na veimea a na wafa siwe 'aiata 'ana vetonu 'waineye Yaubada i na sivetovoiku.”
40016022	Fita Iesu i voneni i nagoi tulidie bega i talabodeni i vo, 'Auvea, kebu bani'odi 'u na voneyediga. Veviga wata wafa 'u veifufuyediga Yaubada i da talabodedi bega kebu i da sousouyedi 'waimuye.”
40016023	Iesu i sivilai Fita i voneni i vo, 'U vaganago, yamu nuanuananina Seitani yana nuanua. Yaku 'eda 'u velubodabodai, yamu nuanuananina tomia fwayafwaya yadi nuanua, kebu Yaubada 'wainega.”
40016024	Wata Iesu i vona yana tovetutuyamavo 'waidie i vo, 'Ai'edi aitoi nuanuana mogitana i na mai 'waikuye taiadi 'a na nagoga, nagami taunina yana nuanua i na bailedi. Fai i na vematayakeyakeku veviga bwaikina i na veluagai yau bani'odi a na veluagai. Voke i na wafa faifaiku yau bani'odi a na wafa 'ai lagalagana 'waineye.
40016025	'Ai'edi aitoi yana mia 'ana 'atumaina i na ve'o'oleni, kebu nuanuana yawaina i na tauyeni faifaiku, taunina i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku, mia 'atumaina wata miamia-vagaina i na veluagai.
40016026	'Ai'edi tamu aitoi fwayafwaya matatabuna 'ana kukua i na 'ewadi mulieta yawaina i na 'a'ava, ava'ai 'ana 'atumaina? Kebu 'ana fata tamu nani 'wainega yawaina i na kimwanei.
40016027	Fai 'awaie yau a vetomotogaotoga a na souyeku Tamaku yana mageta mataududulina 'wainega, yaku anelose taiadi, mulieta tomotoga matatabudi a na tutulidi yadi sauluva 'aitamogana 'aitamogana 'adi 'isa'isa bani'odi.
40016028	A vona mogitana 'waimie, 'omi 'ifwaimi bola ma yawaimi 'wa na miamiani, yau a vetomotogaotoga 'wa na 'iseku a na mai tomotoga matatabumi a na veimeyemi.” S24 Luk 14:27 S27 Lom 2:6 Ve 22:12
40017001	'Aiata 6 i 'a'ava, mulieta Fita, Iemesa ma taina Ioni, Iesu i 'edakumesedi, 'aise'avadi i laka 'oyeye.
40017002	I miamiani nika matadie Iesu 'ana 'isa i vetuli, maigina i magetai inala bani'odi wata 'ana kaleko 'ana lau'avu mataududulina.
40017003	I 'ise'iseni nika tomotoga 'adi 'ailuga i souyedi Iesu taiadi i veveifufu. Tomotoganidi abamega i obuma, Mosese wata Ilaitia, taunidi basenadiotoga Yaubada yana tolu'ivonavo.
40017004	Nika Fita i vona Iesu 'waineye i vo, 'Auvea, 'ima taiadi ta maia i lubwaineni, 'ai'edi nuanuamu lau'weta 'aitonu a na 'idewadi, tamu 'omu faifaimu, tamu Mosese, tamu Ilaitia.”
40017005	Fita bola i veveifufu waowa mataududulina i mai i tavunidi, waowanina 'wainega bona i souyeni i vo, De'e Natuku nuafouku faifaina a sosoana bwaikina. Nuanuaku bonana 'wa na nogai.”
40017006	Tovetutuyamavo 'adi 'aitonu bonananina i nogaiga i kololo-'afo'afo i lumata'afufu.
40017007	Iesu i mai i 'abitonovidi i vonedi i vo, Kebu 'wa na kolologa, 'wa tovoi.”
40017008	Tutuyanina i dadaga-lakata kebu tamu aitoi i da 'iseniga, Iesu 'aiseotogina.
40017009	'Oyayega i obuobuma Iesu i toke i vonedi i vo, Naninidi 'wa 'isediga kebu tamu aitoi 'wa na voneniga, nagami yau a vetomotogaotoga wafayega a na tovoi, mulieta 'wa na lu'ivona.”
40017010	Yana tovetutuyamavo i velutolieni i vo, Awale ve'etoboda 'adi tovevo i vonaga i vo, Nagami Ilaitia i na mai, mulieta Yaubada 'ana Venua'ivina i na souyeni?”
40017011	Iesu yadi velutoli i tutuli i vo, We'e i vonaga mogitana, nagami Ilaitia i na mai Yaubada 'wainega, nani matatabuna i na 'ivenonogidi.
40017012	Siwe a na vonemi, Ilaitia tutulina 'akonadi i mai siwe tomotoga kebu i da 'isa'inanaiga, begaidi vitanidi nuanuadi i na veleniga mogitana i veleni. Wata bani'odi yau a vetomotogaotoga vita i na veleku.”
40017013	Nika tovetutuyamavo i nuani, i 'asetai Ioni Tobafitaiso faifaina i vonavona. S2,2 Fit 1:16-18 S5 Mad 3:17 S10 Mal 4:5 S12 Mad 11:14 S13 Luk 1:17
40017014	Tutuyanina Iesu ma enavo i le'wai laube'uye 'aila'a 'waidie, tamu tomogo i mai ma yana ve'ililibu i 'odu Iesu mataneye.
40017015	I voneni i vo, 'Auvea, natuku iavetana 'u da 'isanuakalikalieni. Yaiaina i agei tutuya fuedi i vevekadia i vavatu'oga wata i alala. Wata tutuya fuedi i be'ube'u 'ai-'ala'alase wata ufeye.
40017016	A mieni yamu tovetutuyamavo 'waidie siwe kebu 'adi fata i na 'ive'atumaiaga.”
40017017	Iesu tomotoga i vonedi i vo, 'Omi tovekali. Awale Yaubada yana toketokena kebu 'wa da vetumaganeniga? Tutuya manamanawena taiadi ta miamia wata a totokemaigeku bwaikina siwe kebu 'wa da vetumaganeku mogitana. Kwamananina 'wa mieni ta na 'iseni.”
40017018	Iesu yaiaina i voneni i 'awa'a'ia kwamana 'wainega nika i ve'atumai.
40017019	Mulieta 'aise'avadie tovetutuyamavo Iesu i velutolieni i vo, Awale 'ima 'a vona yaiaina kebu i da 'awa'a'iaga?”
40017020	Iesu yadi vona i tutuli i vo, Fai bola yami vetumagana siaidi. A vona mogitana 'waimie, 'ai'edi yami vetumagana 'ana vebwaika bani'odi 'ayawana bilana, siaina siwe mulieta welavi bwaikina, 'ami fata 'wa da vona 'oya de'e 'waineye 'wa da vo, 'U tovoi 'u nago sino bei,” nika i da nago. De'e bani'odi yami vetumagana i na vevebwaikaga, nani matatabuna 'ami fata. [
40017021	'Ai'edi 'aiata 'ifwaidi nagedie 'wa na veve'udigana 'ani bega yami velu'ui Yaubada 'waineye i na vetoketoke, 'ami fata 'wa na vona yaiaina de'e bani'odi i na 'awa'a'idi, wata kebu tamu ava'ai 'wainega.” ] S20 Mak 11:23
40017022	-
40017023	Tutuyanina Iesu yana tovetutuyamavo i luvetubama 'awalawa Galili 'waineye Iesu i vonedi i vo, Yau a vetomotogaotoga sai'afoga i na 'aniveleneku tomotoga 'waidie, i na luvewafaku, siwe 'aiata 'ana vetonu 'waineye ma yawaiku Yaubada i na sivetovoiku.” Tovetutuyamavo i nogai, nuadi i vita bwaikina. S22-23 Mad 16:21
40017024	Iesu ma yana tovetutuyamavo i maia 'atamana Kafaneomi, bei takesi vanuga 'eba velu'ui faifaina 'ana tolaugogona i maia Fita 'waineye i velutolieni i vo, Yamu Tove, takesi vanuga 'eba velu'ui faifaina, i yatoyato?”
40017025	Fita i vo, E'e, i yatoyato.” Mulieta Fita i luku vanuge, bola kebu i da veifufuga, Iesu i vona-matayo'o i vo, Saimoni, 'u da nuani, fwayafwaya 'ana toveimea bwaikidi, nuanuadi egavo i na takesi? Taunidi natudiavo 'alo mali tomotoga?”
40017026	Fita i vo, Mali tomotoga i na takesi.” Iesu i voneni i vo, Vetuma yau fai Yaubada Natuna, yana vanuga 'eba velu'ui faifaina a na takesiga, kebu 'atumainaga.
40017027	Siwe 'ai'edi takesinina yato a na bailaga, tolaugogonanidi a na 'ivebunumayagidi bega 'asa'aiana ta na yato. Nuanuaku 'u na nago lavuye, igananina nagami 'u na 'onaiga 'awanega mani 'u na 'ewai. Maninina 'omu wata yau yada yato 'ana fata bani'odi.” S24 Sou 30:13
40018001	Tutuyanina 'waineye tovetutuyamavo i nagoi Iesu 'waineye i velutolieni i vo, Aitoi bwaikaotogina Yaubada yana 'Eba Veimea nageneye?”
40018002	-
40018003	Iesu tamu kwamana i goleni i mai matadie i tovoi, mulieta Iesu i vonedi i vo, A vona mogitana 'waimie 'ai'edi nuanuami 'wa na luku Yaubada yana 'Eba Veimea 'waineye, i lubwainemi 'wa na nuavilami 'wa na nuaobu yavayavava bani'odi. We'e 'ai'edi kebu nuanuami, kebu tamu sai'afo 'ami fata 'wa na lukuga.
40018004	Aitoi i na nuaobuga kwamana de'e bani'odi taunina bwaikaotogina Yaubada yana 'Eba Veimea nageneye.
40018005	De'e kwamananina 'wa 'ise'iseniga, 'ai'edi aitoi ma yana nuakalikali tamu kwamana de'e bani'odi i na 'ivaiseni faifaiku, siwe 'asa'aiana yau i 'ivaiseku. S1 Luk 22:24 S3 Mad 19:14 S4 Mak 10:43-44 S5 Ion 13:20
40018006	'Ai'edi aitoi i na vetumagana 'waikuye de'e kwakwama bani'odi, siwe tamu tomotoga i na vetalaimimili i na sakonaga, bola tomotoganina veviga bwaikaotogina i na veluagai Yaubada 'wainega. Siwe nagami tomotoganina kebu i da vetalaimimilaga, bei tomotoga 'ifwaidi kileu vitana i da yogona-matayo'oi 'odoneye i da taweni malaveseye, veviga siaina i da veluagai. I da wafa-matayo'oga i lubwaineni, nika kebu i da vetalaimimilaga wata kebu veviga bwaikaotogina i da veluagai Yaubada 'wainega.
40018007	Tomia fwayafwaya nuakalikalimi, fai 'awasasamie nani fuedi 'waidiega tomotoga i be'ube'u i sakosakona. 'Eba be'unidi mogitana i na sousouyedi 'waimie, siwe 'ai'edi aitoi tamu tomotoga i na kiavebe'uya bega i na sakonaga, nuakalikalina fai veviga bwaikina i na veluagai.
40018008	'Ai'edi nimamu 'alo 'agemu sai'afoga i da kiavebe'umu 'u da sakona, 'u boboi 'u taweni. 'U na boboiga veviga sai'afo nika kebu 'u na sakonaga, mulieta 'amu fata 'aitamoganega 'u na luku abame. We'e nimamu 'alo 'agemu 'ailugana 'waidiega 'u na sakosakonaga, mulieta 'u na wafa 'u na luku 'ai-'ala'alase, veviga bwaikaotogina 'u na veluagai.
40018009	'Ai'edi matamu vi'aina sai'afoga i da kiavebe'umu 'u da sakona, 'u kiamwanuya 'u taweni. 'U na kiamwanuyaga veviga sai'afo, nika kebu 'u na sakonaga, mulieta 'amu fata 'aitamoganega 'u na luku abame. We'e 'ai'edi matamu 'ailugana 'waidiega 'u na sakosakonaga, mulieta 'u na wafa 'u na luku 'ai-'ala'alase, veviga bwaikaotogina 'u na veluagai.
40018010	'Wa na 'isa'isa i na nunago kwakwama de'e bani'odi kebu 'wa na awaobuobuyediga. A vona mogitana 'waimie yadi anelose abame tutuya matatabuna Yaubada mataneye i 'i'isave'avinidi. [
40018011	Yau a vetomotogaotoga a maiga, egavo Yaubada yana 'eda'eda i bavuyeni bani'odi i vuyo, a na 'ita'ita'iedi.]
40018012	'Wa da nuani. 'Ai'edi tamu tomogo ma yana 'aisaya sifi 100, we'e tamu i na vuyoga bani'odi i na munegi? Yana sifi 99 i na yatodi i na miamiani 'oya 'ifineye we'e i na nago sifinina i vuyoga i na lualeni.
40018013	A vona mogitana 'waimie, tutuyanina i na veluagaiga yana sosoana bwaikaotogina sifinina faifaina, we'e yana sifi 99 kebu i da vuyoga, faifaidi sai'afo.
40018014	Wata bani'odi, Tamada abame kebu nuanuana tamu yaku kwamana i na vuyovuyo i na nunago vita i na veluagai. S11 Luk 19:10
40018015	'Ai'edi iamu sakona i na 'idewai 'waimuye, 'u na nago 'waineye 'aise'avami yana sakonanina 'u na lu'ivona 'waineye. 'Ai'edi bonamu i na nogai i na ve'awamogitana siwe 'akonadi 'wa veiana.
40018016	We'e 'ai'edi bonamu kebu i na nogaiga, tomotoga 'adi 'ailuga 'alo 'adi 'aitonu 'u na nawedi matadie 'u na vewavawava 'u na sivetovetonovi.
40018017	'Ai'edi taiadi kebu bonami i na nogaiga, 'u na sivemageseni tovetumaganavo matatabudi 'waidie. Mulieta 'ai'edi i na fa'ala-'afo'afoi 'wa na bailenimo fai taunina bani'odi tosakona.
40018018	'Omi yaku tovetutuyamavo a na vonemi, ava'ai 'wa na talabodeni fwayefwayeye, wata abame Yaubada i na talabodeni, ava'ai 'wa na tauyeni fwayefwayeye, wata abame Yaubada i na tauyeni.
40018019	Wata a na vonemi, de'e bei fwayefwayeye 'ai'edi 'ami 'ailuga yami nuanua 'aitamoganega 'wa na velu'ui, Tamaku abame naninina nuanuami i na 'idewai.
40018020	'Ana fata i na 'idewai fai 'ai'edi tomotoga 'adi 'ailuga 'alo 'adi 'aitonu i na va'auta 'aku wagavayega, yau taiadi lilivadie. S15 Luk 17:3 Gal 6:1 S16 Ion 8:17 S18 Ion 20:23 S19 Ion 15:7
40018021	Mulieta Fita i mai Iesu 'waineye i velutolieni i vo, 'Auvea, 'ai'edi iaku tutuya fuedi sauluva sakoina i na 'idewaiga 'waikuye, 'aivia yaku nuatavuna? Yana sakonanidi a na nuatavunidiga tutuya 7 'alo bani'odi?”
40018022	Iesu i vo, Kebu 7-'ava, bei 'u na nunuatavuna.
40018023	'Wa na nunuatavunaga fai tomotoga Yaubada yana 'Aila'a nageneye side bani'odi. Tamu toveimea bwaikina, basenadi yana tofolovavo nani 'ifwaidi i 'ewa-maimaigidi 'wainega, nuanuana i na tutulidi.
40018024	Tofolovanidi 'aitamogana 'aitamogana i vonevonedi i mimaia 'waineye we'e tamu i luku 'waineye i na tutula basenadi i 'ewai mani bwaikaotogina bani'odi 10 milioni Kina.
40018025	Tofolovanina kebu 'ana fata i na tutuli bega yana toveimea i vona i vo, Tomogo de'e taunina, yana vavine, natunavo wata yana kukua matatabuna 'wa na nawedi tamu tomotoga i na kimwanedi yana tofolova-maimaiga, tutulidi 'wa na miedi bega maninina i 'ewaiga i na taobwai.
40018026	Tofolovanina ma yana ve'ililibu i be'u yana toveimea mataneye i voneni i vo, 'U ve'wada 'u na lulukamata, nani matatabuna bola a na tutulidi.”
40018027	Yana toveimea i nuavita faifaina bega i vo, 'Asa'aiana a nuatavuni, 'u nago, kebu 'u na tutulaga.”
40018028	Tofolovanina i sousouyeni nika tamu iana tofolova i veluagai, kumanina basenadi mani sai'afo siaina bani'odi 100 Kina i veleni. 'Odoneye i 'abi sai'afoga i da kiami'ai i voneni i vo, Maninina basenadi a velemuga, 'asiauotoga 'u na tutuli.”
40018029	Iana i be'u mataneye i voneni i vo, 'U ve'wada 'u na lulukamata, bola a na tutuli.”
40018030	Siwe kebu bonana i da nogaiga, nuanuana i na tutuli bega yana veimea 'wainega i silukuveni vanuga 'eba yogona 'waineye, bei i na miamia i na tutulina i na souyeni.”
40018031	'Ifwaidi tofolovavo iadi yana sauluva i 'iseni nuadi i vita bwaikina, bega i nagoi yadi toveimea 'waineye i lu'ivona.
40018032	Mulieta yana tofolova, kumanina igodi i da tutula 10 milioni Kina i goleni i mai i voneni i vo, 'Omu tofolova sakoimu, 'u velu'ui-nuakalikali 'waikuye maninina igodi 'u da tutuliga a nuatavuni.
40018033	I lubwainemu 'omu wata iamu 'u da 'isanuakalikalieni, yau bani'odi a 'isanuakalikaliemu.”
40018034	Yana toveimea ma yana nuasako i silukuveni vanuga 'eba yogona 'waineye, bei vematavuloga i na veluagai 'ai'edi i na tutulagana i na souyeni.”
40018035	Vona-awatabainina i 'a'avana Iesu i vo, 'Ai'edi tofolovanina sakoina 'wa na salaiga, kebu ma yami nuakalikali emiavo yadi sakona 'wa na nunuatavunidiga, wata bani'odi Tamaku abame 'aitamogana 'aitamogana vita bwaikina i na velemi.” S35 Mad 6:15 Efe 4:32 Kolos 3:13
40019001	Iesu yana ve nuatavuna faifaina i 'a'ava, 'awalawa Galili i 'iaweni, i vilai i nago Ufa Iolidani i damani i nago 'awalawa Iudia.
40019002	'Aila'a bwaikina i yogo'waili i nagoi, bei toviga i 'ive'atumaidi.
40019003	Me Diu totafalolo Falisi nuanuadi tomotoga i na nuasako Iesu 'waineye begaidi 'aila'a matadie i velutolieni i vo, 'Ana fata tamu tomogo yana vavine i na vesa'ila-maimaigidi, kebu tamu lamunaga?”
40019004	Iesu yadi velutoli i tutuli i vo, Yaubada yana Buki nageneye de'e vonanina nagi faifaina 'wa da vo kebu 'wa da lu'iawawaiga. I vo, Tutuya 'eba velamu 'waineye Yaubada tomotoga i 'idewadi, Iavetana wata vevinena.”
40019005	Wata Yaubada i vo, Faifainanina 'ai'edi tomogo i na nagiga, 'akonadi i 'awa'idia tamana wata inana 'waidiega, yana vavine taiadi i luvetubama. 'Adi 'ailuga siwe 'wa da vo tomotoga 'aitamogana.”
40019006	Kebu 'ana fata ta na vo, 'Adi 'ailuga,” fai taiadi i luvetubama ta na vo, 'Aitamogana.” Bega Yaubada 'akonadi i luvetubamidiga, kebu 'ana fata mali tomotoga 'alo taunidi i na vemia'idiedi.”
40019007	Falisi Iesu i velutolieni i vo, Vetuma ava'ai faifaina basenadiotoga Mosese i tauyeda tamu lubulubu 'waineye sa'ila vonana ta na kilumi vavine ta na veledi ta na vo, 'Omi 'akonadi 'wa 'a'ava 'waikuyega?”
40019008	Iesu i vonedi i vo, Mosese i tauyemiga fai sauluva 'atumaina 'wa baila, we'e tutuya 'eba velamu 'wainega i maiga 'asiau Yaubada kebu bani'odi i da voneyediga.
40019009	Siwe a na vonemi, 'ai'edi aitoi yana vavine kebu sauluva sakoina i da 'idewaiga siwe i na vesa'ilidi mulieta tamu vavine i na nagidi 'akonadi i sakona Yaubada mataneye.”
40019010	Yana tovetutuyamavo i voneni i vo, 'Ai'edi sakona 'aisena faifaina Yaubada i tauyeni sa'ila, vetuma nagi 'asa'aiana.”
40019011	Iesu i vo, Tomotoga matatabudi kebu 'adi fata taunidi i na tauyedi venina 'waineye, egavo Yaubada i na 'ivaisedi 'aisedi 'adi fata.
40019012	Egavo kebu i na nagiga yadi lamu tulina tulina. Side bani'odi, tomotoga 'ifwaidi fai i vetubusakosako, 'ifwaidi fai daba i 'ewai bega kebu 'adi fata 'waidiega kwakwama i na souyedi, we'e 'ifwaidi nuanuadi Yaubada i na veimeyedi wata 'aisena 'waineye i na folofolova bega kebu i da nagiga. Egavo yaku vonanina i nuani 'waidie 'atumaina, i lubwainedi yaku vonanina i na vematayakeyakeni.” S4 Nag 1:27 S5 Nag 2:24 Efe 5:31 S7 VeL 24:1-4 S9 Mad 5:32 S10,1 Kol 7:1-2,7-9
40019013	Tomotoga 'ifwaidi natudiavo i miedi nuanuadi Iesu i na 'abitonovidi i na velu'ui faifaidi, siwe yana tovetutuyamavo i talabodebodedi.
40019014	Nika Iesu i vo, Kwakwama 'wa bailedi i na maia 'waikuye, fai egavo taunidi tonuaobu yavayavava de'e bani'odi 'adi fata taunidi i na tauyedi bega Yaubada i na veveimeyedi yana 'Aila'a nageneye.”
40019015	Nimana i yatoi 'aitamogana 'aitamogana 'waidie, i velu'ui mulieta i tauya. S14 Mad 18:2-3
40019016	Tamu tutuya tamu tomogo i mai Iesu 'waineye i velutolieni i vo, Tove, nuanuaku 'u na voneku bega tamu nani 'atumaina a na 'idewai bega mia 'atumaina wata miamia-vagaina a na veluagai.”
40019017	Iesu yana velutoli i tutuli i vo, Ava'ai faifaina 'u velutolieku nani 'atumaina faifaina. Tomotoga tamu, 'aiseotogina 'atumaina. 'Ai'edi nuanuamu mia 'atumaina wata miamia-vagaina 'u na veluagaiga, tomotoganina, taunina Yaubada, yana veimea 'u na vevematayakeyakedi.”
40019018	-
40019019	Tubuvauvaunina i vo, Ava'ai veimeaga?” Bega Iesu i voneni i vo, Kebu 'u na luvewafaga, kebu tamu aitoi yana vavine 'u na luobuyediga, kebu 'u na vainagoga, kebu 'u na vekali tamu tomogo yana sauluva faifaina, tamamu wata inamu 'u na ve'ililibuyedi, we'e iamu 'u na nuakalikalieni, taunimu 'amu nuakalikali bani'odi.”
40019020	Tubuvauvaunina Iesu yana vona i tutuli i vo, Veimeanidi 'u voneyediga matatabuna a vematayakeyakedi. Siwe wata ava'ai nuanuamu a na 'idewai?”
40019021	Iesu i voneni i vo, 'Ai'edi nuanuamu yamu sauluva 'atumai'avana 'u na vilamu 'u na nago, yamu kukua wata nani matatabuna 'waimuye i 'eno'enoviga 'u na vekimwaneyedi, tutulidi 'u na 'ewadi, bega egavo i vewekowekomaga 'u na 'ivaisedi. 'U na veledina, nika 'omu 'akonadi 'u ve'ai'aiwabu abame, mulieta 'u na mai 'u na vetutuyameku.”
40019022	Tubuvauvaunina Iesu yana vona i nogai nuana i vita i tauya fai yana kukua bwaikina nuana i loloi.
40019023	Tomogonina i tauya i nunago, Iesu yana tovetutuyamavo i vonedi i vo, A vona mogitana 'waimie, 'ai'aiwabudi yadi luku Yaubada yana 'Eba Veimea 'waineye vitana.
40019024	Wata a na vonemi, bawe yadi luku aima mataneamo vitana, we'e 'ai'aiwabudi yadi luku abame, 'waidie vitaotogina.”
40019025	Yana tovetutuyamavo i nogaiga, nuadi i voganidi i velutolieni i vo, Vetuma aitoi 'ana fata Yaubada i na 'ita'ita'ieni bega mia 'atumaina wata miamia-vagaina i na veluagai?”
40019026	Iesu i 'isanago 'waidie i vo, Tomotoga tauni'avadi kebu 'adi fata 'ita'ita'i i na veluagaiga, we'e Yaubada 'waineye nani matatabuna 'ana fata.”
40019027	Nika Fita i vona i vo, Maide 'ima nani matatabuna 'a bailedi 'a maia 'a vetutuyamemu. 'Awaie ava'ai 'a na veluagai Yaubada 'wainega?”
40019028	Iesu i vonedi i vo, A vona mogitana 'waimie, 'awaie Yaubada nani matatabuna i na 'ive'ivaudi, tutuyanina 'waineye yau a vetomotogaotoga ma yaku veimea abame a na miabui 'eba miabui mataududulina 'waineye. We'e 'omi yaku tovetutuyamavo 12 veimea a na velemi bega waumanidi 12 tubuda bwaikina Isileli 'wainega i souyediga matamie i na vonayavuga, 'wa na veimeyedi.
40019029	Egavo yadi vanuga i 'iawedi faifaiku, 'alo tamadiavo, inadiavo, novudiavo, ediavo, natudiavo, 'alo yadi tanoga i 'iawedi faifaiku, 'awaie naninidi 'adi tutula bwaikaotogina i na veluagadi ma 'adi 'imoso'i, bani'odi 100 nani 'aitamogana i baileniga faifaina, wata mia 'atumaina miamia-vagaina taiadi i na veluagai.
40019030	We'e tomotoga fuedi 'asiau i kumetaga, 'awaie i na vemuli, we'e fuedi 'asiau i vemuliga, ma'itufa i na kumeta.” S18-19 Sou 20:12-16 Lom 13:9 S21 Mad 6:20 Fol 2:45 S21-22 Mad 13:22 S27 Mad 4:18-20 S28 Ve 3:21
40020001	Wata vona-awatabaiega Iesu i vonedi i vo, Yaubada yana 'Aila'a 'adi tutula 'ana 'ewa side bani'odi. Tamu tomogo ma yana bakula 'awa'awaiogose i tovoi i nago i lauala yana tofolova i na 'ewadi.
40020002	Tomotoga 'ifwaidi i veluagadi i vonedi i nogaya wata 'adi tutula i lu'ivona-vagaseni 'waidie i vo, 'Aiata 'aitamogana 'ami tutula lubulubu 'aitamogana,” mulieta i vetunedi i nagoi i na folova.
40020003	-
40020004	Inala i vagalakama wata i nago 'atamanafouye tomotoga 'ifwaidi i veluagadi i mia-maimaiga bega i vonedi i vo, 'Omi wata 'wa na nagoi 'wa na folova yaku bakule, i na 'a'ava a na tutulimi tutula mogitana bani'odi.
40020005	I nagoi i folofolova, mulieta 'aiata 'ana utukamwane wata lavilavie 'ifwaidi i veluagadi i 'ewadi.
40020006	Lavilaviogose wata i nago 'atamanafouye, 'ifwaidi i veluagadi i tovi-maimaiga bega i velutoliedi i vo, Awale 'wa mia-maimaiga, kebu tamu ava'ai 'asiau 'wa da 'i'idewaiga?”
40020007	Tomotoganidi i vo, Tamu aitoi i da 'ewamana, 'waineye 'a da folova, fai kebu, bega 'a miamiani.” Tonibakula i vonedi i vo, A nuani 'omi wata 'wa na nagoi 'wa na folova yaku bakule.”
40020008	'Akonadi sai'afoga i na dudubali, tonibakula tofolova 'adi to'isave'avina i voneni i vo, Tofolova 'u na goledi 'u na tutulidi, nagami egavo i vemuli 'u na tutulidi, i na nagoga egavo nagami a 'ewadiga i na vemuli.”
40020009	Tofolovanidi lavilaviogose i 'ewadiga 'adi tutula i veledi, lubulubu 'aitamogana.
40020010	We'e kumanidiavo 'awa'awaiogose i 'ewadiga i 'iseni yadi nuanua i vo, Tovemuli i folova tutuya 'ale'usana siwe lubulubu 'aitamogana i 'ewai, we'e 'ima 'aiata matatabuna 'a folovaga 'ako bwaikina 'a na 'ewai.” Siwe wata i tutulidi lubulubu 'aitamogana 'aitamogana.
40020011	-
40020012	'Adi tutula i 'ewa'a'avana, i vebonavoluvolu tonibakula 'waineye i vo, Vevemulidi i folova 'awasasa 'aitamogana, we'e 'ima 'aiata matatabuna a folova inala bwaikina 'waineye, awale taiadi 'ama tutula i vesala?”
40020013	Tonibakula tamu iadi i voneni i vo, Iaku, 'u ve'wada a na vonemu. Kebu a da vekaliemiga, 'asiau ta veifufuga 'u nuanuani a vo, Lubulubu 'aitamogana a na velemi,” 'wa nogaya.
40020014	'Akonadi a velemiga 'asa'aiana 'wa 'ewadi 'wa nagoi yami vanuge. Nuanuaku vevemulidi 'adi tutula wata 'omi 'ami tutula taiadi i na vesala.
40020015	Yau tauniku yaku mani, yaku 'eba veimea. Kebu yaku nuakalikali mali tomotoga 'waidie faifaina 'wa na ve'unumagigi.”
40020016	Wata Iesu yana vona i luvaitugani i vo, Egavo 'asiau i vemuliga, 'awaie i na kumeta, we'e egavo 'asiau i kumetaga ma'itufa i na vemuli.”
40020017	-
40020018	Tutuyanina Iesu i nunago Ielusalema yana tovetutuyamavo 12 i vonedi taiadi tulidie i nagoi i vonedi i vo, A na vonemi, ta nunagoiga Ielusalema bei yau a vetomotogaotoga i na 'etogiluveku tovelomu 'adi to'edakumetavo wata ve'etoboda 'adi tovevo 'waidie i na veimea a na wafa.
40020019	Mulieta i na 'aniveleneku mali tomotoga taunidi kebu Diu 'waidie, i na sidibidibieku, i na toke i na fitaliku wata i na tutufwaseku 'ai lagalagana 'waineye. 'Aiata 'ana vetonu 'waineye, Yaubada i na sivetovoiku.” S17-18 Mad 16:21, 17:22-23
40020020	Mulieta Sebedi yana vavine ma natudiavo i maia Iesu 'waineye, inadi ma yadi ve'ililibu i 'odu Iesu mataneye i velu'ui Iesu 'waineye natudiavo Iemesa wata Ioni faifaidi.
40020021	Iesu i velutoliedi i vo, Ava'ai nuanuami?” Vavinenidi i vo, Tutuyanina 'u na ve-Kini nuanuama de'e natukwavonidi 'u na tauyedi tamu 'amu 'atagiega i na miabui, tamu 'amu wamayega i na miabui.”
40020022	Iesu i vonedi i vo, 'Omi kebu 'wa da venua'ivinaga 'wa vevelu'ui 'waikuye.” I 'a'avana, natudiavo 'waidie i vona-awatabai yana veviga wata yana wafa faifaidi i vo, Sai'afoga veviga 'ana vedi a na yemuyeni, we'e 'omi 'ami 'ailuga 'ami fata vedinina 'wa na yemuyeni?” Yana vona i tutuli i vo, E'e, 'ama fata.”
40020023	Iesu i vo, 'Wa vonaga mogitana, 'aku vediega 'wa na yemu, siwe miabui 'aku 'atagiega wata 'aku wamayega yau kebu a da veveimeyediga, 'eba miabuinidi egavo Tamaku i venua'ivinediga faifaidi.”
40020024	Tutuyanina ediavo tovetutuyamavo 'adi 10 Iemesa ma taina inadi yadi velu'ui i 'asetai, 'waidie i kamogala.
40020025	Begaidi Iesu matatabudi i va'augidi i vonedi i vo, 'Akonadi 'wa 'asetai toveimea bwaikaotogidi wata to'edakumetavo yadi veimea toketokedi 'waidiega tomotoga i veveimeyedi.
40020026	We'e 'omi kebu bani'odi 'wa na munega. 'Ai'edi aitoi 'waimiega nuanuana i na vetomogo-bwaika, nagami i na vetofolova enavo 'waidie bani'odi tamu kwamana.
40020027	We'e 'ai'edi aitoi nuanuana i na veto'edakumeta 'waimie nagami i na vetofolova-maimaiga 'waimie.
40020028	Yau a vetomotogaotoga 'wa na vetutuyameku. Yau a maiga, kebu a da vo, Tomotoga 'wa na foloveku,” we'e mogitana a mai a na vetofolova tomotoga faifaimi, wata yawaiku a na tauyeni tomotoga fuemi a na tuveobumi sakona 'waidiega.” S22 Mad 26:39 S25-27 Luk 22:25-26 S28 Luk 22:27 Fil 2:7
40020029	Iesu ma enavo 'atamana Ieliko 'wainega i tautauya, 'aila'a bwaikina mulineye i nagoi.
40020030	We'e tomatasako 'adi 'ailuga 'edeye i miamiani nika i nogai i le'wa i nunago, bega i vegolegole i vo, 'Auvea, 'omu Yaubada 'ana Venua'ivina Kini Devida tubuna, 'u da 'isanuakalikaliema.”
40020031	'Aila'a i nogai i yagaidi i vo, 'Wa ve'wada,” nika tomatasakonidi i toke i vegolegole i vo, 'Auvea, 'omu Yaubada 'ana Venua'ivina Kini Devida tubuna, 'u da 'isanuakalikaliema.”
40020032	Iesu i tovoi i goledi i maia i velutoliedi i vo, Ava'ai nuanuami a na 'idewai?”
40020033	I vo, 'Auvea, nuanuama matama 'u na siayegidi.”
40020034	Iesu i 'isanuakalikaliedi matadi i 'abitonovidi, nika i 'aniayegidi Iesu mulineye i nagoi. S30 Mad 9:27
40021001	-
40021002	Iesu ma yana tovetutuyamavo i nunagoi Ielusalema i le'wai 'atamana Bedifegi, 'Oya Olive 'waineye. 'Atamananina kebu 'ani'iega Ielusalema 'wainega. Bei Iesu tovetutuyamavo 'adi 'ailuga i vonedi i na kumeta wata i vo, 'Atamana debanagomiega 'waineye 'wa na nagoi, tutuyanina 'wa na sousouyemi 'aisaya doniki ma natudi 'wa na 'isedi tamu vanuga 'waineye i luifwedi i tovotovoi. 'Wa na yavudi 'wa na miedi 'waikuye.
40021003	'Ai'edi tamu aitoi i na vo, Awale 'wa yavuyavudi,” side bani'odi 'wa na voneyedi 'wa na vo, 'Auvea nuanuana,” nika i na tauyedi.”
40021004	Iesu nuanuana doniki ma natudi i na miedi 'waineye nika tamu Yaubada yana tolu'ivona yana vona-vagata 'ana mogitana i na souyeni. Basenadiotoga i kilumi Yaubada 'ana Venua'ivina faifaina i vo,
40021005	Ielusalema 'ana tomotoga 'wa na vonedi 'wa na vo, 'Akonadi yami Kini i viwai 'waimie, Taunina tonuaobu, doniki kwavuneye i laka, E'e, mogitana ma yana nuaobu doniki tubuvauvauna 'waineye i dodoga.”
40021006	-
40021007	Bega tovetutuyamavo 'adi 'ailuga i kumeta Iesu yana nuanua i 'idewai, donikinidi ma natudi i miedi 'adi kalekoyega kwavudie i yatodi bega Iesu i laka doniki tubuvauvauna kwavuneye.
40021008	'Aila'a bwaikina ma yadi ve'ililibu yana 'eda i 'ivivigavuya 'adi kalekoyega wata welavi lukudiega.
40021009	Tokumeta wata tovemuli i vegolegole i vo, Kaiwa, kaiwa, Yaubada 'ana Venua'ivina Kini Devida tubuna 'waineye ta na vekaiwa. 'Auvea 'ana wagavayega i mimai, Wata ma yana nuakalikali i na vevesauluva 'atumaina 'waineye, Bega Yaubada tabwaotogineye ta na subisubiai.”
40021010	Tutuyanina Iesu i luku Ielusalema fuedi i gagali i vo, Aitoi tomotogaga?”
40021011	Ediavo 'ifwaidi i vo, Taunina tamu Yaubada yana tolu'ivona 'ana wagava Iesu, Nasalediega 'awalawa Galili nageneye. S5 Sek 9:9 S9 Same 118:26
40021012	Iesu i luku vanuga 'eba velu'ui nageneye i 'isedi tokimwane wata tovekimwane matatabudi i sogiedi i obu, mani tulina tulina 'adi tosivedavedamana yadi talalia i tutuviladi we'e bunebune 'eba velomu faifaidi 'adi tovekimwane yadi 'eba miabui i tutufelefeledi.
40021013	I vonedi i vo, Basenadiotoga i kilumi Yaubada yana Buki 'waineye, Yaubada i vo, Yaku vanuga 'ana wagava vanuga 'eba velu'ui tomotoga faifaidi,” We'e 'omi 'wa sivilai, tovainago yadi 'eba giva.”
40021014	I 'a'avana, mulieta tomatasako wata 'agedi sinunumidi i maia vanuga 'eba velu'ui nageneye, Iesu i 'ive'atumaidi.
40021015	-
40021016	Tovelomu 'adi to'edakumetavo wata ve'etoboda 'adi tovevo 'eba nua'ewa toketokedi Iesu i 'i'idewadi i 'isedi, wata i nogai vanuga 'eba velu'ui nageneye yavayavava i vegolegole i vo, Yaubada 'ana Venua'ivina, Kini Devida tubuna ta na subiai.” Naninidi i 'isedi wata i nogaidi begaidi ma yadi kamogala i velutolieni i vo, Yavayavavanidi bonadi 'u nogai?” Iesu i vo, E'e, mogitana a nogai. We'e 'omi Yaubada yana Buki nageneye vona de'e 'wa da vo kebu 'wa da lu'iawawaiga i vona Yaubada 'waineye i vo, Yavayavava tulaidi, wata mwedamwedalidi 'u 'alaveleveledi, 'Waidiega 'amu subia 'u veveluagai.”
40021017	Iesu i vona'a'ava, i 'iawedi i nago 'atamana Bedani, bei i 'eno. S13 Ais 56:7 S16 Same 8:2
40021018	I 'atai Bedaniega i vilai i mimai Iesu i lase.
40021019	'Ala'ai i 'iseni 'eda lilivaneye i vo 'ako, Ma vuagina,” siwe i nago i 'iseni tolobwa'avana. Welavinina 'waineye i vona i vo, 'Omu 'asa'aiana, kebu wata 'u na vuavuaga,” nika 'ala'ai i bwavu-matayo'o.
40021020	Tovetutuyamavo i 'iseni nuadi i voganidi i vo, Bani'odi i munega i bwavu-matayo'o?”
40021021	Iesu yadi velutoli i tutuli i vo, A vona mogitana 'waimie, 'ai'edi kebu ma yami venuanaluga 'wa na vetumaganamo, yau 'ala'ai 'waineye a 'idewaiga, 'omi wata bani'odi 'wa na 'idewai. Kebu de'e bani'odi 'aisena, siwe wata 'ami fata de'e 'Oya Olive 'wa na voneni 'wa na vo, 'U tovoi, 'u obu eyage,” nika i na obu.
40021022	'Ai'edi ma yami vetumagana 'wa na vevelu'uiga, 'ana fata naninidi nuanuami 'wa na veluagadi.” S21 Luk 17:6 S22 Mad 7:7 Ion 14:13-14
40021023	Iesu i maiga Ielusalema, i luku vanuga 'eba velu'ui nageneye, tomotoga 'waidie i ve. Tovelomu 'adi to'edakumetavo wata me Diu to'edakumetavo 'au'auveadi i maia Iesu i velutolieni i vo, Nuanuama 'a na 'asetai aitoi i vetunemu bega naninidi 'u 'i'idewadi 'alo aitoi veimea i velemu?”
40021024	Iesu i vo, Nuanuaku tamu velutoli a na velemi, 'ai'edi yaku velutoli 'wa na tutula-'atumaiaga a na vonemi yau aitoi veimea i veleku nani de'e a 'i'idewadi.
40021025	'Wa da nuani, Ioni Tobafitaiso aitoi veimea i veleni bega tomotoga i bafitaisodi? Yaubada 'alo tomotoga?” To'edakumetanidi 'aise'avadi i veifufu i vo, Bani'odi ta na voneyedi? 'Ai'edi ta na vo, Yaubada veimea Ioni i veleni,” 'ako i na vo, Vetuma awale kebu Ioni yana vona 'wa da vetumaganeni?”
40021026	Wata 'ai'edi ta na vo, Tomotoga veimea Ioni i veleni,” bola vita ta na veluagai 'aila'a 'waidiega fai i nuani Ioni taunina tamu Yaubada yana tolu'ivona.”
40021027	Begaidi Iesu yana velutoli i tutuli i vo, 'Ima kebu 'a da 'asetaiga aitoi veimea i veleni Ioni.” Iesu i vonedi i vo, Yau wata kebu a na vonemiga aitoi veimea i veleku bega naninidi a 'i'idewadi.” S23 Ion 2:18 S26 Mad 21:46
40021028	Wata to'edakumetanidi i vonedi i vo, 'Omi 'wa na nuani, tamu tomogo natunavo iavetadi 'adi 'ailuga. Tulaina i voneni i vo, Natuku, nuanuaku 'asiau bakule 'u na folova.”
40021029	Siwe natuna i vo, Yau a baila,” mulieta i nuanua kebu'ega i nago i folova.
40021030	Wata tamadi i nago natuna bwasiona i voneni i vo, 'Omu nuanuaku 'u na nago bakule 'u na folova. Natunanina i nogayeni i vo, 'Atumaina 'auvea, a na nago,” siwe kebu i da nagoga.
40021031	Bega Iesu to'edakumetanidi i velutoliedi i vo, Aitoi mogitana tamadi yana nuanua i 'idewai?” Yana velutoli i tutuli i vo, Tulaina.” Iesu i vonedi i vo, A vona mogitana 'waimie, takesi 'ana tolaugogona vivinagodi wata vevine toalagogona ma'itufa i lukuluku Yaubada yana 'Aila'a 'waineye we'e 'omi voke kebu.
40021032	Tomotoganidi nagami tosakona siwe i nuaviladi kwamananina tulaina bani'odi, Tamada yana nuanua i 'idewadi, we'e 'omi kwamana bwasiona yana sauluva 'wa salai. Ioni Tobafitaiso i mai Yaubada yana 'eda'eda tonovidi i vemiga, 'wa nogayenimo siwe kebu 'wa da 'idewadi. Tomotoganidi yadi sauluva sakoidi ma yadi vetumagana i nuaviladi Yaubada yana nuanua i 'i'idewadi, we'e 'omi yadi nuavilana 'wa 'iseni siwe kebu 'wa da vo, 'A na nuavilama.” S32 Luk 7:29-30
40021033	Wata to'edakumetanidi 'waidie Iesu i vona i vo, De'e tamu vona-awatabai. Tamu tomogo kalefa talagina i yatoi wata i kalieni. Vuagina 'ana 'eba vatanitani i 'idewai wata kileu i didigi, tabwaneye 'eba 'atu'ai i yogoni. Mulieta tomotoga 'ifwaidi nimadie i yatoi i na 'isave'avini, i 'a'avana nika i tauya i nago 'ani'ie.
40021034	Tutuyanina i kumaga, tonibakula 'ifwaidi yana tofolovavo i vonedi i nago yana bakula 'ana to'isave'avinavo 'waidiega vuaga 'ifwaidi i na miedi faifaina.
40021035	To'isave'avinanidi yana tofolova i 'ive'avinidi, tamu i nikeimo, tamu i nikei i wafa, wata tamu i lukileuya i wafa.
40021036	Mulieta tonibakulanina tofolovavo fuedi i vetunedi wata bani'odi i munegidi.
40021037	'Eba ve'a'avaotoga taunina natuna i vetunei i vona i vo, De'e natuku, i na ve'ililibuyeni.”
40021038	Siwe tutuyanina to'isave'avinanidi i 'iseni i mimai 'aise'avadi i vo, Natunanina 'awaie de'e bakula i na veimeyeni, bega 'wa maia ta na luvewafai matatabuna ta na 'ewai.”
40021039	Bega i 'ive'avini i taweni i obu kalimulie, bei i luvewafai.”
40021040	Mulieta Iesu me Diu to'edakumetavo i velutoliedi i vo, 'Wa da nuani, tutuyanina tonibakula i na maiga, to'isave'avinanidi bani'odi i na munegidi?”
40021041	Yana velutoli i tutuli i vo, 'A nuani tosakonanidi i na nikedi i na wafa, mulieta tomotoga 'ifwaidi i na vonedi i na veto'isave'avina bega tutuyanina i na kumakumaga vuaga i na 'a'anivelenedi 'waineye.”
40021042	-
40021043	Wata Iesu i vonedi i vo, 'Omi me Diu yama to'edakumetavo, siwe yami veto'isave'avina Yaubada yana 'Aila'a 'waineye i na elomi mali tomotoga i na veledi. Taunidi i na veto'isave'avina Yaubada yana 'Aila'a 'waineye, yadi sauluva 'atumaidi bani'odi vuaga.” Wata Iesu Yaubada yana Vona i sivemageseni tomotoga i vedumwe'ai'aieniga faifaina i vo, To'aiyogona folova tamu i 'iseni siwe i baileni, Folovanina taunina 'unututu. Yada 'Auvea Yaubada folovanina i vetovoi-vaitugani, 'Ana 'isa 'waideye 'eba nua'ewa.” [
40021044	Egavo i na tayaidi i na be'u folovanina tabwaneye i na tudabedabedi, wata 'ai'edi folovanina i na 'anifoia tomotoga tabwadie i na tukudakudadi i na vefwayafwaya.” ]
40021045	Tovelomu 'adi to'edakumetavo wata Diu totafalolo Falisi Iesu yana vona i nogai i 'asetai 'adi vona-awatabai, taunidi bani'odi to'aiyogonanidi wata to'isave'avinavo sakoidi.
40021046	Igodi nuanuadi i da 'ive'avini siwe tomotoga i kololoyedi fai i vo, Taunina tamu Yaubada yana tolu'ivona.” S39 Ibu 13:12 S42 Same 118:22-23,1 Fit 2:6-8
40022001	-
40022002	Wata Iesu i ve tomotoga 'waidie vona-awatabaiega i vo, Tomotoga yadi luku Yaubada yana 'Aila'a 'waineye side bani'odi. Tamu toveimea bwaikina natuna iavetana yana nagi 'ana sakali i 'idewai.
40022003	I 'idewadewa i 'a'avana yana tofolovavo i vonedi i vo, 'Wa na nagoi tomotoganidi a tayegidiga, 'wa na vonedi i na maia.” I nagoi i vonevonediga nika i baila.
40022004	Mulieta toveimeanina yana tofolovavo 'ifwaidi i vonedi i vo, Tomotoganidi a vonedi i bailaga, wata 'wa na vonedi 'wa na vo, Bulumakau veve'anidi wata 'ifwaidi 'aisaya 'akonadi i lalamidi wata nani matatabuna i 'idewadi i lulukamata. 'Wa na maia sakalinina 'waineye.”
40022005	-
40022006	Siwe wata i baila i nagoi taunidi yadi nuanua 'waidie. Tamu i nago yana bakule, tamu i nago yana sitoa 'waineye, we'e 'ifwaidi toveimea yana tofolovavo i 'ive'avinidi i nikedi i wafa.
40022007	Toveimeanina vala i nogai i nuasako bwaikina, bega yana tolugaviavo i vonedi i nagoi to'ainikenidi i luvewafadi wata yadi 'atamana i kabuni.
40022008	I 'a'avana toveimeanina yana tofolovavo i goleva'augidi i vonedi i vo, 'Ani'ani 'akonadi a 'idewadewa i lulukamata, siwe tomotoganidi a vonediga i baila, taunidi yadi nuanua i ve'etobodedi.
40022009	Tutuya de'e 'wa na nagoiga 'atamana bwaikina 'waineye bei egavo 'wa na veluagadiga 'wa na vonedi i na maia yaku sakali 'waineye i na 'ani.”
40022010	Bega tofolovavo i nagoi 'atamane tomotoga fuedi i veluagadi, yadi sauluva 'atumaidi 'alo sakoidi matatabudi i vonedi i maia bega toveimeanina yana vanuga bwaikina i veadagi.
40022011	-
40022012	Tomotoganidi i lukulukuga vanuge, nagi 'ana kaleko i veleveledi bega i vavaigavu, mulieta toveimeanina i mai i na 'isedi. Tamu tomogo i 'iseni, nagi 'ana kaleko kebu i da vigavuyeni bega i velutolieni i vo, Iaku, 'omu kebu nagi 'ana kaleko 'u da vigavuyeni, awale 'u lukuma?” Tomogonina kebu tamu ava'ai i da voneyeniga.
40022013	Bega toveimeanina yana tofolovavo i vonedi i vo, Nimana wata 'agena 'wa yogonidi 'wa taweni i na obu dudubale, bei i na 'we'we'wela wata maigina i na yuyuyuya fai veviga bwaikina.”
40022014	Iesu yana vona i ve'a'avai i vo, Yaubada tomotoga fuedi i goledi, nagediega 'adi 'aivia bani'odi i venua'ivinedi we'e fuedi i baila.” S13 Luk 13:28
40022015	Totafalolo Falisi Iesu yana vona i nogai bega i nagoi 'aise'avadi i veifufu, nuanuadi i na velutolieni bonana i na nogai 'ai'edi i na vekali 'adi fata i na 'ive'avini.
40022016	Bega yadi tomotoga wata 'ifwaidi Elodi yana tomotoga i vetunedi i maia Iesu 'waineye i velutoli i vo, Tove, yamu sauluva tonovidi, kebu 'u da vevekaliga. 'A 'asetamu tomotoga toketokedi kebu 'u da kololoyediga 'u lulumatanidi, we'e tomotoga sakoidi kebu 'u da vivieyediga, siwe 'u veve mogitana Yaubada yana nuanua tomotoga 'waimeye.
40022017	'U da nuani, i lubwaineda 'ida me Diu ta na takesi Loma yadi toveimea bwaikina Sisa 'waineye 'alo kebu? Nuanuama 'a na 'asetai.”
40022018	Iesu yadi nuanua sakoina i 'asetai begaidi i vonedi i vo, 'Omi tovekali, awale igodi 'wa sisiloloku.
40022019	-
40022020	Maninina 'wainega ta yatoyato takesi, 'wa na mieni ta na 'iseni.” Maninina i mieni i 'iseni i velutoliedi i vo, De'e mani 'waineye, aitoi 'anununa wata 'ana wagava?”
40022021	I vo, Sisa.” Bega Iesu i vonedi i vo, Vetuma 'ai'edi ava'ai Sisa faifaina, 'wa na 'aniveleneni 'waineye, we'e ava'ai Yaubada faifaina, wata 'wa na 'aniveleneni 'waineye.”
40022022	Iesu yana vona i nogai, nuadi i voganidi 'asa'aiana i 'iawenimo. S21 Lom 13:7
40022023	'Aiatanina 'waineye, 'ifwaidi Diu totafalolo 'adi wagava Sadusi i maia Iesu 'waineye. Taunidi tovona igodina tomotoga kebu i na yawasa-vaitugana.
40022024	Tomotoganidi Iesu i velutolieni i vo, Tove, basenadiotoga Mosese yada veimea i kilumi i vo, 'Ai'edi tamu tomogo i na wafaga siwe kebu natunavoga, 'wabulina taina i na nagidi bega kwakwama i na vetubugidi tatana 'ana wagava wata 'ana wauma faifaidi.”
40022025	We'e 'ima basenadi yama 'atamana 'waineye tamu tomogo ma tainavo 'adi 'aila'a 7, tulaiotogina i nagi kebu tamu natunaga i wafa. 'Wabula yadi bwa i nagia.
40022026	Wata i wafa, 'adi vetonu yadi bwa i nagidi, i nagoga taidiavo matatabudi 'wabulanidi taiadi i nagi.
40022027	Mulieta 'eba ve'a'ava 'waineye vavine yawaidi i 'a'ava.
40022028	'Omi 'wa vonaga 'awaie towafa matatabudi i na yawasa-vaitugana, 'aiatanina 'waineye aitoi mogitana yana vavine fai matatabudi taiadi i nagi?”
40022029	Iesu yadi velutoli i tutuli i vo, 'Omi 'wa vekali mogitana fai Yaubada yana Buki wata yana toketokena 'wa bavuyedi.
40022030	Tutuyanina towafa i na yawasa-vaitugana, yadi sauluva bani'odi anelose, nagi kebu.
40022031	-
40022032	'Omi yami vona 'ana nogaya 'wa vo, Towafa kebu i na tovoi-vaitugana,” siwe a na vonemi. 'Ai'edi Mosese 'ana kilukiluma 'wa da lu'iawawa-dewai 'wa da 'iseni Yaubada i vonavona 'waimie yawasa-vaitugana faifaina i vo, Yau Ebelamo, Aisake, wata Iakobo yadi Yaubada.” De'e bani'odi Yaubada i voneyediga fai tomotoganidi basenadiotoga i wafa siwe 'asiau ma yawaidi taiadi i miamiani. Begaidi ta na 'asetai egavo 'akonadi i wafa 'asiau ma yawaidi i miamiani, kebu tamu aitoi wafawafanaga Yaubada mataneye.”
40022033	Tutuyanina 'aila'a Iesu yana ve i nogai nuadi i voganidi. S23 Fol 23:8 S24 VeL 25:5 S32 Sou 3:6
40022034	-
40022035	Totafalolo Sadusi yadi velutoli Iesu i tutula-'atumaia bega kebu nuanuadi wata i na veifufu. Tutuyanina totafalolo Falisi i nogai, i va'auta iadi tamu i venua'ivineni, taunina ve'etoboda 'adi tove, i vetunei Iesu 'waineye. Nuanuadi i na velutolieni bonana i na nogai 'ai'edi i na vekali 'adi fata i na 'ive'avini.
40022036	I velutolieni i vo, Tove, veimeanidi Mosese 'wainega i maiga, ava'ai veimeaga bwaikaotogina?”
40022037	Yana velutoli Iesu i tutuli i vo, 'Auvea yami Yaubada 'wa na nuakalikalieni mogitana nuamiega, 'anu'anunumiega, wata yami nuanua 'waidiega.”
40022038	'Asa'aiana veimeanina bwaikaotogina wata kumekumetana.
40022039	We'e 'ana veluga wata bwaikaotogina, emiavo 'wa na nuakalikaliedi taunimi 'ami nuakalikali bani'odi.
40022040	Veimea matatabuna i maiga Mosese 'wainega, wata Yaubada yana tolu'ivonavo yadi vona matatabuna, lamudi side veimeanidi 'ailuga.” S37 VeL 6:5 S39-40 Vei 19:18 Lom 13:9-10 Gal 5:14
40022041	-
40022042	Mulieta totafalolo Falisi i maia Iesu 'waineye i velutoliedi i vo, 'Omi 'wa da nuaniga, Keliso kumanina Yaubada 'ana Venua'ivina tubuna aitoi?” Yana velutoli i tutuli i vo, Kini Devida.”
40022043	Iesu i vo, Tubunamona siwe awale 'Anu'anunu 'Atumaina Devida i tolivetonoveni bega i ve'awa-Toveimea 'waineye? Basenadiotoga i vo,
40022044	Yaubada i vona 'aku Toveimea 'waineye, i vo, Veimea a velemuga bega 'u na miabui 'aku 'atagiega, I na nagoga 'amu gaviavo a na leodi bega 'u na veveimeyedi.”
40022045	Keliso mogitana Devida 'ana wauma 'wainega i souyeni, siwe i vebwaika-'iaweni Devida, faifainanina Devida i ve'awa-Toveimea Keliso 'waineye.”
40022046	Kebu tamu aitoi 'ana fata Iesu yana vona i na tutuli, i ve'wadamo, wata 'awaie kebu i na vevelutolieniga fai i kololoyeni. S44 Same 110:1 Fol 2:34-35
40023001	Mulieta Iesu i veifufu 'aila'a wata yana tovetutuyamavo 'waidie.
40023002	-
40023003	I vo, Ve'etoboda 'adi tovevo wata totafalolo Falisi veimeanidi i maiaga Mosese 'wainega 'adi tokiavemageta. Fai taunidi Mosese tutulina bonadi matatabuna 'wa na nogaidi wata 'wa na vevematayakayaka, siwe yadi sauluva kebu 'wa na vetutuyamediga fai nani fuedi i tatalabodedi siwe wata i 'i'idewadi.
40023004	Yadi ve wata ve'etoboda vitadi, 'wa da vo venuana vitadi i da veve'ewami, siwe kebu tamu sai'afo i da 'ivaisemi bega veimeanidi 'wa na 'idewadi.
40023005	Nani fuedi i 'i'idewadi tomotoga matadie, nuanuadi i na 'ise'isedi 'adi subia faifaina. Tamu veimea i ve'ililibuyeniga side. Yaubada yana Vona 'ifwaidi i kilukilumidi i dodogidi didiwaka 'waidie, debadie wata nimadie i yogoyogonedi i yabeyabedi. Nuanuadi didiwaka bwaikidi bega fuedi i na 'ise'isedi. Wata 'adi kaleko i lulumanamanawedi velu'ui faifaina nuanuadi tomotoga i na subisubiadi.
40023006	Sakali 'waidie nuanuadi i na mimiabui ma 'adi wagava taiadi, wata me Diu yada 'eba miava'auta 'waidie i mimiabui to'edakumetavo taiadi.
40023007	Yadi nuanua bwaikina tomotoga ma yadi ve'ililibu i na vevekaiwa 'waidie 'atamanafouye, wata i na ve'awa-tove 'waidie.
40023008	Kebu i da lubwainemi tomotoga i na ve'awa-tove 'waimie fai ma fuemie Yaubada natunavo wata yami 'Auvea 'aitamogana.
40023009	Tamami 'aiseotogina abame i miamia, begaidi kebu tamu aitoi 'ana wagava 'wa na silakai 'waineye 'wa na vonavona 'wa na vo, Tamada.”
40023010	Wata kebu i da lubwainemi tamu aitoi ma yana subia i na golegolemi i na vo, Tove,” fai yami Tove 'aitamogana Keliso, kumaniku Yaubada 'ana Venua'ivina.
40023011	Aitoi 'ana wagava bwaikina 'waimiega, i lubwaineni ma yana nuaobu i na vetofolova 'waimie.
40023012	Aitoi taunina i na awa'ai'aiaga, 'awaie Yaubada i na kiaobuyeni, we'e aitoi taunina tonuaobu 'awaie Yaubada i na kialakai. S5 Mad 6:1 Sou 13:9 S11 Mak 9:35 Luk 22:26 S12 Voa 29:23 Luk 18:14
40023013	'Omi ve'etoboda 'adi tovevo wata totafalolo Falisi, nuakalikalimi. 'Omi tovekali. Egavo nuanuadi i na luku Yaubada yana 'Aila'a 'waineye bega i na veveimeyedi, siwe 'omi yadi 'eda 'wa ve'etobodai. 'Omi kebu nuanuami 'wa na lukuga 'wa baila, we'e egavo nuanuadi i na luku siwe 'wa tovibodedi. [
40023014	'Omi ve'etoboda 'adi tovevo wata totafalolo Falisi, nuakalikalimi. 'Omi tovekali. Vekaliega 'wabu'wabulavo yadi vanuga 'wa eloelodi wata 'wa vevelu'ui manamanawedi 'ami subia faifaina. Yami sauluvanidi sakoidi faifaidi vematavuloga bwaikaotogina 'wa na veluagai.]
40023015	'Omi ve'etoboda 'adi tovevo wata totafalolo Falisi, nuakalikalimi.'Omi tovekali. Fwayefwayeamo wata eyageamo 'wa nunagoi 'ani'ie bega 'ai'edi tamu tomotoga 'wa na veluagai 'wa 'ewa'ewai i na vetovetutuyama 'waimie wata yami sauluva i na vetutuyamedi. 'Wa veve 'waineye mulieta yana sakona 'omi yami sakona i na vebwaika-'iawedi. Ma fuemie vita 'wa na veluagai 'ai-'ala'alase, siwe yami tovetutuyamavo 'adi vita 'wa da vo i da luvelugai.”
40023016	Wata Iesu to'edakumetanidi i awavesakoyedi fai nani 'atumaidi wata bwaikidi i baila, nuanuadi nani-'avo'avovo bega i vonedi i vo, 'Omi to'edakumetanimi matami 'uludi, nuakalikalimi. Fai 'wa veve 'wa vo, 'Ai'edi aitoi nuanuana yana vona'awaufaufa i na kiavetoketokei bega i na vo, A vona'awaufaufa Yaubada yana vanuga 'eba velu'ui 'wainega,” 'omi 'wa vo, 'Ana fata yana vona'awaufaufanina i na geuya.” We'e 'ai'edi i na vo, A vona'awaufaufa vanuga 'eba velu'ui 'ana vaigavu 'waidiega,” 'omi 'wa vo, Yana vona'awaufaufanina fa'alina, kebu 'ana fata i na geuya.”
40023017	'Omi 'wava'wavami, matami 'uludi. Ava'ai bwaikina? Vaigavu 'alo Yaubada yana vanuga 'eba velu'ui, kumanina vaigavunina i 'ivetabuya.”
40023018	Wata 'wa veve 'wa vo, 'Ai'edi aitoi nuanuana yana vona'awaufaufa i na kiavetoketokei bega i na vo, A vona'awaufaufa 'eba velomu 'wainega,” 'omi 'wa vo, 'Ana fata yana vona'awaufaufanina i na geuya.” We'e 'ai'edi i na vo, Yaubada 'ana 'anivelena 'eba velomu tabwaneye, 'wainega a vona'awaufaufa,” 'omi 'wa vo, Yana vona'awaufaufanina fa'alina, kebu 'ana fata i na geuya.”
40023019	'Omi mogitana matami 'uludi. Ava'ai bwaikina? Yaubada 'ana 'anivelena 'alo 'eba velomu, kumanina nuakalikalinina i 'ivetabuya?
40023020	Bega 'ai'edi tamu tomogo i na vona'awaufaufa 'eba velomu 'wainega, bega 'akonadi nuakalikalinina 'eba velomu tabwaneye taiadi i awavetubamidi.
40023021	Wata 'ai'edi tamu tomogo i na vona'awaufaufa vanuga 'eba velu'ui 'wainega, 'akonadi Yaubada taiadi i awavetubamidi fai yana 'eba mia.
40023022	Wata bani'odi 'ai'edi tamu tomogo i na vona'awaufaufa abama 'wainega, 'akonadi Yaubada yana 'eba miabui wata taunina bei i miamiaga taiadi i awavetubamidi.
40023023	'Omi to'edakumetanimi, nuakalikalimi. 'Omi tovekali. Veimea siaidi 'wa veve'ililibuyedi we'e veimea bwaikidi 'wa baibailedi. 'Ai'edi 'ani'ani 10 'waimie, 'aitamogana 'wainega 'wa na 'anivelena-maimaiga Yaubada 'waineye. Wata nani saiotogidi bani'odi matasilisilili 10, 'aitamogana 'wainega 'wa na 'anivelena-maimaiga Yaubada 'waineye. Bani'odi 'wa na vevesauluvediga 'atumaina, siwe wata veimea bwaikidi 'wa da vematayakeyakedi, bani'odi sauluva tonovidi, 'isanuakalikali wata tutuya fuedi taunimi 'wa da tautauyemi Yaubada 'waineye. Naninidi bwaikidi 'wa da 'i'idewadi wata siaidi taiadi.
40023024	'Omi to'edakumetanimi, matami 'uludi. Nani siaidi faifaidi 'wa nuanua, we'e nani bwaikidi 'wa vevenuafanidi, yami sauluva bani'odi tamu tomogo 'ana alu'aie nawagala i na obu i na iwayavuleni, we'e maidoga i na yemuyamo.
40023025	'Omi to'edakumetanimi, nuakalikalimi. 'Omi tovekali. Tomogomi 'wa 'ivivigavudi we'e inagemi vainago 'ana ve'isakololo wata veumokai, yami sauluva bani'odi vedi wata 'aivoe, dumwedi 'wa tamatamadi we'e inagedi yoke 'anikudana.
40023026	'Omi Falisi, matami 'uludi. Nagami vedi inageneye yoke 'wa na tamai, nika bega wata tomogona vunavunagina.
40023027	'Omi to'edakumetanimi, nuakalikalimi. 'Omi tovekali. 'Omi bani'odi taumata, tabwana i 'ivivigavuya we'e inagena bokana.
40023028	'Ami 'isa 'wainega 'wa da vo 'atumaimi, we'e inagemi vekali wata sakona i veadagimi. S22 Mad 5:34 S28 Luk 16:15
40023029	'Omi to'edakumetanimi, nuakalikalimi. 'Omi tovekali. Basenadiotoga tubumiavo Yaubada yana tolu'ivonavo i luvewafadi. We'e 'omi taumata 'atumaidi 'wa 'idewadi matumatu 'waidie tolu'ivonanidi luludi faifaidi, wata Yaubada yana tomotoga 'atumaidi i wafaga 'adi 'eba nuave'avina 'wa 'ivivigavudi.
40023030	Wata 'omi 'wa vonavona 'wa vo, 'Ima 'ako basenadi tubumavo taiadi 'a da miamiaga, ava'ai i 'idewaiga 'ako 'aisedi i da 'idewai, bani'odi Yaubada yana tolu'ivonavo i nikedi i wafa.”
40023031	De'e bani'odi 'wa voneyediga, taunimi 'wa lu'ivoneyemi 'omi to'ainikenidi tubudiavo.
40023032	Vetuma tubumiavo 'wa na saladiga 'wa 'idewai, Yaubada yana tolu'ivonavo matatabudi 'wa na luvewafadi.
40023033	'Omi tosakona 'adi 'aila'a, 'o'olo bani'odi. Yami sakonanidi faifaidi Yaubada i na veimea 'wa na luku Vatu'ai Manamanawena 'waineye, siwe kebu 'ami fata 'wainega 'wa na dega.
40023034	Bega a na vonemi, tolu'ivonavo, to'asetavo wata tovevo a na vevetunedi 'waimie, 'ifwaidi 'wa na nikedi i na wafa, 'ifwaidi 'wa na tutufwasedi 'ai lagalagana 'waidie, 'ifwaidi 'wa na toke 'wa na fitalidi yami 'eba miava'auta 'waidie wata 'wa na lusogi-vuvuedi 'atamana 'aitamogana 'aitamogana 'waidiamo.
40023035	Begaidi Yaubada yana tomotoga 'atumaidi i luvewafadiga faifaidi, wata taunimi yami sauluvanidi sakoidi faifaidi, 'adi vita matatabuna 'omi 'wa na tovoiedi. Basenadiotoga Keni taina Ebeli kebu yana sakonaga i luvewafai. Bei tubumiavo 'ainike i velamuya i maiga Sekalaia 'waineye, kumanina Belekaia natuna, yami 'aila'a i luvewafai vanuga 'eba velu'ui nageneye, 'eba velomu lilivaneye.
40023036	A vona mogitana 'waimie, 'adi vematavuloga matatabuna i na mai 'asiau tomotoganimi 'waimie.” S31 Fol 7:52 S33 Mad 3:7 S34,1 Tes 2:15 S35 Nag 4:8 Ibu 11:4
40023037	Iesu i taivonavona i vo, Ieu, me Ielusalema, me Ielusalema, Yaubada yana tolu'ivonavo 'wa luvewafadi wata yana tomata'aulelevo i vetunediga 'waimie, 'wa tutuvewafadi kileuyega. Kamukamu natudiavo fafedie i vevedodogidi, wata bani'odi yau, tutuya fuedi igodi a da 'avalamaigimi siwe 'wa baibaileku.
40023038	-
40023039	Tutuya de'e i na nagoga yami 'atamana i na velovi, we'e yau kebu wata 'wa na 'ise'isekuga i na nagoga mulieta 'wa na vo, Taunina i mai 'Auvea 'ana wagavayega ta na subiai,” nika bei wata 'wa na 'iseku.” S37 Fol 7:59 S39 Same 118:26
40024001	Iesu i vona'a'avana i tautauya vanuga 'eba velu'ui 'wainega yana tovetutuyamavo i mai nani 'ifwaidi i 'isediga vanuga 'eba velu'ui 'waineye nuanuadi i na veni.
40024002	Iesu i vonedi i vo, Vanuganina 'wa 'ise'iseniga mogitana 'ana 'isa 'atumaina, siwe 'awaie 'ami gaviavo i na maia matatabuna i na geuya, wata kileunidi bega i bibinaga i na tutuwealidi, matatabuna i na tubakabakaledi.” S2 Luk 19:44
40024003	Mulieta Iesu i nago i laka 'Oya Olive tabwaneye i miabui. Yana tovetutuyamavo i maia 'aise'avadi i velutolieni i vo, Nuanuama 'a na 'asetai no'o vanuga 'eba velu'ui 'ana geu faifaina 'u vonaga, ma'avia, wata ava'ai tugusaga i na vema bega 'a na 'asetai sai'afoga 'u na vilamu 'u na mai, wata fwayafwaya 'ana 'eba ve'a'ava.”
40024004	-
40024005	Iesu i vonedi i vo, 'Wa na 'isa'isa bega kebu tamu aitoi i na vekaliemiga, fai tomotoga fuedi i na mai 'aku wagavayega igodi i na vo, Yau 'asa'aiana Keliso, Yaubada 'ana Venua'ivina.” Yadi vonayega fuedi i na vevekaliedi.
40024006	Lilivamie vetalaga butu'aidi 'wa na noganogaidiga wata 'ani'ieyega vala'avadi, siwe a vovona-vagasemi, kebu nuafoumi i na veviga. Naninidi mogitana i na souyedi we'e fwayafwaya 'ana 'eba ve'a'ava bola.
40024007	'Eba veimea bwaikidi wata 'eba veimea bwaikidi 'ifwaidi taiadi i na vevetalaga, we'e 'awalawa wata 'awalawa 'ifwaidi taiadi i na vevetalaga. 'Awalawa fuedi 'waidie yoyoyo i na yueyue wata i na loka.
40024008	Tutuyanina vavine i na vebutudiga veviga bwaikina i na vebaedi, wata bani'odi naninidi a veifufuyediga tutuyanina i na souyediga veviga wata 'we'wela i na velamu.
40024009	Tomotoga 'aila'a tulina tulina faifaiku i na vedumwe'ai'aiemi, i na 'ive'avinimi i na 'anivelenemi vita 'wa na veveluagadi, mulieta i na luvewafami.
40024010	Fai vita 'wa na veveluagadiga fuedi yadi vetumagana i na mwea i na baileku, ediavo i na vedumwe'ai'aiedi wata i na 'etogiluvedi wafa 'waineye.
40024011	Wata tolu'ivona-vekavekali fuedi i na souyedi tomotoga fuedi i na vekaliedi.
40024012	Sakona i na vebwaika-'afo'afo ma'itufa tomotoga fuedi yadi nuakalikali i na vesiai.
40024013	Siwe egavo i na vetoketoke i na tovotovoi fa'alina i na nagoga tutuya 'eba ve'a'ava 'waineye 'ita'ita'i i na veluagai Yaubada 'wainega.
40024014	Yaku tomotoga Vala 'Atumaina i na lulu'age-vuvueni 'aila'a tulina tulina 'waidie, i na lu'ivona 'waidie Yaubada nuanuana tomotoga fuedi i na luku yana 'Aila'a nageneye bega i na veveimeyedi. De'e Valanina nagami tomotoga matatabudi i na 'aseta, mulieta fwayafwaya 'ana 'eba ve'a'ava. S5 Mad 24:23-24,1 Ion 2:18 S9 Mad 10:22 Ion 16:2 S11,1 Ion 4:1 S14 Mad 28:19
40024015	(Buki tokiluma bonaku, Iesu yana vona de'e 'wa na lu'iawawaiga 'wa na venua'ivineni nika 'wa na 'asetai.) Wata Iesu i vonedi i vo, Bola tamu nani 'wa na 'iseni maigikolokololona vanuga 'eba velu'ui nageneye i na tovotovoi. Naninina faifaina basenadiotoga Yaubada yana tolu'ivona 'ana wagava Daniela i vona-vagata, vonanina Yaubada yana Buki 'waineye i 'eno'eno.
40024016	Tutuyanina tugusanina i na souyeni, egavo i miamiani 'awalawa Iudia nageneye, i lubwainedi i na dega i na nagoi 'oyeye.
40024017	-
40024018	'Ai'edi aitoi masi'edeye i na miamia, kebu 'ana fata i na luku vanuge yana kukua i na 'ewadi i na dega-matayo'o, wata aitoi i nagoga bakule, kebu 'ana fata i na vilai i na mai vanuge 'ana kaleko 'ana 'ewa faifaina.
40024019	Toveinainage wata vauvau nuakalikalidi fai kebu 'adi fata i na dega-matayo'o veviga bwaikina i na veluagai.
40024020	Yaubada 'waineye 'wa na vevelu'ui bega naninina kebu i na sousouyeni toalu'uye 'wei bwaikina 'ana tutuye 'alo 'Aiata Veawai 'waineye.
40024021	Yaubada fwayafwaya i 'idewavauyeni i maiga 'asiau veviga i sousouyedi siwe sai'afo, we'e 'aiatanina 'waineye veviga bwaikaotogina i na souyeni, i na 'a'avana kebu wata bani'odi i na sousouyeni.
40024022	Vitanina de'e 'ana tutuya Yaubada i na 'ive'ale'usai, 'ai'edi kebu, tomotoga i na 'a'ava. Tomotoganidi Yaubada i venua'ivinediga faifaidi i na 'ive'ale'usai bega yadi mia i na ve'atumai. S15 Dan 11:31 S21 Dan 12:1
40024023	-
40024024	Tutuyanina 'waineye 'ai'edi aitoi i na vonemi i na vo, Sino'o, Keliso i le'wa,” 'alo i na vo, Side taunina,” kebu bonana 'wa na nogai 'wa na vo 'ako, Mogitana,” fai keliso-vekavekali wata tolu'ivona-vekavekali i na sousouyedi. I na souyediga 'eba nuavogana wata 'eba nua'ewa i na 'i'idewadi, igodi nuanuadi tomotoganidi Yaubada i venua'ivinediga vekaliega nuadi i na 'ewadi.
40024025	Naninidi 'awaie i na souyediga 'akonadi 'wa nogai, a vovona-vagasemi.
40024026	Begaidi 'ai'edi aitoi i na vo, Keliso sino'o, wala'aie,” kebu bei 'wa na nagoga, 'ai'edi i na vo, Keliso side vanuga nageneye,” bonana kebu 'wa na nogaiga.
40024027	Kebu bonadi 'wa na nogaiga fai yau a vetomotogaotoga yaku souyagi 'wa da vo tomuyoana i da kianamali abama matatabuna i da magetai, tomotoga matatabumi 'wa na 'isa'a'avaku.
40024028	'Ai'edi manusibosibo 'wa na 'isedi i na vava'auta bei mogitana tamu nani wafana i 'eno'eno. S24,2 Tes 2:9 Ve 13:13
40024029	Tutuyanina vitanina i na 'a'avana nika inala i na lu'waugi, weta'i yana mageta i na 'a'ava, 'ubwana i na avuta abamega, wata nani matatabuna toketokedi abame i na yue.
40024030	Tutuyanina 'waineye tugusa yau a vetomotogaotoga faifaiku i na souyeni abame, we'e fwayefwayeye 'aila'a tulina tulina ma yadi venuafouviga i na 'we'wela fai i na 'iseku yau a vetomotogaotoga abamega a na mimai waowa 'wainega ma yaku toketokena wata ma magetaku mataududulina.
40024031	Evulega butu'aina bwaikina i na yuvei, mulieta yaku anelose a na vetunedi yaku tomotoga vevenua'ivinidi i na va'augidi i na miedi. Tomotoganidi i na miediga fwayafwaya matatabuna 'wainega, inala yana 'eba lakayega wata yana 'eba inivayega, bolimanayega wata yavalatayega.
40024032	Modawa 'wa na nuani. Tutuyanina i na idiaga ta 'asetai 'aisaya i veyafa.
40024033	Wata bani'odi 'ai'edi tugusanidi a voneyediga 'wa na 'isedi, 'wa na 'asetai yaku souyagi 'akonadi i le'wale'wa.
40024034	A vona mogitana 'waimie, tutuya de'e 'ana tomotoga bola i na miamiani naninidi matatabuna i na souyedi.
40024035	Abama wata fwayafwaya 'awaie i na 'a'ava, we'e yaku vona kebu tamu sai'afo i na 'a'ava, i na 'eno-vagata.” S29,2 Fit 3:10 Ve 6:12-13 S30 Ve 1:7 Mad 26:64 S31,1 Kol 15:52,1 Tes 4:16
40024036	Wata Iesu i vonedi i vo, Yaku mai-vaitugana kebu tamu aitoi i da 'asetaiga, ava'ai 'aiataga 'alo ava'ai 'awasasaga 'waineye a na vilaku. Anelose abame kebu i da 'asetaiga, 'alo yau, kumaniku a vetomotogaotoga, Tamaku 'aiseotogina i 'asetai.
40024037	Yaku mai-vaitugana 'waineye tomotoga yadi sauluva bani'odi Noa yana tutuye tomotoganidi.
40024038	-
40024039	Basenadiotoga Noa yana tutuye tomotoga i nunuatavutavuna, 'ani'ava, yemu'ava, nagi'ava, ava'ai i sousouyediga tomotoganidi kebu i da 'asetaiga, nika Noa i dodoga yana wakeye mwai bwaikina i ula tomotoganidi matatabudi i ve'alawafawafa. Yau a vetomotogaotoga yaku mai-vaitugana wata bani'odi.
40024040	Tutuyanina 'waineye tomotoga 'adi 'ailuga i na folofolova bakule, tamu i na 'ewai i na naweni, we'e tamu i na baileni.
40024041	Vevine 'adi 'ailuga 'ani'ani i na 'i'idewadewa, tamu i na 'ewadi i na nawedi, we'e tamu i na bailedi.
40024042	Begaidi 'wa na miamia 'wa na 'isa'isa fai yau 'ami Toveimea yaku souyagi 'ana tutuya kebu 'wa da 'asetaiga.
40024043	'Wa na nuani. Tamu tomogo tovainago yana mai 'ana tutuya i da 'asetaiga, i da 'isa'isa bega tovainagonina kebu 'ana fata i na luku yana vanuge.
40024044	'Omi wata bani'odi 'wa na 'isa'isa fai 'aiatanina 'waineye 'wa na vo, Kebu i na maiga,” yau a vetomotogaotoga bei a na le'wa. S36 Fol 1:7,1 Tes 5:1-2 S37 Nag 6:5-8 S39 Nag 7:6-23 S42 Mad 25:13 S43 Ve 3:3
40024045	A na vonemi tofolova 'atumaina, kumanina ma yana 'aseta wata ma 'ana vetumagana. 'Ana toveimea i voneni yana tofolovavo 'ifwaidi i na 'i'isave'avinidi wata 'adi'adi i na veleveledi 'aiata 'aitamogana 'aitamogana mulieta i tauya.
40024046	Tutuyanina 'ana toveimea i na vilai i na mai, 'ai'edi i na vematayakayaka folovanidi i na folofolovidi 'eba sosoana bwaikina tofolovanina 'waineye.
40024047	A vona mogitana 'waimie, 'ana toveimea i na voneni yana vanuga wata yana kukua matatabuna 'adi to'isave'avina.
40024048	-
40024049	We'e 'ai'edi tofolova sakoina, bola yana nuanua i na vo, 'Aku toveimea bola, kebu i na mai-matayo'oga,” bega enavo tofolova i na nikenikedi we'e mali tomotoga sakoidi taiadi i na 'ani'ani wata ufa toketokena i na yemuyemu bega ma fuedie nuadi i na lugaugaudi.
40024050	Bani'odi i na vevesauluvediga tamu tutuya tofolovanina kebu i da 'asetaiga yana toveimea i na mai yawaina i na velovogi.
40024051	I na toke i na nikei yana sauluvanina sakoina faifaina mulieta 'eba veviga bwaikina 'waineye i na yatoi, tovekali taiadi i na 'we'we'wela wata maigidi i na yuyuyudi.” S47 Mad 25:21,23
40025001	Wata Iesu i vonedi i vo, 'Aiatanina a na vilaku a na mai, tomotoga yadi luku Yaubada yana 'Aila'a 'waineye side bani'odi. Tamu vavine i na nagi bega enavo ne'e'ela 10 ma yadi mageta i nagoi tomogo 'ana lukamata faifaina.
40025002	'Adi 5 ma yadi 'aseta, wata 5 nuadi 'anigaugaudi.
40025003	-
40025004	Nuadi 'anigaugaudi yadi mageta ma ufadi we'e i na 'a'avaga faifaina kebu tamu i da 'ewaiga, we'e 'adi 5 ma yadi 'aseta yadi mageta i iwagidi wata yadi ufa i 'ewadi.
40025005	Tonaginina i 'ivogavogana bega vevinenidi 'adi 10 matadi i duduna i 'eno-mataiva.
40025006	'Akonadi 'eno-waube'u nika vegole i nogai i vo, Side tonagi i mimai. 'Wa maia, 'wa na yogobodebodeni.”
40025007	-
40025008	Vevinenidi 10 i 'isa yadi mageta i kialakaidi nika vevine nuadi 'anigaugaudi i vona ediavo 'waidie i vo, Yama mageta i 'weu'weu, yami ufayega 'wa da iwagema.”
40025009	Vevine ma yadi 'aseta ediavo yadi vona i tutuli i vo, Kebu, ufa de'e 'omi wata 'ima kebu 'ada fataga. 'Wa nagoi 'eba kimwane 'waineye bei yami ufa 'wa na 'ewadi.”
40025010	Ne'e'elanidi nuadi 'anigaugaudi i tauya i nunagoi kimwane faifaina, nika tonagi i le'wa. Ne'e'elanidi 'adi 5 i 'idewadewa i lulukamata taiadi i luku nagi 'ana 'ani 'waineye, 'awa i sibodai.”
40025011	I saiboda mulieta vevinenidi kimwane faifaina i nagoiga i le'wai, i vegole i vo, 'Auvea, 'Auvea, 'a da lukuwa.”
40025012	Tonaginina i vo, Aigodi 'omi kebu a da 'asetamiga.”
40025013	Iesu yana vonanina 'ana 'eba ve'a'ava 'waineye i vo, Begaidi 'omi 'wa na 'isa'isa fai yaku mai-vaitugana 'ana 'aiata 'alo 'ana 'awasasa kebu 'wa da 'asetaiga.” S1 Luk 12:35 S11-12 Luk 13:25-27 S13 Luk 12:40
40025014	Wata Iesu i vona-awatabai yana mai faifaina i vo, Tamu tomogo i tautauya 'ani'ie yana tofolovavo i goleva'augidi yana kukua matatabuna i veledi i na 'isave'avinidi.
40025015	Tamu i veleni lubulubu 5000, tamu lubulubu 2000, we'e tamu lubulubu 1000, nika i tauya. 'Aitamogana 'aitamogana i velediga yadi 'aseta wata yadi toketokena 'ana 'etowava 'wainega.
40025016	Tofolovanina lubulubu 5000 i 'ewaiga i nago kebu i da mia-maimaiga maninina i vefoloveni, wata 'wainega 'imoso'i i veluagai lubulubu 5000.
40025017	Wata bani'odi tofolovanina lubulubu 2000 i 'ewaiga i vefoloveni, wata lubulubu 2000 i 'ewai.
40025018	We'e tofolovanina 'adi vetonu, kumanina lubulubu 1000 i 'ewaiga, i nago fwayafwaya i alai 'ana toveimea yana mani i tavuni.
40025019	Toveimeanina i nagoga tutuya manamanawena i mia, mulieta i vilai i mai yana tofolovavo i vonedi i maia nuanuana i na 'asetai yana mani i 'imoso'iedi 'alo kebu.
40025020	Tofolovanina lubulubu 5000 i 'ewaiga i luku maninina ma 'ana 'imoso'i lubulubu 5000 i veleni i vo, 'Auvea, basenadi lubulubu 5000 'u velekuga a vefoloveni, side wata lubulubu 5000 a veluagai.”
40025021	'Ana toveimea i voneni i vo, Mogitana 'omu todumwebika, yamu folova 'atumaiotogina. Mani sai'afo siaina 'waineye 'u dumwebika, bega a na yatomu 'u na veto'isave'avina mani bwaikina 'waineye. 'Waikuye taiadi ta na miamia ta na sososoana.”
40025022	Mulieta tofolovanina lubulubu 2000 i 'ewaiga i luku i vona 'ana toveimea 'waineye i vo, 'Auvea, basenadi lubulubu 2000 'u velekuga a vefoloveni, side wata lubulubu 2000 a veluagai.”
40025023	Yana toveimea i voneni i vo, Mogitana, 'omu todumwebika, yamu folova 'atumaiotogina. Mani sai'afo siaina 'waineye 'u dumwebika, bega a na yatomu 'u na veto'isave'avina mani bwaikina 'waineye. 'Waikuye taiadi ta na miamia ta na sososoana.”
40025024	Mulieta tofolovanina lubulubu 1000 i 'ewaiga i luku i vona 'ana toveimea 'waineye i vo, 'Auvea a 'asetamu, 'omu tomogo fa'alimu. Kebu 'u da bakubakulaga, 'u 'a'aialamo, tofolova i folofolova we'e 'omu tutula'ava 'u 'ewa'ewamo.
40025025	Yau a kololo 'ai'edi yamu mani a da vevuyoi bega a nago a giveni fwayafwaya nageneye. Side yamu maninina, 'asa'aiana 'u 'ewai.”
40025026	'Ana toveimea i yagaia i vo, 'Omu tofolova sakoimu, dumwemu 'aina. 'Omu yamu nuanua igodina yau kebu a da bakubakulaga, a 'a'aialamo wata tofolova i folofolova faifaiku, we'e yau tutula'ava a 'ewa'ewamo.
40025027	Bega 'u nuani yaku mani 'u da naweni banika 'waineye. A vilaku a mai yaku maninina ma 'ana 'imoso'i a da 'ewai.”
40025028	Bega yana tofolovavo 'ifwaidi i vonedi i vo, Lubulubu 1000 'wa eloi taunina tofolova sakoina, kumanina ma yana lubulubu 10,000 'wa na veleni.
40025029	'Wa na eloiga fai 'ai'edi aitoi 'ana veuveuta 'wainega i na folova-'atumai, wata 'ana 'imoso'i i na veluagai bwaikaotogina, we'e 'ai'edi aitoi 'ana veuveuta kebu i na folova-'atumaieniga veuveutanina siaina i na elo'a'avai.
40025030	We'e de'e tofolovanina dumwena 'aina ava'ai 'ana 'atumaina? 'Wa naweni 'wa taweni i na obu dudubale bei i na 'we'we'wela wata maigina i na yuyuyuya.” S15 Lom 12:6 S21 Luk 16:10 S29 Mak 4:25
40025031	-
40025032	Wata Iesu i vonedi i vo, 'Awaie yau a vetomotogaotoga ma yaku mageta mataududulina a na mai abamega anelose matatabudi taiadi. Ma yaku veimea a na miabui 'eba miabui 'ai'aiwabuna 'waineye, mulieta tomotoga 'adi 'aila'a tulina tulina fwayafwaya matatabuna 'wainega i na maia i na vonayavuga matakuye. I na 'a'ava a na 'ivisidi bani'odi 'aisaya 'adi to'isave'avina sifi wata goti i yayato'edi.
40025033	Yaku tomotoga a na yatodi 'aku 'atagiega we'e 'ifwaidi tomotoga 'aku wamayega.
40025034	I na 'a'avana mulieta yau yadi Kini tomotoganidi 'aku 'atagiega a na vonedi a na vo, 'Omi 'akonadi Tamaku i vesauluva 'atumaina 'waimie, 'wa maia 'wa na luku yana 'Eba Veimea 'waineye. Bola fwayafwaya kebu i da 'idewaiga, Yaubada 'eba veimeanina i 'idewa-vagaseni faifaimi.
40025035	'Wa na lukuga fai basenadi a lase, 'wa ve'aniku, 'anigoku i lala, ufa 'wa veleku, tuliku siwe 'wa goleku a laka yami vanuge.
40025036	Kebu 'aku kalekoga, 'wa ve'weseniku, a viga, 'wa lukebeku, a luku vanuga 'eba yogona 'waineye, 'wa fogefogeku.”
40025037	Yaku tomotoganidi yadi sauluva 'atumaidi i na velutolieku i na vo, 'Auvea, ma'avia 'a 'isemu 'u lase 'a ve'animu, 'alo 'anigomu i lala ufa 'a velemu?
40025038	Ava'ai tutuyaga 'a 'isemu kebu a da 'isa'inanamuga 'a golemu 'u laka yama vanuge, 'alo kebu 'amu kalekoga a ve'wesenimu?
40025039	Wata ma'avia 'u viga 'alo 'u luku vanuga 'eba yogona 'waineye 'a fogefogemu?”
40025040	Yau yadi Kini yadi velutoli a na tutuli a na vo, A vona mogitana 'waimie, tutuyanina tamu iaku tomogo-'avo'avovo 'wa 'ivaiseniga siwe 'asa'aiana yau 'wa 'ivaiseku.”
40025041	We'e tomotoganidi 'aku wamayega a na vonedi a na vo, 'Omi 'akonadi Yaubada i veimea vematavuloga 'wa na veluagai, 'wa nagoi 'ai-'ala'alata kebu yana 'weuga 'waineye, 'ainina Yaubada i 'idewa-vagaseni Seitani enavo yaiaina taiadi faifaidi.
40025042	-
40025043	'Wa na nagoiga fai basenadi a lase siwe kebu 'wa da ve'anikuga, 'anigoku i lala ufa 'wa bodaku, yau tuliku 'wa 'iseku siwe kebu 'wa da goleku a da wai yami vanuge. Kebu 'aku kalekoga 'asa'aiana 'wa 'isekumo, a viga wata vanuga 'eba yogona 'waineye a luku siwe kebu 'wa da 'isave'avinikuga.”
40025044	Tovedumwe'ai'ainidi i na velutolieku i na vo, 'Auvea, ma'avia 'a 'isemu, 'u lase, 'anigomu i lala, wata kebu 'amu kalekoga 'a bodamu. We'e 'omu tomogo tulimu, 'u viga, 'alo vanuga 'eba yogona 'waineye 'u luku 'a dumwe'aiemu kebu 'a da 'ivaisemuga?”
40025045	Yau yadi Kini yadi velutoli a na tutuli a na vo, A vona mogitana 'waimie, tutuyanina tamu iaku tomogo-'avo'avovo 'wa bodaiga 'alo kebu 'wa da 'ivaiseniga, siwe 'asa'aiana yau 'wa bodaku wata kebu 'wa da 'ivaisekuga.”
40025046	Mulieta a na veimea tovedumwe'ai'ainidi i na nago vematavuloga kebu yana 'a'avaga 'waineye, we'e tomotoganidi yadi sauluva 'atumaidi mia 'atumaina wata miamia-vagaina i na veluagai.” S31 Mad 16:27 S34 Luk 12:32 S40 Voa 19:17 Ibu 6:10 S41 Ve 20:10 Mad 7:23
40026001	-
40026002	Iesu yana mai-vaitugana faifaina i ve i 'a'avana, mulieta yana tovetutuyamavo i vonedi i vo, 'Akonadi 'wa 'asetai 'aiata 'ailuga i na 'a'avana Sakali Uvi'agalatagona i na velamu.Tutuyanina 'waineye yau a vetomotogaotoga i na 'aniveleneku i na tutufwaseku 'ai lagalagana 'waineye.”
40026003	Tutuyanina 'waineye tovelomu 'adi to'edakumetavo wata me Diu to'edakumetavo 'au'auveadi i va'auta tovelomu 'adi to'edakumeta bwaikina 'ana wagava Kaiafa yana vanuga bwaikina 'waineye.
40026004	Bei i veifufu bani'odi i na munega givagivayega Iesu i na 'ive'avini i na luvewafai.
40026005	Siwe wata i vo, Kebu sakalie ta na 'ive'aviniga i na nunago tomotoga fuedi i na daba fai nuanuadi Iesu.” S2 Sou 12:1-27 Mad 20:18
40026006	Iesu bola i miamia 'atamana Bedani, Saimoni kumanina basenadi i vewaiwaiseselaga yana vanuge.
40026007	I 'ani'ani nika tamu vavine bunama i mieni, magaina 'atumaina wata 'ana tutula bwaikina Iesu nava'auna i iwagi. Bei i koiaga kileu i 'idewai 'ana 'isa 'atumaiotogina, 'ana wagava alibasita.
40026008	Iesu yana tovetutuyamavo i 'iseni ma yadi luvulewa i manini i vo, Awale bunama i ve'amubwadodoyeni?
40026009	Bunamanina i lubwaineni i da vekimwaneyeni mani bwaikina i da veluagai 'wainega wekowekoma i da 'ivaisedi.”
40026010	Iesu yadi nuanua i 'asetai bega i vonedi i vo, Vavine kebu 'wa na 'ivebunumayagi. Naninina i 'idewaiga 'atumaiotogina 'waikuye i lubwaineni.
40026011	Wekowekoma tutuya fuedi taiadi 'wa na miamia we'e yau kebu.
40026012	I iwagikuga tomogoku i 'idewa-vagaseni 'aku ve'ufa faifaina, me Diu yada sauluva bani'odi.
40026013	A vona mogitana 'waimie, bola Valaku 'Atumaina i na lulu'ageyeni fwayafwaya matatabuna 'waineye, vavinenina yana folova 'waikuye wata i na lulu'ivoneyeni 'ana 'eba nuave'avina.” S12 Ion 19:40
40026014	-
40026015	Mulieta Iesu yana tovetutuyamavo 12 'waidiega tamu iadi 'ana wagava Iudasa Isakaliota i nago tovelomu 'adi to'edakumetavo 'waidie i vonedi i vo, 'Ai'edi Iesu a na 'aniveleneniga 'waimie ava'ai 'wa na veleku?” Yana vona i noganogaiga kileu siliba matatabuna 30 i veleni.
40026016	Tutuyanina 'wainega i nagoga Iudasa i velamu i lalauala 'eda'eda 'atumaidi Iesu 'ana 'etogiluva faifaina.
40026017	Me Diu Sakali Uvi'agalatagona 'ana 'aiata 'eba velamu 'waineye beledi kebu 'ana 'ivebwaika i 'ani'ani, 'adi 'eba tolinuata'i basenadiotoga Yaubada tubudiavo i 'ita'ita'iedi 'awalawa Itifita 'wainega faifaina. 'Aiatanina 'waineye Iesu yana tovetutuyamavo i maia i velutolieni i vo, Ava'aibe bei nuanuamu Uvi'agalatagona 'ana 'ani'ani 'a na 'idewadewa?”
40026018	Iesu yadi velutoli i tutuli i vo, 'Wa na nagoi Ielusalema, tomogonina 'akonadi 'wa 'asetai, 'wa na voneni 'wa na vo, Yama Tove i vonaga yana tutuya 'akonadi i le'wa nuanuana 'ima yana tovetutuyamavo taiadi Uvi'agalatagona faifaina 'a na 'ani yamu vanuge.”
40026019	Yana tovetutuyamavo i tauya i nagoi, ava'ai Iesu i vonediga Uvi'agalatagona faifaina i 'idewadewa.
40026020	'Akonadi i lavia, bega Iesu ma yana tovetutuyamavo 12 i maia i miabui i na 'ani.
40026021	I 'ani'ani Iesu i vonedi i vo, A vona mogitana 'waimie, 'waimiega tamu i na 'etogiluveku.
40026022	Tovetutuyamavo yana vona i nogai nuafoudi i veviga bega 'aitamogana 'aitamogana i vevelutolieni i vo, 'Auvea, voke yau, siwe a nuani kebu.”
40026023	Iesu i vo, 'Ama 'ailugana 'ama beledi 'a lulu'utuva 'aivoeye, kumanina.”
40026024	Basenadiotoga i kilumi Yaubada yana Buki 'waineye yau a vetomotogaotoga i na nikeku a na wafa, i vonaga mogitana, we'e yau a vetomotogaotoga 'aku to'etogiluva nuakalikalina. 'Ako kebu i da tubugaga 'atumaina, siwe fai i tubuga yana sakonanina faifaina veviga bwaikina i na veluagai.”
40026025	Iudasa, taunina to'etogiluva i vona i vo, Tove, voke yau, siwe a nuani kebu.” Iesu i vo, 'U vonaga, 'asa'aiana 'omu.” S17 Sou 12:14-20 S23 Same 41:9
40026026	Bola i 'ani'ani, Iesu 'ani'ani i 'ewai, i vekaiwa Yaubada 'waineye mulieta i 'ivivia i 'a'avana yana tovetutuyamavo i veledi. I vonedi i vo, 'Ani'ani de'e 'asa'aiana tomogoku, 'wa na 'ewai 'wa na 'ania.”
40026027	-
40026028	Mulieta oine ma vedina i 'ewai, i vekaiwa Yaubada 'waineye i 'a'avana i veledi i vo, Matatabumi 'wa na yemu. Oine de'e 'asa'aiana dayagiku, i na ilolo fuemi faifaimi bega Yaubada yami sakona i na nuatavunidi. Yaku wafanina 'wainega Yaubada yana Veakutagona 'Ivauna basenadi faifaina i vona'awaufaufa i na velamu 'waimie.
40026029	A vona mogitana 'waimie, oine de'e kebu wata a na yemuga, i na nagoga mulieta oine 'ivauna taiadi ta na yemu Tamaku yana 'Eba Veimea nageneye.”
40026030	Iesu i vona'a'ava lei subisubia tamu i silakai i lei mulieta i nago i laka 'Oya Olive. S26-28 Ion 6:54-56 S27-28 Sou 24:8,1 Kol 10:16
40026031	Iesu i vona yana tovetutuyamavo 'waidie i vo, 'Ako lovananina matatabumi 'wa na degaloveku fai basenadiotoga Yaubada yana Buki 'waineye i kilumi faifaimi i vo, Yaubada to'isave'avina i na nikei i na wafa, we'e 'aisaya sifi i na ve'aladegadega.”
40026032	Vonanina i kilumiga i na nikeku faifaina mogitana, siwe tutuyanina Yaubada i na sivetovoiku a na kumeta a na nago Galili bei ta na veluaga.”
40026033	Fita i vona-matayo'o i vo, 'Ai'edi tomotoga matatabudi i na degalovemu, we'e yau kebu tamu sai'afo a na degalovemuga.”
40026034	Iesu Fita i voneni i vo, A vona mogitana 'waimuye 'ako lovane bola kamukamu kebu i na kwagega nagami tutuya 'aitonu 'u na bavusebeku.”
40026035	Fita i vo, 'Ai'edi taiadi ta na wafaga i lubwaineku, siwe kebu a na vo, Yau Iesu kebu a da 'asetaiga.” Ava'ai Fita i voneyeniga, enavo 'ifwaidi wata bani'odi i vona. S31 Ion 16:32 Sek 13:7 S32 Mad 28:7 S34 Mad 26:69-75
40026036	Mulieta Iesu ma yana tovetutuyamavo i nagoi tamu wala'ai 'atumaina 'waineye 'ana wagava Gedesemani, bei yana tovetutuyamavo i vonedi i vo, Side bei 'wa na miabui 'wa na miamiani, yau sino bei a na nago a na velu'ui.”
40026037	-
40026038	Tomotoga 'adi 'aitonu i vonedi taiadi i nagoi, Fita, wata Sebedi natunavo 'adi 'ailuga Iemesa wata Ioni. Venuafouviga wata nuavita bwaikina Iesu i vebaeni i vonedi i vo, Yaku nuavita bwaikaotogina 'wa da vo nuafouku i da 'e'etokadia wata 'wainega sai'afoga a na wafa. Side bei 'wa na miamia kebu 'wa na 'enoga ta na 'isa'isa.”
40026039	I vaganago i lumata'afufu i velu'ui i vo, Tamaku, 'ai'edi yamu nuanua i na lubwaineniga vita de'e wata wafa 'u da 'ewadi 'waikuyega. Siwe 'asa'aiana, de'e kebu yau yaku nuanuaga, 'omu yamu nuanua bega a na vematayakeyakenimo.”
40026040	I velu'ui i 'a'avana i vilai i nago yana tovetutuyamavo i 'isedi i 'eno'enovi. I luvagonidi Fita i voneni i vo, Awale 'wa 'eno'enovi, ta da 'isa'isa 'awasasa 'aitamogana.
40026041	'Wa na 'isa'isa wata 'wa na vevelu'ui nika kebu vetalaimimila 'waineye 'wa na be'uga. Nuanuami 'wa na 'ivaiseku siwe yami toketokena i mwea.”
40026042	Wata 'ana veluga Iesu i vaganago i velu'ui i vo, Tamaku, 'ai'edi kebu 'ana fata 'aku vita wata wafa 'u na 'ewadiga, 'asa'aiana a tauyeku 'waidie, yamu nuanua a na 'idewai.”
40026043	Wata i vilai i mai yana tovetutuyamavo i 'isedi i 'eno'enovi fai matadi i duduna-'afo'afo.
40026044	Wata i 'iawedi i vilai i nago 'ana vetonu i velu'ui, yana velu'uinidi i luvaituganidi.
40026045	-
40026046	Mulieta i vilai i mai yana tovetutuyamavo i vonedi i vo, 'Omi 'alo 'wa 'eno'enovi. 'Wa 'isanaweni, 'aku to'etogiluva i le'wa. Yau a vetomotogaotoga yaku tutuya 'akonadi i le'wa bega i na 'aniveleneku tosakona yadi toketokena 'waineye. 'Wa tovoi ta na nagoi 'waidie.” S38 Ion 12:27 S39 Ibu 5:7-8 S42 Ibu 4:15
40026047	Bola Iesu i veveifufu nika Iudasa i mai, kumanina tamu Iesu yana tovetutuyamavo 12 'waidiega. 'Aila'a bwaikina taiadi i maia, ma yadi kefata wata fulumai, tovelomu 'adi to'edakumetavo wata me Diu to'edakumetavo 'au'auveadi 'waidiega i vetunedi i maia.
40026048	To'etogiluvanina 'akonadi 'aila'a i vona-vagasedi yana tugusa i vo, Tomogonina a na 'avalamaigiga, kumanina nuanuami, 'wa na 'ive'avini.”
40026049	Tutuyanina i le'wai, Iudasa tonovina i nago Iesu i 'avalamaigina i voneni i vo, Tove, kaiwa.”
40026050	Iesu i voneni i vo, Iaku, ava'ai nuanuamu 'u 'idewa-matayo'oi.” Mulieta Iudasa enavo i maia Iesu i toke i 'ive'avini.
40026051	Tamu Iesu yana tovetutuyama i 'isedi, yana kefata i yo'ei tovelomu bwaikina yana tofolova igodi i da nikei taniga'avana i tutuomuya.
40026052	Iesu tovetutuyamanina i voneni i vo, 'U 'ailove, yamu kefata 'ana 'eba 'aidodoga 'waineye 'u dodogi, egavo kefatayega i na vetalagaga wata mali tomotoga kefatayega i na luvewafadi.
40026053	'Wa da nuani, 'ai'edi nuanuaku a da velu'ui Tamaku 'waineye, anelose 'aila'a 12 'alo 'aivia bani'odi i da vetunedi i da 'ita'ita'ieku.
40026054	I da 'ita'ita'iekuga, ava'ai basenadiotoga i kilumiga Yaubada yana Buki nageneye naninidi i lubwainedi i na souyedi, 'ako kebu 'adi mogitana i da souyediga.”
40026055	Tomotoganidi i maia Iesu 'ana 'ive'avina faifaina i vonedi i vo, Yau 'wa da vo to'ainike bega 'wa maia ma yami kefata wata fulumai 'aku 'ive'avina faifaina. 'Aiata 'aitamogana 'aitamogana a mimiabui vanuga 'eba velu'ui nageneye a veve siwe kebu bei 'wa da 'ive'avinikuga.
40026056	We'e naninidi 'wa 'idewadiga 'waikuye nika ava'ai basenadi Yaubada yana tolu'ivonavo i kilumidi faifaiku yana Buki 'waineye, 'adi mogitana i souyedi.” Iesu i vona'a'avana yana tovetutuyamavo matatabudi i degalovei. S51 Ion 18:26 S56 Mad 26:31 Ion 16:32
40026057	Lovananina 'waineye ve'etoboda 'adi tovevo wata me Diu to'edakumeta 'au'auveadi i va'auta tovelomu bwaikina yana vanuge 'ana wagava Kaiafa. To'ive'avinanidi Iesu i 'ewai i mieni 'waidie.
40026058	Fita i yogo'waila siwe 'ani'ieogose kebu lilivadie, i nago i luku vanuganina 'ana kali nageneye, tanotanoge i miabui tolugaviavo taiadi, Iesu i vemata'i'i'ieni.
40026059	Vanuganina nageneye tovelomu 'adi to'edakumetavo wata 'ifwaidi Diu Kaniselovo Iesu yana vonayavuga i noganogai nuanuadi vekaliega i na 'ivewafai, siwe kebu tamu yana sakona i da veluagaiga.
40026060	-
40026061	Tomotoga fuedi i tovoi i lu'ivona-vekavekali siwe kebu mogitanaga. Mulieta 'eba ve'a'ava 'waineye tomotoga 'adi 'ailuga i tovoi i vona i vo, Tamu tutuya 'a nogai de'e kumanina i vo, Yau vanuga 'eba velu'ui a da geuyaga, 'aku fata 'aiata 'aitonu nagedie a da vetovoi-vaitugani.”
40026062	Tovelomu bwaikina i tovoi i voneni i vo, I vevitamuga, bonadi 'u tutuli, i vona mogitana 'alo kebu?”
40026063	Siwe Iesu kebu tamu ava'ai i da voneyeniga i veve'wada. Wata tovelomu bwaikina i velutoli-vaitugana Iesu 'waineye i vo, Yaubada miamia-vagaina mataneye 'u na vona mogitana kebu 'u na vekaliga, mogitana 'omu Keliso, Yaubada 'ana Venua'ivina wata Natuna 'alo kebu?”
40026064	Tovelomu bwaikina yana velutoli Iesu i tutuli i vo, 'U vonaga, 'asa'aiana bani'odi. Siwe matatabumi a na vonemi. 'Awaie yau a vetomotogaotoga 'wa na 'iseku ma yaku veimea Yaubada Bwaikaotogina 'ana 'atagiega a na miabui, wata abamega a na obuobuma waowa 'wainega.”
40026065	Iesu yana vona faifaina tovelomunina ma yana kamogala 'ana talauma i silabu'i i vo, 'Wa nogai? I vona-awadamana Yaubada 'waineye. 'Akonadi yana sakona 'wa nogai, tovevita 'ifwaidi 'asa'aiana, kebu i na vonavonaga.
40026066	We'e 'omi 'wa da nuani i na wafa 'alo kebu?” Kaniselovo yana vona i tutuli i vo, Yana vonanina 'ana nogaya i lubwaineni wafa.”
40026067	-
40026068	Mulieta i kiwakiwala maigineye, nimadi i nunumidi i nikenikei, i 'a'avana matana i umadina nimadiega i nikenikei wata i sidibidibieni i vo, 'Omu igodi Yaubada 'ana Venua'ivina, yama fio, 'u da nuaniga aitoi i nikemu?” S60-61 Ion 2:19-21 S63 Ais 53:7 S64 Dan 7:13 Mad 24:30 S65 Ion 10:33 S66 Ion 19:7 Vei 24:16 S67 Ais 53:5
40026069	We'e Fita i miabui i miamia tanotanoge, i miamiaga nika tamu vavine, tovelomu bwaikina yana tofolova, i mai i voneni i vo, Iesu tomogo Galili, 'omu wata taiadi 'wa yabayaba.”
40026070	-
40026071	Siwe tomotoga fuedi matadie i ve'ewa i vo, 'Omu ava'ai 'u vonevoneyeni.” Mulieta i vaganago kali 'ana 'eba luku 'waineye, wata tamu tofolova vevinena Fita i 'iseni tomotoga i vonedi i vo, Tomogo de'e Iesu tomogo Nasaledi taiadi i yabayaba.”
40026072	Nika wata Fita i ve'ewa i vo, Tamada, kebu tamu sai'afo a da 'asetai tomogonina.”
40026073	Kebu tutuya manamanawenaga, nika tomotoganidi bei i miamianiga i nagoi Fita 'waineye i voneni i vo, Vona mogitana, 'omu tamu Iesu iana, yamu itu 'ana nogaya 'omu wata Iesu ma fuemie me Galili.”
40026074	Nika Fita i ve'awafatafata i vo, 'Ai'edi a da vevekaliga, Yaubada i da nikeku, we'e aigodi, tomogonina kebu a da 'aseta-tonovi.” Fita i vona'a'ava nika kamukamu i kwage.
40026075	I nogai, i nuani Iesu yana vona i voneniga i vo, 'Ako lovane bola kamukamu kebu i na kwagega nagami tutuya 'aitonu 'u na bavusebeku.” Fita vonanina i nuani i souyeni 'atamane i taibwaubwau. S75 Mad 26:34
40027001	I 'atai 'awa'awaiogose tovelomu 'adi to'edakumetavo, wata me Diu to'edakumetavo 'au'auveadi Iesu yana wafa 'ana 'eda tonovina faifaina i venua'ivina.
40027002	I veifufu i 'a'avana bulava kainumu 'wainega i yogoni i naweni i 'aniveleneni Failato 'waineye, taunina gabemani, toveimea bwaikina Loma 'wainega.
40027003	Tutuyanina Iudasa, taunina to'etogiluva i 'asetai to'edakumetanidi yadi veimea Iesu i na wafa, i nuavilai, maninina siliba 30 i naweni nuanuana i na vevilai tovelomu 'adi to'edakumetavo wata me Diu to'edakumetavo 'au'auveadi 'waidie.
40027004	I vonedi i vo, Yau a sakona, tomogonina a 'etogiluveniga yana sauluva tonovidi, siwe 'wa veimea i na wafa.” I voneni i vo, 'Omu taunimu, awale 'u vonevonema?”
40027005	Bega Iudasa maninina i taweni i nago vanuga 'eba velu'ui 'ana 'efe'efeye, mulieta i obu i nago taunina i 'eto'imeni.
40027006	Tovelomu 'adi to'edakumetavo maninina i 'ewai i vona i vo, De'e maninina tamu tomogo yana wafa tutulina, 'ai'edi ta na yatoi vanuga 'eba velu'ui 'ana mani taiadi yada veimea ta na geuya.”
40027007	I veifufu i 'a'avana taunidi yadi nuanua i fali'atumaieni bega maninina 'wainega tamu tanoga i kimwanei. Tanoganina nagami nau 'ana to'abi yadi fwayafwaya dekudekuna 'wainega i 'abi'abidi nau, siwe tutuya de'e i kimwanei i na vetaumata mali tomotoga faifaidi.
40027008	Fai maninina 'wainega i kimwaneiga bega i velamu i maiga 'asiau i golegoleni Tanoga Dayadayagina.
40027009	-
40027010	Tanoganina i kimwaneiga, Yaubada yana tolu'ivona 'ana wagava Ielemaia yana vona-vagata 'ana mogitana i souyeni. Basenadiotoga i vona i vo, Me Isileli taunidi yadi nuanua i fali'atumaieni, tomogo tutulina i yatoiga mani siliba 30, 'wainega nau 'ana to'abi yadi tanoga i kimwanei. 'Ana kimwane faifaina yau nagami 'Auvea Yaubada i voneku.” S3 Mad 26:14-15 S9-10 Sek 11:12-13 Iel 32:6-9
40027011	We'e Iesu i tovotovoi Failato mataneye, taunina gabemani Loma 'wainega, i velutolieni i vo, 'Omu me Diu yadi kini?” Iesu i vo, 'Asa'aiana 'u vona bani'odi.”
40027012	Siwe tutuyanina tovelomu 'adi to'edakumetavo wata me Diu to'edakumetavo 'au'auveadi i vevevita-maimaigiga Iesu kebu i da vonavona i veve'wadamo.
40027013	Begaidi Failato i voneni i vo, I vevevitamuga nani tulina tulina 'waidiega 'u noganogai 'alo kebu?”
40027014	Siwe Iesu i baila kebu nuanuana vonanidi i na tutulidi begaidi Failato nuana i vogani. S12 Mad 26:63 Ais 53:7
40027015	Malamala 'aitamogana 'aitamogana me Diu i sakasakali Uvi'agalatagona faifaina. Sakalinina 'waineye me Diu fuedi tamu iadi yogoyogonina i vevenua'ivineni bega gabemani i 'e'etoyavuya vanuga 'eba yogona 'wainega.
40027016	Tutuyanina 'waineye tamu tomogo 'ana wagava Balaba i miamia vanuga 'eba yogona nageneye, taunina to'ainike tomotoga fuedi i 'asetai.
40027017	-
40027018	Me Diu to'edakumetavo yadi nuanua Failato i 'asetai, fai Iesu i ve'unumagigieni begaidi i 'aniveleneni. Bega tutuyanina tomotoga fuedi i va'auta Failato i velutoliedi i vo, Aitoi tomotogaga nuanuami a na 'etoyavuya, Balaba, 'alo Iesu, kumanina i golegoleni Keliso?”
40027019	Failato i miabuiga vonayavuga 'ana 'eba miabui 'waineye, bola i vevelutolitoli nika tamu tomogo vala i mieni Failato yana vavine 'waidiega i vo, Tomogo we'e kebu i da sakonaga. Kebu tamu ava'ai 'u na 'idewai 'waineye fai lovane 'a 'enoneganega 'a 'iseni 'a kololo wata nuafouma i veviga.”
40027020	Failato yana vavine 'adi 'enoneganega bola i veveifufuyeni, tovelomu 'adi to'edakumetavo wata me Diu to'edakumetavo 'au'auveadi 'aila'a nuadi i 'ani'anidi bega Failato i na voneni Balaba i na 'etoyavuya we'e Iesu i na luvewafai.
40027021	Mulieta Failato i velutoli-vaitugana 'waidie i vo, Aitoi tomotogaga nuanuami a na 'etoyavuya?” 'Aila'a i vo, Nuanuama Balaba.”
40027022	Wata Failato i velutoliedi i vo, We'e Iesu, kumanina i golegoleni Keliso, bani'odi a na munegi?” I vo, 'U tutufwaseni 'ai lagalagana 'waineye.”
40027023	Nika Failato i velutoli-vaituganedi i vo, Yana sakona ava'ai?” Siwe tomotoga i toke i vegolegole i vo, 'U tutufwaseni 'ai lagalagana 'waineye.”
40027024	Tutuyanina Failato i 'asetai tomotoga kebu nuanuadi yana nuanua, 'aise'avadi i veve'alamagi'ai sai'afoga vetalaga i da souyeni, bega ufa i mieni matadie nimana i lekoadi. I vonedi i vo, De'e yami 'eba 'isa, tomogo de'e yana wafa 'ana vita yau kebu a na tovoieni, 'omi 'ami vita.”
40027025	'Aila'a matatabudi yana vona i tutuli i vo, 'Asa'aiana yana wafa 'ana vita 'ima natumavo taiadi 'a na tovoieni.”
40027026	Fai tomotoga nuanuadi Balaba, Failato i 'etoyavuya we'e ma'itufa i veimea Iesu i toke i fitali i 'a'avana i 'aniveleneni me Loma tolugaviavo 'waidie i na tutufwaseni 'ai lagalagana 'waineye. S18 Ion 11:47-48, 12:19 S21 Fol 3:14
40027027	Mulieta Failato yana tolugaviavo Iesu i naweni gabemani yadi vanuga bwaikina 'waineye. Bei tolugaviavo 'aila'anidi matatabudi i maia i tovififineni i na sidibidibieni.
40027028	'Ana kaleko i yavudi mali kaleko yamoyamoina 'wainega i vekalekoi.
40027029	I vekalekoi i 'a'avana fisili ma yana 'ibadi i 'etofifini 'unu'ununeye i biuleni wata wautogana i 'ewai i vekia'umia 'ana 'atagiega. Vaigavunidi kini 'adi vaigavu bani'odi, igodi i 'odu'odu mataneye i sidibidibieni, i vo, Kaiwa, 'omu me Diu yadi kini.”
40027030	I kiwakiwali wata wautogananina 'wainega 'unu'ununeye i 'a'ainike.
40027031	Naninidi i 'idewadi i 'a'avana, kalekonina yamoyamoina i yavuya taunina 'ana kaleko 'wainega i vekalekoi, mulieta i vagavaia i naweni i na tutufwaseni 'ai lagalagana 'waineye. S30 Ais 50:6
40027032	I souyedi i nunagoi tamu tomogo Sailini 'ana wagava Saimoni i veluagai i lukakadeni Iesu 'ana 'ai lagalagana i eva.
40027033	I 'ewa i nagoi i le'wa tamu 'awalawa 'waineye 'ana wagava Goligota, 'ana saivila 'Unu'unu Lulu'ava.
40027034	Bei oine i 'idewai tamu konini golana taiadi i veleni i na yemu bega 'ana kini'ona kebu i na veviga, siwe i baila veviganina faifaina i tauyeni.
40027035	Mulieta i tutufwaseni 'ai lagalagana 'waineye, i 'a'avana tolugaviavo nuanuadi Iesu 'ana kaleko i na veusedi begaidi tamu 'wava i 'waveni bani'odi kate. 'Ai'edi aitoi i na kumetaga ava'ai kalekoga nuanuana i na 'ewai.
40027036	I 'a'avana mulieta i miabui i 'isa'isamo.
40027037	'Ana 'ai lagalagana tabwaneye vonanina 'wainega i vevitaiga i kilumi i tutufwaseni i vo, TOMOGO DE'E IESU, ME DIU YADI KINI.
40027038	Wata tovainago 'adi 'ailuga i tutufwasedi, tamu Iesu 'ana 'atagiega, tamu 'ana wamayega.
40027039	-
40027040	Tomotoga 'ai lagalagana lilivaneamo i nunagoi, i veugalewalewa wata Iesu i yagayagaia i vo, 'Omu igodi vanuga 'eba velu'ui 'u da sigeuya wata 'aiata 'aitonu nagedie 'u da vetovoia. 'Ai'edi 'omu Yaubada natuna, nika taunimu 'u 'ita'ita'iemu, 'u obuma 'ai lagalagana 'wainega.”
40027041	-
40027042	Wata bani'odi tovelomu 'adi to'edakumetavo, ve'etoboda 'adi tovevo, wata me Diu to'edakumetavo 'au'auveadi i sidibidibieni i vo, Tomotoga 'ifwaidi i 'ita'ita'iedi, we'e taunina kebu 'ana fata. Igodi me Isileli yada Kini. 'Ai'edi 'asiauotoga i da obuma 'ai lagalagana 'wainega ta da ve'awamogitana.
40027043	I vetumagana Yaubada 'waineye wata i vo, Yau Natuna,” nika ta na 'iseni 'ai'edi mogitana Yaubada nuanuana i na 'ita'ita'ieni.”
40027044	Wata bani'odi tovainagonidi i tutufwasediga ma fuedie i manini. S34 Same 69:21 S35 Same 22:18 S38 Ais 53:12 S39 Same 22:7 S40 Ion 2:19 S43 Same 22:8 Ion 5:18
40027045	'Aiata 'ana utukamwana 'waineye fwayafwaya matatabuna i dudubali, dudubalanina i 'eno'eno 'awasasa 'aitonu.
40027046	Lavilavie bani'odi 3 kiloki Iesu i toke i vegole me Diu bonadiega i vo, Iloi, Iloi, lema sabakitani,” 'ana saivila, Yaku Yaubada, yaku Yaubada, awale 'u bailaotogeku?”
40027047	'Ifwaidi tomotoga i tovotovoiga bonana i nogai i vo, Ilaitia, kumanina basenadiotoga i nago abame, i golegoleni nuanuana i na mai i na 'ivaiseni.”
40027048	Tamu tomogo i lilide i nago kikifa i lu'utuvi oine yuyuna 'waineye, tamu 'ai 'waineye i velugaganeni i 'iyoyoeni Iesu 'waineye nuanuana i na yemu.
40027049	Nika 'ifwaidi i vo, 'U ve'wada, nagami ta na 'iseni voke Ilaitia i mimai i na 'ita'ita'ieni.”
40027050	Wata Iesu i toke i vegole, 'anu'anununa i tauyeni nika yawaina i 'awatagoni.
40027051	-
40027052	Vanuga 'eba velu'ui nageneye tamu kaleko bwaikina Yaubada yana tutudaba tabutabuotogina i sisibodeni. Tutuyanina Iesu yawaina i 'a'avaga kalekonina i 'anilabu'alugedi, tabwanega i obu dibuneye, nika bani'odi i sibaleni 'eba luku Yaubada 'waineye. Yoyoyo i yue, kileu i 'anifuadi, wata taumata 'ifwaidi i si'ididi, Yaubada yana tomotoga 'atumaidi basenadi i wafaga, fuedi i yawasa.
40027053	'Adi taumata i 'iawedi, mulieta tutuyanina Iesu wafayega i tovoi tomotoganidi i nagoi Ielusalema, bei tomotoga fuedi i 'isedi.
40027054	We'e tolugaviavo ma yadi to'edakumeta 'ai lagalagana lilivaneye i tovoi i 'ise'iseni, nika yoyoyo i yue, dudubala wata nani 'ifwaidi i 'isedi i kololo bwaikina i ve'awamogitana i vo, Vona mogitana, taunina Yaubada Natuna.”
40027055	Wata vevine fuedi 'ani'ieyega i tovoi i 'isanago 'ai lagalagana 'waineye, kumanidiavo Iesu taiadi Galiliega i maia 'ana to'aivaita.
40027056	Vevinenidi 'waidiega 'adi 'aitonu side 'adi wagava, Meli 'atamana Magidala 'wainega, Meli Iemesa ma taina Iosefa inadi, wata Sebedi yana vavine, kumanidi Iemesa ma taina Ioni inadi. S46 Same 22:1 S51 Sou 26:31-33 Ibu 10:19-20 S55 Luk 8:2-3
40027057	'Akonadi i laviotogi tamu tomogo 'atamana Alimadia 'wainega i mai 'ana wagava Iosefa, taunina tamu Iesu yana tovetutuyama wata 'ai'aiwabuna.
40027058	I nago Failato 'waineye i velu'ui Iesu tomogona faifaina. Bega Failato yana tolugaviavo i vonedi Iesu tomogona i na ta'ia Iosefa i na veleni.
40027059	-
40027060	Iosefa Iesu tomogona i naweni kaleko 'ivauna wata 'avu'avuna 'wainega i fania, mulieta taunina 'ana taumata bogiotoga i ala-vagaseniga matumatu 'waineye, bei i ve'ufai. I ve'ufaina kileu bababana i ketoi i mieni taumata 'awana i vetovibodai mulieta i tauya.
40027061	Meli 'atamana Magidala 'wainega ma wagavina Meli i miabui taumata matanega i 'ise'iseni. S58 VeL 21:22-23 S60 Ais 53:9
40027062	-
40027063	Iesu i tutufwaseniga me Diu yadi 'Aiata 'Idewadewa 'waineye, bega i 'atai tovelomu 'adi to'edakumetavo wata totafalolo Falisi i nagoi Failato 'waineye i voneni i vo, 'Auvea, tamu vona a nuanuani Iesu kumanina tovekali basenadi ma yawaineye i vona i vo, A na wafa siwe 'aiata 'ana vetonu 'waineye wata a na tovoi.”
40027064	Fai bani'odi i voneyedi nuanuama 'u na veimea taumata i na ve'isabodeni i na nagoga 'aiata 'aitonu i na 'a'avana mulieta i na 'iaweni. I na ve'isabodeniga nika yana tovetutuyamavo kebu 'adi fata i na nago tomogona i na vinagoi i na yatovai'edeni, we'e tomotoga i na vekaliedi i na vo, 'Akonadi i tovoi wafayega.” Nika vekalinina i na vebwaika-'afo'afo nagami yana vekali sai'afo siaina.”
40027065	Bega Failato i vonedi i vo, Tolugaviavo a tauyedi, 'wa nawedi taumata i na 'isave'avini, 'akonadi i 'asetai siwe 'wa na ve'isaboda-'atumaieni.”
40027066	Failato i vonedi i 'a'avana, i tauya i nagoi, taumatanina 'ana saiboda 'waineye yadi tugusa i yatoi bega kebu tamu aitoi 'ana fata i na luku, wata tolugavianidi i vonedi i na ve'isabodeni nika i tauya. S62-63 Mad 16:21 Ion 2:19-21
40028001	Me Diu yadi 'Aiata Veawai i 'a'avana, Tafalolo 'awa'awaiogose, Meli 'atamana Magidala 'wainega ma wagavina Meli i tovoi i nagoi taumata i na 'iseni.
40028002	Yoyoyo bwaikina i yuega 'Auvea yana anelose abamega i obuma kileu bababana bega taumata i sibodaiga i bifeleni i laka tabwaneye i miabui.
40028003	Anelosenina 'ana 'isa 'wa da vo tomuyoana i da kianamali we'e 'ana kaleko 'adi lau'avu mataududulidi.
40028004	Tolugavianidi i 'iseni i kololo bwaikina i tatava nika i 'anifoidi 'adi 'isa 'wa da vo i da wafa.
40028005	Anelosenina vevine i vonedi i vo, We'e 'omi kebu 'wa na kolologa. A 'asetami Iesu kumanina i tutufwaseniga 'ai lagalagana 'waineye 'wa lulualeni.
40028006	De'e kebu, 'akonadi i tovoi wafayega bani'odi basenadi i vona. 'Wa maia 'wa na 'iseni 'ana 'ivi'ava.”
40028007	Mulieta wata i vonedi i vo, Tutuya de'e 'wa na vila-matayo'omi 'wa na nagoi yana tovetutuyamavo 'wa na vonedi 'wa na vo, Iesu 'akonadi wafayega i tovoi, i kumekumeta 'awalawa Galili, 'wa na nagoi bei taiadi 'wa na veluaga. Side bani'odi.”
40028008	Vevinenidi yana vona i nogai nika i tauya ma yadi kololo wata ma yadi sosoana i lilide i nunagoi tovetutuyamavo i na vonedi.
40028009	I nunagoiga nika Iesu i veluagai i vonedi i vo, Ekwavo, kaiwa.” I vaganagoi 'waineye ma yadi ve'ililibu i be'u mataneye, 'ageneye i 'abi i subiai.”
40028010	Wata Iesu i vonedi i vo, Kebu 'wa na kolologa, 'wa na nagoi taikwavo 'wa na vonedi i na nagoi Galili bei taiadi 'a na veluaga.” S6 Mad 16:21 S7 Mad 26:32 S10 Ibu 2:11
40028011	Iesu i vona'a'avana vevine i tauya i nunagoi, wata tolugaviavo 'ifwaidi, kumanidiavo taumata i 'iveve'isabodeniga i nagoi Ielusalema naninidi i souyediga matatabuna i lu'ivoneyedi tovelomu 'adi to'edakumetavo 'waidie.
40028012	-
40028013	Mulieta tovelomu 'adi to'edakumetavonidi wata me Diu to'edakumetavo 'au'auveadi i va'auta i veifufu yadi nuanua i 'idewai. I 'a'avana, tolugavianidi i vonedi i mai mani bwaikina i veledi wata i vonedi i vo, 'Wa na nagoi 'wa na vonavona 'wa na vo, Lovane 'a 'eno'enovi yana tovetutuyamavo i maia Iesu tomogona i vinagoi.”
40028014	'Ai'edi de'e bani'odi 'wa na vonevoneyedi toveimea bwaikina gabemani i na nogai i na nuasakoga 'waimie, 'ima nuana 'a na 'ive'atumaia nika kebu vita i na velevelemi.”
40028015	Tolugavianidi mani i 'ewai i nago i veveifufu tomotoga 'waidiamo i vo, Lovane 'a 'eno'enovi, yana tovetutuyamavo i maia tomogona i vinagoi.” Bega vonanina me Diu fuedi i nogai i vo, Mogitana,” i maiga 'asiau wata bani'odi i vonevoneyedi. S13 Mad 27:64
40028016	Iesu yana tovetutuyamavo matatabudi 11 i nagoi 'awalawa Galili i laka 'oyanina Iesu i voneyeniga 'waineye.
40028017	Tutuyanina i 'iseni i 'odu mataneye i subiai, we'e 'ifwaidi ma yadi venuanaluga i vo, Mogitana Iesu 'alo tulina?”
40028018	Iesu i vaganago 'waidie i vonedi i vo, Yaubada veimea i veleku i tauyeku nani matatabuna abame wata fwayefwayeye a na veveimeyedi.
40028019	Bega 'wa na nagoi tomotoga matatabudi 'aila'a tulina tulina 'waidie, 'wa na lau'age 'waidie bega taunidi 'aku tovetutuyamavo. Wata 'wa na bafitaisodi Tamada 'ana wagavayega, Natuna 'ana wagavayega, wata 'Anu'anunu 'Atumaina 'ana wagavayega.
40028020	Veimea matatabudi a velemiga 'wa na ve tovetutuyamavonidi 'ivaudi 'waidie bega i na vematayakeyakedi. A vona mogitana 'waimie yau tutuya fuedi lilivamie taiadi ta na miamia i na nagoga fwayafwaya 'ana 'eba ve'a'ava 'waineye.” S18 Mad 11:27 Ion 13:3 Efe 1:21-22 S19 Fol 1:8 S20 Ion 14:23 Ibu 13:8
41001001	-
41001002	Iesu Keliso, Yaubada Natuna Valana 'Atumaina. Basenadi Yaubada yana tolu'ivona 'ana wagava Aisea i kilumi Yaubada yana Vona Natuna faifaina. Yaubada Natuna i voneni i vo, A na vonemu. Yaku tomata'aulele a na vetunei i na kumeta yamu 'eda i na vusia.”
41001003	Sali'avu'avuye tamu tomogo i vegolegole i vo, 'Auvea yana 'eda 'wa na vusia wata 'wa na sivetonovi yana 'eba nago.”
41001004	Ifufunina 'Atumaina side bani'odi i velamuyedi. Tutuyanina Ioni i le'wa vonanina Aisea i kilumiga 'ana mogitana i souyeni. Sali'avu'avuye Ioni tomotoga i lulu'ageyedi wata i bafitaisodi i vo, 'Wa na nuavilami yami sakona 'wa na vedumwe'ubu'ubusedi bega a na bafitaisomi, wata Yaubada yami sakona i na nuatavunidi.”
41001005	'Awalawa Iudia matatabuna 'wainega wata Ielusalemayega tomotoga fuedi Ioni valana i nogai bega i nagoi 'waineye. Tutuyanina Ioni bonana i nogai, 'aitamogana 'aitamogana yadi sakona i lu'ivona i 'a'avana Ioni i bafitaisodi Ufa Iolidani 'waineye.
41001006	Ioni 'ana kaleko sakoidi 'aisaya kameli vutuvutudiega i 'idewadi, we'e bulumakau bunudi 'ana wa'ila, sali'avu'avuye i 'ani'ani limwana wata mai'awa.
41001007	Ioni i lau'age tomotoga 'waidie i vo, Kumanina mulikuye i mimaiga toketokeotogina yau kebu bani'odiga, kebu i da lubwaineku 'waineye a na vetofolova, fai taunina bwaikina bega a bunumayaga.
41001008	Yau ufayega a bafitaisomi we'e taunina i na bafitaisomi 'Anu'anunu 'Atumainega.” S2 Mal 3:1 Luk 7:27 S3 Ais 40:3 S4 Fol 13:34 Luk 1:77 S8 Fol 1:5
41001009	Tutuyanina 'waineye Iesu i tauya 'atamana Nasalediega, 'awalawa Galili nageneye i nago Ioni 'waineye i na bafitaiso Ufa Iolidani 'waineye.
41001010	Tutuyanina ufayega Iesu i lakalakama i 'iseni abama i 'anikililia Yaubada 'Anu'anununa yana yaveobu Iesu 'waineye bani'odi bunebune.
41001011	Bona i nogai abamega i vo, 'Omu natuku nuafouku a nuakalikaliemu, faifaimu a sosoana bwaikina.”
41001012	Iesu i bafitaiso i 'a'avana nika Yaubada 'Anu'anununa i voneni i nago sali'avu'avuye.
41001013	Bei 'aiata 40 nagedie i miamia, yaiaina yadi to'edakumeta Seitani, i mai i vevetalaimimili nuanuana Iesu i na sakona. 'Aisaya walawala'ai taiadi i miamia siwe anelose i 'i'isave'avini. S10 Ion 1:32 S11 Same 2:7 S13 Ibu 4:15
41001014	-
41001015	Kini Elodi Ioni Tobafitaiso i 'ive'avini vanuga 'eba yogona 'waineye i yatoi, mulieta Iesu i vilai i nago 'awalawa Galili. Yaubada Valana 'Atumaina i lulu'ageyeni i vo, Yaubada yana tutuya i le'wa sai'afoga yana veimea i na souyeni 'waimie. Yami sakona 'wa na bailedi, Vala 'Atumaina 'wa na vetumaganeni.”
41001016	Tamu 'aiata Iesu i balabalaga Lavu Galili balebaleamo tomotoga 'adi 'ailuga i 'isedi, Saimoni ma taina Anidulu vuatayega igana i 'ona'onadi fai taunidi toyaubani.
41001017	Iesu i vonedi i vo, We'e yaubaninina 'wa na baileni 'wa na maia 'wa na vetovetutuyama 'waikuye, yau yaubani tamu a na vemi bega tomotoga 'wa na 'ona'onadi 'wa na mimaiedi Yaubada 'waineye.”
41001018	Nika Saimoni wata Anidulu vualalalakana i 'iawedi Iesu i yogo'waili.
41001019	Sai'afo i vaganago wata Sebedi ma natunavo i 'isedi Iemesa wata Ioni yadi wakeye yadi vuata i agiagilidi.
41001020	Tutuyanina Iesu i 'isedi i goledi i vo, 'Wa maia,” nika tamadi ma yana tofolovavo i 'iawedi Iesu taiadi i nagoi Kafaneomi. S14-15 Mad 3:2 S18 Mad 19:27
41001021	Iesu ma enavo i miamiani Kafaneomi, mulieta me Diu yadi 'Aiata Veawai 'waineye Iesu i luku 'eba miava'auta 'waineye, bei i ve.
41001022	Tomotoga nuadi i voganidi fai ma yana veimea i veve 'waidie kebu bani'odi yadi ve'etoboda 'adi tovevo.
41001023	Tutuyanina Iesu i veve, tamu tomogo yaiaina sakoina i ageiga i mai 'eba miava'auta 'waineye, Iesu yana vona i noganogaya.
41001024	Bei ma 'ana labilabina i vevebwaubwau i vo, Iesu tomogo Nasaledi, 'u bailema 'ima kebu nuanuama 'omu. Voke nuanuamu 'u na leoma? A 'asetamu, 'omu Yaubada Natuna Magemagetamu.”
41001025	Iesu yaiaina i talabodeni i vo, 'U ve'wada, 'u 'awa'a'imu tomogo 'wainega.”
41001026	Yaiainanina tomogo i toke i fetoi i vebwaubwau nika i 'awa'a'ia.
41001027	Tomotoga i 'iseni nuadi i 'ewai i veveakutolieni i vo, Emavo, ava'ai tomogoga? Yana ve 'ivauna wata ma yana veimea yaiaina i tatalabodedi i vevematayakayaka.”
41001028	Tomotoga fuedi i lu'ivoneyeni bega valana 'awalawa Galili matatabuna i 'aseta. S22 Mad 7:28 S24 Mak 5:7 Ion 6:69
41001029	'Eba miava'auta 'wainega Iesu ma enavo i souyedi tonovidi i nagoi Saimoni wata Anidulu yadi vanuge. Iemesa wata Ioni taiadi i nagoi.
41001030	Saimoni yana vavine inadi i viga tomogodi i luyauyauta i 'eno'eno 'ivie. Tutuyanina Iesu i le'wa i veifufu 'waineye yadi viga faifaina.
41001031	Iesu i luku, nimadie i 'abi i sivetovoidi nika 'adi viga i 'a'ava, ma fuedie 'adi'adi i 'idewadewa.
41001032	-
41001033	Inala 'akonadi i obu i lavilavia tomotoga ediavo yaiaina i agediga wata toviga i miedi Iesu 'waineye, wata tomotoga matatabudi i maia 'atamana bwaikinega i va'auta vanuga 'awaneye.
41001034	Toviga 'adi viga tulina tulina Iesu i 'ive'atumaidi wata i vona yaiaina fuedi i 'awa'a'idi. Yaiainanidi i talabodedi kebu i na lu'ivona fai 'akonadi i 'asetai Iesu taunina Yaubada Natuna. S32 Mad 4:24 S34 Mak 3:11-12 Fol 16:17-18
41001035	'Awa'awaiogose bola kebu i da magetaiga Iesu i tovoi vanugayega i souyeni i nago tamu 'awasasa kebu tomotoginaga 'waineye, 'aiseneye i velu'ui.
41001036	Mulieta Saimoni ma enavo i 'isa Iesu i 'isa'avai i nagoi i lualeni.
41001037	Tutuyanina i veluagai i voneni i vo, Tomotoga fuedi i lulualemu nuanuadi 'omu.”
41001038	Iesu i vonedi i vo, Ta na nagoi mali 'atamana 'waidie bei wata a na lau'age, faifainanina a mai.”
41001039	Bega i nagoi 'awalawa Galili matatabuna 'waineye i lalau'age yadi 'eba miava'auta nagedie wata i vonavona yaiaina tomotoga i agediga i 'a'awa'a'idi. S35 Mad 14:23 Luk 5:16 S39 Mad 4:23-25
41001040	Tamu tomogo waiwaiseselina i mai Iesu 'waineye ma yana ve'ililibu i 'odu i velu'ui 'aivaita faifaina i vo, 'Ai'edi nuanuamu, 'amu fata 'u na 'ive'atumaiku.”
41001041	Iesu i nuavita tomogonina faifaina bega i 'abitonovi i voneni i vo, Fai bani'odi, nuanuaku, 'u ve'atumai.”
41001042	Nika tomogonina 'ana viga i 'a'ava i ve'atumai.
41001043	-
41001044	Bega Iesu i toke i voneni i vo, Kebu tamu aitoi 'waineye 'u na lu'ivonaga, nuanuaku tonovimu 'u na nago tovelomu 'waineye, nagami i na 'isemu. 'Aisaya 'u na veleni i na kabuni Yaubada 'waineye faifaimu, bani'odi basenadiotoga Mosese i voneyeniga Yaubada yana Buki 'waineye towaiwaisesela i ve'atumaiga faifaina. Tovelomunina i na 'isemu i na ve'awamogitana 'akonadi 'u ve'atumai wata bani'odi mali tomotoga i na 'asetai.”
41001045	Siwe tomogonina i nago 'atamana 'waidie i lu'ivo'ivona bega 'aila'a i maia Iesu 'waineye kebu 'ana fata i na folova, begaidi 'atamana bwaikidi i bailedi i nago 'awasasa 'ifwaidi kebu tomotogidi 'waidie. Siwe wata tomotoga i nagoi 'waineye 'awalawa fuedi 'waidiega. S44 Vei 14:1-4 S45 Mak 7:36
41002001	-
41002002	'Aiata 'ifwaidi i 'a'ava, mulieta Iesu i vilai i nago Kafaneomi i luku vanuge. Tomotoga fuedi valana i nogai bega i va'auta vanuga i veadagi kebu tamu 'awasasaga wata bani'odi vanuga 'awana, mulieta Iesu Yaubada yana Vona i lu'ageyeni 'waidie.
41002003	Tutuyanina Iesu i lalau'age, tomotoga 'ifwaidi i maia 'adi 4 iadi bwalobwalokona ma 'evo'evona i mieni Iesu 'waineye.
41002004	I le'weni 'aila'a bwaikina i 'isedi kebu 'adi fata i na lukuga, begaidi i laka vanuga 'ubunega ava'aibe bei Iesu i tovotovoi, 'ana saila'a 'ifwaidi i 'ewadi bega 'anibwekaneamo ma 'evo'evona i ve'ioyoi i obu.
41002005	Iesu i 'iseni i 'asetai ma yadi vetumagana bega tomogo bwalobwalokona i voneni i vo, Natuku, yamu sakona a nuatavunidi.”
41002006	-
41002007	'Ifwaidi ve'etoboda 'adi tovevo i nogai Iesu yana vona nuadiega i vo, Iesu awale Yaubada i vona-uvi'agali? Kebu tamu aitoi 'ana fata sakona i na nuatavunidi, Yaubada 'aisena 'ana fata.”
41002008	Iesu 'akonadi i 'asetai yadi nuanua begaidi i vonedi i vo, Awale bani'odi 'wa nuanuayedi?
41002009	-
41002010	Yau a vetomotogaotoga ma yaku veimea fwayefwayeye bega 'aku fata tomotoga yadi sakona a na nuatavunidi. Tomotoga 'adi 'ive'atumai vitana fai 'ai'edi a na vona siwe kebu i na ve'atumaiga, 'wa na 'asetai kebu ma yaku veimea a vona-'avo'avovo. Siwe toviga de'e a na 'ive'atumaia 'wa na 'iseni bega 'wa na 'asetai kebu a da vona-'avo'avovo 'aku fata sakona a na nuatavunidi.”
41002011	Bega Iesu tomogo bwalobwalokona i voneni i vo, 'U tovoi, 'amu 'evo'evo 'u evai 'u nago yamu vanuge.”
41002012	I tovoi fuedi i 'iseni yana sita i 'ewai i tauya. Matatabudi nuadi i voganidi bega Yaubada i subiai i vo, Kebu tamu tutuya bani'odi ta da 'iseniga.” S5 Luk 7:48 S6-7,1 Ion 1:9 Ais 43:25 S12 Mad 9:33
41002013	Iesu wata i vila-vaitugani i nago lavuye. 'Aila'a bwaikina i maia 'waineye, bei wata i ve.
41002014	'Akonadi yana ve i 'a'ava, i nunagoga takesi 'ana tolaugogona i 'iseni 'eba takesi 'waineye i miamia, 'ana wagava Livai, Alefasi natuna. Iesu i voneni i vo, Taiadi ta na nago, yaku tovetutuyama.” Nika Livai i tovoi Iesu mulineye i nago.
41002015	Mulieta Iesu ma yana tovetutuyamavo i 'ani'ani Livai yana vanuge, 'ifwaidi tolaugogona wata 'ifwaidi tosakona taiadi i 'ani'ani. Tomotoganidi Iesu i yoyogo'wai'waili.
41002016	'Ifwaidi ve'etoboda 'adi tovevo siwe taunidi Diu totafalolo Falisi i 'iseni i nagoi Iesu yana tove tutuyamavo 'waidie i velutoliedi i vo, Awale tolaugogona vivinagodi wata tosakona taiadi i 'ani'ani, kebu 'ana 'isa 'atumainaga.”
41002017	Iesu i nogai i vona-awatabai 'waidie i vo, Egavo 'atumaidi kebu nuanuadi viga 'adi to'ive'atumai, 'aisedi toviga mogitana. Wata bani'odi, yau a maiga kebu taunidi i awave'atumaiediga faifaidi, a maiga wata tosakona a na 'ita'ita'iedi.” S16 Mad 11:19 Luk 15:1-2 S17 Luk 19:10,1 Tim 1:15
41002018	Ioni Tobafitaiso yana tovetutuyamavo wata totafalolo Falisi i veve'udigana 'ani matatabuna bega yadi velu'ui Yaubada 'waineye i na vetoketoke. Tomotoga 'ifwaidi i maia Iesu i velutolieni i vo, Awale Ioni yana tovetutuyamavo wata Falisi i veve'udigana i na velu'ui faifaina, we'e yamu tovetutuyamavo kebu i da ve'udiganaga?”
41002019	Iesu yadi vona i tutuli, taunina faifaina i vona-awatabai i vo, Tonagi yana sosoana 'waineye kebu tamu aitoi 'ana fata i na talabodedi bega enavo 'ani'ani i na baileni.
41002020	We'e tamu 'aiata tomotoga 'ifwaidi i na maia tonaginina i na 'ive'avini i na naweni i lubwainedi enavonidi ma yadi nuavita i na ve'udigana.” S19 Ion 3:29
41002021	Wata Iesu i awatalatutula 'waidie yana ve sauluva 'ivauna faifaina wata me Diu yadi sauluva tuatuaina 'adi luwanawana faifaidi i vo, Kaleko tuatuaina i na 'anilabu'i we'e 'ivaunega ta na bwadia kebu i da lubwaineniga. Fai bola ta na lekoai bwadi 'ivauna i na vesiai bega i na vefato'ai'ai tuatuaina i na 'ivesakoi.”
41002022	Wata bani'odi oine 'ana 'eba iwaga 'aisaya bunudiega faifaina Iesu i vona i vo, 'Ai'edi oine 'ivauna 'eba iwaga tuatuaina 'waineye i na iwagi i na yuvefuai, i na iwaga 'ana ve'amubwadodo fai totolina wata 'eba iwaga 'akonadi i sako. We'e 'ai'edi oine 'ivauna wata 'eba iwaga 'ivauna nika bikabikana i na lubwaineni kebu i na yuvefuai 'ailugana 'atumaidi.” S21-22,1 Kol 10:21,2 Kol 6:16
41002023	Tamu 'Aiata Veawai 'waineye, Iesu ma yana tovetutuyamavo i nunagoi bakula 'waineamo, yana tovetutuyamavo i lase bega vuaga i kadidi i 'ani, fai 'akonadi tonibakula i tauyedi.
41002024	We'e 'ifwaidi Diu totafalolo Falisi i 'isedi Iesu i voneni i vo, Awale? Me Diu yada ve'etoboda yamu tovetutuyamavo i geugeuya vuaga i kadikadidi bani'odi folova yada 'Aiata Veawai 'waineye.
41002025	Iesu Falisi yadi vona i tutuli i vo, 'Wa da vo kebu bani'odi Yaubada yana Buki 'wa da lu'iawawaiga, basenadiotoga Kini Devida ma enavo i lase faifaina.
41002026	I luku Yaubada yana vanuga 'eba velu'ui nageneye, beledi tamu Yaubada 'ana 'anivelena Abiada tovelomu bwaikina i veledi ma enavo i 'ani. De'e wata yada ve'etoboda kebu tamu aitoi 'ana fata beledinina i na 'ania tovelomu 'aisedi faifaidi, i 'ania kebu i da sakona fai i lase.
41002027	Yaubada 'Aiata Veawai i yatoi tomotoga 'ada 'aivaita ta na veawai faifaina, kebu i da yatoi bega 'aiatanina i na veimeyeda.
41002028	Yau a vetomotogaotoga tomia fwayafwaya matatabuna 'adi To'isave'avina, wata 'Aiata Veawai 'ana Toveimea, 'aku fata 'aiatanina 'waineye tomotoga yadi sauluva faifaidi a na veimeyedi.” S23 VeL 23:25 S25,1 Sam 21:1-6 S27 VeL 5:14
41003001	Iesu i vilai i nago 'eba miava'auta 'waineye bei tamu tomogo ma nima'okana i miamiana.
41003002	Diu totafalolo 'ifwaidi i maia Iesu i vemata'i'i'ieni nuanuadi i na vevitai tamu sakona faifaina i vo, 'Ai'edi tamu aitoi 'Aiata Veawai 'waineye i na 'ive'atumaiga yada ve'etoboda i na geuya ta na yatoi 'eba vonayavuga 'waineye.”
41003003	Iesu i vona tomogo ma nima'okana 'waineye i vo, 'U mai side bei 'aila'a matadie.”
41003004	Mulieta Iesu i vona tomotoganidi 'waidie i vo, 'Wa da nuani yada ve'etoboda 'Aiata Veawai 'waineye 'ada fata tomotoga ta na 'ivaisedi 'alo ta na vesauluva sakoina 'waidie, 'ai'edi tamu tomogo sai'afoga i na wafa ta na 'ivaiseni 'alo ta na luvewafaimo?” Nika kebu bonana i da tutuliga.
41003005	Iesu i nuavita fai taunidi kebu nuanuadi tomogo ma nima'okana i na 'ivaiseni, ma yana nuasako 'aitamogana 'aitamogana i 'isadewadi. Tomogo ma nima'okana i voneni i vo, Nimamu 'u si'otoi.” I si'otoi nika i ve'atumaiotoga.
41003006	Falisi i 'iseni i souyedi i nagoi i veifufu Kini Elodi yana 'aila'a taiadi bani'odi i na munega Iesu i na 'ivewafai. S2 Luk 13:14 S5 Mad 9:13 S6 Mad 22:15-16
41003007	Iesu ma yana tovetutuyamavo i nagoi lavuye, siwe 'aila'a bwaikina i yogo'waili, tomotoganidi i maia 'awalawa Galili wata Iudia 'waidiega.
41003008	'Ifwaidi i maia Ielusalemega, 'awalawa Idumeayega, Ufa Iolidaniega i damana, 'atamana Taia wata Saidoni lilivadiega. Iesu yana folova valana i nogai i maia.
41003009	-
41003010	Tomotoga fuedi i 'i'ive'atumaidi faifainanina toviga i vevetunufelagieni nuanuadi i na 'abitonovi bega i na ve'atumai. 'Aila'a bwaikina bega Iesu yana tovetutuyamavo i vonedi i vo, Waka 'wa na mieni 'ai'edi i na velubabalekuga bega a na laka a na lau'age.”
41003011	Wata tomotoganidi yaiaina i agediga Iesu i 'iseni i maia ma yadi ve'ililibu i be'u mataneye i vebwaubwau i vo, 'Omu Yaubada Natuna.”
41003012	Siwe Iesu yaiaina i talabodebodedi kebu i na lulu'ivoneyeniga Iesu aitoi.
41003013	Tamu tutuya Iesu ma enavo i laka 'oyeye, tomotoganidi Iesu yana nuanua i goledi 'ana to'aivaita, i nagoi 'waineye.
41003014	-
41003015	Tomotoganidi 'waidiega 'adi 12 Iesu i venua'ivinedi wata i vonedi i vo, 'Omi 'ami 12, a venua'ivinemiga yaku tomata'aulelevo. 'Waikuye 'wa na miamiani, mulieta a na vetunemi 'wa na lau'age tomotoga 'waidie. Wata veimea a na velemi bega 'wa na vona yaiaina tomotoga i agediga i na 'awa'a'idi.”
41003016	Tomotoganidi 12 i venua'ivinediga side 'adi wagava. Saimoni, kumanina Iesu i goleni Fita,
41003017	Iemesa ma taina Ioni, Sebedi natunavo. Wata Iesu i goledi Boenati, 'ana saivila Tomuyoana Natunavo.
41003018	Anidulu, Filifi, Batolomiu, Madiu, Tomasi, Iemesa, Alefasi natuna, Tadiusa, Saimoni, toawa'idi'idi kebu nuanuana Loma gabemani i na veveimeyedi,
41003019	Iudasa Isakaliota, taunina Iesu 'ana to'etogiluva. S14-15 Luk 9:1 S16 Ion 1:42 S17 Luk 9:54
41003020	Iesu ma enavo i viladi i nagoi vanuge, wata 'aila'a bwaikina i maia 'waineye begaidi kebu 'adi fata i na 'ani.
41003021	Tomotoga 'ifwaidi i vonavona i vo, Iesu i ve'wava'wava,” yana 'aila'avo i nogai i maia i na vagavaia.
41003022	Ve'etoboda 'adi tovevo Ielusalemega i maiaga i vona i vo, Seitani, yaiaina yadi to'edakumeta, Iesu i agei yana toketokena i veleni bega i vonavona yaiaina i 'a'awa'a'idi.”
41003023	Bega Iesu i goledi i maia 'waineye i vona-awatabai 'waidie i vo, Yaku folovanina kebu Seitani yana toketokena 'wainega fai Seitani kebu nuanuana enavo i na sogiedi.
41003024	'Ai'edi 'eba veimea 'aise'avadi i na 'idia i na vevetalaga bola 'eba veimeanina i na velovi.
41003025	'Ai'edi 'atamana 'aise'avadi i na 'idia i na vevetalaga, 'atamananina i na yavulaiwagi.
41003026	Wata bani'odi 'ai'edi Seitani yana 'eba veimea 'aise'avadi i na 'idia i na vevetalaga i na 'a'avaotoga.”
41003027	Wata Iesu i vona-awatabai 'waidie i vo, Kebu tamu aitoi 'ana fata i na luku tamu tomogo toketokena yana vanuge i na vainago, we'e 'ai'edi nuanuana, nagami tomogonina i na yogoni, mulieta i na vainago.
41003028	-
41003029	A na vonemi, tomotoga i sakosakonaga wata i vona-awadamana Yaubada 'waineye 'adi fata nuatavuna i na veluagai, we'e egavo i na vona-awadamana 'Anu'anunu 'Atumaina 'waineye, kebu 'ana fata Yaubada i na nuatavunidi, yadi sakona i na 'eno-vagata.”
41003030	Iesu i vonaga fai tomotoga 'ifwaidi i vo, Taunina yaiaina i agei,” we'e mogitana 'Anu'anunu 'Atumaina 'wainega i vona yaiaina i 'awa'a'idi. S20 Mak 6:31 S21 Ion 10:20 S22 Mad 9:34 S27,1 Ion 3:8 S28-30 Ibu 6:4-6
41003031	Iesu tainavo ma inadi i maia Iesu 'waineye. I tovoi 'atamanega i velutoli Iesu faifaina.
41003032	'Aila'a Iesu taiadi i miamianiga i voneni i vo, Taimwavo wata inamu siva'e i lulualemu.”
41003033	Iesu i vona i vo, 'Wa da nuani, egavo taikwavoga wata inaku?
41003034	Tomotoganidi i miafifineniga 'aitamogana 'aitamogana Iesu i 'isedi i vonedi i vo, 'Wa vonaga 'wa vo, Taimwavo wata inamu i lulualemu,” 'wa vona mogitana siwe wata 'omi inakwavo wata taikwavo.
41003035	Aitoi Yaubada yana nuanua 'ana todumwebika, taunina inaku, novuku, 'alo taiku.” S31 Mak 6:3 S35 Ion 15:14
41004001	Tamu tutuya wata Iesu i vilai i mai Galili i ve lavu lilivaneye. 'Aila'a bwaikina i sififineni faifainanina Iesu i dodoga wakeye i miabui we'e tomotoga matatabudi i tovoi balebaleye 'waidie i lau'age.
41004002	-
41004003	Nani fuedi i ve 'waidie vona-awatabaiega. Yana ve 'waineye i vo, A na vonemi. Tamu tomogo i nago bakule yana witi waifeidi i na bakulidi, yadi sauluva luyavuyavulagi.
41004004	Yana luyavuyavulagi 'waineye witi 'ifwaidi i ve'anita'idi 'eda balebaleye, manuga i mai i 'anidi.
41004005	'Ifwaidi i ve'anita'idi bwakebwakeye, inala i kufuadi i tabo-matayo'o fai fwayafwaya kebu badubadunaga.
41004006	'Aiata-'wane'waneye inala i toke i luyauyauta i 'awagi'adi fai 'walamidi siaidi kebu i da toke i da obuga.
41004007	'Ifwaidi i ve'anita'idi 'awanavenaveye kebu 'adi 'oiga, tutuyanina i ugawegawedi bega kebu vuagidiga.
41004008	'Ifwaidi i ve'anita'idi inageye fwayafwaya 'atumaina 'waineye i tabo i vuaga. Witi 'ifwaidi vuagidi 30, 'ifwaidi 60, 'ifwaidi 100.
41004009	'Akonadi yaku vona 'wa nogai, siwe 'wa na venua'ivineni nika 'wa na 'asetai.”
41004010	Mulieta Iesu 'aiseneye 'ifwaidi tomotoga toyogo'waila, wata yana tovetutuyamavo 12 i maia 'waineye i voneni i vo, Nuanuama yamu vona-awatabai 'u na kiavemagetadi.
41004011	Iesu i vonedi i vo, 'Akonadi Yaubada i tauyemi nani fuedi givagivadi 'wa 'asetadi yana veimea tomotoga 'waideye faifaina. Siwe egavo Yaubada yana veimea i bavuyeni, vona-awatabai 'waidiega Yaubada yana Vona i noganogai.
41004012	Basenadiotoga tobavunidi faifaidi i kilumi Yaubada yana Buki nageneye i vo, Tomotoganidi i na 'isa'isa siwe kebu i na 'isa'inanaiga. Wata i na noganogai siwe nuadi kebu i na magetadi. 'Ai'edi mogitana i da 'isa'inanai wata nuadi i da magetadi i da nuaviladi nika Yaubada yadi sakona i da nuatavunidi.” S11,1 Kol 2:10 S12 Ais 6:9-10 Ion 12:40
41004013	Mulieta Iesu i vonedi i vo, Vona-awatabainina safailina, siwe 'omi kebu 'wa da 'asetaiga, bani'odi 'wa na munega wata 'ifwaidi vona-awatabai 'wa na 'asetadi?
41004014	Tomogo tobakula taunina Yaubada yana Vona 'ana toluyavuyavulagi.
41004015	Waifei 'ifwaidi i ve'anita'idi 'edeye 'ana nuanua, bani'odi tomotoga Yaubada yana Vona i nogai nika Seitani i yogo-matayo'o Vonanina i elodi.
41004016	-
41004017	Waifei i ve'anita'idi bwakebwakeye 'ana nuanua, bani'odi tomotoga ma yadi sosoana Yaubada yana Vona i nogai siwe yadi nuanua 'waidie kebu mogitana i da lukuga. I vetumagana siwe tutuya 'ale'usana. Tutuyanina vita 'alo ve'isakololo i na souyedi Vonanina faifaina i na baila-matayo'oyeni.
41004018	-
41004019	Waifei i ve'anita'idi gaweye 'ana nuanua, bani'odi tomotoga Yaubada yana Vona i nogai siwe yadi mia faifaidi i vevenuafouviga, 'ai'aiwabu nuadi i 'ewa'ewadi wata kukua 'adi nuanua 'waidie bwaikina 'wa da vo Yaubada yana Vona i da ugawegaweni kebu i da vuaga.
41004020	We'e waifei i ve'anita'idi inageye fwayafwaya 'atumaina 'waineye 'ana nuanua, bani'odi tomotoga Yaubada yana Vona i nogai nika taunidi i tauyedi 'waineye mulieta yadi folova Yaubada faifaina bani'odi i vuaga. 'ifwaidi 30, 'ifwaidi 60, wata 'ifwaidi 100.” S17 Kolos 2:7 S18-19 Mak 10:21-22,1 Tim 6:9-10
41004021	Iesu i velutoliedi i vo, Lovane mageta ta na kabuni, mulieta bani'odi ta na munegi? 'Aivoeyega ta na talafwaseni 'alo talalia 'ayaneye ta na yatoi? Kebu, mageta ta na lutalauleni bega i na magemagetai.
41004022	Wata de'e bani'odi, ava'ai tomotoga i giveniga Yaubada i na sivemageseni wata ava'ai i nuagiveniga Yaubada i na lu'ivoneyeni.
41004023	'Akonadi yaku vona 'wa nogai, siwe 'wa na venua'ivineni nika 'wa na 'asetai.
41004024	Ava'ai 'wa na nogaiga 'wa na venua'ivineni. 'Ai'edi 'wa na 'anivelena-maimaiga siaina, wata 'anivelena-maimaiga siaina 'wa na veluagai. We'e 'ai'edi 'wa na 'anivelena-maimaiga bwaikina, wata 'anivelena-maimaiga bwaikina ma 'ana 'imoso'i 'wa na veluagai.
41004025	'Ai'edi aitoi sai'afo ma yana 'aseta Yaubada faifaina, bega 'asetanina i na 'i'isave'aviniga, 'imoso'i Yaubada i na veleni, we'e aitoi kebu tamu yana 'aseta siwe igodi i vo, Yau yaku 'aseta bwaikina,” 'asetanina Yaubada i na eloi.” S24 Luk 6:38
41004026	Yaubada yana veimea tomotoga 'waidie yana vebwaika faifaina Iesu i vona-awatabai i vo, Yaubada yana veimea bani'odi tamu tomogo waifei i bakulidi.
41004027	Tofolovanina 'aiaseye i folofolova, lovane i 'eno'eno we'e waifei yadi tabo wata yadi vebwaika kebu i da 'asetadiga.
41004028	Fwayafwaya taunina 'ani'ani i 'ivetabodi, nagami i tautaula mulieta 'ani'aninidi i sousouyedi.
41004029	Tutuyanina i luludabadaba i 'a'aiala fai tutuya kumaga.” S29 Ve 14:15
41004030	Wata Iesu i vona-awatabai i vo, Bani'odi ta na voneyedi Yaubada yana veimea yana vebwaika faifaina 'alo ava'ai 'wainega ta na awatalatutula?
41004031	-
41004032	Yana vebwaika bani'odi 'ayawana, bilana saiotogina siwe 'ai'edi i na tabo, i na vebwaika welavi bwaikaotogina. Didina bwaikidi bega manuga i na mimaia 'waineye i na veve'i'wa'u i na vevegiuva.”
41004033	-
41004034	Iesu tomotoga i lu'ageyedi vona-awatabai fuedi 'waidiega bega 'adi fata i na 'aseta. Kebu tamu tutuya vona-awatabai i da baileni, siwe yana tovetutuyamavo taiadi 'aisedie naninidi matatabuna i kikiavemagetadi. S34 Ion 16:25
41004035	Inala 'akonadi i obu, 'aiatanina 'waineye Iesu yana tovetutuyamavo i vonedi i vo, Ta na damana no'o bega lavu vi'ainega.”
41004036	Iesu 'akonadi i dodoga wakeye, bega yana tovetutuyamavo wata i dodoga taiadi i nagoi 'aila'a i 'iawedi, we'e 'ifwaidi waka taiadi i nagoi.
41004037	I nunagoi kaukau bwaikina i nunuga wata yagina waka i ludododogi sai'afoga i da veadagi.
41004038	Iesu i 'unugalo i 'eno'eno waka mulineye. Tovetutuyamavo i luvagoni i vo, Tove 'u tovoi, i na vileda ta na wafa kebu faifaina 'u da nuanua.”
41004039	I tovoi kaukau i talabodeni i vo, 'U 'ailove,” wata yagina i voneni i vo, 'U niwalova,” nika kaukau i 'awatagoni i niwalova bwaikina.
41004040	Iesu yana tovetutuyamavo i vonedi i vo, Awale 'wa kololo? 'Omi bola kebu 'wa da vetumaganeku.”
41004041	Tovetutuyamavo 'akonadi kaukau wata yagina yadi 'ailove i 'isedi i kololo bwaikina Iesu yana toketokena faifaina. 'Aise'avadi i veifufu i vo, Ava'ai tomotogaga de'e? Nani matatabuna kaukau wata yagina taiadi bonana i noganogai i vevematayakayaka.” S40 Mad 14:31 S41 Same 89:9
41005001	Iesu ma enavo i maia lavu vi'ainega me Gelasine yadi 'awalaweye.
41005002	Tutuyanina i le'wai wakayega i obuma tamu tomogo yaiaina i ageiga i veluagai taumatayega i mimai.
41005003	-
41005004	Tomogonina yana 'eba mia taumatanidi 'waidie. Tutuya fuedi tomotoga 'agena wata nimana i yogoyogonidi bulava kainumu 'waidiega siwe i dabadabadi, kebu wata aitoi 'ana fata i na vetoketoke bega i na 'ive'avini i na yogoni.
41005005	'Aiata lovana 'aitamogana 'aitamogana taumaseye wata 'oyeye i vevebwaubwau taunina i nikenikei kileuyega.
41005006	Tomogonina 'ani'ieyega Iesu i 'isanaweni, i lilide i nago ma yana ve'ililibu i 'odu mataneye.
41005007	-
41005008	Iesu yaiaina tomogo nageneye i voneni i vo, 'U 'awa'a'imu 'omu yaiaina sakoimu.” Yaiaina i vegole bonana bwaikinega i vo, Iesu, 'omu Yaubada Tabwaotogineye Natuna, ava'ai nuanuamu 'u na 'idewai 'waikuye? Yaubada 'ana wagavayega 'u na vona mogitana kebu 'u na luvematavulogiku.”
41005009	Wata Iesu i velutolieni i vo, Aitoi 'amu wagava?” I vo, 'Aku wagava 'Aila'a, fai ma 'aku labilabina fuedi.”
41005010	Wata i toke i vevelu'ui 'waineye i vo, Kebu nuanuama 'u na veugeugema de'e 'awalawanina 'wainega.”
41005011	Fatala bwaikina bawe 'oya lilivaneye i luluduaduala.
41005012	Yaiaina i velu'ui-vaitugana Iesu 'waineye i vo, 'U da vetunema bawenidi 'waidie 'a da agedi.”
41005013	I tauyedi, yaiaina i 'awa'a'idi i nagoi bawe i agedi. Bawenidi fatala 2000 i ve'ililide i obu 'oyeamo, i sou bwagale i ve'alamonumonu lavuye.
41005014	Bawe 'adi to'isave'avinavo i 'iseni i dega i nagoi 'atamane wata bakule i veifufuyeni, bega tomotoga fuedi i nagoi i na 'iseni ava'ai i vonevoneyeni.
41005015	Tomotoganidi i maia Iesu 'waineye, tomogo basenadi yaiaina fuedi i ageiga siwe 'akonadi i ve'atumai i 'iseni i ve'wesena, 'atumaina i miamia begaidi i kololo.
41005016	Tomotoganidi matadie tomogo i ve'atumaiga wata bawe yadi monu, faifaidi tomotoga i le'wai 'waidie i veifufu.
41005017	'Atamananina 'ana tomotoga Iesu i voneni i vo, Nuanuama 'u na tauya yama 'awalawa 'u na 'iaweni.”
41005018	Mulieta Iesu i dododoga tomogonina yaiaina i ageiga i vona i vo, Iesu yau nuanuaku taiadi ta da nago.”
41005019	Siwe Iesu i talabodeni i vo, 'Auvea i 'isanuakalikaliemu i 'ive'atumaimu, bega 'u na nago yamu 'aila'a 'waidie 'u na lu'ivona.”
41005020	Bega tomogo i nago naninidi matatabuna Iesu i 'idewadiga 'waineye i lu'ivona 'awalawa Dekafolisi matatabuna 'waineye. Tomotoga fuedi i nogaiga nuadi i voganidi. S2 Mak 1:23 S7 Mak 1:24
41005021	Iesu ma enavo wata i vila-vaituganidi i damanama de'e bega lavu lilivaneye 'aila'a bwaikina i sififineni.
41005022	-
41005023	Me Diu yadi 'eba miava'auta 'ana to'edakumeta tamu, 'ana wagava Yailo Iesu i 'iseni i nago 'waineye ma yana ve'ililibu 'ageneye i be'u i lukakadeni i vo, Natuku vevinena sai'afoga yawaina i na 'a'ava. 'U da mai ta da nago nimamu 'u da yatoi 'waineye bega i da ve'atumai.”
41005024	Iesu Yailo taiadi i nunago wata 'aila'a bwaikina i vevetunufelagieni nuanuadi Iesu taiadi i na nagoi.
41005025	'Aila'anina nagedie tamu vavine, vevine 'adi viga i 'ewadi, malamala 12 nagedie kebu i da 'a'ailove viganina i 'eno'eno.
41005026	Tutuya fuedi i nunago tokweli fuedi 'waidie igodi i na ve'atumai siwe wata veviga i veveluagai kebu i da veve'atumai i sakotoga, we'e yadi kukua i ve'a'avadi fu'eyega.
41005027	-
41005028	Iesu valana i nogai bega 'aila'a taiadi i nunagoi, yadi nuanua i vo, 'Ai'edi Iesu 'a na 'abitonoviga 'a na ve'atumai siwe wata 'ai'edi 'ako 'ana kaleko'ava 'a na 'abitonovimo 'a 'asetai 'a na ve'atumai.”
41005029	Tutuyanina i 'abitonovi 'adi viga i 'a'ava i vebaedi 'akonadi i ve'atumai.
41005030	Nika Iesu i 'asetai yana toketokena i damana vavine 'waidie bega i sivilai i velutoli i vo, Aitoi 'aku kaleko i 'abitonovi?”
41005031	Yana tovetutuyamavo i vo, Kebu 'u da 'asetaiga 'aila'a taiadi ta nunagoiga, awale 'u vo, Aitoi i 'abitonoviku?”
41005032	Siwe Iesu i 'i'isadaba nuanuana i na 'asetai aitoi i 'abitonovi.
41005033	Vavine i 'asetai i lulualedi begaidi i kololo, ma yadi tatava wata ma yadi ve'ililibu i be'u Iesu 'ageneye i lu'ivona mogitana taunidi faifaidi.
41005034	Iesu i vonedi i vo, Natuku, yami vetumagana 'waikuye i 'ive'atumaimi. Ma yami sosoana 'wa na nago, yami viga i 'a'ava-vagata.”
41005035	Tutuyanina Iesu vavine 'waidie i vonavona 'ifwaidi tomotoga i le'wai Yailo yana vanugayega i voneni i vo, Natumu 'akonadi yawaina i 'a'ava. Kebu wata Tove 'u na vevekadia.”
41005036	Iesu i nogaiga Yailo i voneni i vo, Kebu bonadi 'u na nogaiga, wata kebu nuafoumu i na veviga 'u na vetumaganamo bega a na 'ivaisemu.”
41005037	Fuedi i talabodedi tomotoga 'adi 'aitonu taiadi i nagoi, Fita, Iemesa wata taina Ioni.
41005038	Tutuyanina i le'wai Yailo yana vanuge, Iesu i 'isedi 'aila'a wata vemogai bwaikina.
41005039	Bega i luku vanuga nageneye i velutoliedi i vo, Awale 'aila'a wata 'wa vevemogai? Kwamana kebu i da wafaga, i 'eno'eno.”
41005040	'Aila'a Iesu i sidibidibieni wata i namageni fai i 'asetai kwamananina mogitana i wafa. Iesu i vonedi matatabudi i souyedi, mulieta enavonidi, kwamana tamana wata inana taiadi i luku kwamananina yana tutudaba 'waineye.
41005041	-
41005042	Kwamana nimaneye i 'abi i sivetovoia bonanega i voneni i vo, Talaida kumi,” 'ana saivila, Kwamana a vonemu, 'u tovoi,” nika vavine i tovoi i yaba. Vavinenina ne'e'elina 'ana malamala 12. Tomotoga i 'iseni nuadi i voganidi.
41005043	Iesu i talabodedi i vo, Kebu 'wa na lu'ivonaga siwe 'ani'ani 'wa na veleni i na 'ani.” S23 Mak 7:32 Luk 13:13 S27-28 Mak 6:56 S30 Luk 6:19 S34 Mak 10:52 Luk 7:50,17:19 S39 Ion 11:11 S41 Luk 7:14
41006001	Iesu Yailo yana 'atamana i 'iaweni yana tovetutuyamavo taiadi i nagoi 'ana tuvadeye.
41006002	-
41006003	Bei i miamiani 'Aiata Veawai i veluagai i velamu i ve 'eba miava'auta 'waineye. Tomotoga fuedi yana vona i nogai nuadi i voganidi i vo, Tomogo no'o ta 'asetai taunina kamuda, inana Meli, tainavo Iemesa, Iosese, Iudasa wata Saimoni we'e novunavo taiadi ta miamiani. Siwe yana 'aseta wata yana toketokena ava'aiega i veluagadi bega 'eba nuavogana wata 'eba nua'ewa i 'i'idewadi?” Faifainanina i vedumwe'ai'aieni kebu i da vetumaganeni.
41006004	Begaidi Iesu i vonedi i vo, Yaubada yana tolu'ivona ma 'adi ve'ililibu tomotoga tulidi 'waidie, we'e yana 'atamana tomotogidi wata yana 'aila'a kebu.”
41006005	-
41006006	Begaidi Iesu nuana i vogani yana 'atamana tomotogidi kebu i da vetumaganeni. Begaidi kebu 'ana fata 'eba nuavogana wata 'eba nua'ewa i da 'idewadiga siwe 'ifwaidi tomotoga Iesu i 'abitonovidi 'adi viga i 'a'ava i ve'atumai. S2 Ion 7:15 S3 Ion 6:42 Iesu i nago i veve 'atamana 'aitamogana 'aitamogana 'waidiamo.
41006007	Yana folova i 'a'ava Iesu i vilai i mai yana tovetutuyamavo i goledi i nagoi 'waineye bega 'adi 'ailuga 'adi 'ailuga i na vetunedi. Wata veimea i veledi bega 'adi fata i na vonamo yaiaina i na 'awa'a'idi.
41006008	-
41006009	Iesu i velu'ase'asedi i vo, Yami wautogana wata 'ami 'ageyafayafa 'wa na 'ewadi we'e kebu wata tamu ava'ai 'wa na 'ewadi. 'Ani'ani kebu, venuana kebu, mani kebu, wata kebu tamu kaleko vunavunagina 'wa na 'ewai.
41006010	Tutuyanina 'wa na nagoi tamu 'atamana 'waineye, aitoi i na vonemi 'wa na luku yana vanuge bei 'wa na miamia. 'Atamananina 'waineye 'wa na lalau'age, mulieta yami folova i na 'a'ava vanuganina 'wa na 'iaweni.
41006011	'Ai'edi ava'ai 'atamanaga 'ana tomotoga i na vedumwe'ubu'ubusemiga, wata yami vona kebu i na nogaiga, 'wa na 'iawedi 'wa na nagoi siwe 'agemiega fwayafwaya 'wa na lubutubutuya yadi 'eba 'isa kebu wata bei 'wa na lalau'age wata bola vematavuloga i na veluagai Yaubada 'wainega.”
41006012	Bega tovetutuyamavo i nagoi i lau'age i vo, 'Wa na nuavilami yami sakona 'waidiega.”
41006013	Wata tomotoganidi yaiaina i agediga i 'ive'atumaidi wata toviga fuedi bunamayega i iwagidi 'unu'unudie wata i 'ive'atumaidi. S7 Luk 10:1 S11 Fol 13:51, 18:6 S13 Iem 5:14
41006014	Tutuyanina 'waineye 'awalawa Isileli nageneye Loma gabemani yadi to'edakumeta bwaikina 'ana wagava Kini Elodi. Iesu yana folova toketokena valana i nogai fai tomotoga fuedi i veveifufu Iesu faifaina. 'Ifwaidi i vo, No'o Iesu, 'asa'aiana taunina Ioni Tobafitaiso, ma yana toketokena i yawasa-vaitugana i ve-Iesu, begaidi 'eba nuavogana wata 'eba nua'ewa i 'i'idewadi.”
41006015	Tomotoga 'ifwaidi i vo, Taunina Ilaitia, Yaubada yana tolu'ivona abamega i mai,” we'e 'ifwaidi i vo, Taunina tamu Yaubada yana tolu'ivona yana sauluva bani'odi tolu'ivonanidi basenadiotoga.
41006016	We'e Kini Elodi Iesu valana i nogai i vo, Mogitana Ioni Tobafitaiso, basenadi 'odona a boboi, wata i yawasa-vaitugana.”
41006017	-
41006018	Elodi bani'odi i voneyediga fai yana veimea 'wainega Ioninina i yogoni i yatoi vanuga 'eba yogona 'waineye mulieta i luvewafai. We'e Elodi, basenadi taina Filifi tamu vavine i nagidi 'adi wagava Elodiasa mulieta Elodi i luobuyedi. Tutuyanina Ioni Tobafitaiso i nogai i nago Elodi 'waineye i voneni i vo, Awale taimu 'u eloi, yada ve'etoboda 'u geuya.” Begaidi Elodi yana tolugavia i vetunedi Ioni i yogoni i yatoi vanuga 'eba yogona 'waineye.
41006019	We'e Elodiasa i nuasako nuanuadi Ioni i da wafa siwe kebu 'adi fataga.
41006020	Elodi ma yana kololo Ioni i 'ita'ita'ieni fai i 'asetai tomogo 'atumaina Yaubada 'wainega. Nuanuana Ioni yana vona i na noganogai, siwe i venuanaluga fai kebu i da 'asetai, mogitana 'alo i vekali.
41006021	Mulieta Elodiasa tamu 'eda i veluagai bega 'adi fata Ioni i na nikei. Elodi yana tubuga 'ana 'aiata 'waineye sakali bwaikina i 'idewai. Tomotoga bwaikidi i goledi i maia sakalinina 'waineye, 'ifwaidi gabemani, 'ifwaidi tolugavia yadi to'edakumetavo wata 'ifwaidi toveimea 'awalawa Galili 'wainega.
41006022	Sakalinina 'waineye Elodiasa natudi vevinena i mai i kayama matadie bega Elodi wata 'ana wakawakavo taiadi i 'ivesosoanidi. Elodi vavine 'waineye i vo, 'Ai'edi ava'ai nuanuamu 'u na velu'uieku 'ana fata a na velemu.
41006023	A vona'awaufaufa 'ai'edi ava'ai nuanuamu a na velemu, 'ai'edi 'u na vo, Yamu 'eba veimea sai'afo 'u na veleku,” 'aku fata a na velemu.”
41006024	Bega vavinenina i nago inana 'waidie i velutoli i vo, Ava'ai a na velu'uieni?” Inana i vo, Nuanuama Ioni i na wafa bega 'u na voneni 'unu'ununa i na velemu.”
41006025	Vavine i vila-matayo'oi Elodi 'waineye i vo, Nuanuaku 'asiauotoga Ioni 'u na nikei 'unu'ununa 'aivoeye 'u na dodogi 'u na veleku 'eba 'isa 'akonadi i wafa.”
41006026	Vonanina i nogai nuana i vita bwaikina siwe kebu 'ana fata i na bailaga fai i vona'awaufaufa 'ana wakawakavo matadie.
41006027	-
41006028	Bega Elodi tamu tolugavia i vetunei i nago vanuga 'eba yogona 'waineye Ioni 'odona i boboi, 'aivoeye i dodogi i mieni vavine i veleni. I 'ewai i nago inana i veledi.
41006029	Tutuyanina Ioni yana tovetutuyamavo i nogai, i maia tomogona i 'ewai matumatuye i silukuveni. S14-15 Mad 16:14
41006030	Tutuyanina tomata'aulele i viladi Iesu 'waineye i lu'ivona yadi ve wata ava'ai i 'idewadiga faifaidi.
41006031	Fai 'aila'a bwaikaotogina i mimaia wata i nunagoi, Iesu wata yana tovetutuyamavo kebu tamu 'awasasa 'waidie bega i na veawai wata i na 'ani. Faifainanina Iesu i vo, Ta na nagoi tulideye, tamu 'awasasa kebu tomotoginaga 'waineye, ta na veawai.”
41006032	Bega tulidie i nagoi wakayega i damana ava'aibe bei kebu tamu aitoi i da miamia 'waineye.
41006033	Tomotoga fuedi Iesu ma enavo yadi tauya i 'asetai wata 'akonadi i 'isedi, faifainanina 'agediamo i bala 'atamana 'aitamogana 'aitamogana 'waidiamo nagami i le'wai ava'aibe bei Iesu i nunagoga 'waineye.
41006034	Tutuyanina Iesu ma enavo i duduna 'aila'a bwaikina i 'isedi nuana i vita faifaidi wata i 'isanuakalikaliedi fai 'wa da vo bani'odi 'aisaya sifi kebu 'adi to'isave'avinaga. Begaidi i velamu nani fuedi faifaidi i ve 'waidie.
41006035	'Akonadi lavilavi sai'afoga i na lovani tovetutuyamavo i maia Iesu i voneni i vo, De'e bei 'ani'ani kebu, wata 'akonadi tutuya i ve'ale'usa.
41006036	Tomotoga 'u na vetunedi i na nagoi taunidi 'adi'adi i na kimwane 'atamana wata kweda 'waidie.”
41006037	Iesu i vonedi i vo, 'Omi taunimi 'ai'edi ava'ai 'wa veledi i na 'ani.” Tovetutuyamavo i vo, Vetuma nuanuamu 'a na nago 'ani'ani bwaikaotogina bani'odi 'ana tutula lubulubu 200 'a na 'ewadi.”
41006038	Iesu i velutoliedi i vo, 'Aivia 'ani'ani 'waimie. 'Wa nagoi 'wa 'iseni.” 'Akonadi i 'iseni i maia i voneni i vo, 'Ani'ani mwadodoudi 5 wata igana 'ailuga 'a veluagadi.”
41006039	Mulieta Iesu yana tovetutuyamavo i vonedi i vo, 'Wa na vonedi tomotoga i na veiwakukuna mosomoso 'waidie.”
41006040	I veiwakukuna, kukuna 'ifwaidi bani'odi tomotoga 100, 'ifwaidi bani'odi 50.
41006041	Bega Iesu 'ani'ani i 'ewai i 'isalaka abame Yaubada 'waineye i vekaiwa i 'a'avana mwadodoudi i 'ewadi i 'ivividi. Yana tovetutuyamavo i veledi i veuseni tomotoga 'waidie. Wata igana bani'odi.
41006042	Matatabudi i 'ani kamodi i aidi.
41006043	Tovetutuyamavo tomotoga nikilidi i va'augidi bayawa 12 i veadagidi.
41006044	'Aila'anidi i 'aniga iaveta tulai'avadi 5000, we'e vevine wata kwakwama kebu i da lu'iawawadiga. S30 Luk 10:17 S34 Mad 9:36 S35-44 Mak 8:1-9
41006045	Tomotoga i ve'anidi i 'a'avana, Iesu yana tovetutuyamavo i lukakadedi i vo, 'Wa na dodoga wakeye 'wa na kumeta 'wa na nagoi Bedasaida, yau 'aila'a a na vonedi i na nagoi.”
41006046	Tomotoga i tauya i nunagoi Iesu i laka 'oyeye bei i velu'ui.
41006047	'Akonadi i laviotogi we'e waka lavu kamwaneye Iesu 'aiseotogina 'avale.
41006048	-
41006050	Yana tovetutuyamavo i 'isa'anu'anunuyedi ma yadi tokemaiga i voivoi fai kaukau i veveviladi. Sai'afoga tutuya i na fuai nika Iesu i le'wa lilivadiamo i nago ufa tabwaneamo. Tutuyanina Iesu i nunago 'waidie fuedi 'isanaweni ma yadi kololo i 'we'weleni i vo 'ako, Yalua.” Bega Iesu i vona-matayo'oyedi i vo, Kebu 'wa na kolologa, yau taunida.”
41006051	I nago i dodoga wakeye yana tovetutuyamavo 'waidie nika kaukau i 'awatagoni. Faifainanina tovetutuyamavo nuadi i voganidi.
41006052	We'e bagase Iesu 'aila'a bwaikina i ve'anidi yana tovetutuyamavo nuadi kebu i da magetadi yana toketokena faifaina, Iesu i 'iseni ufa tabwaneamo i nunago, nuadi i voganidi, bola kebu i da 'asetaiga. S46 Mak 1:35 Luk 5:16, 6:12 S49 Luk 24:36-37 S52 Mak 8:17
41006053	I duduna Genesaleta balebaleye bei yadi waka i lomuyeni.
41006054	Tutuyanina wakayega i obuobu tomotoga fuedi Iesu i 'isa'inanai.
41006055	Tomotoganidi i lilide i nagoi 'awalawanina matatabuna 'waineye yadi toviga i miedi ava'aibe bei Iesu i miamia 'waineye.
41006056	Iesu i nago 'atamana siaidi, bwaikidi, wata kweda 'waidie, tomotoga yadi toviga i miedi 'atamanafouye i yatodi i velu'ui Iesu 'waineye nuanuadi i na 'abitonovidi we'e 'ai'edi kebu, 'ana kaleko mataifwa'avana i na 'abitonovi. Matatabudi Iesu i 'abitonovi i ve'atumai. S56 Mak 5:27-28
41007001	-
41007004	Diu matatabudi siwe mogitana totafalolo Falisi, ve'etoboda tubudiavo 'waidiega i maiga i veve'ililibuyedi. Nimadi i na lekoa-dewadi bani'odi yadi ve'etoboda mulieta i na 'ani, fai yadi nuanua igodi i vo, Nimada ta na lekoa-dewadi wata ta na tafalolo bega Yaubada i na 'asetada yada nuanua vunavunagidi.” Yadi sauluva 'ai'edi 'eba sivedavedamana 'wainega i na maia, nagami nimadi i na lekoa-dewadi, mulieta i na 'ani. Wata 'ifwaidi ve'etoboda tubudiavo 'waidiega i veve'ililibuyedi, nau, vedi, 'aivoe, wata sita i lelekoa-dewadi. Tamu 'aiata 'waineye Diu totafalolo Falisi wata 'ifwaidi ve'etoboda 'adi tovevo i maia Ielusalemega Iesu 'waineye i va'auta. I 'isedi yana tovetutuyamavo i 'ani'animo kebu i da 'ilekoa yadi ve'etoboda bani'odi.
41007005	Begaidi Falisi wata ve'etoboda 'adi tovevo Iesu i velutolieni i vo, Awale yamu tovetutuyamavo yada sauluva tubudavo 'waidiega kebu i da ve'ililibuyedi we'e i 'ani'animo kebu i da 'ilekoa?”
41007006	Iesu i vonedi i vo, 'Omi tovekali. 'Awami i tatalaboda nani fuedi faifaidi siwe wata 'wa 'i'idewadi. Basenadiotoga Yaubada yana tolu'ivona Aisea Yaubada yana Vona 'wainega i vona-vagata faifaimi. I vonaga mogitana i vo, De'e 'aila'anidi 'awakebuladiega i ve'ililibuyeku, We'e kebu mogitana i da nuakalikalieku.
41007007	Fai tomotoga yadi nuanua i veve i vo 'ako, Yaubada 'wainega, Begaidi 'waikuye i 'o'odu-maimaiga.”
41007008	Wata Iesu i vo, Aisea i kilumi mogitana, Yaubada yana veimea 'wa bailedi we'e tomotoga yadi ve 'wa vevematayakeyakedi.”
41007009	Wata i vonedi i vo, Yaubada yana veimea 'wa baibailedi we'e taunimi yami ve'etoboda 'wa veve'ililibuyedi 'wa nuani 'wa vo 'ako, 'Atumaidi.”
41007010	Basenadiotoga Mosese Yaubada yana veimea i veleda i vo, Tamamiavo wata inamiavo 'wa na ve'ililibuyedi.” Wata i vo, 'Ai'edi aitoi tamana wata inana i na vebonaivoyedi 'alo i na yagayagaidi 'wa na nikei i na wafa.”
41007011	-
41007012	Veimeanidi 'wa geugeudi fai 'wa veve 'wa vo, 'Ai'edi aitoi ma yana mani, siwe kebu nuanuana tamana wata inana i na 'ivaisediga, 'omi 'wa tauyeni bega i na vonedimo i na vo, Mani de'e a da velemi siwe a na 'aniveleneni Yaubada faifaina,” vonanina 'wa fali'atumaieni. We'e mogitana i lubwaineni tamana wata inana maninina 'wainega i da 'ivaisedi.
41007013	De'e bani'odi Yaubada yana Vona 'wa lulu'avo'avovoi, ma'itufa ve'etoboda tubumiavo 'waidiega 'wa vevematayakeyakedi. Wata nani fuedi bani'odi 'wa 'i'idewadi.” S6-7 Ais 29:13 S10 Sou 20:12
41007014	Wata Iesu tomotoga i goledi i nagoi 'waineye, i vonedi i vo, 'Wa na nogaya fuemi, nika 'wa na 'asetai.
41007015	Tamu ava'ai i na luku tomotoga nagedie, kebu 'ana fata tomotoganidi i na 'iveyokedi. Siwe mogitana vona 'alo nuanua sakoidi tomotoga 'waidiega i na souyediga, naninidi tomotoga i na 'iveyokedi.[
41007016	'Akonadi yaku vona 'wa nogai, siwe 'wa na venua'ivineni nika 'wa na 'asetai.” ]
41007017	Iesu tomotoga i 'iawedi i nago vanuge, mulieta yana tovetutuyamavo i velutolieni yana ve faifaina.
41007018	-
41007019	Iesu i vonedi i vo, 'Omi bola kebu ma yami 'asetaga. 'Wa da 'asetai 'ai'edi 'ani'ani ta na 'ania kebu 'ana fata i na 'ivesakoda, fai kebu i na nago yada nuanua 'waidie, kamodeye i na luku bega yogo yana 'edeye i na nago.” Iesu bani'odi i vonaga 'ani'ani matatabuna 'atumaidi ta na 'anidi, kebu tamu sakona 'wainega i na souyeni.
41007020	Wata i vo, Ava'ai tomotoga nagediega i na souyedi naninidi tomotoga i na 'iveyokedi.
41007021	Tomotoga nagediega nuanua sakoidi i sousouyedi bega i vevesauluva sakoina bani'odi ve'avula-'avo'avovo, vainago, luvewafa, wata lauobu.
41007022	Wata 'ifwaidi sauluva sakoidi, bani'odi veumokai, veviga 'ana tolive'eda, vekali, sakona 'ana vebaisa, ve'unumagigi, vebonaivo, taunidi i na awa'ai'aidiga, wata venua'ivina-sako.
41007023	Naninidi i souyedi tomotoga nagediega, bega tomotoganidi i 'ivesakodi.” S15 Mad 12:34 S21-23 Lom 1:29-31 Gal 5:19-21
41007024	'Atamananina 'waineye i veveifufu, Iesu i 'iaweni i nago tamu 'awalawa 'waineye, 'atamana Taia lilivaneye. I le'wa i luku vanuge, kebu nuanuana tomotoga i na 'asetai yana 'eba mia fai nuanuana i na veawai, siwe kebu 'ana fata i na giva.
41007025	We'e vavine tamu natudi vevinena yaiaina sakoina i ageiga, Iesu valana i nogai i mai ma yadi ve'ililibu i be'u 'ageneye.
41007026	Vavinenidi kebu vavine Isileliga taunidi i tubuga 'atamana Finisia, 'awalawa Silia nageneye, siwe Iesu i velu'uieni nuanuaotogidi natudi i na 'ive'atumaia.
41007027	Iesu vavine i vonedi i vo, Nagami kwakwama a na ve'anidi. Kebu i da lubwaineku kwakwama 'adi'adi a na elodi a na 'anivelenedi 'ou'ou 'waidie.”
41007028	Vavine i 'asetai Iesu i vonavona nagami i na folova taunina yana 'aila'a Diu 'waidie, faifainanina i voneni i vo, 'Auvea, we'e mogitana. Siwe tutuyanina kwakwama i na 'ani'ani, 'ou'ou siaidi mukumuku i na luluyamuyamu. Faifainanina sai'afo 'u da 'ivaisema.”
41007029	Iesu i vonedi i vo, Fai yami vona 'ana nogaya 'atumaina 'wa na nago, natumi 'akonadi i ve'atumai yaiaina i 'awa'a'ia.”
41007030	I nago i le'wa yadi vanuge natudi i 'iseni 'ivie i 'eno'eno 'akonadi viga i 'a'ava. S25-26 Mak 9:17-18 S29-30 Ion 4:50-51
41007031	Iesu i tauya Taia 'wainega i nago 'atamana Saidoni, bega 'awalawa Dekafolisi 'waidiamo i nago i le'wa Lavu Galili.
41007032	Tomotoga 'ifwaidi tamu toviga i mieni Iesu 'waineye i velu'ui nuanuadi nimana i na yatoi iadi 'waineye bega i na ve'atumai. Toviganina tanigana 'uluna wata meana tafilina.
41007033	Iesu tomogo 'aila'a 'waidiega i 'ewai 'aiseneye i naweni nimadidina i 'etouyedi tomogonina tanigana 'waidie wata nimaneye i kiwala bega tomogo meana i 'abitonovi.
41007034	Mulieta abame i 'isalaka i veyawaitunatunagi i 'a'avana bonanega i vona i vo, Efada,” 'ana saivila, 'Wa 'ani'inimi.”
41007035	Yana voneye tomogo tanigana i 'ani'inidi wata meana i tonova nika i welava.
41007036	Wata i viladi i mai 'aila'a 'waidie Iesu i velu'ase'asedi kebu i na lu'ivona tomogo i 'ive'atumaiaga faifaina siwe fuedi i lu'ivo'ivona.
41007037	Egavo i 'iseni nuadi i voganidi bwaikina, i vo, Nani i 'i'idewadiga 'atumai'avadi. 'Eba nuavogana wata 'eba nua'ewa i 'i'idewadi siwe wata tomotoga tanigadi i kia'inidi i nogaya wata meadi i kiavetonovidi i welava.” S32 Mak 5:23
41008001	-
41008002	Tomogo i 'ive'atumaia i 'a'avana, kebu 'aiata fuediga tamu 'aiata 'waineye, wata 'aila'a bwaikina i va'auta. 'Adi'adi kebu, begaidi Iesu yana tovetutuyamavo i goledi i nagoi 'waineye i vonedi i vo, Tomotoga de'e faifaidi a nuavita fai 'akonadi 'aiata 'aitonu taiadi ta miamiani siwe 'ani'ani kebu tamu faifaidiga bega i na 'ani.
41008003	'Ai'edi ma 'adi lase a na vetunedi yadi 'atamane bola 'edeye laseyega i na mwea fai 'ifwaidi 'ani'ieyega i maia.”
41008004	Yana tovetutuyamavo i vo, De'e kebu tomotoginaga, kebu tamu aitoi 'ana fata 'ani'ani i na veluagai bega 'aila'a de'e ta na ve'anidi.”
41008005	Iesu yana tovetutuyamavo i velutoliedi i vo, 'Aivia 'ani'ani 'waimie?” I vo, 'Ani'ani mwadodoudi 7 'waimeye.”
41008006	'Aila'a i vonedi fwayefwayeye i vemiamiabui. Mulieta 'ani'aninidi 7 i 'ewadi, i vekaiwa Yaubada 'waineye, i 'a'avana i 'ivividi bega yana tovetutuyamavo i veledi 'aila'a i veutadi.
41008007	Wata 'adi igana siaidi 'ifwaidi faifaidi Iesu i vekaiwa i 'a'avana yana tovetutuyamavo i veledi wata bani'odi tomotoga i veutadi.
41008008	Matatabudi i 'ani, 'adi fata. To'aninidi iaveta tulai'avadi i lu'iawawadi 'adi 'aila'a bani'odi 4000, we'e vevine tulaidi wata yavayavava matatabuna kebu taiadi i da lu'iawawadiga.
41008009	Tovetutuyamavo tomotoga nikilidi i va'augidi, bayawa 7 i veadagidi. Mulieta Iesu tomotoga i vonedi i nagoi yadi vanuge.
41008010	We'e Iesu ma yana tovetutuyamavo i dodoga wakeye i nagoi 'awalawa Dalimanuda 'waineye. S9-10 Mak 6:44
41008011	Diu totafalolo 'ifwaidi Falisi i maia Iesu 'waineye taiadi i ve'ikwayekwayega. Nuanuadi i na silubuya i vo, Tamu 'eba 'isa toketokena 'u na 'idewai bani'odi Yaubada 'aisena 'ana fata i na 'idewai, bega 'a na 'asetai mogitana taunina i vetunemu.”
41008012	Iesu i veyawaitunatunagi i 'a'avana i vo, 'Omi tutuya de'e 'ana tomotoga, awale nuanuami 'eba nuavogana wata 'eba nua'ewa a na 'idewai? A vona mogitana kebu tamu 'eba 'isa a na vevemi.”
41008013	Bega i 'iawedi i dodoga wakeye yana tovetutuyamavo taiadi i damana lavu vi'ainega. S11 Mad 12:38 Ion 6:30
41008014	Tovetutuyamavo nuadi i fani kebu tamu 'ani'ani i da 'ewai, beledi 'aitamogana wakeye.
41008015	Iesu vona-awatabaiega i velu'ase'asedi bega tomotoga sakoidi yadi sauluva kebu i na damana 'waidie. I vo, 'Wa na 'isave'avinimi totafalolo Falisi yadi isita wata Kini Elodi yana isita i na nunago i na vedamanimi.”
41008016	'Aise'avadi i veifufu i vo, Isita beledi 'ana 'eba 'ivebwaika, bani'odi i voneyediga fai 'ida beledi kebu ta da 'ewadiga.”
41008017	Yadi vonanina Iesu 'akonadi i 'asetai faifainanina i vo, Awale 'wa ve'ivonavona 'ani'ani kebu ta da 'ewadiga faifaina? We'e nuami tabodadi. Voke yami nuanua bola kebu i da magetaiga wata kebu 'wa da 'asetai.
41008018	Ma matami siwe kebu 'wa da 'iseni wata ma tanigami siwe kebu 'wa da nogai. Yau ma yaku toketokena we'e voke nuami i fani.”
41008019	Tutuyanina 'ani'ani 5 a 'ivividi tomotoga 5000 faifaidi, nikila 'wa va'augidiga 'aivia bayawa 'wa veadagidi?” I vo, 12.”
41008020	Wata i vo, 'Ani'ani 7 a 'ivividi tomotoga 4000 faifaidi, 'aivia bayawa 'wa veadagidi nikilayega?” Tovetutuyamavo i vo, 7.”
41008021	Iesu i vo, Voke bola kebu 'wa da 'asetaiga. We'e 'omi 'wa nuaniga, igodina yau nuafouku i da veveviga fai kebu 'ada'adaga.” S15 Luk 12:1 S17 Mak 6:52 S19 Mak 6:41-44 S20 Mak 8:6-9
41008022	Iesu ma yana tovetutuyamavo i maia Bedasaida 'waineye tomotoga tamu tomatasako i mieni Iesu 'waineye, i velu'ui 'waineye nuanuadi i na 'abitonovi bega i na ve'atumai.
41008023	Iesu tomogo nimaneye i 'abi 'atamanayega i naweni tulineye. Mulieta Iesu tomogo matana i kiwalidi i 'a'avana nimana i yatoi tomogoneye i voneni i vo, 'Amu fata ava'ai 'u na 'isedi?”
41008024	Tomogo 'isanago i vona i vo, 'Aku fata tomotoga a 'ise'isedi, siwe 'adi 'isa 'wa da vo welavi i da yabayaba.”
41008025	Iesu nimana i yato-vaitugani tomogonina mataneye nika matana i ve'atumai i 'isadewa.
41008026	Iesu i voneni bega i na nago yana vanuge wata i vo, Kebu 'u na lu'ivona 'atamane.”
41008027	Mulieta Iesu ma yana tovetutuyamavo i tauya i nagoi 'awalawa Sisalia Filifai. I nunagoi 'edeye i velutoliedi i vo, 'Wa da nogaiga tomotoga yadi nuanua yau aitoi?”
41008028	Tovetutuyamavo i vo, Tomotoga 'ifwaidi i vonaga 'omu Ioni Tobafitaiso wafayega i mai, 'ifwaidi i vonaga 'omu Ilaitia abamega i obuma, we'e 'ifwaidi i vonaga 'omu tamu Yaubada yana tolu'ivona i tovoi-vaitugana.”
41008029	Iesu i vonedi i vo, We'e 'omi, 'wa da nuani yau aitoi?” Fita i vo, 'Omu Keliso, Yaubada 'ana Venua'ivina.”
41008030	Bega Iesu yana tovetutuyamavo i vonedi i vo, Kebu tamu aitoi 'waineye 'wa na lu'ivonaga yau Keliso, Yaubada 'ana Venua'ivina.” S29 Ion 6:69
41008031	Iesu i veve yana tovetutuyamavo 'waidie i vo, Yau a vetomotogaotoga i lubwaineku veviga fuedi a na veluagadi. Me Diu yadi to'edakumetavo 'au'auveadi, tovelomu 'adi to'edakumetavo wata ve'etoboda 'adi tovevo i na vedumwe'ai'aieku mulieta i na veimea a na wafa, 'aiata 'ana vetonu 'waineye wata a na yawasa-vaitugana.”
41008032	De'e bani'odi Iesu i voneyediga i vonaotoga. Fita Iesu i voneni i vaganago 'aisedie, i toke i talabodebodeni i vo, Kebu bani'odi taunimu 'u na faliwafewafemu.”
41008033	Iesu i sivilai yana tovetutuyamavo i 'isedi bega Fita i talabodeni i vo, 'U vaganago, yamu nuanuananina Seitani yana nuanua. Bani'odi tomia fwayafwaya yadi nuanua, kebu Yaubada 'wainega.”
41008034	Mulieta Iesu 'aila'a wata yana tovetutuyamavo i goledi i nagoi 'waineye i vonedi i vo, 'Ai'edi aitoi nuanuana mogitana i na mai 'waikuye taiadi 'a na nagoga, nagami taunina yana nuanua i na bailedi. Fai i na vematayakeyakeku veviga bwaikina i na veluagai yau bani'odi a na veluagai. Voke i na wafa faifaiku yau bani'odi a na wafa 'ai lagalagana 'waineye.
41008035	'Ai'edi aitoi yana mia 'ana 'atumaina i na ve'o'oleni, kebu nuanuana yawaina i na tauyeni faifaiku, taunina i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku wata Valaku 'Atumaina faifaina, mia 'atumaina wata miamia-vagaina i na veluagai.
41008036	'Ai'edi tamu aitoi fwayafwaya matatabuna 'ana kukua i na 'ewadi mulieta yawaina i na 'a'ava, ava'ai 'ana 'atumaina?
41008037	Kebu 'ana fata tamu nani 'wainega yawaina i na kimwanei.
41008038	'Asiau tomotoganidi yadi sauluva sakoidi, wata Yaubada i vedumwe'ai'aieni. We'e 'ai'edi aitoi yau faifaiku wata Valaku 'ana lu'ivona faifaina i na bunumayaga, yau a vetomotogaotoga bola a na vila-vaitugana, wata a na bunumayageni. Yaku vila-vaitugana 'waineye, anelose magemagetadi taiadi 'a na maia, Tamaku yana mageta mataududulina nageneye.
41009001	Wata Iesu i vo, A vona mogitana 'waimie, 'ifwaimi bola ma yawaimi 'wa na miamia nagami Yaubada yana veimea toketokena tomotoga 'waidie 'wa na 'iseni mulieta 'wa na wafa.” S38 Mad 10:33
41009002	'Aiata 6 i 'a'ava mulieta Iesu i vonedi Fita, Iemesa, wata Ioni i 'edakumesedi, 'aise'avadi i laka 'oya bwaikineye. I miamiani nika tovetutuyamavo matadie Iesu 'ana 'isa i vetuli.
41009003	'Ana kaleko 'adi lau'avu mataududulina, kebu tamu aitoi fwayefwayeye 'ana fata bani'odi i na 'ilekoediga.
41009004	I 'ise'iseni nika tomotoga 'adi 'ailuga i souyedi Iesu taiadi i veveifufu. Tomotoganidi abamega i obuma, Mosese wata Ilaitia, taunidi basenadiotoga Yaubada yana tolu'ivonavo.
41009005	Nika Fita i vona-matayo'o Iesu 'waineye i vo, Tove, 'ima taiadi ta maia i lubwaineni. Lau'weta 'aitonu 'a na 'idewadi, tamu 'omu faifaimu, tamu Ilaitia faifaina wata tamu Mosese faifaina.”
41009006	Fita kebu 'ana fata ava'ai i na voneyeni fai ma enavo i kololo bwaikina.
41009007	Waowa i mai i tavunidi bona i souyeni waowayega i vona i vo, De'e Natuku nuafouku, ava'ai i na voneyeniga, bonana 'wa na nogai.”
41009008	I vona'a'ava nika tovetutuyamavo i 'isadaba kebu tamu aitoi i da 'iseni, Iesu 'aise'avana.
41009009	'Oyayega i obuobuma i velu'ase'asedi i vo, Ava'ai 'wa 'isediga, kebu tamu aitoi 'wa na voneniga, nagami yau a vetomotogaotoga wafayega a na yawasa-vaitugana, mulieta 'wa na lu'ivona.”
41009010	I talabodedi, kebu i da lu'ivona, siwe 'aise'avadi i veifufu i vo, Yawasa-vaitugana wafayega ava'ai?”
41009011	Mulieta yana tovetutuyamavo i velutolieni i vo, Awale ve'etoboda 'adi tovevo i vonaga i vo, Ilaitia nagami Yaubada 'wainega i na mai, mulieta Yaubada 'ana Venua'ivina i na souyeni?”
41009012	Iesu yadi vona i tutuli i vo, Ilaitia mogitana nagami i na mai Yaubada 'wainega, nani matatabuna i na 'ivenonogidi, we'e 'wa nuanuani Yaubada yana tolu'ivona basenadiotoga i kilumi yau a vetomotogaotoga faifaiku? I kilumi veviga bwaikina a na veluagai wata tomotoga i na vedumwe'ai'aieku.
41009013	Siwe a na vonemi, Ilaitia tutulina 'akonadi i mai siwe tomotoga kebu i da 'isa'inanaiga, begaidi vitanidi nuanuadi i na veleniga mogitana i veleni, bani'odi basenadiotoga Yaubada yana tolu'ivona i kilumi.” S2 Mak 5:37 S7 Mad 3:17,2 Fit 1:16-18 S12 Mal 4:5 Ais 53:3
41009014	Tutuyanina Iesu ma enavo i viladi 'oyayega 'ifwaidi tovetutuyamavo i 'isedi i veve'ikwayekwayega ve'etoboda 'adi tovevo taiadi, we'e 'aila'a bwaikina i tovififinedi.
41009015	'Aila'anidi Iesu i 'iseni nuadi i voganidi bega i lilide i nagoi nuanuadi taiadi i na veluaga.
41009016	Iesu i velutoliedi i vo, Ava'ai faifaina 'wa veve'ikwayekwayega?”
41009017	Tamu tomogo 'aila'a nagediega i vo, Tove, natuku a mieni fai yaiaina i agei kebu 'ana fata i na welava.
41009018	Tutuyanina yaiaina i vevekadia i tawetaweni i obuobu tanotanoge, 'awanega buobuo, nigona i lovelovenedi wata tomogona i tototola. Yamu tovetutuyamavo a vonedi a vo, 'Wa da 'ive'atumaia,” siwe kebu 'adi fataga.”
41009019	Iesu tomotoga i vonedi i vo, Awale 'omi tomotoganimi Yaubada yana toketokena kebu 'wa da vetumaganeniga? Tutuya manamanawena taiadi ta miamia wata a totokemaigeku bwaikina siwe kebu 'wa da vetumaganeku mogitana. Kwamananina 'wa mieni ta na 'iseni.”
41009020	Kwamana Iesu 'waineye i mieni, siwe tutuyanina yaiaina Iesu i 'iseni kwamana i vekadia i be'u i lui'oi'o'o 'awana buobuo i tubodai.
41009021	Bega Iesu kwamana tamana i velutolieni i vo, Ava'ai tutuyaga de'e i souyeni 'waineye?” Tamana i vo, Basenadi siaineye.
41009022	Yaiaina tutuya fuedi i vevekadia i be'ube'u 'ai-'ala'alase wata ufeye, igodi nuanuana kwamana i na 'ivewafai. 'Ai'edi 'amu fata 'u da 'isanuakalikaliema bega 'u da 'ivaisema.”
41009023	Iesu i vo, Awale 'u vo, 'Ai'edi 'amu fata?” We'e egavo Yaubada i na vetumaganeni nani matatabuna safailidi 'waidie.
41009024	Kwamana tamana i vo, Yau wata ma yaku vetumagana, siwe nuanuaku 'u na 'imoso'i.”
41009025	Iesu i 'isedi tomotoga fuedi i lilide i mimaia, yaiaina sakoina i ta'ali i vo, 'Omu kwamana 'awana 'u 'ibodai wata tanigana 'u 'ive'uluya a na vonemu. 'U 'awa'a'imu kebu wata 'u na age-vaitugani.”
41009026	Yaiaina i vebwaubwau wata kwamana i vekadia i tufa'o'oga nika i 'awa'a'ia. Kwamananina 'ana 'isa 'wa da vo i da wafa, fuedi i vo, Yawaina i 'a'ava.”
41009027	Siwe Iesu kwamana nimaneye i 'abi i sivetovoia nika i tovoi.
41009028	Mulieta i nagoi vanuge, 'aisedie yana tovetutuyamavo i velutolieni i vo, Awale 'ima 'a vona yaiaina kebu i da 'awa'a'iaga?”
41009029	Iesu i vo, Nagami Yaubada 'waineye 'wa na velu'ui mulieta 'wa na vona 'ana fata yaiaina de'e bani'odi i na 'awa'a'ia, kebu tamu wata ava'ai 'wainega. S23 Mak 11:23 S24 Luk 17:5
41009030	-
41009031	Kwamana bei i 'ive'atumaiaga 'atamananina i 'iaweni i nagoi 'awalawa Galili 'waineamo. Iesu yana nago kebu nuanuana tamu aitoi i na 'asetai, fai i veve yana tovetutuyamavo 'waidie. I vonedi i vo, Yau a vetomotogaotoga tamu tomogo i na 'etogiluveku, bega mali tomotoga i na luvewafaku, mulieta 'aiata 'ana vetonu 'waineye a na yawasa-vaitugana.”
41009032	Vonanina Iesu i voneyeniga enavo kebu i da 'asetaiga, siwe i kololo kebu nuanuadi i na velutolieni. S31 Mak 8:31 S32 Luk 18:34
41009033	Tutuyanina Iesu ma yana tovetutuyamavo i maia Kafaneomi, vanuge i luku i vonedi i vo, 'Edeye ava'ai faifaina 'wa ve'ikwayekwayega?”
41009034	Siwe kebu nuanuadi i na lu'ivona fai i bunumayaga, we'e yadi ve'ikwayekwayeganina i vo, 'Waidega aitoi bwaikaotogina?”
41009035	Iesu i miabui mulieta yana tovetutuyamavo i goledi i nagoi 'waineye i vonedi i vo, 'Ai'edi aitoi nuanuana i na vebwaika, nagami i na vekwamana bega tomotoga i na folovedi.”
41009036	-
41009037	Mulieta Iesu tamu kwamana i mieni 'waidie i olia bega i vonedi i vo, 'Ai'edi aitoi ma yana nuakalikali tamu kwamana de'e bani'odi i na 'ivaiseni faifaiku siwe 'asa'aiana yau i 'ivaiseku. Wata 'ai'edi aitoi ma yana nuakalikali i na 'ivaiseku, siwe 'asa'aiana Yaubada taunina 'aku tovetune i 'ivaiseni. S35 Mak 10:43-44 Luk 22:24 S36-37 Ion 13:20
41009038	Ioni Iesu i voneni i vo, Tove, 'a 'iseni tamu tomogo 'amu wagavayega i vonavona yaiaina i 'a'awa'a'idi, 'a talabodeni fai taunina kebu 'ada 'aila'a.”
41009039	Iesu i vo, Kebu 'wa na talabodeniga, aitoi 'aku wagavayega 'eba nuavogana wata 'eba nua'ewa i na 'i'idewadiga mulieta kebu i na awavesakoyeku.
41009040	'Ai'edi aitoi kebu i na vedumwe'ai'aiedaga, ma fueda ta folofolova.
41009041	'Ai'edi aitoi 'aku wagavayega ufa i na velemi 'wa na yemu fai 'omi yau Keliso yana tomotoga, a vona mogitana yana 'aivaitanina 'ana tutula bola i na veluagai Yaubada 'wainega.” S38 Num 11:27-29 S40 Luk 11:23
41009042	Wata Iesu i vonedi i vo, 'Ai'edi aitoi i na vetumaganeku de'e kwamana bani'odi siwe tamu tomogo i na vetalaimimili i na sakonaga, bola tomogonina veviga bwaikaotogina i na veluagai Yaubada 'wainega. Siwe nagami tomogonina kebu i da vetalaimimilaga, bei tomotoga 'ifwaidi kileu vitana i da yogona-matayo'oi 'odoneye i da taweni malaveseye, veviga siaina i da veluagai. I da wafa-matayo'oga i lubwaineni nika kebu i da vetalaimimilaga wata kebu veviga bwaikaotogina i da veluagai Yaubada 'wainega.
41009043	'Ai'edi nimamu tamu sai'afoga i da kiavebe'umu 'u da sakona, 'u boboi 'u taweni. 'U na boboiga veviga sai'afo nika kebu 'u na sakonaga, mulieta nima'ea'eamu 'u na luku Yaubada 'waineye 'u na mia-vagata. We'e 'ai'edi kebu 'u na boboiga, nimamu 'ailugana 'waidiega 'u na sakosakona, mulieta 'u na wafa 'u na luku 'ai-'ala'alase kebu yana 'weuga 'waineye.
41009044	Bei mwatamwata tomogomu i na 'e'etokudai, we'e 'ai-'ala'alatanina kebu i na 'weuga.
41009045	'Ai'edi 'agemu tamu sai'afoga i da kiavebe'umu 'u da sakona, 'u boboi 'u taweni. 'U na boboiga veviga sai'afo nika kebu 'u na sakonaga, mulieta 'age'ea'eamu 'u na luku Yaubada 'waineye 'u na mia-vagata. We'e 'ai'edi kebu 'u na boboiga, 'agemu 'ailugana 'waidiega 'u na sakosakona, mulieta 'u na wafa i na tawemu 'u na obu 'ai-'ala'alase.
41009046	Bei mwatamwata tomogomu i na 'e'etokudai, we'e 'ai-'ala'alatanina kebu i na 'weuga.
41009047	'Ai'edi matamu vi'aina sai'afoga i da kiavebe'umu 'u da sakona, 'u kiamwanuya 'u taweni. 'U na kiamwanuyaga veviga sai'afo, nika kebu 'u na sakonaga, mulieta 'amu fata 'aitamoganega 'u na luku Yaubada yana 'Eba Veimea nageneye. We'e 'ai'edi kebu 'u na kiamwanuyaga, matamu 'ailugana 'waidiega 'u na sakosakonaga mulieta 'u na wafa i na tawemu 'u na obu 'ai-'ala'alase.
41009048	Bei mwatamwata tomogomu i na 'e'etokudai, we'e 'ai-'ala'alatanina kebu i na 'weuga.
41009049	Wata Iesu i vona-awatabaiedi i vo, Yaubada tomotoga matatabumi i na silubumi 'ai-'ala'alainega bega 'wa na vetoketoke bani'odi eyaga 'ani'ani i 'ive'iwani.
41009050	Eyaga nani 'atumaina, siwe 'ai'edi i na ve'ulaufa kebu 'ana fata i na vegola-vaitugana. 'Ani'ani ta na vetagovi eyaga taiadi i na 'ive'iwani. Wata 'omi bani'odi, yami sauluva 'waidiega tosakona 'wa na 'ive'atumaidi wata ma fuemie 'wa na veiana.” S50 Luk 14:34 Kolos 4:6,1 Tes 5:13
41010001	'Atamana Kafaneomiega Iesu ma enavo i tovoi i nagoi 'awalawa Iudia 'waineye i damana Iolidani no'o bega. Wata 'aila'a bei i maia Iesu 'waineye i ve 'waidie, bani'odi tutuya fuedi i veve.
41010002	Diu totafalolo Falisi 'ifwaidi nuanuadi tomotoga i na nuasako Iesu 'waineye bega i maia 'aila'a matadie i velutolieni i vo, Tomogo i lubwaineni yana vavine i na vesa'ilidi 'alo kebu?”
41010003	Iesu yadi velutoli i tutuli i vo, Basenadiotoga Mosese bani'odi i voneyedi bega vonanina i kilumi sa'ila faifaina?”
41010004	Falisi i vo, Mosese i tauyeda tamu lubulubu 'waineye sa'ila vonana ta na kilumi vavine ta na veledi ta na vo, 'Omi 'akonadi 'wa 'a'ava 'waikuyega.”
41010005	Iesu i vonedi i vo, Mosese bani'odi i kilumiga fai sauluva 'atumaina 'wa baila.
41010006	We'e tutuya 'eba velamu 'waineye Yaubada tomotoga i 'idewadi, Iavetana wata vevinena.
41010007	-
41010008	Faifainanina 'ai'edi tomogo i na nagiga, 'akonadi i 'awa'idia tamana wata inana 'waidiega, yana vavine taiadi i luvetubama. 'Adi 'ailuga siwe 'wa da vo tomotoga 'aitamogana.” Kebu 'ana fata ta na vo, 'Adi 'ailuga,” fai taiadi i luvetubamaga ta na vo, 'Aitamogana.”
41010009	Bega Yaubada 'akonadi i luvetubamidiga, kebu 'ana fata mali tomotoga 'alo taunidi i na vemia'idiedi.”
41010010	Mulieta Iesu ma yana tovetutuyamavo i nagoi vanuge i velutolieni sa'ila faifaina.
41010011	Iesu i vonedi i vo, Tomogo yana vavine i na vesa'ilidi wata mali vavine i na nagidi, 'akonadi i sakona Yaubada mataneye, wata vavinenidi bunumayaga bwaikina i 'ewai.
41010012	We'e 'ai'edi vavine yadi lamoga i na sa'ileni, tamu tomogo i na nagia i sakona Yaubada mataneye.” S4 VeL 24:1 S6 Nag 1:27 S7-8 Nag 2:22-24 Efe 5:31 S11,1 Kol 7:10-11
41010013	-
41010014	Tomotoga 'ifwaidi yavayavava i mimaiedi bega Iesu i na 'abitonovidi i na vona-nuakalikaliedi, siwe tovetutuyamavo i talabodebodedi. Iesu i 'isedi i nuasako, bega i vonedi i vo, Kwakwama 'wa bailedi i na maia 'waikuye, fai egavo taunidi tonuaobu yavayavava de'e bani'odi 'adi fata taunidi i na tauyedi bega Yaubada i na veveimeyedi.”
41010015	A vona mogitana 'waimie, aitoi Yaubada i na vetumaganeni bani'odi de'e yavayavavanidi i vetumaganeku, Yaubada i na veimeyeni yana 'Aila'a nageneye, we'e 'ai'edi kebu, kebu 'adi fata i na luku.”
41010016	Bega kwakwama i olidi nimana i yatoi 'aitamogana 'aitamogana 'waidie i vona-nuakalikaliedi. S14-15 Mad 18:2-3
41010017	Iesu vanuga i 'iaweni i nunago 'edeye tamu tomogo i mai ma yana ve'ililibu 'agena i vetufano'uyedi mataneye i velutolieni i vo, Tove 'atumaimu, nuanuaku a na 'asetai ava'ai a na 'idewai bega mia 'atumaina wata miamia-vagaina a na veluagai?
41010018	Iesu i vo, Awale 'u awave'atumaieku? Kebu tamu aitoi 'atumainaga, Yaubada 'aiseotogina 'atumaina.
41010019	Ve'etoboda 'akonadi 'u 'asetadi basenadi Yaubada Mosese i veleni faifaida, kebu 'u na luvewafaga, kebu mali tomogo yana vavine 'u na luobuyedi, kebu 'u na vainagoga, kebu 'u na vekali tamu tomogo yana sauluva faifaina, kebu 'u na 'ewa-maimaiga, tamamu wata inamu 'u na ve'ililibuyedi.”
41010020	Tomogo i vo, Tove basenadi siaikuyega ve'etobodanidi a ve'ililibuyedi.”
41010021	Iesu tomogo i 'iseni i nuakalikalieni i voneni i vo, 'Waimuye nani 'aitamogana kebu 'u da 'idewaiga. 'U na nago yamu kukua wata nani matatabuna 'waimuye 'u na vekimwaneyedi, tutulidi 'u na 'ewadi bega egavo i vewekowekomaga 'u na 'ivaisedi nika 'akonadi 'u ve'ai'aiwabu abame. 'U na 'anivelenedi i na 'a'avana, mulieta 'u na mai 'u na vetutuyameku.”
41010022	Tomogo i nogai i luvulewa ma yana nuavita i vilai i nago, fai yana 'ai'aiwabu fuedi, nuana i loloi kebu nuanuana i na 'anivelenedi.
41010023	Iesu i sivilai yana tovetutuyamavo i vonedi i vo, To'ai'aiwabu yadi luku vitana Yaubada yana 'Aila'a 'waineye.”
41010024	Iesu yana tovetutuyamavo nuadi i voganidi yana vona faifaidi, wata i vona-vaitugana 'waidie i vo, Ekwavo a na vonemi, taunidi i ve'ai'aiwabu yadi luku Yaubada yana 'Eba Veimea 'waineye vitaotogina.
41010025	Bawe yana luku aima mataneamo vitana, we'e tomotoga 'ai'aiwabudi yadi luku abame vitaotogina.”
41010026	Tovetutuyamavo i venuavogana bwaikina bega 'aise'avadi i vona i vo, Vetuma aitoi 'ana fata Yaubada i na 'ita'ita'ieni bega mia 'atumaina wata miamia-vagaina i na veluagai?”
41010027	Iesu i 'isanago 'waidie i vonedi i vo, Tomotoga tauni'avadi kebu 'adi fata. Yaubada 'aisena 'ana fata i na 'ivaisedi. Wata nani matatabuna Yaubada 'ana fata.”
41010028	Fita Iesu i voneni i vo, Maide, 'ima nani matatabuna 'a bailedi 'a maia 'waimuye 'a vevetutuyamemu.”
41010029	Iesu i vo, A vona mogitana 'waimie, egavo yadi vanuga i 'iawedi faifaiku wata Valaku 'ana lu'ivona faifaina, wata tamadiavo, inadiavo, ediavo, novudiavo, natudiavo wata yadi tanoga i 'iawedi faifaiku, 'awaie naninidi 'adi tutula bwaikaotogina Yaubada i na veledi.
41010030	Tutuya de'e 'waineye wata tutuya mulina 'waineye naninidi 'adi tutula bwaikaotogina i na veluagadi ma 'adi 'imoso'i, bani'odi 100 nani 'aitamogana i baileniga faifaina. Side bani'odi, i na veluagadiga, vanuga fuedi, inadiavo fuedi, enavo fuedi, novunavo, natunavo wata tanoga fuedi. Siwe wata fai i vevetutuyameku veviga bwaikina i na veluagai 'aku tovedumwe'ai'ai 'waidiega, we'e tutuya mulina 'waineye mia 'atumaina wata miamia-vagaina i na veluagai.
41010031	We'e tomotoga fuedi 'asiau i kumetaga, 'awaie i na vemuli, we'e egavo 'asiau i vemuliga, ma'itufa i na kumeta.” S19 Sou 20:12-17 S21 Mak 8:34 S21-22 Mak 4:18-19 S27 Luk 1:37 S28 Mak 1:16-20 Luk 5:28
41010032	I tauya i nunagoi Ielusalema Iesu i 'edakumeta 'aisena, yana tovetutuyamavo mulineye i maia nuadi i voganidi, we'e egavo 'ana toyogo'waila i kololo fai i nuani nani sakoina i na souyeni. Iesu yana tovetutuyamavo i vonedi i nagoi tulidie i kiavemageta ava'ai i na souyedi 'waineye Ielusalema nageneye faifaina.
41010033	I vonedi i vo, Ta na lakaga Ielusalema yau a vetomotogaotoga 'aku gaviavo i na 'etogiluveku tovelomu yadi to'edakumetavo wata ve'etoboda 'adi tovevo 'waidie. Mulieta wafa faifaina i na veimeyeku i na 'a'avana i na 'aniveleneku tomotoga taunidi kebu Diu 'waidie.
41010034	I na sidibidibieku i na kiwaliku wata i na toke i na fitaliku, mulieta i na luvewafaku. 'Aiata 'ana vetonu 'waineye wata a na yawasa-vaitugana.” S32 Mak 8:31, 9:31
41010035	Iemesa wata Ioni, Sebedi natunavo, i maia Iesu 'waineye i voneni i vo, Tove, nuanuama tamu nani 'u na 'idewai faifaima.”
41010036	Iesu i vo, Ava'ai naniga a na 'idewai faifaimi?”
41010037	Iemesa wata Ioni i vo, Nuanuama bola yamu veimea toketokena i na souyeniga, 'u na silakaima bega 'a na miabui lilivamuye, tamu 'amu 'atagiega, tamu 'amu wamayega.”
41010038	Iesu i vona-awatabai 'waidie bola yana veviga wata yana wafa faifaidi i vo, 'Omi kebu 'wa da venua'ivinaga 'wa vevelu'ui 'waikuye. Sai'afoga veviga 'ana vedi a na yemuyeni, we'e 'omi 'ami fata vedinina 'wa na yemuyeni? I na bafitaisoku vevigayega, 'ami fata 'omi wata bani'odi?”
41010039	-
41010040	Iemesa ma taina i vo, 'Ama fata.” Iesu i vonedi i vo, Mogitana 'aku vediega 'wa na yemu wata 'wa na bafitaiso vevigayega yau bani'odi, siwe miabui 'aku 'atagiega wata 'aku wamayega kebu a na 'anivelenediga fai yau kebu yaku 'eba veimea. 'Eba miabuinidi Yaubada i 'idewadi taunidi i venua'ivinediga faifaidi.”
41010041	Ediavo 10 'adi 'ailuga yadi vona i nogai, faifainanina i kamogala 'waidie.
41010042	Begaidi Iesu matatabudi i va'augidi i vonedi i vo, 'Akonadi 'wa 'asetai toveimea bwaikaotogidi wata to'edakumetavo yadi veimea toketokedi 'waidiega tomotoga i veveimeyedi.
41010043	We'e 'omi kebu bani'odi 'wa na munega. 'Ai'edi aitoi nuanuana i na vetomogo-bwaika, nagami i na vetofolova enavo 'waidie bani'odi tamu kwamana.
41010044	We'e 'ai'edi aitoi nuanuana i na veto'edakumeta 'waimie nagami i na vetofolova-maimaiga matatabumi 'waimie.
41010045	Yau a vetomotogaotoga 'wa na vetutuyameku. Yau a maiga, kebu a da vo, Tomotoga 'wa na foloveku,” we'e mogitana a maiga a na vetofolova tomotoga faifaimi, wata yawaiku a na tauyeni tomotoga fuemi a na tuveobumi sakona 'waidiega.” S38 Mak 14:36 S39 Fol 12:2 Ve 1:9 S43 Mak 9:35 S45,1 Tim 2:5-6
41010046	Iesu ma enavo i maia Ieliko, mulieta i tautauya tovetutuyamavo wata 'aila'a bwaikina taiadi. Timio natuna, 'ana wagava Batimio i miamiana 'edeye, taunina tomatasako kebu 'ana fata i na folova, i vevelu'ui mani.
41010047	I nogai Iesu tomogo Nasaledi valana i vegolegole i vo, Iesu 'omu Kini Devida tubuna, 'u da 'isanuakalikalieku.”
41010048	Tomotoga fuedi i talaboda i vo, 'U ve'wada.” Nika i toke i vegolegole i vo, 'Omu Kini Devida tubuna, 'u da 'isanuakalikalieku.”
41010049	Iesu i tovoi i vona i vo, 'Wa goleni i na mai.” Tomatasako i goleni i vo, 'U sosoana, 'u tovoi 'u nago i golegolemu.”
41010050	Yana velu'uva i taweni, i tovoi-matayo'o i nago Iesu 'waineye.
41010051	Iesu i velutolieni i vo, Ava'ai nuanuamu a na 'idewai faifaimu?” Tomatasako i vo, Tove, nuanuaku a da 'isala.”
41010052	Iesu tomatasako i voneni i vo, 'Asa'aiana, fai 'u vetumaganeku 'akonadi 'u ve'atumai, 'u na nago.” I vona'a'ava nika matana i ve'atumai, i 'isadewa, Iesu taiadi i nago. S47 Mad 9:27 S52 Mak 5:34
41011001	'Akonadi sai'afo Ielusalema lilivaneye i le'wai 'atamana 'ailuga 'waidie Bedifegi wata Bedani. Bei 'Oya Olive 'waineye, Iesu tovetutuyamavo 'adi 'ailuga i vonedi bega i na kumeta.
41011002	Wata i vonedi i vo, 'Atamana debanagomiega 'waineye 'wa na nagoi. Tutuyanina 'wa na le'wai 'wa na 'iseni 'aisaya doniki natudi i luifweni i tovotovoi tamu vanuga 'waineye, kebu aitoi kwavuneye i da lakaga. 'Wa na yavuya 'wa na mieni 'waikuye.
41011003	'Ai'edi tamu aitoi i na vo, Awale 'wa 'ewa'ewai?” 'wa na vo, 'Auvea nuanuana, bola wata i na vevila-matayo'oi.”
41011004	-
41011005	Tovetutuyamavo 'adi 'ailuga i nagoi doniki i veluagai vanuga 'awana lilivaneye bei basenadi i luifweni. Tutuyanina i yavuyavuya, 'ifwaidi tomotoga i tovotovoiga i vo, Awale 'wa yavuyavuya?”
41011006	Tovetutuyamavo i vona bani'odi Iesu i vonedi bega doniki i tauyeni.
41011007	Doniki natudi i mieni Iesu 'waineye, 'adi talauma kwavuneye i yatodi Iesu 'ana 'ivi bei i miabui.
41011008	Tomotoga fuedi ma yadi ve'ililibu yana 'eda i 'ivivigavuya 'adi kalekoyega, we'e 'ifwaidi welavi matoutoudi i kinidabadi i ta'ulidi 'edeye.
41011009	Bega fuedi bonadi bwaikinega i vegolegole tokumeta wata tovemuli i vo, Kaiwa, kaiwa, 'Auvea 'ana wagavayega i mimai, Wata ma yana nuakalikali i na vevesauluva 'atumaina 'waineye.
41011010	I na veveimeyeda tubuda Kini Devida yana veimea bani'odi, Yaubada i na vevesauluva 'atumaina yana 'Eba Veimeanina 'waineye. Bega Yaubada tabwaotogineye ta na subisubiai.”
41011011	Iesu i nago Ielusalema i luku vanuga 'eba velu'ui nageneye i vai'ala siwe 'akonadi tutuya i ve'ale'usa fai i lavia bega i souyeni ma yana tovetutuyamavo i maia Bedani, kebu 'ani'ie Ielusalema 'wainega. S9 Same 118:25-26
41011012	I 'atai Bedaniega i viladi i mimai Iesu i lase.
41011013	'Ani'ieyega i 'isanago 'ala'ai i 'iseni bega i nago lilivaneye nuanuana i na 'iseni ma vuagina 'alo kebu. Siwe tutuyanina i mai lilivaneye i 'iseni luku'avana fai kebu mogitana 'ala'ai 'ana tutuya.
41011014	Iesu 'ala'ai 'waineye i vona i vo, 'Asiau wata tutuya i mimai kebu tamu aitoi vuagimu i na 'ani'ania,” we'e yana tovetutuyamavo yana vonanina 'ala'ai 'waineye i nogai. S14 Mak 11:20
41011015	Tutuyanina i le'wai Ielusalema, Iesu i luku vanuga 'eba velu'ui nageneye i 'isedi tokimwane wata tovekimwane, matatabudi i sogiedi i obu. Wata mani tulina tulina 'adi tosivedavedamana yadi talalia i tutuviladi wata bunebune 'eba velomu faifaidi 'adi tosivedavedamana yadi 'eba miabui i tutufelefeledi.
41011016	Kebu tamu aitoi i da tauyeni bega tamu kukua i na lukuveni vanuga 'eba velu'ui 'waineye.
41011017	Iesu yana ve 'waineye i vonedi i vo, Basenadiotoga Yaubada yana Buki 'waineye i kilumi, Yaubada i vo, Yaku vanuga 'ana wagava vanuga 'eba velu'ui tomotoga 'aila'a tulina tulina faifaidi,” siwe 'omi 'wa sivilai, tovainago yadi 'eba giva.”
41011018	Tovelomu 'adi to'edakumetavo wata ve'etoboda 'adi tovevo 'akonadi i nogai i kololo bega 'aise'avadi i veifufu bani'odi i na munega Iesu i na luvewafai. I kolologa fai tomotoga matatabudi nuanuadi Iesu we'e yana ve faifaina nuadi i voganidi.
41011019	'Akonadi inala i simwanuya, bega Iesu ma yana tovetutuyamavo Ielusalema i 'iaweni i viladi i nagoi Bedani. S17 Ais 56:7 S18 Mak 14:1
41011020	'Awa'awaie Iesu ma enavo i nunagoi i 'iseni 'ala'ai matatabuna i 'awagi'ai.
41011021	Fita nuana i 'anita'ia bega Iesu i voneni i vo, Tove, 'ala'ai 'u voneniga 'akonadi matatabuna i 'awagi'ai.”
41011022	-
41011023	Iesu yana tovetutuyamavo i vonedi i vo, A vona mogitana, 'ai'edi tamu tomotoga ma yana vetumagana Yaubada 'waineye, 'ana fata de'e 'Oya Olive i na voneni i na obu eyage. 'Ai'edi kebu ma yana venuanaluga, i na vona ma yana vetumagana, naninina faifaina i vonaga i na souyeni.
41011024	Faifainanina a na vonemi 'wa na velu'uiga Yaubada 'waineye 'wa na voneni ava'ai nuanuami. 'Ai'edi 'wa na vetumagana naninina nuanuami 'akonadi 'wa veluagaiga, mogitana Yaubada i na velemi.
41011025	Tutuyanina 'wa na vevelu'ui, 'ai'edi ma yami nuasako tamu tomogo 'waineye, nagami 'wa nuatavuni, bega Tamada abame yami sakona i na nuatavunidi.
41011026	We'e kebu 'wa na nuatavuniga, wata Tamada abame yami sakona kebu i na nuatavunidi.” S20 Mak 11:14 S23 Luk 17:6 S24 Mad 7:7 Ion 14:13-14 S25 Mad 6:14-15
41011027	-
41011028	Wata i viladi i maia Ielusalema. Tutuyanina Iesu i nunago vanuga 'eba velu'ui nageneamo, tovelomu 'adi to'edakumetavo, ve'etoboda 'adi tovevo wata to'edakumeta 'au'auveadi i maia Iesu 'waineye i velutolieni i vo, Nuanuama 'a na 'asetai aitoi i vetunemu bega naninidi 'u 'i'idewadi, 'alo aitoi veimea i velemu?”
41011029	Iesu i vo, Nuanuaku tamu velutoli a na velemi, 'ai'edi yaku velutoli 'wa na tutuliga, a na vonemi aitoi veimea i veleku bega nani de'e a 'i'idewadi.
41011030	'Wa na voneku Ioni Tobafitaiso aitoi veimea i veleni bega tomotoga i bafitaisodi? Yaubada 'alo tomotoga?”
41011031	To'edakumetanidi 'aise'avadi i veifufu i vo, Bani'odi ta na voneyedi? 'Ai'edi ta na vo, Yaubada veimea Ioni i veleni,” 'ako i na vo, Vetuma awale kebu Ioni yana vona 'wa da vetumaganeni?”
41011032	Wata kebu 'ada fata ta na vo, Tomotoga veimea Ioni i veleni.” To'edakumetavonidi 'aila'a i kololoyedi, kebu nuanuadi Ioni i na awaobuobuyeni fai 'aila'a matatabudi i ve'awamogitana Ioni Yaubada yana Vona 'ana tolu'ivona.
41011033	Begaidi yadi tutula Iesu 'waineye i vo, Kebu 'a da 'asetaiga.” Iesu i vo, Vetuma kebu a na vonemiga aitoi veimea i veleku bega nani de'e a 'i'idewadi.” S28 Ion 2:18 S32 Mad 21:46
41012001	Mulieta Iesu i vona-awatabai 'waidie i vo, Tamu tomogo kalefa talagina i yatoi wata i kalieni. Vuagina 'ana 'eba vatanitani i 'idewai kileuyega, wata kileu i didigi tabwaneye 'eba 'atu'ai i yogoni. I 'a'avana, tofolovavo i vonedi i na 'isave'avini, we'e i tauya i nago mali 'awalaweye.
41012002	Kalefa yana kumaga 'ana tutuya i le'wa, tonibakula tamu yana tofolova i voneni i nago yana bakula 'ana to'isave'avinavo 'waidie, vuaga 'ifwaidi i na miedi faifaina.
41012003	To'isave'avinanidi tofolova i 'ive'avini i nikei i vevilai nima'ava'avana.
41012004	Mulieta wata tamu tofolova i vetunei. Tofolovanina 'unu'ununeye i 'aitalaga wata i 'ivekokovaotogi.
41012005	Wata tamu i vetuneiga i luvewafaotogi. Wata fuedi i vetunedi, 'ifwaidi i nikedimo we'e 'ifwaidi i luvewafadi.
41012006	'Aitamogana i miamia bega 'eba ve'a'avaotoga i vetunei taunina natuna nuafouna i vo, De'e natuku i na ve'ililibuyeni.”
41012007	Siwe to'isave'avinanidi i 'iseni i mimai 'aise'avadi i veifufu i vo, No'o tonibakula natuna, bola nani matatabuna i na 'ewadi i na veimeyedi. 'Wa maia ta na luvewafai bega naninidi ta na 'ewadi.”
41012008	I 'ive'avini, i luvewafai i taweni kalimulie.”
41012009	Mulieta Iesu me Diu to'edakumeta i velutoliedi i vo, Tonibakula, yana to'isave'avinavo bani'odi i na munegidi? I na vilai to'isave'avinanidi matatabudi i na leodi mulieta tomotoga 'ifwaidi i na vonedi i na veto'isave'avina.”
41012010	Mulieta Iesu tamu vona-vagata Yaubada yana Buki 'wainega i voneyeni 'waidie to'edakumetanidi i na baileniga faifaina. I vo, 'Omi 'wa da vo de'e vonanina kebu 'wa da lu'iawawaiga i vo, To'aiyogona folova tamu i 'iseni siwe i baileni. Folovanina taunina 'unututu.
41012011	Yada 'Auvea folovanina i vetovoi-vaitugani, 'Ana 'isa 'waideye 'eba nua'ewa.”
41012012	Me Diu yadi to'edakumetavo i 'asetai Iesu i vona-awatabaiedi taunidi bani'odi to'aiyogonanidi wata to'isave'avinavo sakoidi, igodi i da 'ive'avini, siwe kebu 'adi fata fai 'aila'a nuanuadi Iesu begaidi i kololo i baileni. S8 Ibu 13:12 S10-11 Same 118:22-23,1 Fit 2:6-8
41012013	Mulieta me Diu yadi to'edakumetavo Diu totafalolo Falisi wata 'ifwaidi Kini Elodi 'ana 'aila'avo i vetunedi i nagoi Iesu 'waineye nuanuadi i na velutolieni bonana na nogai, 'ai'edi i na vekali 'adi fata i na 'ive'avini.
41012014	I maia Iesu i voneni i vo, Tove, yamu sauluva tonovidi, kebu 'u da vevekaliga. 'A 'asetamu tomotoga toketokedi kebu 'u da kololoyediga 'u lulumatanidi we'e tomotoga sakoidi kebu 'u da vivieyediga, siwe 'u veve mogitana Yaubada yana nuanua tomotoga 'waimeye.
41012015	'U da nuani, i lubwaineda 'ida me Diu ta na takesi Loma yadi toveimea bwaikina Sisa 'waineye 'alo kebu? Nuanuama 'a na 'asetai.” Iesu yadi bavuseba 'akonadi i 'asetai begaidi i vonedi i vo, 'Omi tovekali, igodi 'wa sisiloloku. Maninina 'wainega ta yatoyato takesi, 'wa na mieni ta na 'iseni.”
41012016	Maninina i mieni i 'iseni i velutoliedi i vo, De'e mani 'waineye, aitoi 'anununa wata 'ana wagava?” I vo, Sisa.”
41012017	Bega Iesu i vonedi i vo, Vetuma 'ai'edi ava'ai Sisa faifaina, 'wa na 'aniveleneni 'waineye, we'e ava'ai Yaubada faifaina, 'wa na 'aniveleneni 'waineye.” Iesu yana vona i nogai, nuadi i voganidi. S17 Lom 13:7
41012018	'Ifwaidi Diu totafalolo 'adi wagava Sadusi i maia Iesu 'waineye, taunidi tovona igodina towafa kebu i na yawasa-vaitugana.
41012019	Tomotoganidi Iesu i velutolieni i vo, Tove, basenadiotoga Mosese yada veimea i kilumi i vo, 'Ai'edi tamu tomogo i na wafaga siwe kebu natunavoga, 'wabulina taina i na nagidi bega kwakwama i na vetubugidi tatana 'ana wagava wata 'ana wauma faifaidi.”
41012020	We'e tamu tomogo ma tainavo 'adi 'aila'a 7, tulaiotogina i nagi kebu tamu natunaga i wafa.
41012021	-
41012022	'Wabula yadi bwa i nagia, kebu tamu natuna wata i wafa. 'Adi vetonu yadi bwa i nagidi, i nagoga taidiavo matatabudi 'wabulanidi taiadi i nagi. Mulieta 'eba ve'a'ava 'waineye vavine yawaidi i 'a'ava.
41012023	'Omi 'wa vonaga 'awaie towafa matatabudi i na yawasa-vaitugana, 'aiatanina 'waineye aitoi mogitana yana vavine fai matatabudi taiadi i nagi?”
41012024	Iesu yadi velutoli i tutuli i vo, 'Omi 'wa vekali mogitana fai Yaubada yana Buki wata yana toketokena 'wa bavuyedi.
41012025	Tutuyanina towafa i na yawasa-vaitugana nagi kebu, yadi sauluva bani'odi anelose abame.
41012026	'Omi yami vona 'ana nogaya 'wa vo, Towafa kebu i na tovoi-vaitugana,” siwe a na vonemi. 'Ai'edi Mosese 'ana kilukiluma 'wa da lu'iawawa-dewai 'wa da 'iseni Yaubada i vonavona 'waimie yawasa-vaitugana faifaina. Yaubada i veifufu Mosese 'waineye 'ai-'ala'alata 'wainega. I vo, Yau Ebelamo, Aisake, wata Iakobo yadi Yaubada.”
41012027	De'e bani'odi Yaubada i voneyediga fai tomotoganidi basenadiotoga i wafa siwe 'asiau ma yawaidi taiadi i miamiani. Begaidi egavo 'akonadi i wafaga 'asiau ma yawaidi i miamiani, kebu tamu aitoi wafawafanaga Yaubada mataneye. 'Omi 'wa vekaliotoga.” S18 Fol 23:8 S19 VeL 25:5 S26 Sou 3:2-6
41012028	Tamu ve'etoboda 'adi tove taiadi, i nogai veifufunina. I 'iseni Iesu Sadusi yadi velutoli i tutula-'atumaia, bega i velutolieni i vo, Veimeanidi Mosese 'wainega i maiga, ava'ai veimeaga mogitana bwaikina?”
41012029	Iesu i vo, Side veimeanina bwaikina, i vo, Me Isileli 'wa ve'wada a na vonemi, 'Auvea yada Yaubada, 'Auvea 'aitamogaotogina.
41012030	'Auvea yami Yaubada 'wa na nuakalikalieni mogitana nuamiega, 'anu'anunumiega, yami nuanua 'waidiega wata tutuya fuedi yami toketokena 'wa na tauyedi 'waineye.”
41012031	Veimea bwaikina 'ana veluga side bani'odi, i vo, Emiavo 'wa na nuakalikaliedi taunimi 'ami nuakalikali bani'odi.” De'e veimeanidi 'ailuga bwaikidi, kebu wata tamu bani'odiga.”
41012032	Ve'etoboda 'adi tove Iesu i voneni i vo, Tove, 'u vonaga 'atumai'avana. Mogitana 'aiseotogina Yaubada, kebu tamu wata'e.
41012033	'U vona mogitana Yaubada ta na nuakalikalieni nuadega, 'anu'anunuda 'waidiega, yada nuanua 'waidiega wata yada toketokena ta na tautauyedi 'waineye. Edavo ta na nuakalikaliedi taunida 'ada nuakalikali bani'odi. Velomu wata 'anivelena-maimaiga mogitana nani bwaikidi Yaubada 'waineye, siwe veimeanidi 'ailuga bwaikaotogidi.”
41012034	Iesu i nogai tomogonina i vona mogitana, faifainanina i voneni i vo, 'Omu 'akonadi taunimu 'u tautauyemu Yaubada 'waineye bega sai'afoga i na veimeyemu.” Iesu i vona'a'ava mulieta kebu tamu aitoi i da vetoketoke bega i na velutolieni. S29 VeL 6:5 S31 Vei 19:18 Lom 13:9-10 Gal 5:14 S33 Ose 6:6
41012035	Iesu vanuga 'eba velu'ui 'waineye i veve i velutoliedi i vo, Ve'etoboda 'adi tovevo i vonaga Keliso, taunina Yaubada 'ana Venua'ivina, Kini Devida tubuna. Awale bani'odi i voneyedi?
41012036	Basenadi 'Anu'anunu 'Atumaina yana venuayato 'wainega Devida i kilumi Yaubada 'ana Venua'ivina faifaina i vo, Yaubada i vona 'aku Toveimea 'waineye, i vo, Veimea a velemuga bega 'u na miabui 'aku 'atagiega. I na nagoga 'amu gaviavo a na leodi bega 'u na veveimeyedi.”
41012037	Keliso mogitana Devida 'ana wauma 'wainega i souyeni, siwe i vebwaika-'iaweni Devida, faifainanina Devida i ve'awa-Toveimea Keliso 'waineye.” 'Aila'a bwaikina Iesu yana vonanina i nogai sosoana. S36 Same 110:1 Fol 2:34-35
41012038	Iesu i veve 'waidie i vona i vo, 'Wa na 'isa'isa ve'etoboda 'adi tovevo, nuanuadi yaba kaleko manamanawedi i veve'wesenedi bega 'aila'a bwaikina ma yadi ve'ililibu i na vevekaiwa 'waidie.
41012039	Nuanuadi to'edakumeta bwaikidi taiadi i na mimiabui 'eba miava'auta 'waidie wata sakali 'waidie nuanuadi i na mimiabui ma 'adi wagava taiadi.
41012040	We'e 'wabu'wabulavo i vevekaliedi yadi vanuga i eloelodi wata yadi velu'ui i lulumanamanawedi bega tomotoga i na subiadi, i na vo 'ako, Yaubada yana tofolovavo 'atumaidi.” Siwe bola 'adi vematavuloga bwaikaotogina i na veluagai Yaubada 'wainega.”
41012041	-
41012042	Iesu i miabui vanuga 'eba velu'ui nageneye 'eba yato lilivaneye, 'aila'a i 'ise'isedi mani i yatoyato 'eba yato 'waineye. 'Ai'aiwabu fuedi mani bwaikina i yato, we'e tamu 'wabula i vewekowekomaga mani 'ailuga 'wau'waugidi i yatodi.
41012043	Yana tovetutuyamavo i goledi i maia 'waineye i vonedi i vo, A vona mogitana tomotoga i yatoga 'eba yato 'waineye, 'wabulanidi bwaikaotogina i yato.
41012044	'Ifwaidi i yatoga siwe wata yadi mani bwaikina i 'eno'enovi, we'e 'wabulanidi yadi mani i lusaweni. Kebu wata tamu mani 'waidie i da 'eno'eno 'adi'adi faifaina.” S43,2 Kol 8:12
41013001	Iesu wata yana tovetutuyamavo taiadi i sousouyedi vanuga 'eba velu'uiega tamu yana tovetutuyama i voneni i vo, Tove, 'u 'iseni vanuga 'eba velu'ui, kileu bwaikaotogidi 'waidiega i yogoni, 'ana 'isa 'atumaiotogina.”
41013002	Iesu i vo, Vanuganina 'u 'ise'iseniga mogitana 'atumaina, siwe 'awaie 'ami gaviavo i na maia i na geuya, wata kileunidi bega i bibinaga i na tutuweali, matatabuna i na tubakabakaledi.” S2 Luk 19:44
41013003	-
41013004	Mulieta Iesu ma enavo i laka 'Oya Olive, bei i miabui i miamiani vanuga 'eba velu'ui we'e no'o bega kebu 'ani'ie Ielusalema 'wainega. Fita, Iemesa, Ioni wata Anidulu 'aisedie Iesu i voneni i vo, 'U na vonema ava'ai tutuyaga vanuga 'eba velu'ui i na geuya wata ava'ai tugusaga ta na 'iseni bega ta na 'asetai naninidi sai'afoga i na souyedi.”
41013005	-
41013006	Bega Iesu i vonedi i vo, 'wa na 'isa'isa bega kebu tamu aitoi i na vekaliemiga, fai tomotoga fuedi i na mai 'aku wagavayega igodi i na vo, Yau 'asa'aiana Keliso, Yaubada 'ana Venua'ivina.” Yadi vonayega fuedi i na vekaliedi.
41013007	Lilivamie vetalaga butu'aidi 'wa na noganogaidiga wata 'ani'ieyega vala'avadi, siwe a vovona-vagasemi, kebu nuafoumi i na veviga. Naninidi mogitana i na souyedi we'e fwayafwaya 'ana 'eba ve'a'ava bola.
41013008	'Eba veimea bwaikidi wata 'eba veimea bwaikidi 'ifwaidi i na vevetalaga, we'e 'awalawa wata 'awalawa 'ifwaidi taiadi i na vevetalaga. We'e 'awalawa fuedi 'waidie yoyoyo i na yueyue wata i na loka. Tutuyanina vavine i na vebutudiga veviga bwaikina i na vebaedi, wata bani'odi naninidi a veifufuyediga tutuyanina i na souyediga veviga wata 'we'wela i na velamu.
41013009	'Wa na 'isa'isa, fai 'omi 'wa na vetolu'ivona faifaiku, tomotoga 'ifwaidi i na 'ive'avinimi i na nawemi yadi toveimea 'waidie. 'Eba miava'auta 'waidie i na toke i na fitalimi, toveimea bwaikidi wata kini matadie 'wa na tovoi 'wa na vonayavuga, bega 'ami fata Vala 'Atumaina faifaiku 'wa na lu'ivona.
41013010	Siwe nagami Valanina 'Atumaina yaku tomotoga i na lu'ageyeni tomotoga 'adi 'aila'a tulina tulina 'waidie, mulieta fwayafwaya 'ana 'eba ve'a'ava.
41013011	We'e i na 'ive'avinimi i na nawemi vanuga 'eba yogona 'waineye, kebu nuafoumi i na veviga 'wa na vo, Bani'odi 'a na voneyedi?” Tutuyanina 'wa na vovonayavuga, ava'ai Yaubada i na vonemi, bani'odi 'wa na voneyedi. Vonanina 'omi kebu yami vona, 'Anu'anunu 'Atumaina 'wainega.
41013012	Tomotoga fuedi yaku tomotoga i na vedumwe'ai'aiedi bani'odi 'ifwaidi tomotoga taidiavo 'alo tatadiavo i na 'anivelenedi 'aku tovedumwe'ai'ai 'waidie i na luvewafadi, we'e iaveta tulaidi 'ifwaidi natudiavo iavetadi i na 'anivelenedi i na wafa, wata yavayavava tamadiavo inadiavo taiadi i na vegaviedi bega i na wafa.
41013013	Fai 'wa vetumagana 'waikuye begaidi tomotoga fuedi i na vedumwe'ai'aiemi, siwe egavo i na tokemaigedi i na nagoga tutuya 'eba ve'a'ava 'waineye 'ita'ita'i i na veluagai. S6 Mak 13:21-22,1 Ion 2:18 S9-13 Mad 10:17-22 S10 Mad 28:19 S13 Ion 15:18-21
41013014	(Buki tokiluma bonaku, Iesu yana vona de'e 'wa na lu'iawawaiga 'wa na venua'ivineni nika 'wa na 'asetai.) Wata Iesu i vonedi i vo, Bola tamu nani 'wa na 'iseni maigikolokololona vanuga 'eba velu'ui nageneye i na tovotovoi. Tutuyanina tugusanina i na souyeni, egavo i miamiani 'awalawa Iudia nageneye, i lubwainedi i na dega i na nagoi 'oyeye.
41013015	-
41013016	'Ai'edi aitoi masi'edeye i na miamia, kebu 'ana fata i na luku vanuge yana kukua i na 'ewadi i na dega-matayo'o, wata aitoi i nagoga bakule, kebu 'ana fata i na vilai i na mai vanuge 'ana kaleko 'ana 'ewa faifaina.
41013017	'Aiatanidi 'waidie toveinainage wata vauvau, nuakalikalidi fai kebu 'adi fata i na dega-matayo'o veviga bwaikina i na veluagai.
41013018	Yaubada 'waineye 'wa na vevelu'ui bega naninidi kebu i na sousouyeni toalu'uye 'wei bwaikina 'ana tutuye.
41013019	Yaubada fwayafwaya i 'idewavauyeni i maiga 'asiau veviga i sousouyedi siwe sai'afo, we'e 'aiatanidi 'waidie veviga bwaikaotogina i na souyeni, i na 'a'avana kebu wata bani'odi i na sousouyeni.
41013020	Vitanidi de'e 'ana tutuya Yaubada i na 'ive'ale'usai, 'ai'edi kebu, tomotoga i na 'a'ava. Tomotoganidi Yaubada i venua'ivinediga faifaidi i na 'ive'ale'usai bega yadi mia i na ve'atumai. S14 Dan 11:31 S19 Dan 12:1
41013021	-
41013022	Tutuyanina 'waineye 'ai'edi aitoi i na vonemi i na vo, Sino'o, Keliso i le'wa,” 'alo i na vo, Side taunina,” kebu bonana 'wa na nogai 'wa na vo 'ako, Mogitana,” fai keliso-vekavekali wata tolu'ivona-vekavekali i na sousouyedi. I na souyediga 'eba nuavogana wata 'eba nua'ewa i na 'i'idewadi, igodi nuanuadi tomotoganidi Yaubada i venua'ivinediga vekaliega nuadi i na 'ewadi.
41013023	Naninidi 'awaie i na souyediga 'akonadi 'wa nogai, a vovona-vagasemi bega 'wa na 'isa'isa. S22,2 Tes 2:9 Ve 13:13
41013024	-
41013025	Tutuyanina vitanina i na 'a'avana nika inala i na lu'waugi, weta'i yana mageta i na 'a'ava, 'ubwana i na avuta abamega, wata nani matatabuna toketokedi abame i na yue.
41013026	Tutuyanina 'waineye tomia fwayafwaya matatabudi i na 'iseku yau a vetomotogaotoga abamega a na mimai waowa 'wainega ma yaku toketokena wata ma magetaku mataududulina.
41013027	Bega yaku anelose a na vetunedi yaku tomotoga vevenua'ivinidi i na va'augidi bega i na luku Yaubada yana 'Aila'a 'waineye. Tomotoganidi i na miediga fwayafwaya matatabuna 'wainega, inala yana 'eba lakayega wata yana 'eba inivayega, bolimanayega wata yavalatayega.
41013028	Modawa 'wa na nuani. Tutuyanina i na idiaga ta 'asetai 'aisaya i veyafa.
41013029	Wata bani'odi 'ai'edi tugusanidi a voneyediga 'wa na 'isedi, 'wa na 'asetai yaku souyagi 'akonadi i le'wale'wa.
41013030	A vona mogitana 'waimie, tutuya de'e 'ana tomotoga bola i na miamiani naninidi matatabuna i na souyedi.
41013031	Abama wata fwayafwaya 'awaie i na 'a'ava, we'e yaku vona kebu tamu sai'afo i na 'a'ava, i na 'eno-vagata.” S24-25,2 Fit 3:10 Ve 6:12-13 S26 Mad 26:64 S27,1 Tes 4:16-17
41013032	Wata Iesu i vonedi i vo, Yaku mai-vaitugana kebu tamu aitoi i da 'asetaiga, ava'ai 'aiataga 'alo ava'ai 'awasasaga 'waineye a na vilaku. Anelose abame kebu i da 'asetaiga, 'alo yau Yaubada Natuna, Tamaku 'aiseotogina i 'asetai.
41013033	Fai 'omi kebu 'wa da 'asetaiga ma'avia nani de'e i na souyeni, 'wa na 'isave'avinimi wata 'wa na 'isa'isa.
41013034	Yaku le'wa side bani'odi. Tamu tomogo i na nago 'ani'ie bega yana tofolovavo 'aitamogana 'aitamogana yadi folova i veledi, wata vanuga 'ana to'isave'avina i voneni i vo, 'U na 'isa'isa wata 'u na lulukamata.”
41013035	Wata 'omi bani'odi 'wa na 'isa'isa fai kebu 'wa da 'asetaiga ma'avia yau tonivanuga a na le'wa. Lavilavie, lovana 'ana utukamwana, tu'wa'wale, 'alo 'awa'awaie.
41013036	Kebu nuanuaku a na le'wa a na 'isemi 'wa na 'eno'eno a na veyawailovogimi.
41013037	Ava'ai a voneyeni 'waimie, wata bani'odi tomotoga matatabudi a vonedi, 'wa na 'isa'isa.” S32 Fol 1:7 S33 Mad 25:13 S35-36 Luk 12:37-38
41014001	'Aiata 'ailuga i na 'a'ava, mulieta Uvi'agalatagona 'ana sakali i na 'idewai. Sakalinina 'waineye me Diu beledi kebu 'ana 'ivebwaika i 'ani'ani, 'adi 'eba tolinuata'i basenadiotoga Yaubada tubudiavo i 'ita'ita'iedi 'awalawa Itifita 'wainega. Tutuyanina 'waineye me Diu yadi tovelomu 'adi to'edakumetavo wata ve'etoboda 'adi tovevo i veifufu bani'odi i na munega givagivayega Iesu i na 'ive'avini i na luvewafai.
41014002	Siwe wata i vo, Kebu sakalie ta na 'ive'aviniga i na nunago egavo nuanuadi Iesu, i na nuasako i na daba.” S1 Sou 12:1-27 Mak 10:33-34
41014003	Iesu bola i miamia 'atamana Bedani, Saimoni yana vanuge, taunina basenadi waiwaiseselina. I 'ani'ani nika tamu vavine bunama i mieni, magaina 'atumaina wata 'ana tutula bwaikina. Bunamanina 'ana wagava Nadi, we'e bei i koiaga kileu i 'idewai 'ana 'isa 'atumaiotogina, 'ana wagava alibasita. Bega bunamanina 'odona i tutubaia Iesu nava'auna i iwagi.
41014004	Tomotoga 'ifwaidi i 'iseni, ma yadi nuasako i luvulewa i vo, Awale bunama i ve'amubwadodoyeni?
41014005	I lubwaineni i da vekimwaneyeni bega mani bwaikina i da veluagai bani'odi lubulubu 300, 'wainega wekowekoma i da 'ivaisedi.” Faifainanina vavine i yagaia.
41014006	-
41014007	Iesu i vonedi i vo, 'Asa'aiana, 'wa 'ailove, vavine kebu 'wa na 'ivebunumayagi. Naninina i 'idewaiga 'waikuye 'atumaiotogina i lubwaineni, we'e wekowekoma tutuya fuedi taiadi 'wa na miamiani, tutuyanina nuanuami 'ami fata 'wa na 'ivaisedi. We'e yau kebu tutuya manamanawena taiadi ta na miamia.
41014008	Vavine de'e yana 'aivaita 'waikuye bwaikina siwe kebu wata tamu ava'ai bega i na 'idewai 'waikuye. Bunama i iwagi tomogoku i 'idewa-vagaseni 'aku ve'ufa faifaina me Diu yada sauluva bani'odi.
41014009	A vona mogitana, bola Valaku 'Atumaina i na lulu'ageyeni fwayafwaya matatabuna 'waineye vavine de'e yana folova 'waikuye wata i na lulu'ivoneyeni 'ana 'eba nuave'avina.” S8 Ion 19:40
41014010	Iesu i iwagi i 'a'avana, mulieta tamu yana tovetutuyama 'ana wagava Iudasa Isakaliota i nago tovelomu 'adi to'edakumetavo 'waidie nuanuana Iesu i na 'etogiluveni 'waidie bega i na luvewafai.
41014011	Iudasa yana vonanina i nogai i sosoana i vona'awaufaufa 'waineye tutula i na veleni. Bega Iudasa i luala 'eda'eda 'atumaina 'wainega Iesu i na 'aniveleneni.
41014012	Sakali Uvi'agalatagona 'ana 'aiata 'eba velamu 'waineye, beledi kebu 'ana 'ivebwaika i 'ani'ani, wata 'aisaya sifi natudiavo i nikenikedi i vevelomuyedi sakalinina faifaina. 'Aiatanina 'waineye, tovetutuyamavo Iesu i velutolieni i vo, Ava'aibe bei nuanuamu yada sakali 'ani'aninina 'a na 'idewadewa?”
41014013	Bega Iesu yana tovetutuyamavo 'adi 'ailuga i vonedi i vo, 'Wa na nagoi Ielusalema nageneye, tamu tomogo ma yana 'eba koi ufa i veadagi 'wa na veluagai i na nunago tamu vanuga 'waineye 'wa na yogo'waili.
41014014	Vanuganina 'waineye i na lukuga tonivanuga 'wa na velutolieni side bani'odi 'wa na voneyedi, Yama Tove i vo, Ava'aibe yaku tutudaba bei yaku tovetutuyamavo taiadi 'a na 'ani Uvi'agalatagona faifaina?”
41014015	Bei tonivanuga i na vemi tamu tutudaba bwaikina tabwaneye 'akonadi i 'idewai faifaida. Bei 'ada'ada 'wa na 'idewadewa.”
41014016	Tovetutuyamavo 'adi 'ailuga i nagoi 'atamana bwaikineye naninidi Iesu i voneyediga matatabuna i veluagadi nika bei sakali i 'idewadewa.
41014017	-
41014018	Inala i simwanuya Iesu ma yana tovetutuyamavo 12 taiadi i maia, i luku vanuge i na 'ani. Yadi 'aninina 'waineye Iesu i vo, A na vonemi, tamu 'waimiega i na 'etogiluveku, taunina ma fueda ta 'ani'ani.”
41014019	Tovetutuyamavo yana vona i nogai nuafoudi i veviga 'aitamogana 'aitamogana i vevelutoli i vo, 'Auvea, voke yau, siwe a nuani kebu.”
41014020	Iesu i vo, 'Ami 12 nagemiega 'aitamogana i na 'etogiluveku. Taunina 'ama 'ailugana 'ama beledi 'a lulu'utuva 'aivoeye siwe kumanina.
41014021	Basenadiotoga i kilumi Yaubada yana Buki 'waineye yau a vetomotogaotoga i na nikeku a na wafa, i vonaga mogitana, we'e yau a vetomotogaotoga 'aku to'etogiluva nuakalikalina. 'Ako kebu i da tubugaga 'atumaina, siwe fai i tubuga yana sakonanina faifaina veviga bwaikina i na veluagai.” S12 Sou 12:14-20 S18 Same 41:9
41014022	Tutuyanina i 'ani'ani Iesu 'ani'ani i 'ewai i vekaiwa Yaubada 'waineye mulieta i 'ivivia i 'a'avana yana tovetutuyamavo i veledi. I vonedi i vo, 'Ani'ani de'e 'asa'aiana tomogoku. 'Wa na 'ewai 'wa na 'ania.”
41014023	Mulieta oine ma vedina i 'ewai, Yaubada 'waineye i vekaiwa, i veledi matatabudi i yemu.
41014024	Bega Iesu i vona i vo, Oine de'e 'asa'aiana dayagiku, i na ilolo fuemi faifaimi. Yaku wafanina 'wainega Yaubada yana Veakutagona 'Ivauna basenadi faifaina i vona'awaufaufa i na velamu 'waimie.
41014025	A vona mogitana 'waimie, oine de'e kebu wata a na yemuga, i na nagoga mulieta oine 'ivauna a na yemu Yaubada yana 'Eba Veimea nageneye.”
41014026	Iesu i vona'a'ava lei subisubia tamu i silakai i lei mulieta i nago i laka 'Oya Olive. S24 Sou 24:8,1 Kol 10:16 Ion 6:54-56
41014027	Iesu i vona yana tovetutuyamavo 'waidie i vo, 'Ako matatabumi 'wa na degaloveku fai basenadiotoga Yaubada yana Buki 'waineye i kilumi faifaimi i vo, Yaubada to'isave'avina i na nikei i na wafa, we'e 'aisaya sifi i na ve'aladegadega.”
41014028	Vonanina i kilumiga i na nikeku faifaina mogitana, siwe tutuyanina Yaubada i na sivetovoiku a na kumeta a na nago Galili bei ta na veluaga.”
41014029	Fita i vona-matayo'o i vo, 'Ai'edi tomotoga matatabudi i na degalovemu, we'e yau kebu a na degalovemuga.”
41014030	Iesu Fita i voneni i vo, A vona mogitana 'waimuye 'ako lovane tutuya 'aitonu 'u na bavusebeku mulieta kamukamu 'ana veluga i na kwage.”
41014031	Nika Fita i ve'awafatafata i vo, 'Ai'edi taiadi ta na wafaga i lubwaineku, siwe kebu a na vo, Yau Iesu kebu a da 'asetaiga.” Ava'ai Fita i voneyeniga, enavo matatabudi wata bani'odi i vona. S27 Ion 16:32 Sek 13:7 S28 Mak 16:7 S30 Mak 14:66-72
41014032	Mulieta Iesu ma yana tovetutuyamavo i nagoi tamu wala'ai 'atumaina 'waineye 'ana wagava Gedesemani, bei yana tovetutuyamavo i vonedi i vo, Side bei 'wa na miabui 'wa na miamiani, yau sino bei a na nago a na velu'ui.”
41014033	-
41014034	Tomotoga 'adi 'aitonu i vonedi taiadi i nagoi, Fita, Iemesa wata Ioni. Venuafouviga wata nuavita bwaikina Iesu i vebaeni i vonedi i vo, Yaku nuavita bwaikaotogina 'wa da vo nuafouku i da 'e'etokadia wata 'wainega sai'afoga a na wafa. Side bei 'wa na miamia kebu 'wa na 'enoga 'wa na 'isa'isa.”
41014035	I vaganago i lumata'afufu i velu'ui Tamana 'waineye 'ai'edi i na lubwaineniga 'ana vitanina i da 'ewai 'wainega.
41014036	I vo, Ie Tamaku, nani matatabuna 'waimuye safailidi, veviganina wata wafa 'u da 'ewadi 'waikuyega. Siwe 'asa'aiana, de'e kebu yau yaku nuanuaga, 'omu yamu nuanua bega a na vematayakeyakenimo.”
41014037	I velu'ui i 'a'avana i vilai i nago yana tovetutuyamavo i 'isedi i 'eno'enovi. I luvagonidi Fita i voneni i vo, Saimoni, awale 'u 'eno'eno, 'u da 'isa'isa 'awasasa 'aitamogana.
41014038	'Wa na 'isa'isa wata 'wa na vevelu'ui nika kebu vetalaimimila 'waineye 'wa na be'uga. Nuanuami 'wa na 'ivaiseku siwe yami toketokena i mwea.”
41014039	Wata 'ana veluga Iesu i vaganago yana velu'uinina i luvaitugani.
41014040	Wata i vilai i mai yana tovetutuyamavo i 'isedi i 'eno'enovi fai matadi i duduna-'afo'afo. I luvagona-vaituganidi siwe kebu tamu ava'ai i da voneyeniga fai i bunumayaga.
41014041	-
41014042	Wata i 'iawedi i vilai i nago i velu'ui, mulieta yana vila 'ana vetonu 'waineye i mai yana tovetutuyamavo i luvagonidi i vonedi i vo, 'Omi 'alo 'wa 'eno'enovi. 'Asa'aiana, siwe 'wa 'isanaweni, 'aku to'etogiluva i le'wa. Yau a vetomotogaotoga yaku tutuya 'akonadi i le'wa bega i na 'aniveleneku tosakona yadi toketokena 'waineye. 'Wa tovoi ta na nagoi 'waidie.” S34 Ion 12:27 S34-35 Ibu 5:7-8 S36 Ion 6:38
41014043	Bola Iesu i veveifufu nika Iudasa i mai, kumanina tamu Iesu yana tovetutuyamavo 12 'waidiega. 'Aila'a bwaikina taiadi i maia, ma yadi kefata wata fulumai, tovelomu 'adi to'edakumetavo, ve'etoboda 'adi tovevo wata me Diu yadi to'edakumetavo 'au'auveadi 'waidiega i vetunedi i maia.
41014044	To'etogiluvanina 'akonadi 'aila'a i vona-vagasedi yana tugusa i vo, Tomogonina a na 'avalamaigiga, kumanina nuanuami, 'wa na 'ive'avini 'wa na naweni.”
41014045	-
41014046	Tutuyanina i le'wai Iudasa tonovina i nago Iesu 'waineye, i vo, Tove, kaiwa,” nika i 'avalamaigi, bega 'aila'a Iesu i tovififineni i 'ive'avini.
41014047	Iesu yana 'aila'a 'wainega tamu tomogo yana kefata i yo'ei tovelomu bwaikina yana tofolova igodi i da nikei, taniga'avana i tutuomuya.
41014048	Tomotoganidi i maia Iesu 'ana 'ive'avina faifaina i vonedi i vo, Yau 'wa da vo to'ainike bega 'wa maia ma yami kefata wata fulumai 'aku 'ive'avina faifaina.
41014049	'Aiata 'aitamogana 'aitamogana a mimiabui vanuga 'eba velu'ui nageneye a veve siwe kebu bei 'wa da 'ive'avinikuga. Siwe de'e naninidi 'wa 'i'idewadiga 'waikuye nika ava'ai basenadiotoga Yaubada yana tolu'ivonavo i kilumi faifaiku yana Buki 'waineye, 'ana mogitana i souyeni.”
41014050	Iesu i vona'a'avana yana tovetutuyamavo matatabudi i degalovei.
41014051	-
41014052	Tamu tubuau ma 'ana kaleko sulu Iesu i yogo'waili, Iudasa yana 'aila'avo i 'iseni nuanuadi i na 'ive'avini nika i yaibamui 'ana kaleko'ava i 'ewai, we'e konekonena i dega. S48 Ion 18:20 S50 Mad 26:31 Ion 16:32
41014053	Mulieta Iesu i mieni tovelomu bwaikina yana vanuge. Vanuganina 'waineye Diu yadi to'edakumetavo 'au'auveadi, tovelomu 'adi to'edakumetavo, wata ve'etoboda 'adi tovevo i va'auta Iesu yana vonayavuga i na nogai.
41014054	Fita i yogo'waila siwe 'ani'ieogose kebu lilivadie, i nago i luku vanuganina 'ana kali nageneye, tanotanoge i miabui tolugaviavo taiadi, 'ai-'ala'alata 'waineye i vevevala.
41014055	Vanuganina nageneye tovelomu 'adi to'edakumetavo wata 'ifwaidi Diu yadi Kaniselo Iesu yana vonayavuga i noganogai nuanuadi vekaliega i na luvewafai, siwe kebu tamu yana sakona i da veluagaiga.
41014056	Bega tomotoga fuedi i lu'ivona-vekavekali siwe yadi vonanidi kebu i da vesala.
41014057	-
41014058	Mulieta 'ifwaidi i tovoi i vekali i vo, Tamu tutuya 'a nogai Iesu i vo, Vanuga 'eba velu'ui tomotoga i yogoniga a na geuya, wata 'aiata 'aitonu nagedie tamu a na yogoni, siwe kebu tomotoga 'adi 'a'aiyogona.”
41014059	Siwe wata tomotoganidi yadi vonanidi tulina tulina, kebu i da vesala.
41014060	Tovelomu bwaikina i tovoi matadie Iesu i voneni i vo, I vevitamuga, bonadi 'u tutuli, i vona mogitana 'alo kebu?”
41014061	Siwe Iesu kebu tamu ava'ai i da voneyeniga i veve'wada. Wata tovelomu bwaikina i velutoli-vaitugana Iesu 'waineye i vo, Mogitana 'omu Keliso, Yaubada 'ana Venua'ivina wata Natuna 'alo kebu?”
41014062	Tovelomu bwaikina yana velutoli Iesu i tutuli i vo, E'e. 'Awaie yau a vetomotogaotoga 'wa na 'iseku ma yaku veimea Yaubada Bwaikaotogina 'ana 'atagie a na miabui, wata abamega a na obuobuma waowa 'wainega.”
41014063	-
41014064	Iesu yana vona faifaina tovelomunina ma yana kamogala 'ana talauma i silabu'i i vo, 'Wa nogai? I vona-awadamana Yaubada 'waineye, tovevita 'ifwaimi 'asa'aiana, kebu 'wa na vonavonaga. We'e 'omi 'wa da nuani, i na wafa 'alo kebu?” Kaniselo matatabudi yana vona i tutuli i vo, Yana vonanina 'ana nogaya i lubwaineni wafa.”
41014065	Mulieta 'ifwaidi i kiwakiwali i 'a'avana matana i umadina nimadi i nunumidi i nikei wata i sidibidibieni i vo, 'Omu igodi Yaubada yana tolu'ivona, yama fio, 'u da nuaniga aitoi i nikemu?” I 'a'avana tolugaviavo i vagavaia i nunaweni i nikenikei. S57-58 Ion 2:19-21 S61 Mak 15:5 Ais 53:7 S62 Mak 13:26 Dan 7:13 S63-64 Ion 19:7 Vei 24:16 S65 Ais 53:5
41014066	-
41014067	We'e Fita i miamia tanotanoge, tamu vavine tovelomu bwaikina yana tofolova i souyeni, Fita i 'iseni i vevevala i 'i'isadewai i 'a'avana i voneni i vo, 'Omu wata Iesu Nasalediega yana 'aila'a.”
41014068	Siwe Fita i ve'ewa i vo, Yau kebu. Ava'ai 'u vonevoneyeniga kebu a da 'asetaiga.” Bega Fita i vaganago kali 'awaneye nika i nogai kamukamu i kwage.
41014069	Wata tofolovanina i 'iseni Fita i tovotovoi, 'ifwaidi tomotoga 'waidie i vo, Sino tomogonina, Iesu yana 'aila'a tamu.”
41014070	Siwe Fita i nogai i ve'ewa-vaitugana i vo, Yau kebu.” Tutuya siaina i 'a'ava wata 'ifwaidi tomotoga lilivaneye i tovotovoiga i voneni i vo, Mogitana, 'omu tamu Iesu yana 'aila'a fai 'u mai 'awalawa Galili 'wainega.”
41014071	Nika Fita i ve'awafatafata i vo, 'Ai'edi a da vevekaliga, Yaubada i da nikeku, we'e aigodi, tomogonina kebu a da 'aseta-tonovi.”
41014072	Fita i vona'a'ava nika kamukamu 'ana veluga i kwage. I nogai, i nuani Iesu yana vona i voneniga i vo, 'Ako lovane tutuya 'aitonu 'u na bavusebeku mulieta kamukamu 'ana veluga i na kwage.” Fita vonanina i nuani i taibwaubwau. S72 Mak 14:30
41015001	'Awa'awaiogose Diu yadi Kaniselo i va'auta tovelomu 'adi to'edakumetavo, to'edakumeta 'au'auveadi wata ve'etoboda 'adi tovevo taiadi. Matatabudi i veifufu bega yadi nuanua 'aitamogana Iesu i yogoni i naweni i 'aniveleneni Loma gabemani yadi toveimea Failato 'waineye.
41015002	Bega Failato Iesu i velutolieni i vo, 'Omu me Diu yadi kini?” Iesu i vo, 'Asa'aiana 'u vona bani'odi.”
41015003	Siwe tutuyanina tovelomu 'adi to'edakumetavo i vevevita-maimaigiga Iesu kebu i da vonavona i veve'wadamo.
41015004	Begaidi Failato i voneni i vo, I vevevitamuga nani tulina tulina 'waidiega 'u noganogai 'alo kebu?”
41015005	Siwe Iesu i baila kebu nuanuana vonanidi i na tutulidi begaidi Failato nuana i vogani. S5 Mak 14:61 Ais 53:7
41015006	Malamala 'aitamogana 'aitamogana me Diu i sakasakali Uvi'agalatagona faifaina. Sakalinina 'waineye me Diu fuedi tamu iadi yogoyogonina i vevenua'ivineni bega gabemani i 'e'etoyavuya vanuga 'eba yogona 'wainega.
41015007	Tutuyanina 'waineye tamu tomogo 'ana wagava Balaba i miamia vanuga 'eba yogona nageneye, taunina to'ainike ma enavo Loma gabemani taiadi i vetalaga.
41015008	Tutuyanina Iesu i tovotovoi Failato mataneye, tomotoga fuedi i nagoi Failato 'waineye i velu'ui nuanuadi tamu tomogo i na 'etoyavuya Uvi'agalatagona 'ana sauluva bani'odi.
41015009	-
41015010	Failato i 'asetai tovelomu 'adi to'edakumetavo Iesu i ve'unumagigieni i 'aniveleneni 'waineye begaidi i vonedi i vo, Nuanuami me Diu yami kini a na 'etoyavuya?”
41015011	Siwe tovelomu 'adi to'edakumetavo tomotoga nuadi i 'anidi bega Failato i na voneni Balaba i na 'etoyavuya we'e Iesu kebu.
41015012	Failato i velutoli 'waidie i vo, Kumanina 'wa golegoleni me Diu yami kini, bani'odi a na munegi?”
41015013	Nika 'aila'a bwaikina i vegole i vo, 'U tutufwaseni 'ai lagalagana 'waineye bei i na wafa.”
41015014	Wata Failato i velutoliedi i vo, Yana sakona ava'ai?” Siwe 'aila'anidi i toke i vegolegole i vo, 'U tutufwaseni 'ai lagalagana 'waineye.”
41015015	Failato nuanuana tomotoga i na 'ivenua-agiagidi begaidi Balaba i 'etoyavuya, we'e i veimea tolugaviavo Iesu i na toke i na fitali mulieta i na naweni i na tutufwaseni 'ai lagalagana 'waineye, bega bei i na wafa. S10 Ion 11:47-48, 12:19 S11-14 Fol 3:14
41015016	Vona-yavuga i 'a'avana, Iesu i lukuveni tamu tutudaba bwaikina 'waineye Failato yana vanuga nageneye, bei tolugavia matatabudi i va'auta.
41015017	Tolugavianidi kaleko yamoyamoinega Iesu i ve'weseni wata fisili ma yana 'ibadi i 'etofifini 'unu'ununeye i biuleni. Vaigavunidi kini 'adi vaigavu bani'odi siwe 'waidiega Iesu i sidibidibieni.
41015018	Bei i ve'ililibu-vekavekali i vo, Kaiwa, 'omu me Diu yadi kini.”
41015019	'Uwe 'wainega 'unu'ununa i nikenikei, i kiwakiwali, wata igodi ma yadi subia i 'odu'odu mataneye.
41015020	Yadi sidibidibi i 'a'avana, kalekonina i ve'weseniga i yavuya wata taunina 'ana kalekoyega i ve'weseni. Bega vanugayega i souyedi i naweni i na tutufwaseni 'ai lagalagana 'waineye. S17-19 Luk 23:11 S19 Ais 50:6
41015021	Tutuyanina Iesu i nunaweni 'edeye, tamu tomogo i veluagai 'ana wagava Saimoni kwedayega i tauya i mimai Ielusalema. Saimoni tomogo Sailini, natunavo 'adi 'ailuga iavetadi Alekisana, wata Lufusa. Tolugaviavo Saimoni i lukakadeni Iesu 'ana 'ai lagalagana i eva.
41015022	Bega i nagoi i le'wa tamu 'awalawa 'waineye 'ana wagava Goligota, 'ana saivila 'Unu'unu Lulu'ava.
41015023	Bei oine i 'idewai tamu konini 'ana wagava Mulo taiadi i veleni i na yemu bega 'ana kini'ona kebu i na veviga, siwe i baila veviganina faifaina i tauyeni.
41015024	Mulieta i tutufwaseni 'ai lagalagana 'waineye, i 'a'avana tolugaviavo nuanuadi Iesu 'ana kaleko i na veusedi begaidi tamu 'wava i 'waveni bani'odi kate. 'Ai'edi aitoi i na kumetaga ava'ai kalekoga nuanuana i na 'ewai.
41015025	Tutuyanina Iesu i tutufwaseniga 'awa'awaie, 9 kiloki 'waineye.
41015026	'Ana 'ai lagalagana tabwaneye vonanina 'wainega i vevitaiga i kilumi i tutufwaseni i vo, TOMOGO DE'E ME DIU YADI KINI.
41015027	Wata tovainago 'adi 'ailuga i tutufwasedi, tamu Iesu 'ana 'atagiega, tamu 'ana wamayega.[
41015028	Nika 'ana mogitana i souyeni basenadi Yaubada yana Buki 'waineye i kilumi vonanina i vo, Taunina ma fuedie tosakona.” ]
41015029	-
41015030	Tomotoga 'ai lagalagana lilivaneamo i nunagoi i veveugalewalewa wata i yagayagaia i vo, 'Amu 'isa, 'u vonaga igodi vanuga 'eba velu'ui 'u da geuya wata 'aiata 'aitonu nagedie 'u da yogona-vaitugani. 'Ai'edi vonanina mogitana, nika taunimu 'u 'ita'ita'iemu 'ai lagalaganega 'u obuma.”
41015031	-
41015032	Wata bani'odi tovelomu 'adi to'edakumetavo, wata ve'etoboda 'adi tovevo 'aise'avadi i sidibidibieni i vo, Tomotoga 'ifwaidi i 'ita'ita'iedi siwe kebu 'ana fata taunina i na 'ita'ita'ieni. Taunina igodi Yaubada 'ana Venua'ivina wata me Isileli yada Kini, siwe 'ai'edi 'asiauotoga i na obuma 'ai lagalaganega ta na 'iseni ta na ve'awamogitana. Wata tovainagonidi taiadi i tutufwasediga i manini Iesu 'waineye. S24 Same 22:18 S28 Ais 53:12 S29-30 Same 22:7 Ion 2:19
41015033	'Aiata 'ana utukamwana 'waineye fwayafwaya matatabuna i dudubali, mulieta lavilavie bani'odi 3 kiloki i magetai.
41015034	'Awasasanina 'waineye Iesu i toke i vegole me Diu bonadiega i vo, Iloi, Iloi, lema sabakitani,” 'ana saivila, Yaku Yaubada, yaku Yaubada, awale 'u bailaotogeku?”
41015035	'Ifwaidi tomotoga i tovotovoiga bonana i nogai i vo, 'wa nogai? Ilaitia i golegoleni, nuanuana abamega i na mai i na 'ivaiseni.”
41015036	Tamu tomogo i lilide i nago kikifa i lu'utuvi oine yuyuna 'waineye, tamu 'ai 'waineye i velugaganeni i 'iyoyoeni Iesu 'waineye nuanuana i na yemu. Nika 'ifwaidi i vo, 'U ve'wada, nagami ta na 'iseni voke Ilaitia i mimai i na 'ita'ita'ieni.”
41015037	Mulieta Iesu i toke i vegole nika yawaina i 'awatagoni.
41015038	Vanuga 'eba velu'ui nageneye tamu kaleko bwaikina Yaubada yana tutudaba tabutabuotogina i sisibodeni. Tutuyanina Iesu yawaina i 'a'avaga kalekonina i 'anilabu'alugedi, tabwanega i obu dibuneye, nika bani'odi i sibaleni 'eba luku Yaubada 'waineye.
41015039	Tolugavia 'adi to'edakumeta Iesu 'ana 'ai lagalagana lilivaneye i tovotovoi, i nogai Iesu yana vegole wata i 'iseni bani'odi i munega i wafa nika i ve'awamogitana i vo, Vona mogitana, taunina Yaubada Natuna.”
41015040	Wata 'ifwaidi vevine 'ani'ieyega i 'isanago 'ai lagalagana 'waineye. Vevinenidi 'waidiega, Meli 'atamana Magidala 'wainega wata tamu Meli, Iosese ma taina Iemesa Siaina inadi, wata Salome.
41015041	Vevinenidi 'adi 'aitonu Iesu 'ana to'aivaita tutuyanina i folofolova Galili. Wata 'ifwaidi vevine Iesu taiadi i maia Ielusalema 'waineye, taunidi wata ma fuedi i 'isanago. S34 Same 22:1 S36 Same 69:21 S38 Sou 26:31-33 Ibu 10:19-20 S40 Luk 8:2-3
41015042	-
41015043	'Akonadi i lavia Iosefa tomogo Alimadia i le'wa. Taunina tamu me Diu yadi Kaniselo, tomotoga fuedi i ve'ililibuyeni, wata Yaubada yana veimea yana mai fwayefwayeye i lulukamaseni. 'Aiatanina 'waineye Iesu i wafaga Diu yadi 'Aiata 'Idewadewa, we'e 'awa'awai yadi tafalolo. Faifainanina Iosefa ma yana venuafoufa'ala i nago Failato 'waineye Iesu tomogona faifaina i velu'ui.
41015044	Tutuyanina Iosefa yana velu'ui i nogai Failato nuana i vogani i vo, 'Akonadi i wafa?” Begaidi vona i vetunei tolugavia 'adi to'edakumeta 'waineye i mai i velutolieni i vo, Iesu 'akonadi i wafa?”
41015045	Tutuyanina Failato i 'asetai 'akonadi Iesu i wafa i tauyeni Iesu i na ta'ia.
41015046	Bega Iosefa i nago kaleko 'avu'avuna i kimwanei mulieta Iesu tomogona i ta'ia kalekonina 'wainega i fania, i 'a'avana taumata 'waineye i silukuveni. Taumatanina basenadi i ala-vagaseni matumatu 'waineye bei Iesu i silukuveni, kileu bababanega i vetubodai.
41015047	Vevine 'adi 'ailuga matadie Iesu i ve'ufai, Meli 'atamana Magidala 'wainega, wata tamu Meli Iosese inana.
41016001	Inala i simwanuya nika me Diu yadi 'Aiata Veawai i 'a'ava, begaidi vevine 'adi 'aitonu i nagoi bunama magaina 'atumaina i kimwanei Iesu tomogona faifaina. Vevinenidi Meli 'atamana Magidala 'wainega, wata tamu Meli Iemesa inana, wata Salome.
41016002	Tafalolo wiki 'ana 'aiata 'eba velamu 'waineye, i 'atai 'awa'awaiogose inala be'ama i vulaoga, vevinenidi i tovoi i nagoi taumaseye.
41016003	-
41016004	I nunagoi 'edeye 'aise'avadi i vonavona i vo, Aitoi kileu bwaikaotogina i na ketoi taumata 'awanega?” Siwe i 'isanago i 'iseni kileu ketoketona.
41016005	Vevinenidi i maia i luku taumata nageneye tamu tubuau i 'iseni ma 'ana talauma 'avu'avuna 'atagiega i miabui nika i kololo-'afo'afo.
41016006	-
41016007	Tubuaunina i vonedi i vo, Kebu 'wa na kolologa, a 'asetami Iesu tomogo Nasaledi bagase i tutufwaseniga 'ai lagalagana 'waineye 'wa lulualeni siwe 'akonadi i tovoi-vaitugana. De'e bei kebu i da miamiaga. 'Wa 'iseni 'ana 'ivi'ava. We'e 'omi 'wa na nagoi yana tovetutuyamavo wata Fita taiadi 'wa na vonedi 'wa na vo, Iesu i kumekumeta 'awalawa Galili, 'omi bei 'wa na nagoi 'wa na veluagai, basenadi i vonemiga bani'odi.”
41016008	Vevinenidi i nogayeni taumatayega i souyedi i dega ma yadi tatava wata ma yadi nuavogana. Kebu tamu aitoi 'waineye i da lu'ivonaga fai i kololo. S7 Mak 14:28 [
41016009	Tutuyanina Iesu i tovoi-vaitugana 'awa'awaiogose wiki 'ana 'aiata 'eba velamu 'waineye nagami i souyeni Meli 'atamana Magidala 'wainega 'waineye. Vavinenina basenadi yaiaina 7 i agei siwe Iesu i vona i 'awa'a'ia.
41016010	-
41016011	I 'iseni i 'a'avana, i mimai enavo i na vonedi siwe i le'wa i 'isedi i vevemogai. I vonedi i vo, 'Wa ve'wada, Iesu 'akonadi i tovoi-vaitugana, yau taiadi a veluaga.” I nogai siwe kebu i da ve'awamogitana. S9 Luk 8:2
41016012	Mulieta Iesu yana tovetutuyamavo 'adi 'ailuga i nunagoi wala'aiamo, 'edeye Iesu i souyeni 'ana 'isa tulina.
41016013	I 'iseni wata taiadi i veifufu, mulieta i viladi 'ifwaidi ediavo 'waidie i lu'ivona siwe taunidi wata kebu i da vetumaganediga.
41016014	Tamu 'aiata Iesu yana tovetutuyamavo 11 i 'ani'ani 'awasasadie Iesu i souyeni i vonedi i vo, Awale nuami i 'amalakibu? Egavo i 'iseku a tovoi-vaitugana siwe yadi vona kebu 'wa da vetumaganedi.”
41016015	-
41016016	Wata i vonedi i vo, 'Wa na nagoi tomia fwayafwaya matatabuna 'waidie, Vala 'Atumaina faifaiku 'wa na lu'ivona 'waidie. 'Ai'edi aitoi ma yana vetumagana taunina i na tauyeni 'waikuye i na bafitaiso, Yaubada i na 'ita'ita'ieni. We'e 'ai'edi aitoi kebu i na vetumaganeku, Yaubada i na veimea vematavuloga i na veluagai.
41016017	-
41016018	'Ai'edi egavo i na vetumaganeku veimea a na veledi, bega 'eba 'isa toketokedi i na 'i'idewadi tomotoga fuedi i na 'isedi nika Valaku i na vetumaganeni. 'Aku wagavayega tovetumagananidi i na vona yaiaina 'waidie i na 'awa'a'idi wata 'adi fata i na vonavona bonanidi basenadi kebu i da 'asetadiga 'waidiega. Wata 'ai'edi 'o'olo kasikasisidi i na 'abitonovidi, kebu i na ovadiga, wata 'ai'edi aitoi ufa kasikasisidi i na veyemudi, kebu i na wafaga. We'e toviga i na 'abitonovidi i na ve'atumai.” S15-16 Fol 1:8 S16 Fol 2:38, 16:31-33 S17 Fol 2:4, 8:7, 28:3-6 Luk 10:19
41016019	Iesu yana veifufu i 'a'ava tovetutuyamavo 'waidie, mulieta Yaubada i vagavaia i laka abame ma yana veimea 'ana 'atagiega i miabui.
41016020	'Akonadi Iesu i 'iawedi tovetutuyamavo i yavula 'atamana matatabuna 'waidie i lau'age. Yadi 'Auvea yana toketokena 'wainega i folofolova bega yadi folova ma 'adi 'eba 'isa toketokedi, tomotoga fuedi i 'isedi i ve'awamogitana yadi lau'age faifaidi.] S19 Fol 2:33-34 Efe 1:20 S20 Fol 14:3 Ibu 2:3-4
42001001	-
42001002	Ie iaku Tiofilo, 'omu toveimea bwaikimu. 'Akonadi 'u 'asetadi nani 'ifwaidi i souyediga 'waideye tutuyanina Iesu i miamia fwayefwayeye. Tomotoga fuedi naninidi 'eba velamuyega i 'isedi i nagoga 'eba ve'a'ava 'waineye, 'akonadi i lu'ivoneyedi. 'Ifwaidi tomotoga nuanuadi ifufunina Iesu faifaina i na kilumi, bega i nagoi i veifufu tomotoganidi basenadi Iesu taiadi i folofolovaga 'waidie, bega ma yadi 'aseta 'adi fata i na kiluma-'atumaia.
42001003	Yau basenadi 'asiau tomotoganidi 'adi kilukiluma a lulu'iawawa-vebogiedi bega nani fuedi Iesu faifaina a 'aseta-'atumaidi. Faifainanina a nuani Iesu Valana matatabuna a na kiluma-vedulei 'u na lu'iawawai.
42001004	Basenadi vala'avadi 'u nogaidi, we'e 'aku kilukiluma de'e 'u na lu'iawawaiga 'u na 'aseta-'atumaia wata 'u na ve'awamogitana.
42001005	Side bani'odi. Tutuyanina Kini Elodi 'awalawa Iudia 'waineye i veveimea, tamu me Diu yadi tovelomu i miamia 'ana wagava Sekalaia. Taunina Ebaya yana 'aila'a taiadi i folofolova vanuga 'eba velu'ui 'waineye. Yana vavine 'adi wagava Elisabeti, 'adi 'ailuga Eloni 'ana wauma 'wainega.
42001006	Sekalaia wata Elisabeti yadi sauluva tonoviotogidi Yaubada mataneye, yana ve'etoboda wata yana veimea matatabuna i vevematayakeyakedi.
42001007	Elisabeti kakalidi i vemo'ai wata Sekalaia i ve'auvea begaidi kebu tamu natudiga.
42001008	Tamu wiki Sekalaia ma yana 'aila'a yadi tutuya i veluagai i nagoi i na folova vanuga 'eba velu'ui 'waineye Yaubada mataneye.
42001009	Tovelomu yadi sauluva, 'aitamogana 'aitamogana 'adi wagava i kilumidi kileu 'waidie i dodogidi vedie, mulieta tamu tovelomu ma mata'uluna kileu 'aitamogana i 'ewai. 'Aiatanina 'waineye kileunina bei Sekalaia 'ana wagava i kilumiga i 'ewai bega i luku tutudaba tabutabuna 'waineye, vane bani'odi i na kabuni bega magaina 'atumaina Yaubada 'waineye.
42001010	Tutuyanina i kabukabuni, 'aila'a bwaikina me Diu 'akonadi i va'auta tanotanoge i vevelu'ui.
42001011	We'e tamu 'Auvea yana anelose i souyeni i tovoi 'eba velomu 'ana 'atagiega.
42001012	Tutuyanina Sekalaia i 'iseni nuana i vogani i kololo bwaikina.
42001013	-
42001014	Siwe anelosenina i vo, Sekalaia, kebu 'u na kolologa. Yaubada 'akonadi yamu velu'ui i nogai. Yamu vavine natumu iavetana i na venatuneni 'u na goleni Ioni bega 'omu ma yamu vavine wata tomotoga fuedi taiadi 'wa na sosoana bwaikina yana tubuga faifaina.
42001015	'Wa na sosoanaga fai natumunina bola taunina tamu tomogo Yaubada mataneye. We'e 'eba nualugaugau bani'odi oine kebu i na yemudiga. Tutuyanina i na tubuga bei 'Anu'anunu 'Atumaina i na age-vagaseni.
42001016	Wata taunina Isileli tomotoga 'adi tovagavai, i na kiavenuaviladi 'Auvea yadi Yaubada 'waineye.
42001017	Taunina 'awaie kebu i na kolologa, toketokeotogina i na vetomata'aulele 'Auvea faifaina, yana toketokena wata yana nuanua bani'odi tamu Yaubada yana tolu'ivona basenadi i wafa 'ana wagava Ilaitia. Yana lau'age 'wainega kwakwama tamadiavo yadi nuanua i na siviladi bega natudiavo i na nuakalikaliedi. We'e tovedumwe'ai'ai i na kiavenuaviladi sakona 'waidiega i na vematayakayaka sauluva tonovidi 'waidie. Side bani'odi natumu tomotoga i na 'idewadi 'Auvea yana mai faifaina.”
42001018	Sekalaia anelose i velutolieni i vo, Bani'odi a na munega bega a na 'asetai, 'u vona mogitana 'alo 'u vevekali? Yau a ve'auvea wata yaku vavine i vemo'ai. Tamu 'eba 'isa 'u da veleku.”
42001019	Anelosenina i vo, Yau Gabalieli, Yaubada yana tofolova, tutuya fuedi mataneye a tovotovoi. I vetuneku vala 'atumaina a mieni a lulu'ivoneyeni 'waimuye.
42001020	Siwe fai kebu bonaku 'u da vetumaganeniga, 'awamu i na 'ulu, kebu 'u na welava natumu i na tubugana bei 'u na vona-vaitugana. Valanina a vonemuga 'ana mogitana i na souyeni tutuyanina Yaubada nuanuana.”
42001021	We'e tomotoga matatabudi tanotanoge i lulukamata tutuya manamanawena, nuadi i voganidi i vo, Awale Sekalaia yana mia i vemanawe vanuga 'eba velu'ui nageneye?”
42001022	Tutuyanina Sekalaia i souyeni kebu 'ana fata i na welava fai 'awana i ve'u'u'u bega tomotoga i nuani i vo, Tamu nani i 'iseni 'wa da vo bani'odi i da 'enoneganega.” Begaidi nimanega i veifufu 'waidie.
42001023	Mulieta Sekalaia yana folova 'adi 'aiata i ve'a'avadi i vilai i nago yana vanuge.
42001024	'Aiata 'ifwaidi i 'a'ava, mulieta Elisabeti i miana begaidi kebu i da yabayaba i miamiamo yadi vanuge weta'i 5.
42001025	Begaidi Elisabeti i vo, Tutuya de'e Yaubada i nuakalikaliema bwaikina. I 'ivaisema bega 'a miana, kakala 'ana bunumayaga 'waimega i 'ewai.” S8-9 Sou 30:1,7-8 S15 Num 6:2-3 S17 Mad 11:14, 17:11-13 Mal 4:5-6
42001026	Elisabeti yadi miana 'ana weta'i 6 'waineye Yaubada yana anelose Gabalieli i vetunei abamega i mai 'atamana Nasaledi 'awalawa Galili nageneye.
42001027	I maiga tamu vavine ne'e'elina 'ana wagava Meli 'waineye 'akonadi i veakutagoni tamu tomogo 'ana wagava Iosefa faifaina. Tomogonina Kini Devida 'ana wauma 'wainega i souyeni.
42001028	Anelose i mai i vo, Kaiwa Meli, 'Auvea 'amu 'weabu i nuakalikaliemu bwaikina.”
42001029	Meli nuana i vogani bega nuana i 'ivina vonanina 'ana 'aseta bani'odi.
42001030	Anelosenina i vo, Meli, kebu 'u na kolologa, Yaubada yana nuakalikali bwaikaotogina 'waimuye i 'eno'eno.
42001031	Bega a na vonemu, sai'afoga 'u na miana mulieta natumu iavetana 'u na venatuneni 'ana wagava 'u na goleni Iesu.
42001032	-
42001033	Taunina tomogo bwaikaotogina, tomotoga i na 'ina'inanai i na vo, Yaubada Tabwaotogineye Natuna.” We'e 'Auvea yada Yaubada i na silakai i na ve-kini tubuna Devida bani'odi, wata Iakobo 'ana wauma taunidi me Isileli i na veveimea-vagata 'waidie we'e yana 'Eba Veimea kebu 'ana 'eba ve'a'avaga.”
42001034	Meli anelose i voneni i vo, Bani'odi i na munega a na miana, yau ne'e'eliku wata kebu yaku lamoga?”
42001035	Anelose Meli yana vona i tutuli i vo, 'Anu'anunu 'Atumaina i na agemu wata Yaubada yana toketokena i na ve'i'wa'uyemu. Faifainanina kwamana 'u na venatuneni magemagetana, kebu tamu sakona 'waineye wata tomotoga i na 'ina'inanai i na vo, Yaubada Natuna.”
42001036	'U na nuani nibaimu Elisabeti i vo, 'A kakala wata 'a vemo'ai, kebu 'ama fata 'a na venatunaga.” Siwe 'akonadi yadi miana 'ana weta'i 6 i veluagai.
42001037	Fai nani matatabuna Yaubada 'ana fata.”
42001038	Meli i vo, Yau Yaubada yana tofolova, ava'ai 'u voneyeniga bani'odi i da souyeni 'waikuye.” Mulieta anelose Meli i 'iaweni. S27 Mad 1:18 S31 Mad 1:21 S32-33,2 Sam 7:16-17 Ais 9:7 S34-35 Mad 1:20
42001039	-
42001040	'Aiata 'ifwaidi i 'a'ava mulieta Meli i 'idewadewa, i 'a'ava i tovoi tonovina i nago 'oya 'waidie 'awalawa Iudia nageneye Elisabeti i na fogedi. I le'wa 'atamananina bei Sekalaia i miamia i luku yana vanuge Elisabeti 'waidie i vekaiwa.
42001041	-
42001042	Tutuyanina Elisabeti Meli yana vekaiwa i nogai kamodie kwamana i feto bwaikina. 'Anu'anunu 'Atumaina Elisabeti i agedi mogitana begaidi bonadi bwaikinega i vo, Nibai, Yaubada i nuakalikaliemu bwaikina, vevine matatabuda 'waidega kebu tamu aitoi bani'odi 'omu'e. Natumunina 'u na venatuneniga Yaubada ma yana nuakalikali i na vesauluva 'atumaina 'waineye.”
42001043	Wata Elisabeti i vo, Nani 'atumaiotogina 'waimeye fai yama 'Auvea inana 'u mai 'ama foge faifaina.
42001044	Tutuyanina yamu vekaiwa 'a nogai, kamomeye kwamana ma yana sosoana i feto bwaikina.
42001045	We'e 'omu, 'Auvea yana vona 'u vetumaganeni 'ana mogitana i na souyeni, 'eba sosoana 'waimuye.”
42001046	Meli i vo, Nuakuyega 'Auvea a subisubiai.
42001047	Yaubada taunina 'aku To'ita'ita'i, faifaina 'anu'anunuku i sosoana bwaikina.
42001048	-
42001049	Yau kwamana siaiku ma yaku nuaobu a vetofolova-maimaiga 'waineye, siwe i nunuave'aviniku. 'Asiau wata tutuya mulina 'aila'a 'aitamogana 'aitamogana faifaiku i na vo, Mogitana Yaubada i vesauluva 'atumaina 'waineye bega 'eba sosoana 'waineye.” I na vonaga fai Yaubada Toketokena nani bwaikidi i 'idewadi faifaiku. Taunina magemagetana, kebu tamu yana sakonaga.
42001050	Tutuya matatabuna 'aila'a 'aitamogana 'aitamogana 'waidiega egavo Yaubada i veve'ililibuyeniga i vevesauluva 'atumaina 'waidie.
42001051	We'e tomotoganidi i nunualakaga wata taunidi i subisubiadiga, nimana toketokenega i tuobuobuyedi.
42001052	Taunidi toveimea toketokedi yadi 'eba mia 'ai'aiwabudi 'waidiega i siobuyedi, we'e tonuaobu i silakaidi.
42001053	Wata wekowekoma, nani 'atumaidi i veledi bega i sososoana, we'e 'ai'aiwabudi i veviladi nima'ava'avadi, kebu tamu ava'ai i da veledi.
42001054	-
42001055	Yaubada i vona'awaufaufa tubudavo 'waidie kebu i na bailedi. Vona'awaufaufanina Ebelamo 'waineye wata 'ana wauma 'waideye kebu i na 'a'avaga i na 'eno-vagata. Begaidi 'ida me Isileli yana tofolovavo i 'ivaiseda, kebu i da venuafanida.”
42001056	Meli yana vona i 'a'ava, bei Elisabeti taiadi i miamia bani'odi weta'i 'aitonu, mulieta i vilai i nago. S46-47,1 Sam 2:1 Ais 61:10 S48 Luk 11:27 S50 Same 103:17 S52,1 Sam 2:7 S53 Same 107:9 S54-55 Ais 41:8-10 S55 Mai 7:20 Nag 17:7
42001057	Meli i nago mulieta Elisabeti i vebutudi fai yadi tutuya i veluagai, i venatuna natudi iavetana i tubuga.
42001058	Tutuyanina ediavo wata yadi 'aila'avo valadi i nogai 'Auvea i nuakalikaliediga, ma fuedi i sosoana.
42001059	Mulieta kwamana 'ana 'aiata 8 i veluagai, ediavo wata yadi 'aila'avo i va'auta bununa i na boboi me Diu yadi sauluva bani'odi, wata i na goleni tamana wagavina Sekalaia.
42001060	Nika inana i vo, Kebu, ta na goleni Ioni.”
42001061	Siwe ediavo i vo, We'e wagavanina kebu tamu aitoi yami 'aila'a nageneye 'ana wagava.”
42001062	Begaidi nimadiega Sekalaia i velutolieni ava'ai wagavaga nuanuana i na goleni.
42001063	Sekalaia nimanega i vonedi nuanuana lubulubu bei wagava i na kilumi. Lubulubu i 'ewai i kilumi i vo, 'Ana wagava Ioni.” Fuedi i 'iseni nuadi i voganidi.
42001064	Tutuyanina kwamana 'ana wagava i kiluma'a'avai, nika Sekalaia meana i tonova wata i welava-vaitugana, Yaubada i subiai.
42001065	Begaidi enavonidi i 'iseniga i kololo, bega valana i lulu'ivoneyeni 'oya 'ana tomia 'waidie 'awalawa Iudia nageneye.
42001066	Tomotoganidi kwamana valana i nogaiga nuadi i 'ivina wata tauni'avadi i velutoli i vo, Bola kwamana yana folova ava'ai?” Bani'odi i voneyediga fai 'Auvea yana nuanua wata yana toketokena 'waineye i 'eno'eno. S59-60 Nag 17:10-12 Luk 1:13
42001067	-
42001068	'Anu'anunu 'Atumaina Ioni tamana Sekalaia i agei mogitana begaidi i vona-vagata tutuya mulina faifaina i vo, 'Auvea ta na subisubiai, taunina me Isileli yada Yaubada fai 'akonadi i 'ivaiseda wata i 'ita'ita'ieda.
42001069	'Ada To'ita'ita'i Toketokena Yaubada i silakai faifaida yana tofolova Kini Devida 'ana wauma 'wainega.
42001070	-
42001071	Basenadiotoga nagami bani'odi Yaubada i vona'awaufaufa yana tolu'ivona magemagetadi 'waidie i na 'ita'ita'ieda 'ada gaviavo 'waidiega wata taunidi i vedumwe'ai'aiedaga yadi toketokena 'waidiega.
42001072	Wata i vona-vagata tubudavo i na 'isanuakalikaliedi wata i na 'ivaisedi, yana vona'awaufaufanina kebu i da venuafania.
42001073	-
42001075	Vona'awaufaufanina Yaubada tubuda Ebelamo i veleni, I na 'ita'ita'ieda 'ada gaviavo nimadiega bega kebu tamu ava'ai ta na kololoyeni. Wata yana 'aivaitanina 'wainega 'ada fata ta na vetofolova faifaina, Tutuya matatabuna yada sauluva tonovidi wata magemagetadi mataneye.”
42001076	Wata Sekalaia i vona-vagata natuna faifaina i vo, We'e natuku 'omu, i na golemu Yaubada Tabwaotogineye yana tolu'ivona, Fai 'omu nagami 'u na kumeta 'u na vusi 'Auvea yana 'eda.
42001077	Yana tomotoga 'waidie 'u na mata'aulele yadi sakona i na vedumwe'ubu'ubusedi bega Yaubada i na nuatavunidi nika 'ita'ita'i i na veluagai.
42001078	-
42001079	Nani de'e matatabuna i na souyeni fai yada Yaubada i 'isanuakalikalieda bwaikina wata 'ita'ita'i sai'afoga i na mai abamega bani'odi mageta, Bega egavo wafa faifaina i kolokolologa wata dudubala 'waineye i miamianiga i na magesedi. Magetanina i na kumeseda bega yada mia i na ve'atumai.”
42001080	Kwamananina i taulai toketokena wata yana nuanua matatabuna i tauyedi Yaubada 'waineye. Sali'avu'avuye i miamia, tutuyanina i souyeni yana folova i velamu me Isileli 'waidie. S71 Same 106:10 S72-73 Nag 17:7, 22:16-17 S76 Mad 3:3, 11:10 Ais 40:3 S78-79 Ais 9:2, 60:1-2 Mad 4:16 Ion 8:12 S80 Mad 3:1-6
42002001	Tutuyanina Ioni siaineye me Loma i veveimea me Diu yadi 'awalaweye. Yadi toveimea bwaikaotogina 'ana wagava Sisa Agosito, i veimea nuanuana 'atamana 'aitamogana 'aitamogana 'adi tomotogavo 'adi wagava i na kilumidi senisisi faifaina.
42002002	-
42002003	De'e veimeanina i velamu-vauvau tutuyanina Kwilinio 'awalawa Silia 'ana toveimea yana tutuye, bega tomotoga matatabudi i nagoi 'adi wagava i na kilumidi 'adi tuvada 'waidie.
42002004	-
42002005	Iosefa i souyeni Kini Devida 'ana wauma 'wainega bega 'atamana Nasaledi, 'awalawa Galili nageneye 'wainega i tovoi i nago Devida 'ana tuvadeye 'ana wagava Bedeliema, 'awalawa Iudia nageneye. Meli kumanidi basenadi i veakutagonidi siwe bola kebu Iosefa taiadi i da vemialuga ma vitavitadie wata taiadi i nago 'adi wagava i na kiluma.
42002006	Tutuyanina Bedeliema i miamiani Meli i vebutudi, fai yadi tutuya 'akonadi i le'wa.
42002007	Fai vanuga wakawaka i adagidi kebu tamu 'awasasa bei i na luku, i nagoi 'aisaya yadi vanuge bei i venatuna, yadi akavau iavetana i tubuga. Kwamana i velu'uvai mwedamwedalidi 'adi kalekoyega, wata i ve'enovi 'aisaya bulumakau 'adi ta'ule.
42002008	-
42002009	We'e Bedeliema lilivaneye to'isave'avinavo 'aisaya lovane yadi sifi i lulumadu'aiedi gidegideye, nika tamu 'Auvea yana anelose i souyeni 'waidie, wata 'Auvea yana mageta mataududulina i magesedi begaidi i kololo bwaikina.
42002010	Nika anelosenina i vo, Kebu 'wa na kolologa, yau a maiga vala 'atumaina a mieni 'waimie, bega tomotoga fuemi 'wa na sosoana bwaikina.
42002011	'Asiau 'ami To'ita'ita'i Bedeliema 'waineye i tubuga, taunina Toveimea Keliso, Yaubada 'ana Venua'ivina.
42002012	Yami tugusa 'wa na 'iseni mwedamwedalidi 'adi kalekoyega i velu'uvai i ve'enovi 'aisaya 'adi ta'ule, bega 'wa na 'asetai taunina kwamananina.”
42002013	Tutuyanina i vona'a'ava, nika enavo 'aila'a bwaikina i souyedi 'waineye ma fuedie Yaubada 'waineye i lei-subisubia i vo,
42002014	Abama tabwaotogineye Yaubada ta na subisubiai, Fwayefwayeye tomotoganidi faifaidi Yaubada i sososoana i na mia-'atumai.”
42002015	Tutuyanina anelosenidi i viladi abame, 'aisaya 'adi to'isave'avinavo 'aise'avadi i veifufu i vo, Ta na nagoi 'atamana Bedeliema, naninina 'akonadi i souyeni faifaina 'Auvea i vonedaga ta na 'iseni.”
42002016	Bega i tovoi i lilide i nagoi Iosefa ma yana vavine i veluagadi wata kwamana i 'iseni 'aisaya 'adi ta'ule i ve'enovi i 'eno'eno.
42002017	Kwamana i 'iseni tamana wata inana 'waidie i veifufu ava'ai anelose i vonediga kwamananina faifaina.
42002018	We'e 'ifwaidi tomotoga valanina i nogaiga nuadi i voganidi 'aisaya 'adi to'isave'avinavo yadi vona faifaina.
42002019	We'e Meli vonanidi matatabuna i nuave'avinidi faifaidi nuadi i 'ivi'ivina.
42002020	To'isave'avinavo sifi i viladi yadi 'aisaya 'waidie Yaubada i subisubiai wata i awa'ai'aia ava'ai i 'isediga wata i nogaidiga faifaidi, fai anelose yana vona 'waidie 'ana mogitana i 'iseni.
42002021	Kwamana yana tubuga 'wainega i maiga 'ana 'aiata 8 'waineye bununa i boboi, wata 'ana wagava i goleni Iesu. Basenadi bola Meli kebu i da mianaga, anelose wagavanina i veleni.
42002022	-
42002024	Mulieta Meli wata Iosefa Iesu i naweni Ielusalema bega i na 'aniveleneni Yaubada 'waineye wata i na velomu. I nagoiga fai basenadiotoga Mosese 'Auvea yana veimea i kilumi i vo, Kwakwama iavetadi yami akavau 'aitamogana 'aitamogana 'wa na 'anivelenedi 'Auvea 'waineye.” Wata i vo, Bunebune 'ailuga 'alo kabututula siaidi 'ailuga 'wa na nikedi 'wa na velomuyedi Yaubada 'waineye kwamana wata inana taiadi faifaidi.” Meli vauvaudi begaidi yadi tutuya i veluagai Iosefa taiadi i laka vanuga 'eba velu'ui 'waineye i na tafalolo bega i na vevunavunaga Yaubada mataneye.
42002025	Tutuyanina 'waineye tamu tomogo 'au'auveana i miamia Ielusalema, 'ana wagava Simioni. Taunina tomogo 'atumaina wata tove'ililibu Yaubada 'waineye, ma yana tokemaiga i lulukamata Yaubada 'ana Venua'ivina yana mai faifaina bega me Isileli i na 'ita'ita'iedi.
42002026	'Anu'anunu 'Atumaina 'ana 'weabu bega i veni nagami 'Auvea 'ana Venua'ivina Keliso i na 'iseni mulieta i na wafa.
42002027	'Aiatanina 'waineye 'Anu'anunu 'Atumaina Simioni i voneni i luku vanuga 'eba velu'ui 'waineye, we'e kwamana Iesu inana wata tamana i mieni vanuga 'eba velu'ui 'waineye bei Iesu i na 'aniveleneni 'Auvea 'waineye bani'odi yadi veimea 'ana sauluva.
42002028	Simioni kwamana i olia Yaubada 'waineye i vekaiwa i vo,
42002029	-
42002031	'Auvea, 'asiau 'u na tauyeku ma yaku sosoana a na wafa, fai yamu vona'awaufaufa 'waikuye 'akonadi matakuyega a 'iseni. Kwamananina 'ama To'ita'ita'i 'u vetunei fwayefwayeye tomotoga fuema matameye.
42002032	Taunina bani'odi mageta mali tomotoga taunidi kebu Diu 'waidie bega yamu nuanua i na 'asetadi, We'e 'ima yamu tomotoga me Isileli 'ama subia 'a na veluagai kwamananina faifaina, fai yama 'aila'a 'wainega i souyeni.”
42002033	We'e Meli wata Iosefa nuadi i voganidi Simioni yana vona kwamana 'waineye faifaina.
42002034	-
42002035	Mulieta Simioni i velu'ui bega Yaubada Meli wata Iosefa i na nuakalikaliedi, i 'a'avana Meli i vonedi i vo, Kwamana de'e Yaubada i venua'ivineni bega 'wainega me Isileli fuedi 'ita'ita'i i na veluagai we'e 'ana tovedumwe'ai'ai fuedi vita i na veluagai 'wainega. Taunina 'eba 'isa Yaubada 'wainega siwe fuedi i na awavesakoyeni nika bei yadi nuagiva i na sivemagesedi. We'e 'omi Meli, yadi vedumwe'ai'ai faifaina 'wa na nuavita bwaikina 'wa da vo nuafoumi i da 'e'etokadia kefatayega. S22 Vei 12:1-4 S23-24 Sou 13:2,12,15 Vei 12:8 S30-31 Ais 52:10 S32 Ais 42:6 Ion 8:12 S34-35 Ais 8:14,15,1 Kol 1:23,1 Fit 2:6-8
42002036	-
42002037	Wata tutuyanina 'waineye tamu Yaubada yana tolu'ivona vevinedi i miamia vanuga 'eba velu'ui nageneye, 'adi wagava Ana. Tamadi Fenueli, Asali 'ana wauma 'wainega. Ne'e'elidie i nagi i miamia malamala 7, nika yadi lamoga i wafa i 'wabula siwe yadi miayega malamala 84 i veluagai i vemo'ai mogitana. 'Wabulanidi kebu vanuga 'eba velu'ui i da 'ia'iaweniga, 'aiata wata lovana Yaubada i subisubiai, i vevelu'ui 'waineye wata i veve'udigana 'ani bega yadi velu'ui 'waineye i na vetoketoke.
42002038	Tutuyanina Simioni i veveifufu Iosefa Meli taiadi 'waidie, Ana i mai Yaubada 'waineye i vekaiwa, wata 'ifwaidi me Ielusalema 'waidie i veifufu kwamananina faifaina i vo, Kwamana de'e 'ada To'ita'ita'i kumanina ta 'e'edaveyaieni.”
42002039	Veimeanidi Yaubada 'wainega i maiga, 'akonadi Iosefa wata Meli i 'idewa'a'avadi, mulieta i viladi yadi 'atamane Nasaledi 'awalawa Galili nageneye.
42002040	Kwamananina i taulai ma yana toketokena, ma yana 'aseta bwaikina wata Yaubada ma yana nuakalikali i vevesauluva 'atumaina 'waineye. S36-37,1 Tim 5:5 S39 Mad 2:23
42002041	-
42002042	Malamala 'aitamogana 'aitamogana Iesu inana wata tamana yadi sauluva i lakalaka Ielusalema, me Diu yadi Sakali Uvi'agalatagona faifaina. Tutuyanina Iesu 'ana malamala 12 'waineye taiadi i laka sakalinina 'waineye.
42002043	'Aiata 'ifwaidi i miamiani Ielusalema 'waineye, mulieta tutuyanina sakali i 'a'ava tomotoga matatabudi i vilaviladi yadi 'atamane, we'e Iesu Ielusalema bei i miamia.
42002044	Tamana inana taiadi kebu i da 'asetaiga, yadi nuanua i vo, Voke yada 'aila'avo taiadi i nunagoi.” I nunagoi 'aiata 'aitamogana mulieta i lovani nika Iesu kebu i da veluagaiga, bega yadi 'aila'avo wata ediavo 'waidie i luala.
42002045	-
42002046	Nika kebu'a, wata i viladi Ielusalema bei i luala, mulieta 'aiata 'aitonu i 'a'avana i veluagai vanuga 'eba velu'ui nageneye, Diu yadi ve'etoboda 'adi tovevo taiadi i miamiani. Ma fuedie i veveifufu yadi vona i noganogaidi wata i velutolitoliedi.
42002047	Fuedi i 'iseni yana 'aseta bwaikina wata i nogai Iesu yana tutula 'atumaidi wata tonovidi begaidi nuadi i voganidi.
42002048	Wata inana tamana taiadi i 'iseni nuadi i voganidi, bega inana i vo, Natuku awale we'e bani'odi yamu sauluva, bega ma yama venuafouviga tamamu taiadi 'a lulualemu?”
42002049	Iesu i vo, Awale mali vanuga 'waidie 'wa luala-maimaiga? 'Wa da 'asetai yau Tamaku yana vanuge i lubwaineku bei a na miamia.”
42002050	Siwe inana tamana taiadi yana vona faifaina kebu nuadi i da magetai.
42002051	Nika Iesu inana tamana taiadi i souyedi i nagoi Nasaledi, bei yadi vona i vematayakeyakedi. We'e inana nuadi i 'ivi'ivina naninidi faifaidi.
42002052	Bei Iesu i taulai, ma tomogona wata yana 'aseta taiadi, ma 'ana nuakalikali Yaubada 'wainega wata tomotoga 'waidiega. S41 Sou 12:1-14,24-27
42003001	-
42003002	Me Loma yadi toveimea bwaikaotogina tamu, 'ana wagava Sisa Taibilio, yana vetoveimea 'ana malamala 15 'akonadi i veluagai, Yaubada yana vona i mai Ioni Tobafitaiso 'waineye, i miamia sali'avu'avuye. Tutuyanina 'waineye Fonitio Failato 'awalawa Iudia 'ana toveimea, we'e Elodi Galili i veveimeyeni, taina Filifi 'awalawa Itulia wata Tilakoniti i veveimeyedi, we'e Lisania 'awalawa Abilini i veveimeyeni, Anasa wata Kaiafa me Diu yadi tovelomu bwaikidi.
42003003	Tutuyanina Ioni Yaubada yana vona i nogai, i tovoi i nago 'awalawa fuedi 'waidie Ufa Iolidani lilivaneye i lau'age tomotoga 'waidie i vo, Yami sakona 'wa na vedumwe'ubu'ubusedi bega a na bafitaisomi wata Yaubada yami sakonanidi i na nuatavunidi.”
42003004	Basenadiotoga Yaubada yana tolu'ivona 'ana wagava Aisea i kilumi Yaubada yana Buki 'waineye, Ioni yana folova wata yana vona faifaidi i vo, Tamu tovegolegole sali'avu'avuyega i vo, 'Auvea yana 'eda 'wa na vusia, wata 'wa na sivetonovidi yana 'eba nago.
42003005	'Oya 'wa na aladi i na vetano'atuga we'e 'awa'awakovadi 'wa na veivudi. 'Eda 'oka'okadi 'wa na vusivetonovidi, wata 'eda bwakabwakadi 'wa na 'idewadi i na ve'atumai.
42003006	Bega tomia fwayafwaya matatabudi Yaubada yana 'ita'ita'i i na 'iseni.”
42003007	Tomotoga fuedi Ioni valana i 'asetai i nagoi 'waineye igodi i na bafitaisodi nika i vonedi i vo, 'Omi tosakona, 'o'olo bani'odi. Igodi 'wa vo, 'A na dega Yaubada yana nuasako wata yana vematavuloga 'waidiega.” Begaidi yami vaiseba 'wa vo, 'Akonadi 'a nuavilama 'u da bafitaisoma,” siwe kebu nuanuami yami sauluva sakoidi 'wa na vedumwe'ubu'ubusedi.
42003008	-
42003009	Nagami yami sauluva i na tonova 'ami 'eba 'isa 'akonadi 'wa nuavilami 'wa da vo bani'odi welavi 'atumaina vuagina, mulieta a na bafitaisomi. Wata kebu 'wa na vo, Ebelamo tubuma bega 'ima Yaubada yana tomotoga kebu i na vematavulogima.” Siwe a na vonemi, kebu 'aivaita 'wa na veluagai. Kebu nani bwaikina Yaubada mataneye 'omi Ebelamo tubunavo. Yaubada 'ana fata tutulimi Ebelamo tubunavo i na 'idewadi kileu we'e 'waidiega. Sai'afoga Yaubada i na vematavulogimi yami sauluva sakoidi faifaidi 'wa da vo 'akonadi yana tamuyoko i da yadali bega welavi 'aitamogana 'aitamogana kebu vuagidi 'atumaidiga i na talagidi i na tawedi 'ai-'ala'alase.”
42003010	'Aila'anidi Ioni yana vona i nogai begaidi i velutolieni i vo, Vetuma, bani'odi 'a na munega?”
42003011	Ioni i vo, 'Ai'edi egavo 'ami kaleko sulu 'ailuga, we'e 'ifwaidi kebu 'adi kalekoga, tamu 'wa na veledi. Wata bani'odi, 'ai'edi ma 'ami'ami, we'e egavo kebu 'adi'adiga 'ifwaidi 'wa na veledi.”
42003012	Wata 'ifwaidi takesi 'ana tolaugogona i maia bafitaiso faifaina Ioni i velutolieni i vo, Tove, 'ima bani'odi?”
42003013	Ioni i vo, Me Loma yadi veimea 'ana tonovina 'wainega takesi 'wa na lalaugogona, kebu vekaliega 'imoso'i 'wa na 'ewa'ewadi taunimi faifaimi.”
42003014	Wata bani'odi tolugaviavo i velutoli i vo, We'e 'ima bani'odi? Ava'ai 'a na vai?” Ioni i vonedi i vo, 'Omi yami folova 'ana tutula 'asa'aiana 'ana fata i lubwainemi, we'e kebu 'ami tutula 'ana 'imoso'i faifaina ve'isakololoyega 'wa na vekali wata kebu tomotoga 'wa na vevita-maimaigidi bega yadi mani 'wa na 'ewa'ewadi.” S3 Fol 13:24, 19:4 S4 Ais 40:3-4 S8 Fol 26:20 Ion 8:39 S9 Mad 7:15-20 S12 Luk 7:29
42003015	Tomotoga matatabudi i nuanua bwaikina Yaubada 'ana Venua'ivina Keliso yana mai faifaina, bega Ioni i 'iseni i venuanaluga i vo, Voke taunina Yaubada 'ana Venua'ivina 'alo tulina.”
42003016	Begaidi Ioni matatabudi i vonedi i vo, Yau ufayega a na bafitaisomi, we'e kumanina mulikuye i mimaiga i na bafitaisomi 'Anu'anunu 'Atumainega wata 'ai-'ala'alata 'wainega bani'odi yami sakona i na 'ala-lekoadi. Wata tomogonina toketokeotogina, yau kebu bani'odiga, kebu i da lubwaineku 'waineye a na vetofolova fai taunina bwaikina a bunumayaga.
42003017	Tutuyanina Kelisonina i na maiga, tomia fwayafwaya matatabudi i na vonayavuga mataneye wata i na veimeyedi 'wa da vo bani'odi waifei 'ana tolaukadi, waifei wata 'ani'aninidi i na yato'edi mulieta i na vedodogidi yana bubuwakeye, we'e yogo i na tunuya 'ainina kebu yana 'weuga 'waineye.”
42003018	Vona fuedi 'waidiega Ioni tomotoga i velu'ase'asedi wata Vala 'Atumaina i lu'ageyeni 'waidie.
42003019	We'e Ioni tamu toveimea 'ana wagava Kini Elodi i awavesakoyeni taina yana vavine i luobuyediga faifaina, 'adi wagava Elodiasa. Wata 'ifwaidi Elodi yana sauluva sakoidi Ioni i lu'ivoneyedi.
42003020	Begaidi Elodi i nuasako nani sakoiotogina i 'idewai, Ioni i yatoi vanuga 'eba yogona 'waineye. S15-16 Ion 3:28 Fol 1:5, 13:25 S19-20 Mad 14:3-4 Mak 6:17-18
42003021	-
42003022	Ioni bola kebu i da luku vanuga 'eba yogona 'waineye, tomotoga i bafitaisodi i 'a'avana, wata Iesu i bafitaisoi. Tutuyanina Iesu i vevelu'ui abama i 'anikililia, 'Anu'anunu 'Atumaina i obu Iesu 'waineye 'ana 'isa'isa bani'odi bunebune, nika bona'ava abamega i souyeni i vo, 'Omu Natuku nuafouku. A sosoana bwaikina faifaimu.” S21-22 Ion 1:32-34 Mad 17:5 Luk 9:35
42003023	Tutuyanina Iesu 'ana malamala bani'odi 30 i veluagai yana folova i velamu tomotoga 'waidie. Bega tomotoga i nuaniga i vo Iesu tamana Iosefa, we'e Iosefa tamana Ilai,
42003024	we'e Ilai tamana Madati, we'e Madati tamana Livai, we'e Livai tamana Meliki, we'e Meliki tamana Yanai, we'e Yanai tamana Iosefa,
42003025	we'e Iosefa tamana Matadaya, we'e Matadaya tamana Emosi, we'e Emosi tamana Neumi, we'e Neumi tamana Esili, we'e Esili tamana Nakai,
42003026	we'e Nakai tamana Meati, we'e Meati tamana Matadaya, we'e Matadaya tamana Semiai, we'e Semiai tamana Ioseki, we'e Ioseki tamana Dioda,
42003027	we'e Dioda tamana Diowane, we'e Diowane tamana Lisa, we'e Lisa tamana Selubabela, we'e Selubabela tamana Salatiela, we'e Salatiela tamana Nelai,
42003028	we'e Nelai tamana Meliki, we'e Meliki tamana Edai, we'e Edai tamana Kosami, we'e Kosami tamana Elimadami, we'e Elimadami tamana Eli.
42003029	we'e Eli tamana Iosua, we'e Iosua tamana Eliesa, we'e Eliesa tamana Yolima, we'e Yolima tamana Madati, we'e Madati tamana Livai,
42003030	we'e Livai tamana Simioni, we'e Simioni tamana Iuda, we'e Iuda tamana Iosefa, we'e Iosefa tamana Yonami, we'e Yonami tamana Eliakimu,
42003031	we'e Eliakimu tamana Melia, we'e Melia tamana Mena, we'e Mena tamana Matati, we'e Matati tamana Nedani, we'e Nedani tamana Devida,
42003032	we'e Devida tamana Iese, we'e Iese tamana Obedi, we'e Obedi tamana Bwasa, we'e Bwasa tamana Salimoni, we'e Salimoni tamana Nasoni,
42003033	we'e Nasoni tamana Aminadaba, we'e Aminadaba tamana Adamina, we'e Adamina tamana Anai, we'e Anai tamana Esiloni, we'e Esiloni tamana Felesi, we'e Felesi tamana Iuda,
42003034	we'e Iuda tamana Iakobo, we'e Iakobo tamana Aisake, we'e Aisake tamana Ebelamo, we'e Ebelamo tamana Tela, we'e Tela tamana Naoli,
42003035	we'e Naoli tamana Seluki, we'e Seluki tamana Leu, we'e Leu tamana Feliki, we'e Feliki tamana Iba, we'e Iba tamana Sila,
42003036	we'e Sila tamana Keinana, we'e Kenani tamana Afakisadi, we'e Afakisadi tamana Semi, we'e Semi tamana Noa, we'e Noa tamana Lemeki,
42003037	we'e Lemeki tamana Metusela, we'e Metusela tamana Inoki, we'e Inoki tamana Ieledi, we'e Ieledi tamana Malaleli, we'e Malaleli tamana Keinana,
42003038	we'e Kenani tamana Inosi, we'e Inosi tamana Seti, we'e Seti tamana Adama, we'e Adama tamana Yaubada.
42004001	Iesu i bafitaiso Ufa Iolidani i 'a'avana, 'akonadi 'Anu'anunu 'Atumaina i agei mogitana bega 'Anu'anununina Iesu i vagavaia i naweni sali'avu'avuye.
42004002	Seitani nuanuana Iesu i na sakona begaidi bei i silubuya 'aiata 40 nagedie, 'aiatanidi 'waidie Iesu kebu tamu 'ani'ani i da 'alatonovi, mulieta 'aiatanidi i 'a'avana i lase.
42004003	Tutuyanina Iesu i lase nika bei Seitani i souyeni 'waineye, nuanuana Iesu i na be'u sakona 'waineye bega i silubuya i vo, 'Ai'edi 'omu mogitana Yaubada Natuna, 'u na vona de'e kileunidi i na ve'ani'ani.”
42004004	Iesu Seitani yana vona i tutuli i vo, Kebu. Basenadi i kilumi Yaubada yana Buki nageneye i vo, Tomotoga yadi mia 'ana 'atumaina wata yawaidi kebu 'ani'ani'ava 'wainega i da veveluagadi.”
42004005	-
42004007	Wata 'ana veluga Seitani Iesu i vagavaia i lakaveni 'oyeye fwayafwaya yana 'eba veimea matatabuna i veni tutuya 'ale'usana nageneye bega Seitani i vo, 'Ai'edi 'u na 'oduga 'waikuye wata yaku vona 'u na vematayakeyakediga de'e 'eba veimeanidi wata 'ai'aiwabunidi a na velemu yamu 'eba veimea. Fai matatabuna i 'anivelenedi 'waikuye yau yaku 'eba veimea, 'ai'edi nuanuaku 'aku fata a na 'anivelenedi 'waimuye fai ma yaku veimea.”
42004008	Nika wata Iesu i vo, We'e Yaubada yana Buki nageneye i vonaga i vo, Yami 'Auvea Yaubada 'waineye 'wa na 'odu'odu, 'Aiseotogina faifaina 'wa na folofolova.”
42004009	-
42004010	I 'a'avana wata Seitani Iesu i vagavaia i naweni Ielusalema, vanuga 'eba velu'ui tabwaotogineye i lakaveni. Bei wata i voneni i vo, 'Ai'edi mogitana 'omu Yaubada Natuna de'e bega 'u na souga, veviga kebu 'u na veluagai fai Yaubada yana Buki nageneye i vo, Yau Yaubada yaku anelose a na vonedi i na 'i'isave'avinimu,
42004011	Nimadiega i na 'i'ivaisemu bega kebu tamu sai'afo 'agemu 'u na nikeyedi.”
42004012	Iesu Seitani yana vona i tutuli i vo, Kebu, fai wata Yaubada yana Buki nageneye i vo, 'Ai'edi taunimi 'wa na tauyemi 'eba ilagi 'waidie, kebu i da lubwaineni 'wa na taidaida Yaubada 'waineye 'aivaita faifaina.”
42004013	Tutuyanina Seitani yana sailubu matatabuna i ve'a'avadi Iesu 'waineye, mulieta i 'iaweni i nago tulineye bega bola tamu tutuya nuanuana i na vilai. S4 VeL 8:3 S5-6 Ion 12:31, 14:30 S8 VeL 6:13 S9-11 Same 91:11-12 S12 VeL 6:16,1 Kol 10:9 S13 Ibu 2:18, 4:15
42004014	-
42004015	'Anu'anunu 'Atumaina yana toketokena Iesu 'waineye i 'eno'eno, bega i vilai sali'avu'avuyega i nago Galili. Me Diu yadi 'eba miava'auta 'waidie Iesu Yaubada yana Vona i ve fuedi i subiai bega tomotoga matatabudi i miamiani 'awalawanina 'waineye valana i 'asetai.
42004016	Mulieta Iesu i nago Nasaledi yana 'atamane bei i taulaiga 'waineye. Tamu 'Aiata Veawai i veluagai Iesu i luku me Diu yadi 'eba miava'auta 'waineye, yana sauluva bani'odi. Yadi tafalolo 'waineye i tovoi tomotoga matadie i na lu'iawawa Yaubada yana Buki 'wainega.
42004017	Bega tamu tomogo Buki i 'ewai Iesu i veleni, Bukinina tamu Yaubada yana tolu'ivona Aisea 'ana kilukiluma. I luyawagi nika vonanina i veluagai 'ana nogaya side bani'odi.
42004018	'Auvea 'Anu'anununa 'waikuye i 'eno'enoga fai i venua'ivineku Vala 'Atumaina a na lu'ageyeni wekowekoma 'waidie. I vetuneku bega tomotoga yogoyogonidi 'adi 'etoyavu faifaina a na lu'ivona 'waidie, we'e tomatasako matadi yadi ve'atumai-vaitugana faifaina. Wata i vetunekuga tomotoganidi i mia vitana 'adi gaviavo nimadie, a na 'etoyavudi.
42004019	Wata 'ami 'ita'ita'i 'Auvea 'wainega 'ana tutuya a na lu'ivoneyeni.”
42004020	Vonanina Iesu i lu'iawawai i 'a'avana Buki i vetalabodai 'ana to'isave'avina i veleni mulieta i miabui bega i na ve 'waidie. We'e tomotoganidi matatabudi vanuga 'eba miava'auta nageneye nuadi i 'ewai, Iesu 'waineye i 'isa-valavalalai.
42004021	Iesu i veifufu 'waidie i vo, Vonanina 'wa nogaiga, tutuyanina a lulu'iawawai 'ana mogitana 'asiau i souyeni.”
42004022	Tomotoganidi i noganogaya Iesu i subiai fai nuadi i voganidi yana vona 'atumaidi faifaidi wata i vo, Tomogo no'o kebu tulinaga, ta 'asetai Iosefa natuna we'e bani'odi i munega?”
42004023	Begaidi Iesu i vonedi i vo, A 'asetai bola voke yada vona-awatabai tamu 'wa na voneyeni 'waikuye 'wa na vo, 'Omu to'ive'atumai bega taunimu 'u na 'ive'atumaimu.” Wata 'wa na vo, Naninidi 'eba nuavogana Kafaneomi 'waineye 'u 'idewadiga wata bani'odi yada 'atamana Nasaledi 'waineye 'u na 'idewadi.”
42004024	Siwe a na vonemi, Yaubada yana tolu'ivonavo taunidi yadi 'atamane yadi tomotoga kebu i da veve'ililibuyediga, fuedi i baibaila.
42004025	Side bani'odi. 'Wa na nuani basenadiotoga Yaubada yana tolu'ivona Ilaitia yana tutuye, malamala 'aitonu wata weta'i 6 nagedie 'wei kebu bega loka bwaikina.
42004026	Tutuyanina 'waineye me Diu yadi 'wabu'wabulavo fuedi nuanuadi 'aivaita, siwe Yaubada kebu Ilaitia i da tauyeni i da 'ivaisedi fai yana 'awalawa 'ana tomotoga i vedumwe'ai'aieni begaidi i vetunei tamu 'wabula 'waidie taunidi kebu Diu i miamia Salefati, 'awalawa Saidoni nageneye.
42004027	Wata bani'odi tamu tolu'ivona 'ana wagava Ilaisa yana tutuye tomotoga waiwaiseselidi fuedi yana 'awalaweye nuanuadi 'aivaita siwe kebu i da 'ivaisedi fai yana 'awalawa 'ana tomotoga i vedumwe'ai'aieni begaidi i nago mali tomotoga taunidi kebu Diu 'waidie, tamu tomogo waiwaiseselina Silia nageneye 'ana wagava Nemani i 'ive'atumaia.”
42004028	-
42004030	Tomotoga matatabudi i miamiani 'eba miava'auta 'waineye Iesu bonana i nogaidi i 'asetai 'adi vona, taunidi bani'odi tovedumwe'ai'ainidi begaidi ma yadi nuasako Iesu i tovififineni i 'ive'avini i yo'ei i naweni mwalilige. 'Atamananina 'oya tabwaneye bega igodi bwagale i da bifeleni, siwe Iesu bani'odi i munega 'aila'a kamwadiamo i souyeni i nago. S18-19 Ais 61:1-2 S25-26,1 Kin 17:1-24, 18:1 S27,2 Kin 5:1-14
42004031	Mulieta Iesu Nasalediega i nago 'atamana Kafaneomi 'awalawa Galili nageneye, bei i ve tomotoga 'waidie 'Aiata Veawai 'waineye.
42004032	Tomotoga fuedi nuadi i voganidi yana ve faifaina, fai ma yana veimea i veve 'waidie.
42004033	-
42004034	'Eba miava'auta nageneye tamu tomogo yaiaina sakoina i ageiga, bonana bwaikinega i vebwaubwau i vo, 'Omu Iesu tomogo Nasaledi, ava'ai 'u na vaima? Voke nuanuamu 'u na leoma. A 'asetamu, 'omu Yaubada Natuna Magemagetamu.”
42004035	Iesu yaiaina i talabodeni i vo, 'U ve'wada, tomogo 'wainega 'u 'awa'a'imu.” Yaiaina tomogo i bifeleni i be'u 'aila'a matadie mulieta i 'awa'a'ia siwe kebu wata tomogo veviga i da veluagai yaiainanina 'wainega.
42004036	Fuedi nuadi i voganidi i velutolitoli i vo, Bani'odi de'e i munega? Vona'ava siwe toketokena wata ma yana veimea yaiaina i vonevonedi i 'a'awa'a'idi.”
42004037	Iesu valana i vebwaika i nago 'awalawa matatabuna 'waidie Kafaneomi lilivaneye. S33-34 Mad 8:28-29 Ion 6:69 Luk 8:28
42004038	Tutuyanina Iesu 'eba miava'auta i 'iaweni i nago Saimoni Fita yana vanuge. Saimoni yana vavine inadi i viga tomogodi i luyauyauta bwaikina bega Iesu 'waineye i velu'ui i na 'ive'atumaidi.
42004039	Iesu i luku 'adi 'ivi lilivaneye i tovoi 'adi viganina i talabodeni nika yauyautanina i 'awatagoni i tovoi 'ani'ani i 'idewadewa Iesu ma enavo faifaidi.
42004040	'Akonadi inala i simwanuya, yadi 'Aiata Veawai i 'a'ava, tomotoga yadi toviga 'adi viga tulidi tulidi i miedi Iesu 'waineye. 'Aitamogana 'aitamogana i 'abitonovidi 'adi viga i 'a'ava i ve'atumai.
42004041	Wata tomotoga fuedi 'waidiega yaiaina i 'awa'a'idi ma yadi vebwaubwau i vo, Vona mogitana 'omu Yaubada Natuna.” Siwe Iesu i toke i talabodebodedi kebu i na lulu'ivonaga fai 'akonadi i 'asetai taunina Keliso, Yaubada 'ana Venua'ivina. S41 Mad 8:28 Mak 3:11-12
42004042	Bola kebu i da mageta'a'avaiga Iesu 'atamananina 'waineye i miamiaga i 'iaweni 'aiseneye i nago tamu 'awasasa kebu tomotoginaga 'waineye bei i velu'ui. Begaidi tomotoga i lualeni i nago bei i veluagai i talabodebodeni i vo, Kebu 'u na nagoga mali 'awalawa 'waidie, side bei Kafaneomi ta na miamia.”
42004043	Nika Iesu i vo, 'Atamana 'ifwaidi wata 'waidie a na nago Vala 'Atumaina Yaubada tomotoga i na veimeyemiga faifaina a na lau'age, folovanina faifaina Yaubada i vetuneku.”
42004044	Bega i nago me Diu yadi 'awalawa matatabuna 'waidie i lau'age-vuvua 'eba miava'auta 'waidie.
42005001	Tamu 'aiata 'waineye Iesu i tovotovoi Lavu Galili balebaleye, 'aila'a i maia i vevetunufelagieni nuanuadi Yaubada yana vona i na nogaya Iesu 'wainega.
42005002	Iesu toyaubani yadi waka 'ailuga i 'isedi 'akonadi i yo'edi, we'e taunidi i obu yadi vualalalakana i lekolekoadi.
42005003	Tamu waka 'waineye Iesu i dodoga, wakanina Saimoni yana waka, bega i voneni sai'afo i talalaka malavetayega mulieta Iesu i miabui i ve 'aila'a 'waidie.
42005004	Yana ve i 'a'avana Saimoni i voneni i vo, Sai'afo malaveseye 'u na sese bei ma emwavo vualalalakana 'wa na lelegedi igana 'wa na 'onadi.”
42005005	Nika Saimoni i vo, 'Auvea, lovana 'a vuata i 'asema kebu tamu igana 'a da 'onaiga. Siwe fai 'u vonaga, ta na laka vualalalakana a na lelegedi.”
42005006	Bega ma fuedie i laka i lelegedi igana fueotogidi i 'onadi sai'afoga vualalalakana i da bwekadi.
42005007	Bega ediavo tamu waka 'waineye i lu'waiedi 'aivaita faifaina. I maia waka 'ailugana i veadagidi sai'afoga i da monu.
42005008	Tutuyanina Saimoni Fita igana fuedi i 'isedi ma yana ve'ililibu 'agena i vetufano'uyedi i 'odu Iesu 'waineye i vo, 'Auvea, 'u na 'iaweku fai yau tosakona.”
42005009	Saimoni Fita wata 'ifwaidi tomotoga yana wakeye nuadi i voganidi fai igana fueotogidi i 'onadi.
42005010	Wata bani'odi enavo tamu waka 'waineye Saimoni taiadi i folofolova nuadi i voganidi, enavonidi 'adi wagava Iemesa wata Ioni, Sebedi natunavo. Iesu Saimoni i voneni i vo, Kebu 'u na kolologa. Basenadi igana 'u 'ona'onadi, we'e yau yaubani tamu a na vemu bega tomotoga 'u na 'ona'onadi 'u na mimaiedi Yaubada 'waineye.”
42005011	Bega yadi waka i yo'edi 'avale nani matatabuna i 'iawedi Iesu taiadi i nagoi yana tovetutuyamavo. S4-6 Ion 21:2-6
42005012	Tamu tutuya Iesu i miamia tamu 'atamana bwaikina 'waineye, 'atamananina 'waineye tamu tomogo i miamia tomogona matatabuna waiwaiseselina. Tomogonina Iesu i 'iseni i mai ma yana ve'ililibu i lumata'afufu mataneye i velu'ui i vo, 'Auvea, 'ai'edi nuanuamu 'amu fata 'u na 'ive'atumaiku.”
42005013	Iesu nimana i 'otoi tomogoneye i 'abi i voneni i vo, Fai bani'odi, nuanuaku, 'u ve'atumai.” Nika tomogonina i ve'atumai 'ana viga i 'a'ava.
42005014	'Akonadi tomogo i ve'atumai Iesu i toke i velu'ase'asei i vo, Kebu tamu aitoi 'waineye 'u na lu'ivonaga, nuanuaku tonovimu 'u na nago tovelomu 'waineye nagami i na 'isemu. 'Aisaya 'u na veleni i na kabuni Yaubada 'waineye faifaimu, bani'odi basenadiotoga Mosese i voneyeniga Yaubada yana Buki 'waineye towaiwaisesela i ve'atumaiga faifaina. Tovelomunina i na 'isemu i na ve'awamogitana 'akonadi 'u ve'atumai, wata bani'odi mali tomotoga i na 'asetai.”
42005015	Iesu i talaboda siwe valana i vebwaika-'afo'afo, bega 'aila'a bwaikina i deli i maia yana vona i na nogai wata 'adi viga 'waidiega i 'ive'atumaidi.
42005016	Siwe Iesu yana sauluva tutuya fuedi 'aila'a 'waidiega i nunago tamu 'awasasa kebu tomotoginaga 'waineye, bei 'aiseneye i vevelu'ui Yaubada 'waineye. S14 Vei 14:1-4 Luk 17:12-14 S16 Mak 1:35
42005017	Tamu 'aiata 'waineye Iesu i veve tomotoga 'waidie, 'aila'anina 'wainega 'ifwaidi Diu totafalolo 'adi wagava Falisi wata 'ifwaidi ve'etoboda 'adi tovevo. Taunidi i maia 'atamana fuedi 'waidiega, 'awalawa Galili wata Iudia 'waidiega, wata Ielusalemega, ma fuedie i noganogaya. Yadi miava'autanina nageneye Yaubada yana toketokena i 'eno'eno bega 'wainega Iesu toviga i 'ive'atumaidi.
42005018	We'e 'ifwaidi tomotoga tamu iadi i vebwalokoga ma 'evo'evona i evai i mieni, nuanuadi i na lukuveni Iesu 'waineye.
42005019	'Aila'a bwaikaotogina kebu 'adi fata i na lukuveni, bega i lakaveni vanuga tabwana bababana 'waineye. Vanuga 'ana saila'a i 'ewadi bega 'anibwekaneamo ma 'evo'evona i ve'ioyoi i obu Iesu manawaneye tomotoga 'awasasadiamo.
42005020	Iesu tomotoganidi i 'isedi i 'asetadi ma yadi vetumagana, bega tomogo bwalobwalokona i voneni i vo, Iaku yamu sakona 'akonadi a nuatavunidi.”
42005021	We'e ve'etoboda 'adi tovevo wata Falisi nuadiega i vo, Ava'ai tomogoga de'e? Awale Yaubada 'waineye i vona-uvi'agala? Kebu tamu aitoi 'ana fata sakona i na nuatavunidi, Yaubada 'aiseotogina 'ana fata.”
42005022	Iesu 'akonadi yadi nuanua i 'asetadi begaidi i vo, Awale nuamiega 'wa vo yau a vona-uvi'agala Yaubada 'waineye?
42005023	-
42005024	Yau a vetomotogaotoga ma yaku veimea fwayefwayeye bega 'aku fata tomotoga yadi sakona a na nuatavunidi. Tomotoga 'adi 'ive'atumai vitana fai 'ai'edi a na vona siwe kebu i na ve'atumaiga, 'wa na 'asetai a vekali, kebu ma yaku veimea, a vona-'avo'avovo. Siwe toviga de'e a na 'ive'atumaia 'wa na 'iseni bega 'wa na 'asetai kebu a da vona-'avo'avovo 'aku fata sakona a na nuatavuna.” Bega Iesu tomogo bwalobwalokona i voneni i vo, 'U tovoi, 'amu 'evo'evo 'u evai 'u nago yamu vanuge.”
42005025	Nika 'aila'a matatabudi matadie tomogonina i tovoi-matayo'o 'ana 'evo'evo i evai ma yana sosoana i tauya, i nunago yana vanuge Yaubada i subisubiai.
42005026	Tomotoga matatabudi i 'iseni nuadi i voganidi bwaikina wata i kololo begaidi Yaubada i subiai i vo, 'Asiauna nani 'eba nuavogana wata toketokena ta 'iseni.” S20 Mad 8:13
42005027	Iesu tomogo bwalobwalokona i 'ive'atumaia, mulieta i nunagoga takesi 'ana tolaugogona 'ana wagava Livai i 'iseni yana 'eba folova 'waineye i miamia. Iesu i voneni i vo, 'U mai taiadi ta na nago yaku tovetutuyama.”
42005028	Livai i tovoi nani matatabuna i 'iawedi Iesu taiadi i nago.
42005029	Mulieta Livainina 'ani'ani bwaikina i 'idewai yana vanuge Iesu faifaina. Matatabudi bei i luku i 'ani'ani, Iesu ma yana tovetutuyamavo, 'ifwaidi takesi 'ana tolaugogona wata tomotoga fuedi.
42005030	We'e 'ifwaidi Diu totafalolo Falisi, wata 'adi 'aila'avo ve'etoboda 'adi tovevo ma yadi nuasako tovetutuyamavo 'waidie i vona i vo, Awale tolaugogona vivinagodi wata tosakona taiadi 'wa 'ani'ani? Kebu 'ana 'isa 'atumainaga.”
42005031	Iesu i nogai yadi vona, vona-awatabaiega i vonedi i vo, Egavo 'atumaidi kebu nuanuadi viga 'adi to'ive'atumai, 'aisedi toviga mogitana.
42005032	Wata bani'odi, yau a maiga kebu taunidi i awave'atumaiediga faifaidi, a maiga wata tosakona a na 'ita'ita'iedi.”
42005033	We'e 'ifwaidi Falisi wata ve'etoboda 'adi tovevo Iesu i voneni i vo, Ioni Tobafitaiso yana tovetutuyamavo tutuya fuedi i veve'udigana 'ani bega yadi velu'ui i na vetoketoke Yaubada 'waineye. Wata bani'odi Falisi yadi tovetutuyamavo i veve'udigana we'e 'omu yamu tovetutuyamavo kebu i da ve'udigana, i 'ani'ani wata i yemuyemu. Awale bani'odi i munemunega?”
42005034	Iesu yadi vona i tutuli taunina faifaina i vona-awatabai i vo, Tonagi yana sosoana 'waineye, kebu tamu aitoi 'ana fata enavo i na talabodedi bega 'ani'ani i na baileni.
42005035	We'e tamu 'aiata tomotoga 'ifwaidi i na maia tonaginina i na 'ive'avini i na naweni, i lubwainedi ma yadi nuavita i na ve'udigana.”
42005036	Wata Iesu i awatalatutula 'waidie yana ve sauluva 'ivauna faifaina wata me Diu yadi sauluva tuatuaina 'adi luwanawana faifaidi i vo, Kebu i da lubwaineni 'ai'edi aitoi tamu kaleko 'ivauna i na silabu'i bega kalekonina 'wainega tamu kaleko tuatuaina i da bwadia. 'Ai'edi i na bwadieniga 'ana 'isa sakoina kebu i da vesala wata kaleko 'ivauna 'akonadi i silabu'i i sako.”
42005037	Wata bani'odi oine 'ana 'eba iwaga 'aisaya bunudiega faifaina Iesu i vona i vo, 'Ai'edi oine 'ivauna 'eba iwaga tuatuaina 'waineye i na iwagiga i na yuvefuai i na iwaga 'ana ve'amubwadodo fai totolina wata 'eba iwaga 'akonadi i sako.
42005038	Oine 'ivauna wata 'eba iwaga 'ivauna nika bikabikana i na lubwaineni kebu i na yuvefuai.”
42005039	Wata Iesu i vo, 'Ai'edi aitoi oine tuatuaina i na yemuyaga, kebu nuanuana 'ivauna i na yemu, i na vo, Tuatuaina a da yemu 'ana lautonova 'atumaiotogina.” De'e bani'odi Iesu i vonaga fai tomotoga fuedi yadi nuanua i vo, Yada sauluva tuatuaidi 'atumaiotogidi.”
42006001	Tamu 'Aiata Veawai 'waineye, Iesu ma yana tovetutuyamavo i nunagoi bakula 'waineamo, yana tovetutuyamavo i lase bega vuaga i kadidi i 'ani fai 'akonadi tonibakula i tauyedi.
42006002	We'e 'ifwaidi Diu totafalolo Falisi i 'isedi Iesu i voneni i vo, Awale? Me Diu yada ve'etoboda 'wa geugeuya, vuaga 'wa kadidi bani'odi 'wa folofolova 'Aiata Veawai 'waineye.”
42006003	Iesu Falisi yadi vona i tutuli i vo, 'Wa da vo kebu bani'odi Yaubada yana Buki 'wa da lu'iawawaiga, basenadiotoga Kini Devida ma enavo i lase faifaina.
42006004	I luku vanuga 'eba velu'ui nageneye, beledi tamu Yaubada 'ana 'anivelena tovelomu i veledi ma enavo i 'ani. De'e wata yada ve'etoboda kebu tamu aitoi 'ana fata beledinina i na 'ania tovelomu 'aisedi faifaidi, i 'ania siwe kebu i da sakonaga fai i lase.”
42006005	Wata Iesu i vo, Yau a vetomotogaotoga 'Aiata Veawai 'ana Toveimea, 'aku fata 'aiatanina 'waineye tomotoga yadi sauluva faifaidi a na veimeyedi.” S1 Vel 23:25 S2 Sou 20:10 S3-4,1 Sam 21:3-6
42006006	Tamu 'Aiata Veawai 'waineye Iesu i nago 'eba miava'auta 'waineye bei i ve. 'Eba miava'autanina nageneye tamu tomogo nimana 'ana 'atagiega 'okana i miamia.
42006007	We'e 'ifwaidi ve'etoboda 'adi tovevo, wata 'ifwaidi Diu totafalolo Falisi Iesu i vemata'i'i'ieni. 'Ai'edi tamu tomogo i na 'ive'atumaia 'Aiata Veawai 'waineye i na yatoi 'eba vonayavuga 'waineye.
42006008	Siwe Iesu 'akonadi yadi nuanua i 'asetai begaidi tomogonina nimana 'okana i voneni i vo, 'U tovoi 'u mai 'aila'a matameye bega fuedi i na 'isemu,” nika tomogo i tovoi i nago.
42006009	Mulieta Iesu ve'etoboda 'adi tovevo wata Falisi i velutoliedi i vo, 'Wa da nuani yada ve'etoboda 'Aiata Veawai 'waineye 'ada fata tomotoga ta na 'ivaisedi 'alo ta na vesauluva sakoina 'waidie? Wata 'ai'edi sai'afoga tomogo i na wafaga ta na 'ita'ita'ieni 'alo ta na luve'wavu'wavugi?”
42006010	Iesu tomotoga 'aitamogana 'aitamogana i 'isadewadi i 'a'avana tomogonina i voneni i vo, Nimamu 'u si'otoi,” nika nimana i si'otoi i ve'atumai.
42006011	Ve'etoboda 'adi tovevo wata Falisi kamodi i ogala-'afo'afo, 'aise'avadi i vo, Iesu bani'odi ta da munegi ta da luvewafai?” S7 Luk 14:1-5 S9 Ion 7:23 S11 Luk 11:53-54
42006012	Tomogo nimana 'okana i ve'atumai, mulieta 'aiata 'ifwaidi i 'a'ava, Iesu i laka 'oyeye i na velu'ui. Lovana matatabuna i vevelu'ui Yaubada 'waineye i 'aseni.
42006013	'Awa'awaie Iesu yana tovetutuyamavo matatabudi i goledi i nagoi 'waineye, 'waidiega 'adi 12 i venua'ivinedi bega i goledi tomata'aulele.
42006014	Tomata'aulelenidi side 'adi wagava, Saimoni, i goleni Fita, Anidulu, Saimoni taina, Iemesa ma taina Ioni, Filifi, Batolomiu,
42006015	Madiu, Tomasi, Iemesa, Alefasi natuna, Saimoni, toawa'idi'idi kebu nuanuana Loma gabemani i na veveimeyedi,
42006016	Iudasa, Iemesa natuna, Iudasa, taunina Iesu 'ana to'etogiluva. S14-16 Ion 6:70-71
42006017	Mulieta Iesu ma enavo i obuma 'oyayega i tovoi laube'uye, bei yana tovetutuyamavo fuedi wata 'aila'a bwaikina i miamiani. Tomotoganidi i maia 'awalawa Iudia matatabuna 'wainega, Ielusalemega i obuma, 'atamana bwaikidi balebaleye Taia wata Saidoni 'waidiega i lukuma.
42006018	Matatabudi i maia Iesu yana vona i na nogai wata egavo i viga Iesu i na 'ive'atumaidi. Wata tomotoga yaiaina i agediga veviga i veluagai i maia, Iesu i vona yaiaina matatabudi i 'awa'a'idi.
42006019	Tomotoga matatabudi Iesu i 'iseni yana toketokena begaidi nuanuadi i na 'abitonovi bega yana toketokena i na souyeni i na damana 'waidie 'adi viga 'waidiega i na veagiagi. S19 Luk 8:46
42006020	Iesu i 'isanago yana tovetutuyamavo 'waidie i vonedi i vo, 'Omi 'asiau 'wa vewekowekomaga, 'Eba sosoana 'waimie fai 'akonadi Yaubada i veveimeyemi yana 'Aila'a nageneye.
42006021	'Omi 'asiau 'wa laselasega, 'Eba sosoana 'waimie fai Yaubada i na vesauluva-'atumaiemi nika 'ami fata. Wata 'omi 'asiau ma yami nuavita 'wa 'we'we'welaga, 'Eba sosoana 'waimie fai 'awaie 'wa na sosoana wata 'wa na namaga.
42006022	Tutuyanina yau kumaniku a vetomotogaotoga faifaiku, tomotoga i na vedumwe'ai'aiemi, i na awa'idi'idiemi, i na yagayagaimi wata i na falisakoyemiga,
42006023	'Eba sosoana 'waimie. Tutuyanina vitanidi i na souyediga, 'Eba sosoana 'waimie, ma yami sosoana 'wa na suya, fai 'ami tutula bwaikina Yaubada i yatoi i lulukamata abame. 'Wa na nuani basenadiotoga tovedumwe'ai'ainidi tubudiavo Yaubada yana tolu'ivonavo bani'odi i munegidi bega vita i veluagadi wata 'asiau 'omi 'waimie.
42006024	We'e 'omi tutuya de'e 'wa 'ai'aiwabuga, Nuakalikalimi bola yami 'ai'aiwabunidi i na 'a'ava kebu wata 'wa na veluagadi 'wa na nuavita nuami 'wa na 'uvanidi.
42006025	We'e 'omi tutuya de'e kamomi i aiaidiga, Nuakalikalimi bola 'wa na lase 'wa na nuavita nuami 'wa na 'uvanidi. We'e 'omi tutuya de'e 'wa namaga-'avo'avovoga, Nuakalikalimi bola 'wa na nuavita 'wa na 'we'wela.
42006026	Basenadiotoga tomotoga fuedi tolu'ivona-vekavekali i awave'atumaiedi nuanuadi yadi vona. We'e 'omi wata bani'odi, 'ai'edi tomotoga fuedi i na awave'atumaiemi nuanuadi yami vona, nuakalikalimi 'wa na nuavita fai vematavuloga 'wa na veluagai yami vekali faifaidi.” S20 Ais 66:2 S21 Ais 61:3 Ve 7:16-17 S22-23 Ion 16:2,1 Fit 4:14 S24-25 Iem 5:1-6
42006027	Wata Iesu i vo, 'Omi fuemi yaku vona 'wa noganogaiga a na vonemi. Egavo i na vesauluva sakoina 'waimie 'wa na nuakalikaliedi wata egavo i na vedumwe'ai'aiemiga 'wa na vesauluva 'atumaina 'waidie.
42006028	Egavo i na yagaimiga ma yami nuakalikali vona bikanega 'wa na vonedi wata egavo i na kiavesako 'waimie 'wa na velu'ui faifaidi bega Yaubada i na 'ivaisedi.
42006029	'Ai'edi tamu tomogo 'ae'aemie i na 'ainikega, wata tamu 'ae'aemi 'wa na 'iyoyoeni i na nikei. We'e 'ai'edi aitoi yami 'eba vesifafa i na 'ewaiga, wata 'ami talauma 'wa na tauyeni kebu 'wa na ve'o'oleni.
42006030	'Ai'edi aitoi tamu ava'ai i na velu'uiemiga, kebu 'wa na veumokai. Wata 'ai'edi aitoi tamu yami kukua i na 'ewaiga, 'asa'aiana kebu 'wa na lukwayegeni 'ana vevila faifaina.
42006031	'Ai'edi ava'ai nuanuami tomotoga i na 'idewai 'waimie, 'omi wata bani'odi 'wa na 'idewai 'waidie.
42006032	'Ai'edi egavo i nuakalikaliemi wata 'aise'avadi 'wa na nuakalikaliedi, yami nuakalikalinina kebu nani bwaikina Yaubada mataneye, fai tomotoga fuedi wata tosakona taiadi yadi sauluva egavo 'adi tonuakalikali wata 'aise'avadi i nunuakalikaliedi.
42006033	Wata 'ai'edi egavo i na vesauluva 'atumaina 'waimie wata 'aise'avadi 'wa na vesauluva 'atumaina 'waidie, kebu nani bwaikina Yaubada mataneye fai tomotoga fuedi wata tosakona yadi sauluva.
42006034	Wata 'ai'edi nani 'ifwaidi tomotoga 'wa na veledi siwe nuanuami i na tutulidiga, kebu nani bwaikina Yaubada mataneye fai tosakona nani 'ifwaidi mali tosakona i veleveledi bega bola 'ana fata wata bani'odi i na tututula.
42006035	Siwe kebu. Egavo i na vesauluva sakoina 'waimie 'wa na nuakalikaliedi wata 'wa na vesauluva 'atumaina 'waidie. 'Wa na 'anivelena-maimaiga kebu tutula faifaina 'wa na nuanua. 'Ai'edi bani'odi 'wa na vevesauluvediga bola tutula bwaikina 'wa na veluagai Yaubada Bwaikaotogina 'wainega wata i na ve'awa-natunemi fai tutuya fuedi tosakona wata taunidi kebu i da vevekaiwa Yaubada 'waineye siwe i vevesauluva 'atumaina 'waidie.
42006036	Begaidi side bani'odi. 'Omi 'wa na nuakalikali tomotoga fuedi 'waidie, bani'odi Tamami i nuakalikaliemi.” S27-28,1 Fit 3:9 S33-34 Luk 14:12-14 S36 Efe 4:32 Sou 34:6-7
42006037	Wata Iesu i vona 'aila'a 'waidie i vo, Kebu mali tomotoga 'wa na 'amalakibuyedi, i na nunago wata Yaubada i na 'amalakibuyemi. Wata mali tomotoga kebu 'wa na awavesakoyedi i na nunago Yaubada i na awavesakoyemi. Mali tomotoga yadi sakona 'wa na nuatavunidi nika Yaubada yami sakona i na nuatavunidi.
42006038	Tutuya fuedi 'wa na 'a'anivelena-maimaiga nika wata 'anivelena-maimaiga 'wa na veveluagadi. Nuakalikalinidi bwaikaotogidi bani'odi lugalagaladi wata 'udilidi, kebu 'ami fata 'wa na lilidiga fai fueotogidi. 'Ai'edi 'wa na 'anivelena-maimaiga bwaikina, wata 'anivelena-maimaiga bwaikina 'wa na veluagai. Wata bani'odi 'ai'edi 'wa na 'anivelena-maimaiga siaina, wata 'anivelena-maimaiga siaina 'wa na veluagai.”
42006039	Wata Iesu i vona-awatabai 'waidie i vo, Kebu 'ana fata tamu tomatasako iana tomatasako i na siveikani, fai bola 'adi 'ailuga i na be'uluga vakavakale.
42006040	Kwamana yana 'aseta kebu yana tove yana 'aseta i da vebwaika-'iaweni, we'e tosikulu matatabudi yadi sikulu i na ve'a'avaga, yadi 'aseta bwaikina yadi tove bani'odi.
42006041	Awale iamu mataneye fwayafwaya nani siaina 'u 'iseni faifaina 'u vonavona, we'e kebu 'u da nuaniga 'omu 'ibwalobwalo'u bwaikina matamuye?
42006042	Kebu 'ana nogaya 'atumaina 'u vo, Iaku, nuanuaku matamu i lufwaluyaga a na 'ewai,” we'e kebu 'u da 'iseniga taunimu matamuye 'ibwalobwalo'u bwaikina? 'Omu tovekali. Nagami taunimu matamuyega 'ibwalobwalo'u bwaikina 'u na 'ewai bega 'u na 'isadewa nika 'ana fata fwayafwaya nani siaina 'u na 'ewai iamu matanega.” S37 Iem 2:13 S38 Voa 19:17 S40 Ion 13:16
42006043	Wata Iesu i vonedi i vo, Welavi 'atumaina tutuya fuedi vuagina 'atumaina, wata welavi sakoina tutuya fuedi vuagina sakoina.
42006044	Welavi 'aitamogana 'aitamogana vuagidiega ta na 'asetadi ava'ai welaviga. Kebu 'ana fata 'ala'ai vuagina ta na kadia 'uwe 'wainega. Wata kebu 'ana fata kalibo ta na kadia ulaulawa 'wainega.
42006045	Wata bani'odi tomotoga, vuagidi 'waidiega ta na 'isa'inanadi tomotoga 'atumaidi 'alo sakoidi. 'Ai'edi tomogo yana sauluva 'atumaidi, ta na 'asetai yana nuanua matatabuna tonovidi. We'e 'ai'edi yana sauluva sakoidi ta na 'asetai yana nuanua matatabuna sakoidi. Tomogo ava'ai i na voneyeniga, fai yana nuanua 'wainega i mai.” S45 Iem 3:10-12 Mad 12:35
42006046	Wata Iesu i vona 'aila'a 'waidie i vo, Awale 'wa ve'awa-'Auvea 'waikuye we'e kebu yaku vona 'wa da vevematayakeyakediga?
42006047	'Ai'edi aitoi i na mai 'waikuye yaku vona i na nogaidi bega i na 'idewadi, taunina yana sauluva side bani'odi.
42006048	To'aiyogona 'atumaina nagami yana kabutu'u 'atumaina i venua'ivineni, 'ogola fa'alidi i 'ewadi wata ovu manamanawedi i aladi bega yana vanuga matatabuna i yogoni. Tutuyanina 'wei i 'wei, weyagata i obu, yana 'atamana i sesei vanuganina kebu i da 'etofoiaga fai vanuga fa'alina i yogoni.
42006049	We'e 'ai'edi aitoi yaku vona i na nogaidi siwe kebu i na 'idewadiga, taunina tamu to'aiyogona bani'odi. To'aiyogonanina kabutu'u sakoina i venua'ivineni nidule i 'aiyogona. Tutuyanina weyagata i obu vanuga i 'etofoia matatabuna i 'etogeugeuya.” S46 Mad 7:21 S47 Iem 1:22
42007001	Tutuyanina Iesu naninidi matatabuna i veifufu'a'avedi 'aila'a 'waidie, i tovoi i nago 'atamana Kafaneomi.
42007002	-
42007003	'Atamananina 'waineye tamu me Loma yadi tolugavia bwaikina i miamia ma yana tofolova-maimaiga. Tofolovanina i viga bwaikina, sai'afoga i da wafa. Fai tolugavianina yana tofolova i nuakalikalieni bwaikina, tutuyanina i nogai Iesu valana 'ifwaidi Diu yadi to'edakumetavo 'au'auveadi i vetunedi Iesu i na voneni i na mai yana tofolova i na 'ive'atumaia.
42007004	-
42007005	Tutuyanina i le'wai i voneni i vo, Nuanuama bwaikina ta na nagoi iama 'u na 'ivaiseni. I lubwaineni tomogonina 'u na 'ivaiseni fai 'ida me Diu i nuakalikalieda wata taunina yama 'eba miava'auta de'e bei Kafaneomi i yogoni.”
42007006	-
42007007	Iesu yadi vona i nogai taiadi i nagoi. Sai'afo i le'wale'wai vanuga lilivaneye, tolugavianina enavo 'ifwaidi i vetunedi Iesu i voneni i vo, 'Auvea, yama toveimea i vonaga kebu taunimu yamu folova 'u na 'ivevitaiga. Yana nuanua kebu i da lubwainemu 'u na luku yana vanuge fai taunina kebu tomogo Diu, wata i bunumayaga kebu nuanuana i na mai 'waimuye. Bega yana vona 'ana nogaya side bani'odi i vo, 'Asa'aiana, 'u na vonamo yaku tofolova i na ve'atumai.
42007008	A 'asetai ma yamu veimea bega 'amu fata 'u na 'ive'atumaia. Yau wata ma yaku veimea yaku tolugavia 'waidie 'aku fata a na vo, 'U nago,” nika i na nago, wata a na vo, 'U mai,” nika i na mai, wata yaku tofolova a na voneni a na vo, Side 'u 'idewai,” nika i na 'idewai. Wata yau bani'odi, yaku to'edakumetavo yadi veimea a vevematayakeyakedi. 'Omu wata ma yamu veimea 'u na vonamo nika viga i na 'a'ava.”
42007009	Tutuyanina Iesu i nogai yana vonanina, nuana i vogani bega i sivilai 'aila'anidi i yoyogo'wailiga i vonedi i vo, De'e Loma 'ana tomotoga siwe yana vetumagana kasikasisina, we'e 'omi me Diu Yaubada yana tomotoga, siwe kebu bani'odi vetumagananina a da veluagai 'waimie 'alo mali tomotoga 'waidie.”
42007010	I 'a'avana, tomotoganidi i vetunedi i maiaga i viladi tolugavia 'waineye, yana tofolova i 'iseni 'akonadi i ve'atumai. S10 Ion 4:51
42007011	Bola kebu 'aiata fuedi i da 'a'avaga, Iesu i nago 'atamana Neini yana tovetutuyamavo wata 'aila'a bwaikina taiadi.
42007012	'Atamananina kalikalina bega tutuyanina Iesu i le'wa 'ana 'eba luku 'waineye i 'isedi tomotoga 'ifwaidi iadi i wafaga i evai i nunaweni taumaseye. Tomogonina i wafaga tamu 'wabula natudi tubu'eana iavetana, wata tovemogai fuedi taiadi i nunagoi.
42007013	Tutuyanina Iesu i 'isedi i nuavita bwaikina i vonedi i vo, Kebu 'wa na 'we'welaga.”
42007014	Bega Iesu i nago 'evo'evo i 'abitonovi nika toeva i tovoi. Iesu i vona tomogonina i wafaga 'waineye i vo, Iaku, a na vonemu, 'u tovoi.”
42007015	Tomogonina i 'isala i miabui nika i velamu i welava. Wata Iesu tomogonina inana i vonedi i vo, Side natumi 'akonadi i yawasa.”
42007016	Fuedi i 'iseni ma yadi kololo bwaikina Yaubada i subiai i vo, Tolu'ivona bwaikaotogina tamu i souyeni 'waideye,” we'e 'ifwaidi i vo, Yaubada i mai yana tomotoga i na 'ita'ita'ieda.”
42007017	Naninina Iesu i 'idewaiga, valana i nago 'awalawa Iudia matatabuna 'waineye, wata mali tomotoga i miamia lilivaneye i 'aseta. S13-15 Luke 8:41-42,49-55 S15-16,1 Kin 17:21-24
42007018	Wata Ioni Tobafitaiso yana tovetutuyamavo i lu'ivona 'waineye naninidi Iesu i 'idewadewadiga faifaidi.
42007019	Begaidi Ioni tomotoga 'adi 'ailuga i goledi i nagoi 'waineye i vonedi i vo, 'Wa na nagoi yada 'Auvea 'waineye 'wa na velutolieni 'wa na vo, 'Omu kumanimu faifaimu me Diu ta lulukamata ta vo, 'Awaie 'ada To'ita'ita'i i na mai Yaubada 'wainega,” 'alo tulina faifaina ta na lulukamata?”
42007020	Tutuyanina i maia Iesu 'waineye i velutolieni i vo, Ioni Tobafitaiso i vetunema nuanuana i na 'asetai 'omu kumanimu faifaimu me Diu ta lulukamata ta vo, 'Awaie 'ada To'ita'ita'i i na mai Yaubada 'wainega, 'alo tulina faifaina ta na lulukamata?”
42007021	Tutuyanina 'waineye Iesu toviga fuedi i 'i'ive'atumaidi, tomotoganidi yaiaina i agediga i vonevonedi i 'a'awa'a'idi wata tomatasako fuedi i 'i'ive'atumaidi.
42007022	Begaidi Iesu i vona Ioni yana tovetutuyamavo 'waidie i vo, 'Wa na vilami 'wa na nagoi Ioni 'waineye, ava'ai a 'i'idewadi 'wa 'isediga wata a veveifufuyedi 'wa nogaidiga faifaidi 'wa na voneni. Side bani'odi 'wa na voneyedi 'wa na vo, Tomatasako i 'isadewa, tubusakosako i tubuoga, waiwaisesela i ve'atumai. Tanigadi 'uludi 'adi fata i na nogaya, towafa a sivetovoidi wafayega, wata Vala 'Atumaina 'ita'ita'i Yaubada 'wainega faifaina a lalau'age wekowekoma 'waidie.”
42007023	Wata 'wa na voneni 'wa na vo, 'Ai'edi aitoi kebu ma yana venuanaluga i na vetumaganamo 'waikuye, 'eba sosoana 'waineye.” S22 Ais 35:5-6 Mad 15:30-31 Mak 7:32-37 Luk 5:12-13, 7:12-16
42007024	Ioni yana tovetutuyamavo i tauya i nunagoi, Iesu 'aila'a 'waidie i veifufu Ioni faifaina i vo, Basenadi 'wa nagoi sali'avu'avuye Ioni 'waineye, ava'ai nuanuami 'wa da 'iseni? Tamu tomogo umaumana yana sauluva bikana bani'odi 'ayalele kaukau siaina i nunuga i 'anino'uya? Kebu.
42007025	'Alo ava'ai 'wa da 'iseni? Tamu tomogo i vaigavu kaleko 'atumaidiega? Wata kebu. Tomotoganidi i vaigavuga bani'odi, yadi vanuga 'ai'aiwabudi 'waidie i miamiani.
42007026	Nuanuaku a na 'asetai 'wa nagoga ava'ai 'wa da 'iseni? Tamu Yaubada yana tolu'ivona? E'e. Mogitana tolu'ivona. Siwe 'ifwaidi tolu'ivona sai'afo va'egai, we'e tomogonina 'wa 'iseniga bwaikaotogina.
42007027	Vona mogitana tomogo bwaikina fai basenadiotoga faifaina i kilumi Yaubada yana Buki 'waineye. Yaubada i vona 'ana Venua'ivina 'waineye i vo, Taunina yaku tomata'aulele, a na vetunei i na kumeta yamu 'eda i na vusia.”
42007028	Wata a na vonemi, tomia fwayafwaya matatabudi sai'afo va'egai, we'e Ioninina bwaikaotogina. Siwe tomotoga bwaikidi wata siaidi 'akonadi i lukuga Yaubada yana 'Eba Veimea nageneye i vagalaka, Ioni ma'itufa i obu fai bola kebu i da lukuga.”
42007029	Tutuyanina 'aila'a wata takesi 'ana tolaugogona vivinagodi taiadi yana vona i nogai, i ve'awamogitana Yaubada yana nuanua tonovidi fai Ioni i bafitaisodi.
42007030	We'e Falisi wata ve'etoboda 'adi tovevo Yaubada yana nuanua faifaidi i vedumwe'ai'ai fai kebu nuanuadi Ioni i na bafitaisodi.
42007031	Begaidi Iesu i vonedi i vo, Tutuya de'e 'ana tomotoga, ava'ai 'wainega a na awatalatutulemi? Yami sauluva ava'ai bani'odi?
42007032	Tomotoganimi bani'odi yavayavava to'wava nuanuadi i na vetutuyama 'atamanafouye. Tamu 'aila'a i vegole ediavo 'waidie i vo, Nuanuama tamu nani ta na 'idewai siwe 'wa baila. 'A lauinava siwe kebu 'wa da suya, 'a tailauwawa siwe kebu 'wa da vemogai. Kebu nuanuami yama nuanua 'wa na fali'atumaiedi.”
42007033	'Omi yavayavavanidi bani'odi, kebu nuanuami Ioni Tobafitaiso wata yau yama nuanua 'wa na fali'atumaiedi. Ioni i mai i ve'udigana 'ani bega yana velu'ui Yaubada 'waineye i na vetoketoke wata kebu oine i da yemuga, 'wa vona 'wa vo, Tomogo no'o, yaiaina i agei.”
42007034	We'e yau a vetomotogaotoga a mai kebu a da ve'udiganaga, a 'ani'ani wata a yemuyemu siwe 'wa vo, 'Wa 'iseni, tomogo no'o. 'Awana bwalabwalaina, yana 'ani wata oine yana yemu 'afoina, takesi 'ana tolaugogona vivinagodi wata tovedumwe'ai'ai i veianedi.”
42007035	Egavo Yaubada yana nuanua 'ase'asetadi i vevematayakeyakedi, i nuani Yaubada ma yana 'aseta mogitana.” S27 Mal 3:1 Luk 3:2-6 S29-30 Mad 21:32 S34 Luk 5:30
42007036	Tamu tutuya tamu totafalolo Falisi 'ana wagava Saimoni Iesu i tayegi yana vanuge i na 'ani, bega i nago i miabui.
42007037	'Atamananina 'waineye tamu vavine yana sauluva sakoina yana matakamota 'afoina. Vala i nogai Iesu i mai Saimoni yana vanuge begaidi bunama magaina 'atumaina i 'ewai i nago i luku vanuganina 'waineye. We'e bei i koiaga kileu i 'idewai 'ana 'isa 'atumaiotogina, 'ana wagava alibasita.
42007038	I nago Iesu lilivaneye i 'we'wela matageunega 'agena i vebutadi mulieta nava'aunega i luvelavelaladi. Wata ma yana ve'ililibu 'agena i yaogi, i 'a'avana bunamanina 'wainega i iwagi.
42007039	Tutuyanina Saimoninina i 'iseni nuanega i vo, Kumanina Iesu, 'ai'edi mogitana Yaubada yana tolu'ivona 'ana fata i da 'asetai ava'ai vavinega i 'a'abitonovi wata i da 'asetai yana sauluva sakoina.”
42007040	Iesu i voneni i vo, Saimoni, nuanuaku tamu nani a na vonemu.” Saimoni i vo, Tove, nika 'u veifufu ta na nogai.”
42007041	Iesu i vo, Tamu tomogo 'ai'aiwabuna tomotoga 'adi 'ailuga mani i veledi, bola wata i na tutulidi. Tamu tomogo i veleniga lubulubu 500 wata tamu lubulubu 50.
42007042	Siwe 'adi 'ailuga kebu 'adi fata i na tutulidi bega i talabodedi i vo, 'Asa'aiadi, kebu 'wa na tutulidiga.” Tomotoganidi 'adi 'ailuga ma yadi sosoana i nuakalikalieni, siwe 'u na voneku aitoi tomotogaga yana nuakalikali bwaikaotogina tomogo 'ai'aiwabuna 'waineye?”
42007043	Saimoni Iesu yana vona i tutuli i vo, A nuaniga tomogonina lubulubu 500 i 'ewaiga, kumanina i nuakalikali bwaikaotogina.” Iesu i vo, 'U vona mogitana.”
42007044	Mulieta i sivilai vavine 'waineye nika Saimoni i voneni i vo, 'Akonadi 'u 'iseni vavine de'e. We'e 'omu yamu vanuge a maiga, kebu ufa 'u da veleku bega 'ageku a da lekoadi yada sauluva bani'odi, siwe vavine de'e matageunega 'ageku i lekoadi wata nava'aunega i luvelavelaladi.
42007045	Tutuyanina a le'wa kebu ma yamu sosoana 'u da 'avalamaigiku, siwe taunina 'ageku 'ana yaoga kebu i da 'ailove.
42007046	Kebu 'u da ve'ililibuyeku bega bunama 'u da iwagi 'unu'unukuye siwe taunina bunama magaina 'atumaina 'agekuye i iwaga'a'aveni.
42007047	Faifainanina a na vonemu, vavine de'e yana sakona fuedi faifaidi nuatavuna i veluagai, 'u 'iseni yana nuakalikali bwaikina 'waikuye. Aitoi yana sakona siaidi Yaubada i nuatavunidiga tomogonina yana nuakalikali Yaubada 'waineye siaina, we'e aitoi yana sakona fuedi Yaubada i nuatavunidiga, tomogonina yana nuakalikali Yaubada 'waineye bwaikina.”
42007048	Mulieta Iesu vavine i voneni i vo, Yamu sakona a nuatavunidi.”
42007049	'Ifwaidi tomotoga 'eba 'ani 'waineye i miamianiga, nuadiega i vo, Ava'ai tomogoga de'e sakona i nunuatavunidi?”
42007050	Siwe Iesu i vona vavine 'waineye i vo, Fai 'u vetumaganeku Yaubada i 'ita'ita'iemu. Ma yamu sosoana 'u na nago, Yaubada i na nuakalikaliemu.” S44 Nag 18:4 S48-50 Mad 9:2-6
42008001	'Aiata 'ifwaidi i 'a'ava, mulieta Iesu i tovoi ma yana tovetutuyamavo 12 taiadi i nagoi 'atamana siaidi wata bwaikidi 'waidie, Vala 'Atumaina i lu'ageyeni Yaubada nuanuana tomotoga i na veimeyedaga faifaina.
42008002	-
42008003	Wata 'ifwaidi vevine taiadi i nagoi bega Iesu ma enavo i na 'i'ivaisedi wata 'adi'adi i na kimwakimwane taunidi yadi mani 'waidiega. Vevinenidi 'ifwaidi basenadi Iesu 'adi viga i 'ive'atumaidi wata 'ifwaidi yaiaina i agediga Iesu i vona i 'awa'a'idi. Vevinenidi 'waidiega side kumanidiavo, Meli, 'atamana Magidala 'wainega basenadi Iesu i vona yaiaina 7 i 'awa'a'idi 'wainega, Tusa yana vavine Ioana, tomogonina Kini Elodi yana vanuga 'ana to'isave'avina, wata Susana. S1-3 Luk 24:10
42008004	Tamu 'aiata tomotoga fuedi i deli i maia Iesu 'waineye 'atamana fuedi 'waidiega. Begaidi Iesu vona-awatabaiega i ve 'aila'a 'waidie i vo, Side bani'odi.
42008005	Tamu tomogo i nago bakule yana witi waifeidi i na bakulidi, we'e yadi sauluva luyavuyavulagi. Yana luyavuyavulagi 'waineye witi 'ifwaidi i ve'anita'idi 'eda balebaleye tomotoga yadi 'eba nago 'waineye i badi mulieta manuga i mai i 'anidi.
42008006	'Ifwaidi i ve'anita'idi bwakebwakeye, tutuyanina i tabo fai fwayafwaya siaina i lala-matayo'o i 'awagi'adi.
42008007	'Ifwaidi i ve'anita'idi 'awanavenaveye kebu 'adi 'oiga, i ugawegawedi kebu vuagidiga.
42008008	We'e 'ifwaidi i ve'anita'idi inageye fwayafwaya 'atumaina 'waineye i tabo i vuaga, 'aitamogana 'aitamogana vuagina 100.” Wata Iesu i vonedi i vo, 'Akonadi yaku vona 'wa nogai, siwe 'wa na venua'ivina nika 'wa na 'asetai.”
42008009	Mulieta Iesu yana tovetutuyamavo i velutolieni i vo, Nuanuama yamu vona-awatabainina 'u da kiavemagetai 'waimeye.”
42008010	Iesu i vonedi i vo, 'Akonadi Yaubada i tauyemi nani fuedi givagivadi 'wa na 'asetadi yana veimea tomotoga 'waidie faifaina. Siwe tomotoga 'ifwaidi 'aseta i na 'ewai vona-awatabaiega. Tomotoganidi i na 'isa'isa siwe kebu i na 'isa'inanaiga, wata i na noganogai siwe kebu i na 'asetaiga begaidi a veve 'waidie vona-awatabai 'waidiega.” S10 Luk 10:21
42008011	Wata Iesu i vonedi i vo, Yaku vona-awatabainina 'ana 'aseta side bani'odi. Waifei, bani'odi Yaubada yana Vona.
42008012	Waifei i ve'anita'idi 'eda balebaleye 'ana nuanua, bani'odi tomotoga Yaubada yana Vona i nogai siwe Seitani i mai vonanina i elodi begaidi kebu 'adi fata i na vetumagana 'alo 'ita'ita'i i na veluagai.
42008013	Waifei i ve'anita'idi bwakebwakeye 'ana nuanua, bani'odi tomotoga ma yadi sosoana Yaubada yana Vona i nogai siwe yadi nuanua 'waidie kebu mogitana i da lukuga. I vetumagana siwe tutuya 'ale'usana. Tutuyanina 'eba sailubu i na veluagai i na baileni.
42008014	Waifei i ve'anita'idi gaweye 'ana nuanua, bani'odi tomotoga Yaubada yana Vona i nogai siwe yadi nuanua bwaikina 'ai'aiwabu wata fwayafwaya 'ana sosoana. Yadi kukuanidi wata yadi mia faifaidi i vevenuafouviga 'wa da vo i da ugawegawedi vuagidi kebu i da kumaga.
42008015	We'e waifei i ve'anita'idi inageye fwayafwaya 'atumaina 'waineye 'ana nuanua, bani'odi todumwebika 'atumaidi Yaubada yana Vona i nogai i 'ewai bega i tokemaiga i nagoga yadi folova Yaubada faifaina bani'odi i vuaga.” S11,1 Fit 1:23 S14 Luk 18:18,22-24 S15 Ion 6:28-29 Iem 1:22
42008016	Wata Iesu i vonedi i vo, Kebu tamu aitoi mageta i da kabukabunina 'aivoeyega i da tatalafwaseni 'alo talalia dibuneye i da yatoyatoi. Mogitana mageta 'ana 'eba yato 'waineye i lulutalauleni bega tomotoga i na mimaia vanuganina 'waineye i magemagesedi.
42008017	Wata de'e bani'odi ava'ai tomotoga i na givediga Yaubada i na sivemagesedi wata ava'ai i na nuagivediga Yaubada i na lu'ivoneyedi i na vemageta.
42008018	Begaidi 'wa na nogayadewadewa. 'Ai'edi aitoi sai'afo ma yana 'aseta bega 'asetanina i na 'i'isave'aviniga, 'imoso'i Yaubada i na veleni we'e aitoi kebu tamu yana 'asetaga siwe igodi i vo, Yau yaku 'aseta bwaikina,” 'asetanina Yaubada i na eloi.” S18 Mad 25:20-29
42008019	Iesu tainavo ma inadi i maia igodi i da luku Iesu 'waineye nika 'aila'a bwaikina.
42008020	Tamu tomogo Iesu i voneni i vo, Inamu wata taimwavo tanotanoge i lulualemu.”
42008021	Iesu 'aila'a i vonedi i vo, Egavo Yaubada yana Vona i nogai wata i vevematayakeyakeniga taunidi mogitana inakwavo wata taikwavo.” S21 Luk 11:27-28 Ion 1:11-13
42008022	Tamu 'aiata Iesu ma yana tovetutuyamavo i dodoga wakeye i vonedi i vo, Ta na damana no'o bega lavu vi'ainega,” nika i tauya.
42008023	Tutuyanina i damadamana Iesu i 'eno-mataiva nika yagi'oya bwaikina i nunuga yagina bwaikina waka i ludododogi sai'afoga i da veadagi wata i da monu.
42008024	Begaidi tovetutuyamavo i maia Iesu 'waineye i luvagoni i vo, 'Auvea, 'Auvea, sai'afoga ta na wafa.” Iesu i tovoi kaukau wata yagina bwaikidi i talabodedi nika i 'awatagoni wata i niwalova bwaikina.
42008025	Mulieta yana tovetutuyamavo i vonedi i vo, Awale 'omi kebu 'wa da vetumaganekuga 'aku fata a na 'ita'ita'iemi?” Siwe nuadi i voganidi wata i kololo 'aise'avadi i veifufu i vo, Ava'ai tomogoga de'e? Kaukau wata yagina i talabodedi i vematayakayaka.” S25 Mak 9:20-24
42008026	Iesu ma enavo i damana lavu vi'ainega 'awalawa Gegesa, 'ada fata 'atamana Galili 'wainega ta na 'isadamana 'awalawanina 'waineye.
42008027	Tutuyanina i obu 'avale tamu tomogo yaiaina i ageiga i veluagai, i maiga 'atamana 'wainega. Basenadiotoga yana vanuga i baileni, konekonena i miamia taumaseye.
42008028	-
42008029	Tutuya fuedi tomotoga nimana wata 'agena i 'i'iyogoyogonidi bulava kainumu 'waidiega siwe yaiaina i kikiavetoketokei bega i dabadabadi wata i nunaweni wala'aie. Tutuyanina i 'iseni Iesu, i bwau ma yana ve'ililibu i be'u mataneye. Iesu yaiaina tomogo nageneye i voneni i vo, 'U 'awa'a'imu 'omu yaiaina sakoimu.” Tomogonina bonana bwaikinega Iesu i voneni i vo, Iesu, Yaubada Tabwaotogineye Natuna, ava'ai 'u na vaiku? A vevelu'ui 'waimuye kebu nuanuaku 'u na luvematavulogiku.”
42008030	Iesu i velutolieni i vo, Aitoi 'amu wagava?” Tomogo i vo, 'Aku wagava 'Aila'a.” De'e bani'odi i voneyediga fai yaiaina fuedi tomogonina i agei.
42008031	Yaiaina i toke i velu'ui-vaivaitugana i vo, Kebu nuanuama 'u na tawema 'a na obu Vatu'ai Manamanawena yaiaina yama 'eba mia 'waineye.”
42008032	Fatala bwaikina bawe 'oya lilivaneye i luluduaduala, begaidi yaiainanidi i velu'ui-vaitugana Iesu 'waineye i vo, 'U da tauyema bawenidi 'a da agedi,” nika Iesu i tauyedi.
42008033	Yaiaina i 'awa'a'idi tomogo 'wainega i nagoi bawe i agedi matatabudi i ve'ililide 'oyeamo i obu, i sou lavuye i ve'alamonumonu.
42008034	Tomotoganidi bawe i 'isave'avinidiga i 'iseni yadi bawevo i ve'alawafawafa, begaidi i lilide i nagoi i lu'ivona 'atamana wata kweda 'waidie.
42008035	Fuedi yadi veifufu i nogai bega i nagoi i na 'iseni. I maia Iesu 'waineye tomogonina basenadi yaiaina i ageiga siwe 'akonadi i 'awa'a'idi i 'iseni nuana tonovidi wata i ve'wesena i miabui Iesu 'ageneye i miamia. Tutuyanina Iesu yana toketokena i 'asetai i kololo bwaikina.
42008036	Bawe 'adi to'isave'avinavo i lu'ivona 'waidie bani'odi i munega tomogo i ve'atumai.
42008037	Begaidi tomotoga matatabudi 'awalawa Gegesa 'waineye Iesu i voneni nuanuadi i na 'iawedi fai i kololo-'afo'afo. Bega Iesu i dodoga wakeye i na tauya.
42008038	-
42008039	Tomogonina i ve'atumaiga i mai Iesu i voneni i vo, Yau nuanuaku taiadi ta na nago.” Siwe Iesu i talabodeni i voneni i vo, 'U na vilamu 'u na nago yamu vanuge 'u na lu'ivona tomotoga fuedi 'waidie ava'ai Yaubada i 'idewaiga 'waimuye faifaina.” Bega tomogo i nago 'atamana bwaikina 'ana tomia matatabudi 'waidie i veifufu Iesu i 'ive'atumaiaga faifaina. S28-29 Luk 4:34
42008040	Iesu ma enavo i vila-vaituganidi i damanama de'e bega lavu lilivaneye 'aila'a i veluagadi i lulukamasedi.
42008041	-
42008042	I obu 'avale nika me Diu yadi 'eba miava'auta 'ana to'edakumeta tamu i veluagai 'ana wagava Yailo. Ma yana ve'ililibu i be'u Iesu mataneye i voneni i vo, Nuanuaku ta na nago yaku vanuge natuku vevinena sai'afoga yawaina i na 'a'ava 'u na 'ivaiseni. Natukunina tubu'eana yaku tamogana, 'ana malamala 12.” Bega Iesu taiadi i nago wata 'aila'a bwaikina i vevetunufelagieni nuanuadi Iesu taiadi i na nago.
42008043	'Aila'anina nageneye tamu vavine, vevine 'adi viga i 'ewadi, malamala 12 nagedie kebu i da 'a'ailove viganina i 'eno'eno. Fu'eyega yadi kukua matatabuna i sigoidi siwe kebu tamu aitoi 'ana fata i na 'ivaisedi.
42008044	Taunidi i mai Iesu mulineye, 'ana kaleko mataifwana i 'abitonovi nika 'adi viga i 'a'ava.
42008045	Iesu 'aila'a i velutoliedi i vo, Aitoi i 'abitonoviku?” Matatabudi i ve'ewa we'e Fita i vo, 'Auvea awale bani'odi 'u velutoliedi? 'U 'iseni, 'aila'a bwaikina i sififinemu.”
42008046	Wata Iesu i vo, A 'asetai tamu tomotoga nuanuana yau begaidi i 'abitonoviku, fai 'aku vebae 'wainega a 'asetai yaku toketokena i damana to'abitonovanina 'waineye.”
42008047	Vavinenidi i nuani 'akonadi Iesu i 'asetadi begaidi i kololo, ma yadi tatava wata ma yadi ve'ililibu i be'u Iesu 'ageneye. Bei 'aila'a matadie i lu'ivona Iesu 'waineye ava'ai faifaina i 'abitonovi wata bani'odi i munega i ve'atumai-matayo'o.
42008048	Iesu i vonedi i vo, Natuku, yami vetumagana 'waikuye i 'ive'atumaimi. Ma yami sosoana 'wa na nago, Yaubada i na nuakalikaliemi.”
42008049	Tutuyanina Iesu i veveifufu, tamu tomogo i mai Yailo yana vanuga 'wainega Yailo i voneni i vo, Natumu 'akonadi yana 'i'ituva i 'alasaweni. Kebu wata Tove 'u na vevekadia.”
42008050	Siwe Iesu i nogaiga Yailo i voneni i vo, Kebu nuafoumu i na veviga, 'u na vetumaganamo 'waikuye natumu i na ve'atumai.”
42008051	I nagoi, tutuyanina i le'wai vanuge fuedi i talabodedi kebu i na lukuga, we'e Fita, Ioni, Iemesa, wata kwamana inana tamana taiadi i luku.
42008052	Fuedi vanuga nageneye i vevemogai kwamananina faifaina siwe Iesu i vonedi i vo, Kebu 'wa na vemogaiga, kwamana kebu i da wafaga i 'eno'eno.”
42008053	Matatabudi Iesu i sidibidibieni wata i namageni fai i 'asetai kwamana mogitana i wafa.
42008054	Siwe Iesu kwamana nimaneye i 'abi bonana bwaikinega i vo, Kwamana, 'u tovoi.”
42008055	Nika kwamana i yawasa i tovoi wata Iesu i vo, 'Ani'ani 'wa na veleni i na 'ani.”
42008056	Kwamananina inana wata tamana nuadi i voganidi siwe Iesu i vonedi i vo, Kebu tamu aitoi 'waineye 'wa na lulu'ivonaga.” S46 Luk 6:19 S56 Mad 8:4
42009001	Tamu tutuya Iesu yana tovetutuyamavo 12 i goledi i nagoi 'waineye veimea wata yana toketokena i veledi bega toviga i na 'ive'atumaidi wata yaiaina i na vonedi i na 'awa'a'idi.
42009002	Mulieta i vetunedi i na lau'age 'atamana fuedi 'waidie Yaubada yana veimea tomotoga 'waidie faifaina, wata toviga i na 'ive'atumaidi.
42009003	Siwe wata i velu'ase'asedi i vo, 'Wa na nunagoiga kebu venuana 'wa na 'ewaga, wata wautogana kebu, 'ani'ani kebu, mani kebu 'alo wata tamu kaleko vunavunagina.
42009004	'Ai'edi aitoi i na vonemi 'wa na luku yana vanuge bei 'wa na miamia mulieta yami folova i na 'a'ava 'atamananina 'waineye, vanuganina 'wa na 'iaweni.
42009005	Wata 'ai'edi ava'ai 'atamanaga 'ana tomotoga i na vedumwe'ubu'ubusemi wata yami vona kebu i na nogaidiga, 'wa na 'iawedi 'wa na nagoi wata 'agemiega fwayafwaya 'wa na lubutubutuya yadi 'eba 'isa bola bei wata kebu 'wa na lalau'age wata bola vematavuloga i na veluagai Yaubada 'wainega.”
42009006	Mulieta tovetutuyamavo i tauya i nagoi 'atamana fuedi 'waidie i lalau'age Vala 'Atumaina faifaina wata tomotoga i 'i'ive'atumaidi. S3-5 Luk 10:4-11 Fol 13:51
42009007	Kini Elodi, 'awalawa Galili 'ana toveimea, Iesu yana folova valana i nogai nuana i vogani fai tomotoga 'ifwaidi i vonavona i vo, No'o Iesu, Ioni Tobafitaiso i yawasa wafayega.”
42009008	We'e 'ifwaidi i vo, Ilaitia i vilai i mai abamega,” wata 'ifwaidi i vo, Tamu tolu'ivona basenadiotoga i wafa wata i yawasa.”
42009009	We'e Elodi i vo, Ioni 'odona a boboi, we'e ava'ai tomogoga valana a noganogai?” Bega i nuanua bani'odi i na munega Iesu i na 'iseni. S7-8,1 Kin 17:17-24 S9 Mak 6:27
42009010	Basenadi Iesu yana tovetutuyamavo i vetunediga 'akonadi i viladi i maia nani matatabuna i 'idewadiga faifaidi i lu'ivona Iesu 'waineye. I veifufu'a'ava, mulieta i vagavaidi 'aise'avadi i nagoi tamu 'atamana 'ana wagava Bedasaida.
42009011	Siwe tomotoga fuedi valana i 'asetai ava'aibe bei i nunagoi begaidi Iesu i yogo'waili. Iesu ma yana sosoana i 'isedi nuanuana i na veifufu 'waidie Yaubada yana veimea tomotoga 'waideye faifaina wata toviga fuedi i 'ive'atumaidi.
42009012	'Akonadi lavilavi sai'afoga i na sidudubali tovetutuyamavo i maia Iesu 'waineye i voneni i vo, Tomotoga 'u na vetunedi i na nagoi taunidi 'adi'adi i na lauala 'atamana wata kweda 'waidie wata bei i na 'eno fai de'e bei kebu tomotogina.”
42009013	Siwe Iesu i vo, 'Omi taunimi 'wa na ve'anidi.” Yana vona i tutuli i vo, De'e 'aila'a bwaikaotogina we'e 'ima 'waimeye 'ani'ani mwadodoudi 5 wata igana 'ailuga, 'asa'aiana bani'odi, kebu fuediga. 'Alo nuanuamu 'a na nagoi 'adi'adi 'a na kimwane 'atamane?
42009014	'Aila'anidi iaveta tulai'avadi 5000 wata vevine kwakwama taiadi bega Iesu yana tovetutuyamavo i vonedi i vo, Tomotoga 'wa na vonedi i na veiwakukuna, kukuna 'aitamogana 'aitamogana nagedie tomotoga bani'odi 50.”
42009015	Yana tovetutuyamavo i nagoi tomotoga i vemianidi.
42009016	Nika Iesu 'ani'ani 5 wata igana 'ailuga i 'ewadi i 'isalaka abame Yaubada 'waineye i vekaiwa mulieta i 'ivividi yana tovetutuyamavo i veledi tomotoga i veutadi.
42009017	I 'ani'a'ava matatabudi kamodi i aidi, mulieta tovetutuyamavo tomotoga nikilidi i va'augidi bayawa 12 i veadagidi.
42009018	Tamu tutuya Iesu 'aiseneye i vevelu'ui Yaubada 'waineye yana tovetutuyamavo i nagoi 'waineye i velutoliedi i vo, 'Wa da nogaiga tomotoga yadi nuanua yau aitoi?”
42009019	Yana velutoli i tutuli i vo, 'Ifwaidi i vonaga 'omu Ioni Tobafitaiso wafayega i da mai, wata 'ifwaidi i vonaga 'omu Ilaitia abamega i da obuma, wata 'ifwaidi i vonaga 'omu tamu Yaubada yana tolu'ivona basenadiotoga i wafa i tovoi-vaitugana.”
42009020	Wata yana tovetutuyamavo i velutoliedi i vo, We'e 'omi 'wa da nuaniga yau aitoi?” Fita i vo, 'Omu Keliso, Yaubada 'ana Venua'ivina.” S19 Mak 6:14-16 S20 Ion 6:68-69
42009021	Bega Iesu yana tovetutuyamavo i toke i talabodedi i vo, Kebu tamu aitoi 'waineye 'wa na lu'ivonaga yau Keliso, Yaubada 'ana Venua'ivina.
42009022	Yau a vetomotogaotoga i lubwaineni veviga bwaikaotogina a na veluagai wata me Diu yada to'edakumeta 'au'auveadi, tovelomu 'adi to'edakumetavo taiadi, wata ve'etoboda 'adi tovevo i na vedumwe'ai'aieku. Mulieta i na luvewafaku siwe 'aiata 'ana vetonu 'waineye Yaubada i na sivetovoiku.”
42009023	Mulieta matatabudi i vonedi i vo, 'Ai'edi aitoi nuanuana mogitana i na mai 'waikuye taiadi 'a na nagoga, 'aiata 'aitamogana 'aitamogana taunina yana nuanua i na bailedi. Fai i na vematayakeyakeku begaidi veviga bwaikina i na veveluagadi yau bani'odi a na veluagadi. Voke i na wafa faifaiku, yau wata bani'odi a na wafa 'ai lagalagana 'waineye.
42009024	'Ai'edi aitoi yana mia 'ana 'atumaina i na ve'o'oleni kebu nuanuana yawaina i na tauyeni faifaiku, taunina i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku, mia 'atumaina wata miamia-vagaina i na veluagai.
42009025	'Ai'edi tamu aitoi fwayafwaya matatabuna 'ana kukua i na 'ewadi mulieta yawaina i na 'a'ava, ava'ai 'ana 'atumaina 'waineye?
42009026	We'e 'ai'edi aitoi yau faifaiku wata Valaku 'ana lu'ivona faifaina i na bunumayaga, yau a vetomotogaotoga bola ma yaku mageta mataududulina a na vila-vaitugana wata a na bunumayageni. Yaku vila-vaitugana 'waineye, anelose magemagetadi taiadi 'a na maia, Tamaku yana mageta mataududulina nageneye.
42009027	A vona mogitana 'waimie, 'omi 'ifwaimi bola ma yawaimi 'wa na miamiani, nagami 'wa na 'iseni Yaubada yana veimea tomotoga 'waidie, mulieta 'wa na wafa.” S23 Mad 10:38-39 S26 Luk 12:9
42009028	Iesu yana vona i 'a'ava bani'odi wiki 'aitamogana i 'a'ava, mulieta tamu 'aiata 'waineye Iesu i vonedi Fita, Iemesa, wata Ioni taiadi i laka 'oya bwaikineye 'aise'avadi i na velu'ui.
42009029	Tutuyanina Iesu i vevelu'ui Yaubada 'waineye maigina 'ana 'isa'isa i vetuli wata 'ana kaleko 'adi lau'avu mataududulidi.
42009030	-
42009031	I 'i'isanago nika tomotoga 'adi 'ailuga i souyedi Iesu taiadi i veveifufu. Tomotoganidi Mosese wata Ilaitia basenadiotoga i nagoi Yaubada 'waineye, siwe 'adi 'isa mataududulina abamega i obuma. Yadi veifufunina 'waineye i vonavona Yaubada yana nuanua 'ana mogitana i na souyeni Ielusalema 'waineye Iesu bei i na wafaga faifaina.
42009032	Fita ma enavo i 'eno'eno mulieta i 'isa Iesu yana mageta mataududulina wata tomotoga 'adi 'ailuga taiadi i tovotovoi i 'isedi.
42009033	Tomotoganidi sai'afoga i na tauya nika Fita i vo, 'Auvea, 'atumaina fai 'ima taiadi. Bega lau'weta 'aitonu 'a na 'idewadi, tamu 'omu faifaimu, 'ailuga Mosese ma iana Ilaitia faifaidi.” Fai Fita nuana i vogani begaidi i vona-'avo'avovo.
42009034	Bola i veveifufu waowa i mai i ve'i'wa'uyedi mulieta i obu i tavunidi tovetutuyamavo 'adi 'aitonu i kololo bwaikina.
42009035	Bona'ava i nogai waowa 'wainega i vo, De'e Natuku, kumanina a venua'ivineni, bonana 'wa na nogai.”
42009036	Tutuyanina vona i 'a'ava, nika i 'iseni Iesu 'aise'avana i tovotovoi. Tutuyanina 'waineye tovetutuyamavo kebu tamu aitoi 'waineye i da lu'ivona ava'ai i 'iseniga faifaina, siwe tutuya manamanawena i 'a'ava mulieta i lu'ivona. S28-35,2 Fit 1:17-18 S30-31 Luk 13:33 S35 Mad 12:17-18 Luk 3:22
42009037	Iesu yana vemaigisivilavila i 'a'avana, mulieta i 'atai 'oyayega ma enavo i obuma 'aila'a bwaikina i veluagadi.
42009038	'Aila'anidi nagediega tamu tomogo i vegole i vo, Tove, natuku tubu'eana iavetana yaku tamogana nuanuaku 'u na 'ivaiseni.
42009039	Yaiaina basenadi i agei, tutuyanina i vevekadia ma yana vebwaubwau i vavatu'oga wata buobuo 'awana i tutubodai. Kebu nuanuana i na baileni i vevekadi-vebogia, kwamana i veveviga.
42009040	Yamu tovetutuyamavo a vonedi nuanuaku i da vona yaiaina i da 'awa'a'ia siwe kebu 'adi fataga.”
42009041	Iesu tomotoga i vonedi i vo, 'Omi tovekali. Awale Yaubada yana toketokena kebu 'wa da vetumaganeniga? Tutuya manamanawena taiadi ta miamia wata a totokemaigeku bwaikina siwe kebu 'wa da vetumaganeku mogitana.” Iesu kwamana tamana i voneni i vo, Nika natumu 'u mieni ta na 'iseni.”
42009042	Kwamananina i nunagoga Iesu 'waineye yaiaina i vatufeleni i be'u fwayefwayeye i vatu'o'oga. Iesu yaiaina i talabodeni nika i 'awa'a'ia kwamana i ve'atumai, mulieta tamana i voneni i mai natuna i 'ewai.
42009043	Tomotoga matatabudi i 'iseni, nuadi i voganidi Yaubada yana toketokena faifaina.
42009044	Tomotoga bola i nunuavogana nani matatabuna Iesu i 'idewadewadiga faifaidi we'e yana tovetutuyamavo i vonedi i vo, Ava'ai a na vonemiga kebu nuami i na fani. Yau a vetomotogaotoga i na 'aniveleneku tomotoga nimadie.”
42009045	Siwe tovetutuyamavo kebu i da 'asetaiga yana vonanina 'ana nuanuana. Yana nuanuananina Yaubada i giveni bega kebu 'adi fata i na 'asetai wata i kololo kebu nuanuadi i na velutolieni faifaina. S44 Luk 9:22
42009046	Tamu tutuya Iesu yana tovetutuyamavo 'aise'avadi i ve'ikwayekwayega 'adi 'aila'a nageneye aitoi bwaikaotogina.
42009047	Iesu 'akonadi yadi nuanua i 'asetai begaidi tamu kwamana i goleni i nago i tovoi lilivaneye.
42009048	Mulieta i vonedi i vo, 'Ai'edi aitoi ma yana nuakalikali tamu kwamana de'e bani'odi i na 'ivaiseni faifaiku, siwe 'asa'aiana yau i 'ivaiseku. Wata 'ai'edi aitoi ma yana nuakalikali i na 'ivaiseku, siwe 'asa'aiana Yaubada taunina 'aku tovetune i 'ivaiseni. Aitoi siaina matamie, taunina bwaikaotogina Yaubada mataneye.” S46 Luk 22:24-27, 14:11
42009049	Tamu Iesu yana tovetutuyama 'ana wagava Ioni i mai i vona i vo, 'Auvea, tamu tomogo 'a 'iseni 'amu wagavayega i vonavona yaiaina i 'a'awa'a'idi. 'A 'iseni 'a talabodebodeni fai taunina kebu 'ada 'aila'a.”
42009050	Iesu i vona Ioni 'waineye wata 'ifwaidi yana tovetutuyamavo 'waidie i vo, Kebu 'wa na talabodebodeniga, 'ai'edi aitoi kebu i na vedumwe'ai'aiemiga taunina 'ami to'aivaita.”
42009051	'Akonadi Iesu yana tutuya i velilivana Yaubada i na vagavaia i na naweni abame. Begaidi ma yana tokemaiga i tovoi ma yana tovetutuyamavo i na nagoi Ielusalema.
42009052	I nunagoi 'edeye Iesu tomotoga 'ifwaidi i vonedi i kumeta yadi 'eba veawai i na 'idewadewai me Samelia yadi 'atamane.
42009053	Fai me Samelia wata me Diu kebu taiadi i da veveiana wata fai Iesu i nunago me Diu yadi 'atamana bwaikina 'waineye Ielusalema, begaidi i talabodaboda kebu nuanuadi Iesu ma enavo i na miamiani yadi 'atamane.
42009054	We'e Ioni wata Iemesa tomotoga yadi talaboda i nogai Iesu i voneni i vo, 'Auvea bani'odi? Nuanuamu 'a na vona 'ai-'ala'alata abamega i na obuma tomotoga de'e i na 'ala'a'avadi?”
42009055	-
42009056	Siwe Iesu i sivilai i talabodedi, mulieta i tovoi i nagoi tamu 'atamana 'waineye. S51 Luk 17:11
42009057	Tutuyanina i nunagoi 'edeye tamu tomogo i vona Iesu 'waineye i vo, Yau 'akonadi 'a tauyeku 'waimuye, 'ai'edi ava'aibe bei 'u na nunagoga yau taiadi.”
42009058	Iesu tomogonina yana vona i tutuli i vo, 'U na nuani 'ou'ou walawala'ai ma 'adi ovu, wata manuga ma 'adi giuva, we'e yau a vetomotogaotoga kebu tamu yaku vanuga bei a na 'eno 'alo a na veawai. 'Ai'edi 'omu yau taiadi ta na nagoga vita 'u na veluagadi.”
42009059	Wata Iesu tamu tomogo i voneni i vo, Nuanuaku 'omu taiadi ta na nago, yaku tovetutuyama.” Nika tomogonina i vo, 'Auvea, 'atumaina siwe nuanuaku a na miamia nagami tamaku a na tavunina mulieta a na mai a na vetutuyamemu.”
42009060	Iesu tomogonina yana vona i tutuli i vo, 'Asa'aiana 'u baileni, egavo kebu nuanuadi i na vetutuyameku, taunidi 'anu'anunudi wafawafadi yami towafa i na vevetavuna. We'e 'omu 'asiauotoga 'u na nago 'u na lau'age Yaubada yana veimea tomotoga 'waidie faifaina.”
42009061	Wata tamu tomogo i vo, 'Auvea, nuanuaku a na vetutuyamemu, siwe nagami a na nago a na 'alanuai natukwavo wata yaku vavine 'waidie.”
42009062	Siwe Iesu tomogonina i voneni i vo, 'Ai'edi aitoi nuanuana i na vetofolova faifaiku we'e ma yana venuanaluga taunina faifaina i na nuanua, kebu 'ana fata i na vetofolova Yaubada faifaina, wata kebu 'ana fata Yaubada i na veimeyeni.” S59 Luk 14:26,33 S62 Fil 3:13
42010001	Iesu tomotoga 'adi 'aitonu 'waidie i vona'a'ava mulieta tomotoga 72 i venua'ivinedi yana tovetutuyamavo. 'Adi 'ailuga 'adi 'ailuga i vetunedi i na kumeta 'atamana bwaikidi wata siaidi 'waidie, 'atamananidi 'waidie bola Iesu i na nago.
42010002	Iesu i vonedi i vo, 'Akonadi tomotoga fuedi i lalauala nuanuadi yadi mia i na ve'atumai, bega i na vetumaganeku i na luku Yaubada yana 'Aila'a 'waineye, siwe 'omi tofolova kebu fuemiga bega yaku vona 'wa na lu'ivoneyeni. Begaidi Yaubada, taunina bani'odi tonibakula, 'wa na velu'ui 'waineye bega tofolova fuedi i na vetunedi i na 'ivaisemi 'wa da vo vuaganidi 'wa na mimaiedi Yaubada yana bubuwaka 'waineye.
42010003	Yau a vevetunemi 'wa na nagoiga yaku vona 'wa na lu'ivona tomotoga fuedi 'waidie. 'Ifwaidi i na vedumwe'ai'aiemi begaidi 'omi bani'odi 'aisaya sifi 'wa nunagoi 'ou'ou walawala'ai kasikasisidi 'awasasadie.
42010004	Kebu mani 'wa na 'ewadiga, venuana 'alo 'ageyafayafa 'ifwaidi. 'Ai'edi wata aitoi 'edeye 'wa na veluagaiga kebu taiadi 'wa na veveifufu manamanawena, 'wa na nago-matayo'o 'wa na lau'age.
42010005	'Ai'edi tamu vanuga 'waineye 'wa na lukuga vanuganina 'ana tomia 'wa na vonanuakalikaliedi 'wa na vo, Kaiwa, ma yami sosoana 'wa na miamia, Yaubada i na nuakalikaliemi.”
42010006	'Ai'edi 'waidiega tamu tomogo nuanuana yami vonanuakalikali i na nogai, Yaubada i na vesauluva-'atumaieni. We'e 'ai'edi kebu nuanuadi yami vonanuakalikali, 'asa'aiana Yaubada i na vesauluva 'atumaina 'waimie we'e tomotoganidi kebu.
42010007	Vanuganina 'waineye 'wa na lukuga bei 'wa na miamia, kebu 'wa na miayaba-vuvua vanuga fuedi 'waidie. 'Ani'ani i na 'idewaiga faifaimi 'wa na 'ani wata 'wa na yemu, kebu 'wa na bunumayaga fai i lubwaineni yami folova faifaiku 'ana tutula.
42010008	'Ai'edi ava'ai 'atamanaga 'ana tomotoga yami nago 'waidie faifaina i na sosoana, bega ava'ai i na 'idewaiga faifaimi kebu 'wa na venuanaluga 'wa na 'animo.
42010009	Siwe 'atamananina 'waineye toviga 'wa na 'ive'atumaidi wata tomotoga matatabudi 'wa na vonedi 'wa na vo, Yaubada nuanuana taunimi 'wa na tauyemi 'waineye bega i na veimeyemi.”
42010010	-
42010011	'Ai'edi ava'ai 'atamanaga kebu ma yadi sosoana i na lu'uma'umaiemiga i na vedumwe'ai'aiemi, 'wa na nagoi yadi 'atamanafouye 'wa na vonedi 'wa na vo, 'Wa 'isema yami 'atamana fwayafwayana 'agemega 'a luvutuvutugi, yami 'eba 'isa kebu wata 'a na lalau'age 'waimie wata vematavuloga 'wa na veluagai Yaubada 'wainega. Bega 'wa na 'aseta-'atumaia, Yaubada nuanuana i na veimeyemi siwe 'omi 'wa baila.”
42010012	A na vonemi, bola Vonayavuga 'ana 'Aiata 'waineye tosakona basenadiotoga i miamianiga 'atamana Sodoma 'adi vematavuloga i na veluagai Yaubada 'wainega siwe sai'afo i na 'isanuakalikaliedi, we'e tomotoganidi i na vedumwe'ai'aiemiga 'adi vematavuloga bwaikaotogina i na veluagai 'aiatanina 'waineye.” S1 Mak 6:7 S2 Ion 4:35 S4-11 Mad 10:7-14 S7,1 Kol 9:6-7,1 Tim 5:18 S10-11 Fol 13:50-51 S12 Nag 19:24-25,27-28
42010013	Wata Iesu i vo, Ieu, 'omi me Kolesini nuakalikalimi wata me Bedasaida nuakalikalimi, 'waimie vita bwaikidi i na souyedi. We'e basenadiotoga me Taia wata me Saidoni yadi sakona bwaikidi faifaidi Yaubada i leodi. 'Ai'edi 'eba nuavogananidi wata 'eba nua'ewanidi a 'idewadiga matamie a da 'idewadi matadie tosakonanidi i da vemwakula wata kaleko sakoidi i da ve'wesena, 'adi 'eba 'isa ma yadi nuavita i nuaviladi.
42010014	A na vonemi, 'awaie Vonayavuga 'ana 'Aiata 'waineye me Taia wata me Saidoni 'adi vematavuloga i na veluagai Yaubada 'wainega siwe sai'afo i na 'isanuakalikaliedi, we'e 'omi yaku vona 'wa baila kebu 'wa da nuavilamiga vita bwaikaotogina 'wa na veluagai.
42010015	We'e 'omi me Kafaneomi taunimi 'wa awa'ai'aimi igodi 'wa vo, 'Ima 'atumaima, abame 'a na luku,” siwe mogitana Yaubada i na veimea 'wa na obu vatu'ai Manamanawena 'waineye.”
42010016	Wata Iesu i vona yana tovetutuyamavo 'waidie i vo, 'Ai'edi aitoi yami vona i na nogai, siwe 'asa'aiana yaku vona i nogai, wata 'ai'edi aitoi i na vedumwe'ai'aiemi siwe 'asa'aiana yau i vedumwe'ai'aieku. Wata 'ai'edi aitoi i na vedumwe'ai'aieku siwe 'asa'aiana Yaubada 'aku tovetune i vedumwe'ai'aieni.” S13 Ioe 3:4-8 Emo 1:9-10 Sek 9:3-4 S15 Ais 14:13-15 S16 Ion 5:23
42010017	Tomotoganidi 72 basenadi Iesu i vetunediga, 'akonadi yadi folova i ve'a'ava wata ma yadi sosoana bwaikina i viladi i maia Iesu 'waineye. I le'wai i voneni i vo, 'Auvea, 'amu wagavayega 'a vona yaiaina 'waidie i vematayakayaka i 'awa'a'idi.”
42010018	Iesu yadi vona i tutuli i vo, Yau a 'iseni Seitani yana toketokena i mwea abamega i 'anita'ia 'ana 'isa'isa bani'odi tomuyoana i kianamali.
42010019	Wata a na vonemi, veimea 'akonadi a velemi bega 'ami fata 'o'olo kasikasisidi wata dinigala 'wa na badi kebu i na ovamiga. Toketokenanina 'wainega 'wa na vetoketoke 'ami gaviavo Seitani ma enavo yaiaina 'waidie bega kebu tamu nani sakoina 'wainega i na nikemi.
42010020	'Wa sosoana fai yaiaina yami vona i vematayakeyakedi. 'Atumaina, siwe kebu nani bwaikina. Mogitana 'wa na sosoana fai 'akonadi 'ami wagava i 'eno'enovi abame.” S18 Ais 14:12 Ve 12:8-9 S19 Same 91:13 S20 Ve 3:5, 20:12
42010021	Tutuyanina 'waineye 'Anu'anunu 'Atumaina Iesu i kiavesosoani begaidi i vo, Tamaku. 'Omu abama wata fwayafwaya 'adi Toveimea, a vekaiwa 'waimuye fai yaku ve 'adi 'aseta 'u givedi taunidi 'ase'asetadi wata i awa'ai'aidiga 'waidiega bega i bavuyedi, we'e egavo i nunuaobuga yavayavava bani'odi, yaku ve 'adi 'aseta 'u kiavemagetadi 'waidie. Tamaku, vona mogitana ava'ai yamu nuanua i lubwaineniga 'akonadi 'u 'idewai 'amu kiavesosoana.”
42010022	Iesu i velu'ui i 'a'avana tomotoga i vonedi i vo, Nani matatabuna Tamaku i 'anivelenedi 'waikuye a veveimeyedi. Kebu tamu aitoi yau Yaubada Natuna i da 'asetaku, Tamaku 'aiseotogina 'aku to'aseta. Wata kebu tamu aitoi Tamaku i da 'asetai, yau Natuna 'aiseotogiku 'ana to'aseta wata 'ai'edi egavo nuanuaku, 'waidie Tamaku a na sivemageseni.”
42010023	Mulieta Iesu yana tovetutuyamavo 'aise'avadi i vonedi i vo, 'Eba sosoana 'waimie fai 'eba nuavogana wata 'eba nua'ewa a 'idewadewadi matamie.
42010024	We'e a na vonemi, tolu'ivona wata toveimea fuedi nuanuadi bwaikina yaku folovanidi 'wa 'ise'isediga i da 'isedi, wata yaku ve 'wa noganogaiga i da nogai siwe kebu.” S21 Luk 8:9-10 S22 Ion 3:35 S24,1 Fit 1:10
42010025	Mulieta tamu ve'etoboda 'adi tove i mai Iesu 'waineye nuanuana i na velutolieni bonana i na nogai, 'ai'edi i na vekaliga 'adi fata i na 'ive'avini. Begaidi i velutolieni i vo, Tove, ava'ai a na vai bega yawai-vagata a na veluagai?”
42010026	Iesu yana velutoli i tutuli i vo, Yaubada yana Buki nageneye i kilumiga, bani'odi i voneyedi?”
42010027	Tomogo i vo, 'Auvea yami Yaubada 'wa na nuakalikalieni mogitana nuamiega. 'Anu'anunumi, yami nuanua wata yami toketokena 'wa na tautauyedi 'waineye tutuya fuedi. Wata emiavo 'wa na nuakalikaliedi taunimi 'ami nuakalikali bani'odi.”
42010028	Iesu tomogo i voneni i vo, 'Asa'aiana 'u vona mogitana. Veimeanidi 'u na 'idewadi bega mia 'atumaina wata miamia-vagaina 'u na veluagai.”
42010029	Tomogonina kebu nuanuana i na bunumayaga 'aila'a matadie begaidi i velutoli-vaitugana i vo, Ava'ai tomogoga iaku?”
42010030	Tomogonina yana vona Iesu i tutuli i vo, Side bani'odi. Tamu tomogo Diu Ielusalemega i tauya i obuobu Ieliko. 'Edeye tovainago i veluagadi i 'ive'avini, 'ana kaleko i silabulabu'i, wata i toke i nikei, sai'afoga i da 'ivewafai. Yana kukua wata yana mani i eloi i baileni 'edeye i 'eno'eno i dega.
42010031	'Aiatanina 'waineye tamu tovelomu 'edanina 'waineamo i nunago i 'iseni i kekeseni.
42010032	Wata bani'odi tamu tovelomu 'adi to'aivaita i mai i 'isanaweni i nago lilivaneye i 'isadewai wata i kekeseni i nago.
42010033	Mulieta tamu tomogo Samelia i mai, kumanidiavo me Diu kebu taiadi i da veveianaga, i 'iseni i nuavita faifaina wata i nuakalikalieni.
42010034	I nago 'waineye 'ana kini'ona i lumulamuladi bunama wata oine 'waidiega. Mulieta i silakai i silakaveni yana 'aisaya doniki tabwaneye i 'ewai i naweni vanuga wakawaka 'waineye bei lovana 'aitamogana i 'isave'avini.
42010035	I 'atai mani i 'ewai i nago vanuga wakawaka 'ana to'isave'avina lubulubu 'ailuga i veleni wata i velu'ase'asei i vo, Tomogo de'e 'u na 'isave'avini mani we'e 'wainega. 'Ai'edi maninina 'u na ve'a'avaiga bola a na vilaku a na mai wata mani a na velemu yamu 'isave'avina tutulina.”
42010036	Veifufunina Iesu i ve'a'avai mulieta ve'etoboda 'adi tovenina i voneni i vo, Tomotoganidi 'adi 'aitonu 'waidiega 'u da nuaniga, tomogonina i nikeiga aitoi iana?”
42010037	Ve'etoboda 'adi tove i vo, Tomogonina i nuakalikalieniga taunina mogitana iana.” Begaidi Iesu i voneni i vo, Wata 'omu bani'odi 'u na nago mali tomotoga 'u na nuakalikaliedi wata 'u na vesauluva-'atumaiedi.” S25 Mad 22:34-40 S27 VeL 6:5 S28 Lom 10:5 S33 Ion 4:9
42010038	Iesu ma enavo i nunagoiga i le'wai tamu 'atamana 'waineye, bei tamu vavine 'ana wagava Malida i vonedi i luku yana vanuge 'ani faifaina.
42010039	Wata Malida taina 'ana wagava Meli i mai Iesu lilivaneye i miabui yana vona i noganogaya.
42010040	Malida 'aisena 'ani'ani i 'idewadewa begaidi i nuavita bwaikina. Malida i mai Iesu i voneni i vo, 'Auvea, 'u 'iseni yau 'aiseku a 'i'idewadewa, siwe voke kebu faifaina 'u da nuanua. 'U voneni Meli i na 'ivaiseku.”
42010041	Iesu i vo, Malida, Malida, 'omu nuamu 'u 'ivegauya nani fuedi 'waidiega.
42010042	Mogitana nani tamu bwaikina i lubwaineni faifaina 'u na nuanua. Naninina faifaina taimu Meli i nuanua. Fai i nuaniku begaidi kebu a na talabodeniga.” S38 Ion 11:1-2 S41-42 Ion 6:27
42011001	Tamu tutuya Iesu i vevelu'ui tamu 'awalawa 'waineye. Tutuyanina i ve'a'ava, tamu yana tovetutuyama i voneni i vo, Basenadi Ioni Tobafitaiso yana tovetutuyamavo i vedi velu'ui, 'ima wata nuanuama 'u na vema.”
42011002	Iesu i vonedi i vo, Side bani'odi 'wa na vevelu'uiedi 'wa na vo, Tamama, 'Omu magemagetamu, Nuanuama tomotoga fuema 'a na ve'ililibuyemu, Nuanuama 'u na veveimeyema,
42011003	Nuanuama 'ama'ama 'aiata 'aitamogana 'aitamogana faifaidi 'u na velevelema,
42011004	Mali tomotoga i vesauluva sakoina 'waimeye 'a nuatavunidi, 'Omu wata bani'odi yama sakona 'u da nuatavunidi. 'Eba sailubu 'waidie kebu 'u na tauyema.”
42011005	-
42011006	Wata Iesu i ve yana tovetutuyamavo 'waidie velu'ui 'ana 'aseta faifaina. I vo, 'Ai'edi tamu aitoi 'waimiega 'u da 'eno'eno tamu iamu i da le'wa lovana 'ana utukamwane nika 'ani'ani kebu, bega 'u da nago wata tamu iamu yana vanuge 'u da vo, Iaku, tamu tomogo 'ani'ieyega i mai siwe 'ani'ani kebu begaidi a mai 'waimuye 'ani'ani 'aitonu 'u na veleku bola wata a na tutulidi.”
42011007	We'e 'ai'edi iamu i na vo, Kebu 'u na vematakaki, 'akonadi a saiboda ma yaku 'aila'a 'a 'eno'eno, kebu 'aku fata a na tovoi a na velemu.”
42011008	Siwe a na vonemi, kebu veiana faifaina i na 'ivaisemu, yamu velu'ui-vaivaitugana faifaina i na velemu ava'ai nuanuamu.
42011009	Wata 'omi bani'odi. 'Wa na vevelu'ui bega Yaubada i na velemi, 'wa na lalaualaga 'wa na veluagai, wata 'wa na velutolitoliga i na nogayemi saiboda i na sibaleni.
42011010	Vona mogitana, egavo i vevelu'uiga Yaubada i na veledi, egavo i lalaualaga i na veluagai, wata egavo i velutolitoli i na nogayedi saiboda i na sibaleni.
42011011	We'e 'omi kwakwama tamadiavo 'ai'edi tamu natumu igana i na velu'uiemuga, bani'odi 'o'olo 'u na veleni?
42011012	'Alo 'ai'edi fou i na velu'uiemuga, bani'odi dinigala 'u na veleni? A nuani kebu i da lubwaineniga.
42011013	'Omi tosakona siwe tutuya fuedi ava'ai natumiavo nuanuadi nani 'atumaidi 'wa veleveledi. 'Omi yami nuakalikali natumiavo 'waidie sai'afo bwaikina, we'e Tamada abame yana nuakalikali bwaikaotogina 'waimie, 'ai'edi 'wa na velu'uieni 'Anu'anunu 'Atumaina i na velemi.” S8 Luk 18:5 S9-13 Ion 14:13-16
42011014	Tamu tomogo, basenadi yaiaina i ageiga kebu 'ana fata i na welava, Iesu i veluagai yaiaina i voneni i 'awa'a'ia. Tomotoga fuedi i 'iseni i welava-vaitugana begaidi nuadi i voganidi.
42011015	We'e tomotoga 'ifwaidi i vo, Seitani, taunina yaiaina yadi to'edakumeta, Iesu i agei bega yana toketokena 'wainega i vonavona yaiaina i 'a'awa'a'idi.”
42011016	Tomotoga 'ifwaidi nuanuadi Iesu i na silubuya bega i vo, Nuanuama tamu 'eba nuavogana wata 'eba nua'ewa 'u na 'idewai bega 'a na 'asetai mogitana Yaubada i vetunemu.”
42011017	Siwe Iesu 'akonadi yadi nuanua i 'asetai begaidi i vonedi i vo, 'Ai'edi 'eba veimea 'aise'avadi i na 'idia i na vetalaga bola 'eba veimeanina i na velovi. Wata 'ai'edi vanuga tamu 'ana tomia 'aise'avadi i na vetalaga, vanuganina i na 'iaweni i na vetumala.
42011018	Wata bani'odi Seitani yana 'eba veimea 'aise'avadi i na 'idia i na vetalaga i na 'a'avaotoga. De'e bani'odi a voneyediga fai 'omi 'wa vonaga igodina Seitani yana toketokena i da veleku bega a da vonavona yaiaina i da 'a'awa'a'idi. Siwe kebu. 'Ai'edi Seitani yana toketokena i da velekuga yana 'eba veimea i da ve'idi'idieni.
42011019	'Wa vonaga Seitani yana toketokena 'wainega a vonavona yaiaina i 'a'awa'a'idi, we'e yami tomotoga 'ifwaidi wata i vonavona yaiaina i 'a'awa'a'idi, nika 'wa velutoliedi ava'aiega yadi toketokena i veluagai. Bola i na vo, Kebu Seitani 'wainega,” nika 'wa na 'asetai 'wa vekali.
42011020	We'e mogitana Yaubada yana toketokena 'wainega yaiaina a vonevonedi i 'a'awa'a'idi, 'wa 'iseni 'wa da 'asetai 'akonadi Yaubada yana veimea i mai 'waimie.
42011021	Seitaninina bani'odi tamu tomogo toketokena ma yana 'eba vetalaga fuedi, yana vanuga i 'i'isave'avini bega kebu tamu aitoi yana kukua i na 'ivesakodi.
42011022	We'e 'ai'edi tamu tomogo toketokeotogina i na mai tomogonina taiadi i na vetalaga i na vetoketoke 'waineye yana kukua wata yana 'eba vetalaganidi i vevetumaganediga i na eloi enavo i na veutadi.
42011023	A vona mogitana 'waimie 'ai'edi aitoi kebu taiadi 'a na folofolovaga, taunina 'aku gavia. We'e 'ai'edi aitoi kebu 'aku tofolovavaita, kebu tomotoga i na vavagavaidi i na mimaiedi 'waikuye, 'wa da vo tomotoga i da sogisogiedi, taunina yaku folova 'ana to'ivesako. S14-15 Mad 9:32-34 S16 Mad 12:38, 16:1 S22 Kolos 2:15
42011024	'Ai'edi yaiaina i na 'awa'a'ia tamu tomogo 'wainega, i na nago 'awalawa sakoineye bei i na lalauala-vuvua yana 'eba mia. We'e 'ai'edi kebu i na veluagaiga i na vo, A na vilaku yaku 'eba mianina basenadi a 'iaweniga 'waineye.”
42011025	Bega i na vilai, i na mai 'eba mianina i na 'iseni 'akonadi i 'idewai 'atumaina i 'eno'eno siwe nage'avana.
42011026	Fai kebu 'ana veluvaiga bega i na souyeni i na nago wata yaiaina sakoiotogidi 7 i na vagavaidi i na miedi i na luku 'eba miananina 'waineye. Tomotoganina i na 'ivesakotogi mogitana, basenadi kebu bani'odiga.”
42011027	Tutuyanina Iesu i vona'a'ava, tamu vavine 'aila'a nagenega bonadi bwaikinega i toke i vona i vo, 'Eba sosoana inamu 'waidie fai i venatunemu wata i vesusumu.”
42011028	Iesu i vonedi i vo, 'Wa vonaga mogitana siwe wata egavo Yaubada yana Vona i na nogai wata i na vevematayakeyakeni 'eba sosoana bwaikina 'waidie.” S28 Luk 8:21 Ve 1:3
42011029	-
42011030	'Aila'a bwaikina Iesu i tovififineni bega i vonedi i vo, Tutuya de'e 'ana tomotoga yami sauluva sakoidi fai yami nuanua bwaikina tamu 'eba nuavogana wata 'eba nua'ewa a na 'idewai matamie 'wa na 'isenina 'wa na ve'awamogitana yau Yaubada 'wainega a mai. Siwe tamu nani a na veifufuyeni yami 'eba 'isa. Basenadiotoga tamu Yaubada yana tolu'ivona 'ana wagava Iona igana bwaikina i tononi, 'aiata 'aitonu i 'a'ava i 'alaiwageni 'wa da vo bani'odi i da yawasa-vaitugana me Ninive yadi 'eba 'isa Yaubada i vetunei. Wata bani'odi yau a vetomotogaotoga yami 'eba 'isa.
42011031	Basenadiotoga me Siba yadi toveimea bwaikina Kwini Siba 'ani'ieyega i mai Kini Solomoni yana 'aseta 'ana 'isa faifaina. Bega Vonayavuga 'ana 'Aiata 'waineye kwininina taiadi 'wa na tovoi Yaubada mataneye i na matawa'ulimi i na vo, Basenadi 'ani'ieyega a mai 'aseta 'ana 'isa faifaina wata a 'ewai, we'e 'omi kebu nuanuami 'wa na 'asetai bega 'wa na nuavilami.” Wata Iesu i vo, A na vonemi Kini Solomoni tomogo bwaikina we'e tomogonina matamie i tovotovoi bwaikaotogina siwe 'wa baila, kebu nuanuami 'wa na 'asetai.
42011032	Wata bani'odi Vonayavuga 'ana 'Aiata 'waineye me Ninivenidi taiadi 'wa na tovoi Yaubada mataneye i na matawa'ulimi i na vo, Basenadi Iona i lau'age 'waimeye 'a nuavilama we'e 'omi kebu nuanuami.” Wata Iesu i vo, A na vonemi, Iona tomogo bwaikina we'e tomogonina matamie i tovotovoi bwaikaotogina siwe 'wa baila. S30,32 Ioa 3:4-10 S31,1 Kin 10:1-10
42011033	Kebu tamu aitoi mageta i da kabukabunina i da givegiveni 'alo 'aivoeyega i da tatalafwaseni. Mogitana mageta 'ana 'eba yato 'waineye i lulutalauleni bega tomotoga i na mimaiaga vanuganina 'waineye i na magemagesedi.
42011034	Matami bani'odi nuami 'ana mageta. 'Ai'edi nani 'atumaidi 'wa na 'ise'isediga, nuami matatabuna magemagetadi, we'e 'ai'edi nani sakoidi 'wa na 'ise'isediga, nuami matatabuna i na dudubalidi.
42011035	'Wa na 'isa'isa i na nunago yami magetanina i na 'weu nuami i na dudubalidi.
42011036	'Ai'edi mageta i na magesemi 'ami fata nani fuedi 'wa na 'isedi, wata bani'odi 'ai'edi nuami magemagetadi kebu tamu dudubala, nani matatabuna magemagetadi 'waimie.” S33 Luk 8:16
42011037	Tutuyanina Iesu i vona'a'ava, tamu Diu totafalolo Falisi Iesu i tayegi 'ani faifaina bega i nago i miabui i na 'ani.
42011038	Falisinina i 'iseni Iesu kebu nimana i da lekoa-dewadi yadi sauluva bani'odi begaidi nuana i vogani.
42011039	Toveimea Iesu tomogonina yana nuanua i 'asetai faifainanina i voneni i vo, 'Omi Falisi, tomogomi 'wa 'ivivigavudi we'e inagemi vainago 'ana ve'isakololo wata veumokai, yami sauluva bani'odi vedi wata 'aivoe, dumwedi 'wa tamatamadi we'e inagedi yoke 'anikudana.
42011040	'Omi 'wava'wavami. Yaubada tomogomi i 'idewadi wata inagemi.
42011041	Yami kukua matatabuna 'wa na 'anivelenedi egavo i vewekowekomaga 'waidie, bega fuedi i na 'isemi i na 'asetai 'akonadi 'wa nuavilami yami sakona 'waidiega inagemi vunavunagidi.
42011042	'Omi Falisi nuakalikalimi, fai 'awaie vita bwaikina 'wa na veluagai Yaubada 'wainega. Veimea siaidi 'wa veve'ililibuyedi we'e veimea bwaikidi 'wa baibailedi. 'Ai'edi 'ani'ani 10 'waimie 'aitamogana 'wainega 'wa na 'anivelena-maimaiga Yaubada 'waineye. Wata nani saiotogidi bani'odi matasilisilili 10, 'aitamogana 'wainega 'wa na 'anivelena-maimaiga Yaubada 'waineye. 'Atumaina, bani'odi 'wa na vevesauluvedi, siwe awale veimea bwaikidi 'wa bailedi? Yaubada kebu 'wa da nuakalikalieni wata kebu tomotoga 'wa da vesauluva-'atumaiedi sauluva tonovidi 'waidiega.
42011043	'Omi Falisi nuakalikalimi, fai 'awaie vita bwaikina 'wa na veluagai Yaubada 'wainega. Tutuyanina 'wa lukuluku vanuga 'eba velu'ui 'waineye, nuanuami to'edakumeta taiadi 'wa na mimiabui. Wata 'atamanafouye nuanuami tomotoga matatabudi ma yadi ve'ililibu i na vevekaiwa 'waimie.
42011044	Nuakalikalimi, 'omi bani'odi taumata, inagena sakoina we'e tabwana 'atumaina. Tomotoga tabwaneamo i nunago siwe kebu i da 'asetai nageneye sakoina i 'eno'eno. Wata 'omi bani'odi, tomogomi 'atumaidi we'e inagemi sakoidi.”
42011045	Tamu ve'etoboda 'adi tove Iesu i voneni i vo, Tove, yamu vonanina 'wainega 'ima wata 'u falisakoyema.”
42011046	Iesu i vo, 'Omi ve'etoboda 'adi tovevo nuakalikalimi, wata 'awaie vita bwaikina 'wa na veluagai Yaubada 'wainega. Ve'etoboda fuedi vitadi taunimi yami nuanuayega nuanuami tomotoga i na veve'ililibuyedi, 'wa da vo bani'odi venuana vitadi 'wa da vevevadi siwe kebu tamu sai'afo 'wa da vo, 'A na 'ivaisedi.”
42011047	Nuakalikalimi. Basenadiotoga tubumiavo Yaubada yana tolu'ivonavo i luvewafadi. We'e 'omi, taumata 'atumaidi 'wa 'idewadi matumatu 'waidie tolu'ivonanidi luludi faifaidi.
42011048	Tubumiavo tolu'ivonanidi i luvewafadi, we'e 'omi luludi 'wa 'idewadi, 'eba 'isa yadi sauluvanina 'wa awave'atumaieni.
42011049	Yaubada yami nuanua i 'asetadi faifainanina ma yana 'aseta i vo, Yaku tolu'ivonavo wata yaku tomata'aulelevo a na vetunedi 'waidie, 'ifwaidi veviga i na veledi we'e 'ifwaidi i na luvewafadi.”
42011050	-
42011051	Tutuyanina Yaubada fwayafwaya i 'idewa-vauyeni 'wainega i maiga 'asiau tubumiavo tolu'ivona fuedi i luluvewafadi. Basenadiotoga Keni taina Ebeli i luvewafai, nika bei tubumiavo 'ainike i velamuya i nagoga Sekalaia 'waineye, kumanina i luvewafai 'eba velomu wata vanuga 'eba velu'ui kamwadie. A vona mogitana tutuya de'e tomotoganimi to'ainikenidi 'adi vematavuloga 'omi 'wa na tovoieni, kebu 'ami fata 'wa na dega veviganina bwaikina 'wainega.”
42011052	'Omi ve'etoboda 'adi tovevo nuakalikalimi. Yaubada yana Buki 'ana 'aseta 'ana 'awa 'wa sibodai. Kebu nuanuami 'wa na luku 'asetanina 'waineye wata mali tomotoga nuanuadi i na luku siwe 'wa sibodedi.”
42011053	-
42011054	Tutuyanina Iesu i vona'a'ava nika i tauya vanuganina 'wainega. Ve'etoboda 'adi tovevo wata Falisi ma yadi 'amalakibu i vedumwe'ai'aieni, velutoli fuedi 'waidiega i siloloi nuanuadi i na vekali bega 'adi fata i na luvewafai. S37 Luk 14:1 S38 Mad 15:1-2 S50-51 Nag 4:8,2 Ifu 24:20-21 S53-54 Luk 6:11, 19:47, 20:19, 22:2
42012001	'Aila'a bwaikaotogina i deli i maia ma ediavo i vevetunufelagi nuanuadi Iesu yana vona i na nogai. Nagami Iesu i veifufu yana tovetutuyamavo 'waidie bega tomotoga sakoidi yadi sauluva kebu i na damana 'waidie. I vo, 'Wa na 'isave'avinimi totafalolo Falisi yadi isita i na nunago i na vedamanimi. 'Awadi sauluva sakoidi i tatalabodedi, siwe wata givagivayega i 'i'idewadi.
42012002	Ava'ai tomotoga i na givediga Yaubada i na sivemagesedi. Ava'ai i na nuagivediga Yaubada i na lu'ivoneyedi.
42012003	Side bani'odi, ava'ai givagivayega 'wa voneyediga 'wa da vo dudubale, siwe i na sivemagesedi 'aila'a matadie. Ava'ai 'wa ve'awayeayediga tutudaba nageneye 'awaie i na sitalatalala'aiedi 'atamanafouye.” S1 Mad 16:12
42012004	Wata Iesu i vo, Ekwavo a na vonemi. Tomotoga 'adi fata tomogo'avami i na luvewafadi siwe kebu 'wa na kololoyedi fai kebu wata tamu veviga i na velemiga.
42012005	Nuanuaku a na vonemi i lubwainemi kumanina 'wa na kololoyeni. Kumanina 'ana fata i na luvewafamiga wata i na tawemi 'ai-'ala'alase, Yaubada. Vona mogitana kumanina 'wa na kololoyeni.
42012006	'Ai'edi manudanidani 5 ta na kimwanediga, 'ana tutula siaina, bani'odi 2 toea. We'e Yaubada mataneye manudanidani nani bwaikina, 'aitamogana 'aitamogana kebu nuana i da fani i nuanuanidi.
42012007	Wata bani'odi, 'omi mataneye nani bwaikina, i 'aseta'a'avami bani'odi nava'au matatabuna 'adi 'aila'a i 'asetadi. Begaidi kebu 'wa na kolologa, 'omi kebu nani-'avo'avovo manudanidani bani'odiga, 'omi nani bwaikina Yaubada mataneye i 'i'isave'avinimi. S5 Iem 4:12 S6-7 Luk 12:24
42012008	-
42012009	Wata Iesu i vo, A na vonemi, 'ai'edi aitoi i na lu'ivona tomotoga matadie faifaiku i na vo, Yau a tauyeku Iesu 'waineye taunina 'aku Toveimea,” wata bani'odi yau a vetomotogaotoga 'awaie Yaubada yana anelose matadie a na vo, No'o tomotoganina yaku tomotoga.” We'e 'ai'edi aitoi i na ve'eweku tomotoga matadie i na vo, Yau kebu Iesu 'aku Toveimeaga,” wata bani'odi 'awaie yau Yaubada yana anelose matadie a na ve'eweni a na vo, No'o tomotoganina kebu yaku 'aila'aga.
42012010	Wata 'ai'edi aitoi yau a vetomotogaotoga i na awavesakoyekuga 'ana fata Yaubada i na nuatavuni, we'e 'ai'edi aitoi i na vona-awadamana 'Anu'anunu 'Atumaina 'waineye, kebu nuatavuna i na veluagai.
42012011	-
42012012	'Wa vetutuyamekuga, faifainanina 'awaie mali tomotoga i na vagavaimi i na nawemi 'eba miava'auta 'waidie bega 'wa na vonayavuga yada to'edakumetavo wata toveimeavo matadie. Kebu nuafoumi i na veviga 'wa na vo, I vevitadaga bani'odi ta na ve'ewedi wata bani'odi ta na voneyedi?” fai tutuyanina 'waineye 'Anu'anunu 'Atumaina i na awave'ede'edemi bani'odi 'wa na voneyedi.” S9 Luk 9:26 S10 Mad 12:23-25,28,31 S11-12 Luk 21:12-15
42012013	Tutuyanina Iesu i veveifufu tamu tomogo 'aila'a nagediega i voneni i vo, Tove, nuanuaku tataku 'u na voneni bega kukuanidi tamama i wafa i 'iawediga i na veusedi, 'ifwaidi yana kukua, 'ifwaidi yau.”
42012014	Iesu yana vona i tutuli i vo, Aitoi i vona igodi 'ami 'ailuga yami kukua a na veuseni? Yau kebu yaku 'eba veimeaga.”
42012015	Begaidi i vona matatabudi 'waidie i vo, 'Wa na 'isa'isa wata 'wa na 'isave'avinimi bega kebu 'wa na veumokai nani tulidi tulidi 'waidiega. A na vonemi, 'ai'aiwabu bwaikidi kebu 'ana fata 'waidiega yami mia i na ve'atumai wata 'wa na sosoana.”
42012016	Begaidi Iesu vona-awatabaiega i vonedi i vo, Tamu tomogo 'ai'aiwabuna yana fwayafwaya 'wainega 'ani'ani bwaikina i veluagai.
42012017	I 'iseni yana nuanua 'waineye i vo, Bani'odi a na munegidi? Yaku bubuwaka 'akonadi i adaga.”
42012018	Bega wata i vo, 'Akonadi a nuani. Side bani'odi, yaku bubuwaka matatabuna a na geudi 'ivaudi wata bwaikidi a na yogonidi bei 'ani'ani matatabuna a na vedodogidi wata 'ifwaidi yaku kukua taiadi.
42012019	Mulieta tauniku a na voneku a na vo, 'Alo yau tamu 'aiwabu. Yaku 'ai'aiwabu matatabuna 'akonadi a 'idewadi nonogidi i na 'eno'eno malamala sino faifaidi. Bega folova 'waidiega a na veawai ma yaku sosoana a na 'ani'animo wata a na yemuyemumo ufa toketokedi.”
42012020	Siwe Yaubada i voneni i vo, 'Omu mogitana 'wava'wavamu. 'Ako lovananina yawaimu i na 'ewai, kukuanidi 'u 'idewadiga aitoi yana kukua?”
42012021	Iesu yana vona 'ana 'eba ve'a'ava 'waineye i vo, Vona mogitana, egavo fwayafwaya 'ana 'ai'aiwabu faifaidi i na folofolova we'e kebu i na ve'ai'aiwabu Yaubada mataneye, 'awaie wata bani'odi i na souyeni 'waidie.” S15,1 Tim 6:9-10 S16-19,1 Tim 6:17 S19-20 Iem 4:13-15 S21 Mad 6:19-21
42012022	Wata Iesu i vona yana tovetutuyamavo 'waidie i vo, Kebu nuafoumi i na veviga 'ani'ani yami mia faifaina wata kaleko tomogomi faifaidi.
42012023	Yami mia nani bwaikina we'e kukua wata kaleko nani-'avo'avovo.
42012024	'Wa na nuani bwayobwayo yadi sauluva. Kebu i da bakubakulaga, kebu i da 'a'aile'waga wata kebu yadi bubuwakaga siwe Yaubada i veve'anidi. Manuga nani-'avo'avovo we'e 'omi tomotoga nani bwaikina Yaubada mataneye begaidi 'ami'ami i na velevelemi.
42012025	Begaidi kebu tamu nani faifaina 'wa na venuafouviga. Kebu tamu aitoi 'ana fata yana mia fwayefwayeye i na kiavemanawei yana venuafouviga 'wainega.
42012026	Venuafouviga kebu 'ana fata i na 'ivaisemi naninina siaina 'waineye, awale 'wa vevenuafouviga nani fuedi faifaidi?
42012027	'Wa na nuani makavuvula yadi tabo. Kebu i da folofolova wata kebu 'adi kaleko i da 'i'idewadi siwe ma 'adi vaigavu 'atumaidi. A na vonemi. Kini Solomoni tomogo 'ai'aiwabuna 'ana vaigavu 'atumaidi, we'e makavuvula 'atumaiotogidi.
42012028	Mosomoso matatabuna nani-'avo'avovo, 'asiau ta 'ise'isedi we'e 'awa'awai i na tunudi i na 'alaidi siwe Yaubada i veve'wesenidi. We'e 'omi tamu nani bwaikina mataneye, mogitana ma 'ami nuanuana i na veve'wesenimi. Awale yami vetumagana Yaubada 'waineye mweadi?
42012029	Begaidi 'ani'ani wata alu'ai faifaidi kebu nuafoumi i na veviga bega tutuya fuedi 'wa na lauala.
42012030	Yaubada 'ana tobavu naninidi nuanuadi bwaikina faifaidi i vevenuafouviga. We'e 'omi naninidi nuanuami, Tamami abame 'akonadi yami nuanua i 'asetadi.
42012031	We'e 'wa vevenuafouviga 'asa'aiadi, i lubwainemi nagami taunimi 'wa na tauyemi Yaubada i na veveimeyemi wata yana nuanua 'wa na 'i'idewadi, mulieta naninidi fuedi i na velevelemi.” S24 Same 147:9 Luk 12:7 S27,1 Kin 10:23-25
42012032	Wata Iesu i vona yana tovetutuyamavo 'waidie i vo, 'Omi 'ami 'aila'a siaina kebu fuemiga siwe kebu 'wa na kolologa. Tamami nuanuana i na veveimeyemi yana 'Aila'a nageneye.
42012033	Yami kukua 'wa na vekimwaneyedi, tutulidi 'wa na 'ewadi 'wa na veusedi wekowekoma 'waidie, bega yami 'ai'aiwabu abame i na 'eno-vagata. 'Ai'aiwabunidi abame i 'eno'enoviga kebu yadi 'a'avaga fai tovainago kebu, wata 'walu'walu kebu i na 'ivesakodi.
42012034	'Wa na nuani, ava'aibe bei yami 'ai'aiwabu i 'eno'enoga, bei tutuya fuedi yami nuanua i na nunago. S32 Ion 10:11,27,28
42012035	'Wa na 'idewadewa, yami mageta i na 'ala'alata 'wa na lulukamata.
42012036	Tofolova 'atumaidi 'wa na vetutuyamedi, bani'odi yadi 'auvea i nago vavine 'ana vewelava 'waineye yana tofolovavo i 'idewadewa i lulukamaseni ma'avia i na vilai. Tutuyanina i na le'wa i na velutoli saiboda i na sibala-matayo'oyeni.
42012037	Tofolovanidi i 'idewadewa i lulukamataga 'eba sosoana bwaikina 'waidie yadi 'auvea yana le'wa faifaina. A vona mogitana. Yadi 'auveanina i na sosoana yana tofolova 'waidie bega i na vonedi i na miabui 'ana kaleko i na si'i'ia 'idewadewa faifaina mulieta i na ve'anidi.
42012038	Wata 'ai'edi 'auveanina lovana 'ana utukamwane i na le'wa siwe i na lulukamaseniga 'eba sosoana bwaikina 'waidie.
42012039	'Wa na nuani, 'ai'edi tamu tomogo tovainago yana mai 'ana tutuya i da 'asetaiga i da 'isa'isa bega tovainagonina kebu 'ana fata i na luku yana vanuge.
42012040	'Omi wata bani'odi 'wa na 'isa'isa i na nunago 'aiatanina 'waineye 'wa na vo, Kebu i na maiga,” yau a vetomotogaotoga bei a na le'wa.” S35-36 Mad 25:1-13 Mak 13:32-37
42012041	Fita Iesu i velutolieni i vo, 'Auvea, vona-awatabainina 'u vonevoneyeniga 'ima tovetutuyamavo 'aisema 'ama vona 'alo tomotoga matatabuma faifaima?”
42012042	Iesu i vo, A na vonemi tofolova 'atumaina, kumanina ma yana 'aseta wata ma 'ana vetumagana. 'Ana toveimea i voneni yana tofolovavo 'ifwaidi i na 'i'isave'avinidi wata 'adi'adi i na veleveledi 'aiata 'aitamogana 'aitamogana mulieta i tauya.
42012043	Tutuyanina 'adi toveimea i na vilai i na mai, 'ai'edi i na vematayakayaka folovanidi i na folofolovidi 'eba sosoana bwaikina tofolovanina 'waineye.
42012044	A vona mogitana 'waimie, 'ana toveimea i na voneni yana vanuga wata yana kukua matatabuna 'adi to'isave'avina.
42012045	We'e 'ai'edi tofolova sakoina, bola yana nuanua i na vo, 'Aku toveimea bola, kebu i na mai-matayo'oga,” bega enavo tofolova i na nikenikedi we'e mali tomotoga sakoidi taiadi i na 'ani'ani wata ufa toketokena i na yemuyemu bega ma fuedie nuadi i na lugaugaudi.
42012046	Bani'odi i na vevesauluvediga tamu tutuya tofolovanina kebu i da 'asetaiga 'ana toveimea i na mai yawaina i na velovogi. I na toke i na nikei yana sauluvanina sakoina faifaina mulieta 'eba veviga bwaikina 'waineye i na yatoi tovedumwe'ai'ai taiadi.
42012047	Tofolovanina 'ana toveimea yana nuanua i 'asetadi siwe i dumwe'ai kebu i da 'idewadi, 'ana vematavuloga bwaikaotogina.
42012048	We'e tofolovanina 'ana toveimea yana nuanua kebu i da 'asetadi bega i na sakosakonaga 'ana vematavuloga sai'afo. Wata bani'odi 'ai'edi aitoi 'ana veuveuta bwaikina Yaubada i veleni, i lubwaineni 'ana Toveimea faifaina i na folova bwaikina. Wata bani'odi 'ai'edi aitoi 'ana veuveuta bwaikaotogina Yaubada i veleni, i lubwaineni i na folova 'ana Toveimea faifaina bwaikaotogina.” S42-44 Mad 25:19-21 S47 Iem 4:17
42012049	Wata Iesu i vonedi i vo, Yau a maiga bega 'ai-'ala'alata i na souyeni fwayefwayeye. Nuanuaku bwaikina 'akonadi i da 'ala'alata.
42012050	Yau nuafouku i veveviga fai 'awaie a na luku veviga bwaikaotogina 'waineye, we'e mulieta veviganina i na 'a'ava nuafouku i na vatu.
42012051	'Ifwaimi yami nuanua a maiga bega tomotoga matatabumi 'wa na veiaiana. Siwe kebu. A na vonemi, a maiga bega tomotoga tauni'avadi i na ve'alamagi'ai ve'idi'idi i na souyeni.
42012052	'Asiau tutuyanidi 'waidie wata tutuya i mimai 'waidie 'aila'a fuedi 'waidie ve'idi'idi i na souyeni. Side bani'odi, 'aila'a 'aitamogana nageneye tomotoga 5, 'adi 'ailuga nuanuadi yau, 'adi 'aitonu i na vedumwe'ai'aieku, 'alo 'adi 'aitonu nuanuadi yau, 'adi 'ailuga i na vedumwe'ai'aieku, bega ve'idi'idi i na souyeni.
42012053	Tulaidi wata natudiavo iavetadi taiadi i na ve'ikwayekwayega faifaiku, wata bani'odi vevine tulaidi wata natudiavo vevinedi taiadi. We'e vevine wata lawadiavo vevinedi taiadi i na ve'ikwayekwayega faifaiku.” S50 Luk 2:34, 9:22
42012054	-
42012055	Wata Iesu i vona tomotoga 'waidie i vo, 'Ai'edi 'wa na 'iseni waowa i na vetovotovoiaga 'wa na 'asetai i na 'wei, wata 'ai'edi Malayaubani i na laka 'wa na 'asetai tutuya kumaga.
42012056	'Omi tovekali, tugusanidi abame wata fwayefwayeye i na vemi bega 'ami fata 'wa na 'asetadi ava'ai i na souyedi, we'e 'eba 'isa toketokedi Yaubada i 'i'idewadi matamie tutuya mulina faifaina kebu 'wa da 'isa'inanadiga.
42012057	Awale kebu nuanuami 'wa na nua'ivina-'atumai bega 'eda tonovineamo 'wa na nagoi?
42012058	'Ai'edi tamu tomogo i na vevitami tamu sakona faifaina bega i na vagavaimi i na nunawemi 'eba vonayavuga 'waineye, 'wa na vewavawava 'edeye 'wa na sivetovetonovi naninina i vevitamiga faifaina. 'Ai'edi kebu, i na yatomi 'eba vonayavuga 'waineye mulieta toveimea i na 'anivelenemi filisimani nimaneye i na yatomi vanuga 'eba yogona 'waineye.
42012059	A na vonemi, kebu i na 'etoyavu-matayo'omu bei 'u na miamia nagami tutula 'u na yato'a'avai mulieta i na 'etoyavumu.”
42013001	Tutuyanina 'waineye tomotoga 'ifwaidi i maia Iesu 'waineye i vo, Me Galili 'ifwaidi i luku vanuga 'eba velu'ui i vevelomu Yaubada 'waineye nika Failato yana tolugaviavo i maia i luvewafadi.”
42013002	Iesu i vonedi i vo, Fai bani'odi i wafayediga 'wa da nuaniga tomotoganidi i wafaga yadi sakona bwaikaotogina we'e me Galili 'ifwaidi sai'afo?
42013003	Siwe kebu. A na vonemi, 'ai'edi yami sakona kebu 'wa na vedumwe'ubu'ubusediga, 'omi wata matatabumi 'wa na wafa.
42013004	Basenadi 'wa 'asetai tomotoga 18 i miamia Ufa Sailoama lilivaneye nika vanuga manamanawena i 'anifoia i luvewafadi. Fai bani'odi i wafayediga 'wa da nuaniga tomotoganidi i wafaga yadi sakona bwaikaotogina we'e me Ielusalema 'ifwaidi sai'afo?
42013005	Siwe kebu. A na vonemi, 'ai'edi yami sakona kebu 'wa na vedumwe'ubu'ubusediga, 'omi wata matatabumi 'wa na wafa.” S5 Ion 8:24
42013006	Wata Iesu vona-awatabaiega tomotoga i vonedi i vo, Tamu tomogo yana bakule 'ala'ai i tovotovoi. Tutuya fuedi i nunago vuagina faifaina i 'i'isa'ava.
42013007	Begaidi yana bakula 'ana to'isave'avina i voneni i vo, Malamala 'aitonu a mimai nuanuaku vuaga a na 'ewadi siwe kebu tamu a da veveluagai. 'U na talagi, kebu i da lubwaineni fwayafwaya i veve'amubwadodoyeni.”
42013008	Siwe bakula 'ana to'isave'avina yana vona i tutuli i vo, 'Auvea 'u baileni nagami lamuna a na 'oia wata 'aufafa a na talagi a na veivuya ta na 'iseni malamala 'aitamogana nageneye.
42013009	'Ai'edi i na vuaga 'atumaina i na tovotovoi, 'ai'edi kebu, 'u na talagi.”
42013010	Tamu 'Aiata Veawai Iesu i veve tamu me Diu yadi 'eba miava'auta 'waineye.
42013011	Vanuganina 'waineye tamu vavine basenadi yaiaina i agei begaidi dumwena i 'obwa i miamia malamala 18 kebu 'ana fata i na tonova.
42013012	Tutuyanina Iesu i 'iseni i goleni i nago 'waineye i voneni i vo, Novuku, 'omu 'akonadi yavuyavumu 'amu viga 'wainega.”
42013013	Iesu vavine i 'abitonovi nika dumwena i tonova ma yana sosoana Yaubada i subiai.
42013014	'Eba miava'autanina 'ana to'edakumeta i 'iseni i nuasako fai Iesu i kiave'atumai yadi 'Aiata Veawai 'waineye. Faifainanina to'edakumetanina tomotoga 'waidie i vo, 'Aiata 6 nagedie ta na folofolova, 'ai'edi nuanuami ve'atumai 'ami viga 'waidiega 'aiatanidi 'waidie 'wa na maia, we'e 'Aiata Veawai 'waineye kebu.”
42013015	Iesu yana vona i tutuli i vo, 'Omi tovekali. 'Awami i tatalaboda nani fuedi faifaidi siwe wata 'wa 'i'idewai. 'Omi yami sauluva 'aiata fuedi wata 'Aiata Veawai 'waidie yami 'aisaya 'wa yavuyavudi 'adi vanugayega 'wa nunawedi 'wa veveyemudi, siwe 'asa'aiana folova.
42013016	We'e de'e vavine i ve'atumai tamu Ebelamo tubuna siwe Seitani i yogoni i miamia malamala 18, i ve'atumaiga 'Aiata Veawai 'waineye i lubwaineni.”
42013017	Fai bani'odi Iesu i voneyediga 'ana tovedumwe'ai'ai bunudi i ve'alamayamayaga, we'e tomotoga fuedi i sosoana 'eba nuavogana wata 'eba nua'ewa Iesu i 'idewadewadi faifaidi. S10-16 Luk 6:1-6, 14:1-6
42013018	Wata Iesu tomotoga i vonedi i vo, Bani'odi ta na voneyedi Yaubada yana veimea tomotoga 'waidie yana vebwaika faifaina 'alo ava'ai 'wainega ta na awatalatutula?
42013019	Yana vebwaika bani'odi 'ayawana bilana siaina tamu tomogo i 'ewai i bakuli. I tabo i vebwaika nika welavi bwaikaotogina bega manuga i mimaia didineye i vevegiuva.”
42013020	Wata Iesu i velutoliedi i vo, Bani'odi ta na voneyedi Yaubada yana veimea tomotoga 'waidie yana susula faifaina?
42013021	Yana susula bani'odi tamu vavine falawa bwaikina i vilai mulieta isita i yatoi, i susula falawa matatabuna 'waineye nika i vebwaika.”
42013022	Iesu i nunago Ielusalema bega 'atamana bwaikidi wata siaidi 'waidiamo i ve i nago.
42013023	Tamu tomogo Iesu i velutolieni i vo, 'Auvea, Yaubada tomotoga fuedi i na 'ita'ita'iedi 'alo kebu?”
42013024	Iesu yana velutoli i tutuli i vo, 'Wa na vewavawava bega 'awa welilineamo 'wa na luku abame. A na vonemi, 'awaie fuedi nuanuadi beidimo i na nagoi siwe kebu 'adi fata.
42013025	Tutuyanina 'waineye tonivanuga i na tovoi saiboda i na sibodai bega tanotanoge 'wa na tovoi 'wa na vevelutoli 'wa na vo, 'Auvea, nuanuama saiboda 'u na sibaleni.” Siwe wata yami vona i na tutuli i na vo, Kebu a da 'asetamiga wata kebu a da 'asetai ava'aiega 'wa maia.”
42013026	Bega 'wa na vo, 'U ve yama 'atamane wata taiadi ta 'ani.”
42013027	Siwe wata i na vo, 'Wa nagoi, 'omi tosakona. Kebu a da 'asetamiga wata kebu a da 'asetai ava'aiega 'wa maia.”
42013028	Ma yami nuavita bwaikina 'wa na 'we'wela tutuyanina 'wa na 'iseni Ebelamo, Aisake, Iakobo, wata tolu'ivona 'ifwaidi Yaubada yana 'Eba Veimea nageneye i na miamiani we'e 'omi i na tawemi 'wa na obu kalimulie.
42013029	Tomotoga fuedi i na maia inala yana 'eba lakayega wata yana 'eba inivayega, bolimanayega wata yavalatayega, i na luku Yaubada yana 'Eba Veimea nageneye yana sakali bwaikina 'waineye.
42013030	Tomotoga fuedi 'asiau i vemuliga 'awaie Yaubada 'waineye i na kumeta, we'e tomotoga fuedi 'asiau i kumeta, ma'itufa 'awaie i na vemuli.” S25 Luk 6:46 S28 Mad 8:11-12
42013031	Wata tutuyanina 'waineye 'ifwaidi totafalolo Falisi i maia Iesu i voneni i vo, Kini Elodi nuanuana i na luvewafamu begaidi 'u na dega 'u na nago tulineye.”
42013032	Iesu yadi vona i tutuli i vo, Elodinina ma yana 'aseta givagivayega sauluva sakoidi i 'i'idewadi bani'odi 'ou'ou walawala'ai. 'Wa na nagoi 'wa na voneni 'wa na vo, 'Asiau wata 'awa'awai Iesu toviga i na 'i'ive'atumaidi wata tomotoga yaiaina i agediga i na vonavona i na 'a'awa'a'idi we'e 'aiata 'ana vetonu 'waineye yana folovanidi i na ve'a'avadi.”
42013033	Siwe a na vonemi, 'asiau a nunago, 'awa'awai i na 'ataidiga a na le'wa Ielusalema. Yaubada yana tolu'ivonavo matatabudi bei i wafaga, i lubwaineku yau wata bei a na wafa.
42013034	Iesu i taivonavona i vo, Ieu, me Ielusalema, me Ielusalema, Yaubada yana tolu'ivonavo 'wa luluvewafadi wata yana tomata'aulelevo i vetunediga 'waimie, 'wa tutuvewafadi kileuyega. Kamukamu natudiavo fafedie i vevedodogidi, wata bani'odi yau, tutuya fuedi igodi a da 'avalamaigimi siwe 'wa baibaileku.
42013035	Tutuya de'e i na nagoga yami 'atamana i na velovi, we'e yau kebu wata 'wa na 'ise'isekuga i na nagoga mulieta 'wa na vo, Taunina i mai 'Auvea 'ana wagavayega ta na subiai,” nika bei wata 'wa na 'iseku.” S34,2 Ifu 25:18-19
42014001	-
42014002	Tamu 'Aiata Veawai 'waineye Iesu i nago tamu Falisi yadi to'edakumeta yana vanuge i na 'ani. Bei tamu tomogo tomogona tubutubugina i veluagai we'e tomotoga fuedi vanuganina nageneye i vemata'i'i'ieni Iesu, 'ai'edi i na 'ive'atumaia 'Aiata Veawai 'waineye.
42014003	Begaidi Iesu i velutoli Falisi wata ve'etoboda 'adi tovevo 'waidie i vo, Bani'odi yada ve'etoboda? 'Ada fata toviga ta na 'ive'atumaidi 'Aiata Veawai 'waineye 'alo kebu?”
42014004	Siwe kebu tamu ava'ai i da voneyeniga. Bega Iesu toviganina nimaneye i 'abi i mieni i 'ive'atumaia mulieta i voneni i nago.
42014005	Wata Iesu i velutoliedi i vo, 'Ai'edi tamu natumu 'alo yamu 'aisaya i na be'u kulie 'Aiata Veawai 'waineye bani'odi 'u na munegi? A 'asetai 'u na 'abiwalowaloga 'u na silakai 'aiatanina 'waineye.”
42014006	Siwe Falisi wata ve'etoboda 'adi tovevo kebu tamu ava'ai i da voneyeniga. S3 Luk 13:10-16
42014007	Tutuyanina tomotoga i lukuluku 'ani faifaina Iesu i 'isedi i ve'abiwalowaloga nuanuadi i na miabui to'edakumeta yadi 'eba miabui 'waidie. Begaidi i vona-awatabai 'waidie.
42014008	-
42014009	I vo, 'Ai'edi tamu tomogo i na tayegimu sakali 'waineye, kebu 'u na miabui to'edakumeta yadi 'eba miabui 'waidie. 'Ai'edi 'akonadi bei 'u na miabuiga, voke tamu tomogo bwaikina wata i tayegi i na vemuli i na le'wa bega tonisakali i na vonemu 'u na tovoi we'e bei i na miabui. We'e 'omu 'u na nago 'aila'a mulidie 'u na miabui 'eba bunumayaga 'waimuye.
42014010	Bega 'ai'edi i na tayegimuga 'u na nago 'u na miabui tanotanoge mulieta tonisakali i na 'isemu i na vonemu i na vo, Iaku, 'u tovoi 'u mai side bei 'eba miabui 'atumaina 'waineye.” Tomotoga matatabudi i na 'isemu i na ve'ililibuyemu.
42014011	Egavo taunidi i na awa'ai'aidiga, 'awaie Yaubada i na kiaobuyedi we'e egavo taunidi tonuaobu, 'awaie Yaubada i na kialakaidi.”
42014012	Wata Iesu i vona tonisakali 'waineye i vo, 'Ai'edi 'ani'ani siaina 'alo bwaikina 'u na 'idewaiga, kebu emwavo 'u na tayegidiga, bani'odi taimwavo, yamu 'aila'a 'alo tomotoga 'ai'aiwabudi i miamiani yamu 'atamane, fai bola wata i na tayegimu bani'odi i tutuli.
42014013	Siwe a na vonemu. 'Ai'edi sakali bwaikina 'u na 'idewaiga side tomotoganidi 'u na tayegidi. Wekowekoma, bwalobwaloko, tubusakosako, wata tomatasako.
42014014	'Eba sosoana 'waimuye tomotoganidi 'u tayegidi faifaina fai kebu 'adi fata i na tutuli. Bola Yaubada 'ana todumwebika yadi tovi-vaitugana 'waineye bei yamu nuakalikalinina 'ana tutula 'u na veluagai.” S7-8,11 Mad 23:2-3,6 S11 Luk 18:9-14 S12-14 Luk 6:32-35
42014015	Sakalinina 'waineye tamu tomogo Iesu yana vona i nogai bega i vona Iesu 'waineye i vo, 'Eba sosoana bwaikina egavo i na luku Yaubada yana 'Eba Veimea nageneye yana sakali bwaikina 'waineye.”
42014016	Iesu yana vona i tutuli vona-awatabaiega i vo, Tamu tomogo sakali bwaikina i 'idewai tomotoga fuedi i tayegidi.
42014017	Sakalinina 'ana 'aiata 'waineye yana tofolova i vetunei tomotoganidi i tayegidiga i vonedi i vo, 'Wa maia ta na nagoi nani matatabuna 'akonadi i 'idewadi.”
42014018	Siwe tomotoganidi i vonediga i ve'alabaibaila. Tamu tomogo i vo, Yau 'asa'aiadi fai yaku fwayafwaya a kimwanei a na nago a na 'iseni.”
42014019	Wata tamu i vo, Yau 'asa'aiadi fai 'aisaya 10 a kimwanedi a na nago a na 'ewadi a na miedi.”
42014020	Wata tamu i vo, Yau 'asa'aiadi 'asiauotoga a nagi begaidi kebu a na wai.”
42014021	Bega tofolovanina i vilai i mai i lu'ivona 'ana toveimea 'waineye. Toveimeanina taunina tonivanuga i nuasako yana tofolova i voneni i vo, 'U na lilide 'u na nago 'atamane wata 'eda 'waidie, wekowekoma, bwalobwaloko, tomatasako wata tubusakosako 'u na vagavaidi 'u na miedi.”
42014022	Mulieta tofolovanina wata i vilai i mai i vo, 'Auvea, ava'ai 'u vonekuga 'akonadi a 'idewai, a nago a vonedi i maia siwe 'ani'ani bwaikaotogina 'awasasa 'ifwaidi i 'eno'enovi.”
42014023	Bega 'ana toveimea i vo, 'U na nago 'ani'ie kwedeye wata wala'aie tomotoga 'u na veluagadiga 'u na lukakadedi i na maia bega 'awasasa i na veadagi.
42014024	A na vonemi, egavo nagami a tayegidi kebu tamu sai'afo yaku 'ani'ani i na 'alatonovi.” S15 Ve 19:9 S20,1 Kol 7:33
42014025	-
42014026	Tamu tutuya Iesu wata 'aila'a bwaikina taiadi i nunagoi i sivilai i vonedi i vo, Aitoi nuanuana i na mai 'waikuye bega i na vetutuyameku, nagami tamana, inana, yana vavine, natunavo, tainavo, novunavo, wata taunina yana nuanua i na bailedi 'aiseku i na nuanuaniku.
42014027	'Ai'edi aitoi nuanuana mogitana i na mai 'waikuye, nagami taunina yana nuanua i na bailedi. Fai i na vematayakeyakeku veviga bwaikina i na veluagai yau bani'odi a na veluagai. Voke i na wafa faifaiku yau bani'odi a na wafa 'ai lagalagana 'waineye. 'Ai'edi aitoi kebu bani'odi i na vesauluvediga, taunina kebu 'aku tovetutuyama.
42014028	Nagami 'wa na venua'ivina 'ami fata folovanina 'wa na 'idewai 'alo kebu. Side bani'odi. 'Ai'edi aitoi 'waimiega nuanuana vanuga bwaikina i na yogoni nagami yana mani i na 'iseni 'ai'edi vanuganina 'ana tutula 'ana fata.
42014029	'Ai'edi yana mani kebu i na 'iseniga, tutuyanina yana folova i na velamu voke bola mani i na 'a'aveni i na ve'ale'usa wata tomotoga i na 'iseni i na sidibidibieni.
42014030	I na vo, Tomogo de'e nuanuana vanuga i na yogoni siwe kebu 'ana fata i na ve'a'avai.”
42014031	Wata bani'odi 'ai'edi kini vala i na nogai tamu kini ma yana tolugaviavo 20,000 i mimaia nuanuadi taiadi i na vetalaga, siwe kininina vala i nogaiga nagami i na venua'ivina 'ana fata yana tolugaviavo 10,000 i na vetoketoke bega 'adi gaviavo 20,000 taiadi i na vetalaga.
42014032	'Ai'edi kebu 'adi fataga, bola no'o bei vala i na vetunei i na talabodeni wata i na velutolieni i na vo, Ava'ai nuanuamu a na velemu bega kebu ta na vetalaga?”
42014033	Wata Iesu i vonedi i vo, Wata side bani'odi, kebu tamu aitoi 'ana fata i na vo, Yau Iesu yana tovetutuyama,” 'ai'edi kebu nani matatabuna i na bailediga. S25-26 Luk 18:28-30 S27 Luk 9:23 S33 Mad 5:27-28
42014034	Eyaga nani 'atumaina, siwe 'ai'edi i na ve'ulaufa kebu 'ana fata i na vegola-vaitugana.
42014035	Kebu 'ana fata bega 'ani'ani ta na 'ive'iwani wata kebu 'ana fata ta na yemuya, iwayavulagi i lubwaineni. 'Akonadi yaku vona 'wa nogai, siwe 'wa na venua'ivineni nika 'wa na 'asetai.”
42015001	Tamu 'aiata takesi 'ana tolaugogona wata 'ifwaidi tosakona i maia Iesu 'waineye yana vona i na nogai.
42015002	Siwe totafalolo Falisi wata ve'etoboda 'adi tovevo 'ifwaidi i vebonavoluvolu i vo, Kebu tamu sai'afo 'ana 'isa 'atumainaga fai no'o tomogonina tosakona i veveianedi wata yana sauluva sakoiotogina fai taiadi i 'ani'ani.”
42015003	-
42015004	Yadi nuanua Iesu i 'asetai begaidi vona-awatabaiega i vonedi i vo, 'Ai'edi 'waimiega aitoi ma yana 'aisaya sifi 100 we'e 'aitamogana i na yogo'eni nika i na vuyo, bani'odi i na munega? Sifi 99 i na yatodi i na miamiani gidegideye i na vilai i na nago i na lualeni i na nagoga nika i na veluagai.
42015005	-
42015006	Tutuyanina i na 'ewai i na sosoana bwaikina i na evai i na naweni yana vanuge. Enavo matatabudi i na goleva'augidi i na vo, Ta na sosoana fai yaku sifi i vuyoga 'akonadi a veluagai.”
42015007	A na vonemi, wata bani'odi 'eba sosoana bwaikina abame 'ai'edi tosakona 'aitamogana i na nuavilai, we'e tomotoga 'atumaidi 99 kebu i da vuyoga faifaidi sosoana sai'afo. S1-2 Luk 5:29-30 S6-7 Luk 19:10
42015008	'Ai'edi tamu vavine ma yadi mani siliba 10, we'e 'aitamogana i na taweni, bani'odi i na munega? Mageta i na luvetogali, vanuga i na divuya i na lauala-'atumai i na nagoga nika i na veluagai.
42015009	Tutuyanina i na veluagai ediavo matatabudi i na goleva'augidi i na vonedi i na vo, Ta na sosoana fai yama mani 'a taweniga 'akonadi 'a veluagai.”
42015010	Wata Iesu i vo, A na vonemi, wata bani'odi Yaubada yana anelose i na sosoana bwaikina 'ai'edi tamu tosakona i na nuavilai.”
42015011	Wata Iesu i vona-awatabai i vo, Tamu tomogo natunavo iavetadi 'adi 'ailuga.
42015012	Bwasiona tamana i voneni i vo, Tamaku, bola 'u na wafa yamu kukua wata yamu fwayafwaya ma tataku 'a na veusedi. Siwe nuanuaku 'asiauotoga yau faifaiku 'u na 'idi-vagaseni 'u na veleku.” Bega tamadi nani matatabuna i veusedi 'adi 'ailuga 'waidie.
42015013	'Aiata 'ifwaidi i 'a'ava, bwasiona 'ana veuveutanina i vekimwaneyedi, tutulidi i 'ewadi nika i 'idewadewa i tauya. I nago 'ani'ieogose tamu 'atamana bwaikina 'waineye, bei sauluva sakoidi 'waidie yana mani i ve'amubwadodoyedi.
42015014	Tutuyanina yana mani matatabuna i ve'a'aveni, loka bwaikina i souyeni 'awalawanina 'waineye we'e yana mani kebu tamu sai'afo i da luvegelaleni.
42015015	Begaidi i nago 'atamana 'ana tomogo tamu 'waineye nuanuana i na folova 'waineye bega i voneni i na nago tamu yana tanoga 'waineye yana bawe i na 'isave'avinidi.
42015016	I lase bwaikina nuanuana bawe 'adi fwalaegilayega i na 'ani we'e kebu tamu aitoi tamu ava'ai i da veleni.
42015017	I miamia tutuya manamanawena mulieta nuana i vilai i vo, Tamaku yana tofolovavo matatabudi ma 'adi'adi 'adi fata i na 'ani-wayogedi, we'e yau de'e laseyega a na mwea.
42015018	A na tovoi a na nago tamaku 'waineye a na voneni a na vo, Tamaku, a sakona matamuye wata Yaubada mataneye.
42015019	Kebu i da lubwainemu 'u na ve'awa-natunekuga, 'u na veimeyekumo a na vetofolova 'waimuye.”
42015020	Bega i tovoi i vilai i nago tamana 'waineye. Tamana 'ani'ieyega i 'isanaweni i 'isanuakalikalieni i lilide i nago i 'avalamaigi i yaogi.
42015021	Natuna i vo, Tamaku yau a sakona matamuye wata Yaubada mataneye. Kebu i da lubwainemu 'u na ve'awa-natuneku.”
42015022	Siwe tamana yana tofolovavo i goledi i maia i vonedi i vo, 'Wa na lilide talauma 'atumaina 'wa na mieni ta na ve'weseni, wata didikumakuma nimaneye 'wa na veagei wata 'ageyafayafa 'ageneye.
42015023	Mulieta 'wa na nagoi bulumakau natudi veve'anina 'wa na vunugi ma yada sosoana 'ani bwaikina ta na 'idewai.
42015024	Fai natuku de'e i wafa wata i yawasa-vaitugana. I vuyo wata a veluagai.” Bega 'ani'ani i 'idewadewa i 'ani i sosoana.
42015025	Tutuyanina i 'ani'ani, natuna tulaina i folofolova bakule. I vilai i mimai sai'afoga i na le'wa mwalilige nika inava i nogai i tavotavola.
42015026	Tamu tofolova i goleni i nago i velutolieni i vo, Ava'ai no'o?”
42015027	Tofolova i vo, Taimu i le'wa bega tamami i sosoana bulumakau natudi veve'anina i nikei fai natuna kebu i da wafa, ma yawaina i vilai i mai.”
42015028	Natuna tulaina i nuasako bwaikina kebu nuanuana i na luku vanuge. Bega tamana i souyeni i nago i voneni nuanuana taiadi i na luku.
42015029	Siwe natuna i vona i vo, Tamaku, malamala fuedi ma yaku tokemaiga a folofolova 'waimuye yamu veimea matatabuna a vematayakeyakedi. Siwe kebu tamu ava'ai 'u da veleku. Kebu tamu 'aisaya siaina 'u da veleku bega ma ekwavo 'a da 'ani 'a da sosoana.
42015030	We'e de'e natumu yamu kukua i ve'amubwadodoyedi vevine toalagogona 'waidie siwe tutuyanina i vilai i mai bulumakau veve'anina 'u nikei faifaina.”
42015031	Yana vona tamana i tutuli i vo, Natuku, 'omu tutuya fuedi taiadi ta miamia. Nani matatabuna 'akonadi a 'anivelenedi 'waimuye.
42015032	I lubwaineda ta na 'ani ta na sosoana fai taimu i wafa wata i yawasa, i vuyo siwe wata ta veluagai.” S13 Voa 29:3 S16 Voa 23:21 S24 Kolos 2:13 S28 Ion 3:10, 4:1 S32 Isi 33:11
42016001	Iesu i vona yana tovetutuyamavo 'waidie i vo, Tamu tomogo 'ai'aiwabuna yana tofolova i voneni bega yana kukua matatabuna i na 'isave'avinidi. Tamu tutuya tomogo tamu i nago i lu'ivona tomogo 'ai'aiwabuna 'waineye i vo, Yamu kukua 'ana to'isave'avina yana sauluva sakoina yamu mani i veve'amubwadodoyedi.”
42016002	Bega tomogo 'ai'aiwabuna yana to'isave'avina i goleni i mai i voneni i vo, Yamu sauluva 'akonadi a 'asetai. Nuanuaku yaku kukua matatabuna tutulidi 'u na va'augidi ta na 'iseni 'aivia mani i luku, 'aivia mani i souyedi, nika ta na 'asetai 'aivia mani 'u ve'amubwadodoyedi. 'U na 'idewa'a'avai mulieta 'omu 'u na 'a'ava folovanina 'wainega.”
42016003	Tofolovanina i nago 'aisena i nuanua i vo, Yaku 'auvea i na veugeugeku, bani'odi a na munega? Kebu 'aku fata a na bakulaga fai luluku mweana, wata talavelu'ui bunumayamayagina.
42016004	'Akonadi a nuani. Tamu nani a na 'idewai bega tutuyanina a na souyeku a na nago tomotoga fuedi i na vonevoneku yadi vanuge a na 'ani'ani wata a na 'eno'eno.”
42016005	Basenadi tomotoga 'ifwaidi kukua i 'ewa-maimaigidi yana 'auvea 'wainega bega 'awaie i na tutula, begaidi to'isave'avinanina i goledi 'aitamogana 'aitamogana i maia 'waineye. Tamu tomogo i velutolieni i vo, Ava'ai bola 'u na tutuli basenadi yaku 'auvea 'wainega 'u 'ewaiga?”
42016006	I vo, Bunama ma dalamudi 100.” To'isave'avina i voneni i vo, Basenadi naninidi 'u 'ewadina we'e 'u kilumi side 'ana lubulubu. 'U miabui, 'u geuya 100, 'u na kiluma-matayo'oi 50.”
42016007	Wata tamu tomogo i velutolieni i vo, Ava'ai bola 'u na tutuli basenadi yaku 'auvea 'wainega 'u 'ewaiga?” I vo, Witi ma baikidi 100.” To'isave'avina i voneni i vo, Side 'ana lubulubu basenadi 'u 'ewadina bei 'u kilumi, 'u miabui 'u geuya 100, 'u na kiluma-matayo'oi 80.” Wata 'ifwaidi i maia, bani'odi i munegidi ava'ai basenadi i 'ewadiga faifaidi.
42016008	Tutuyanina yana 'auvea valana i nogai i vo, Yana sauluva sakoina i folova-sako 'waikuye, siwe yana 'asetayega yana sakona i velutavutavuni.” Wata Iesu i vo, Vona mogitana, tomotoga yadi nuanua bwaikina kukua, tutuya fuedi yadi 'aseta bwaikina bega yadi kukua i 'i'imoso'i, we'e Yaubada 'ana tove'ililibu tutuya fuedi yadi 'aseta siaina.”
42016009	Wata Iesu i vona yana tovetutuyamavo 'waidie i vo, A na vonemi, tomotoga 'wa na 'ivaisedi yami kukua 'waidiega bega i na veianemi. Bola kukuanidi i na 'a'ava, ma yami sosoana 'wa na luku 'eba mia-vagata 'waineye. S9 Luk 12:33
42016010	Aitoi nani siaidi i na 'isave'avinidi 'atumaina taunina ma 'ana vetumagana, wata 'ana fata nani bwaikidi i na 'isave'avinidi 'atumaina. We'e aitoi nani siaidi i na 'isave'avinidi sakoina, wata nani bwaikidi i na 'isave'avina-sakodi.
42016011	Begaidi 'ai'edi fwayafwaya 'ana 'ai'aiwabu 'wa na ve'amubwadodoyedi, 'omi kebu ma 'ami vetumagana, 'awaie kebu tamu aitoi 'ai'aiwabu mogitana i na velemi bega 'wa na 'isave'avinidi.
42016012	'Ai'edi mali tomotoga yadi kukua 'wa na 'isave'avina-sakodi bega i na 'asetami kebu ma 'ami vetumagana, 'awaie igodi 'ami 'anivelena i na bodami.
42016013	Kebu 'ana fata tofolova 'aitamogana we'e 'ana toveimeavo 'adi 'ailuga 'waidie i na folofolova. Tamu i na baileni, tamu i na nuakalikalieni. 'Alo tamu i na vedumwe'ai'aieni, tamu i na vematayakeyakeni. Kebu 'ami fata 'wa na vefolova Yaubada wata kukua 'waidie.
42016014	Tutuyanina Falisi Iesu yana vona i nogai, i sidibidibieni fai yadi nuanuana bwaikina mani.
42016015	Bega Iesu i vonedi i vo, 'Omi kumanimiavo nuanuami mali tomotoga i na 'isemi i na vo, 'Atumaidi,” siwe Yaubada yami nuanua matatabuna i 'asetadi. Naninidi tomotoga i subisubiadiga, Yaubada mataneye nani-'avo'avovo. S10 Mad 25:21 S13 Mad 6:24 S14-15 Mad 23:27-28 S15 Luk 18:9-14
42016016	Basenadiotoga Yaubada veimea i yatodi bega tomotoga i na vematayakeyakedi, bani'odi ve'etoboda Mosese 'wainega wata tolu'ivonavo 'adi kilukiluma. Veimeanidi i 'eno'eno nika Ioni Tobafitaiso i souyeni. Tutuyanina 'waineye Vala 'Atumaina 'ana lau'age i velamu Yaubada nuanuana tomotoga i na veimeyedi yana 'Aila'a nageneye. Tomotoga fuedi i nogai i ve'edaeloelo nuanuadi i na luku Yaubada yana 'Eba Veimea nageneye.
42016017	'Ana fata abama wata fwayafwaya i na 'a'ava, we'e Yaubada yana veimeanidi 'waidiega kebu tamu sai'afo i na 'a'ava.
42016018	'Ai'edi aitoi yana vavine i na vesa'ilidi wata tamu vavine i na nagidi i sakona Yaubada mataneye, we'e tomogo vavine nagisa'isa'ilidi i na nagidiga i na sakona Yaubada mataneye. S17 Mad 5:18 S18,1 Kol 7:10-11
42016019	Tamu tomogo 'ai'aiwabuna i miamia, tutuya fuedi kaleko 'atumai'avadi 'waidiega i vavaigavu wata 'ani'ani 'atumaidi i 'ani'ani.
42016020	-
42016021	We'e tamu tomogo i vewekowekoma 'ana wagava Lasalo, tutuya fuedi enavo i mimaieni tomogonina 'ai'aiwabuna yana vanuga 'awaneye. Bei i vevemiabuia nuanuana mukumuku i na 'ani'ani tomogo 'ai'aiwabuna 'ana ta'ulayega. Tomogonina bonubonuna begaidi 'ou'ou i mimai yana bonu i luluyamudi.
42016022	Tutuyanina Lasalo i wafa, anelose abamega i vagavaia i naweni Ebelamo lilivaneye i miabui. Mulieta tomogo 'ai'aiwabuna i wafa i tavuni i nago 'ai-'ala'alase.
42016023	Bei veviga bwaikina i veveluagai, i 'isalaka Ebelamo i 'iseni 'ani'ie Lasalo taiadi.
42016024	Bega i vegole 'waineye i vo, Tamaku Ebelamo, 'u da 'isanuakalikalieku Lasalo 'u da vetunei nimana i da lu'utuvi ufeye meaku i da vebikai, yau veviga bwaikina a veveluagai 'ai-'ala'alata de'e 'waineye.”
42016025	Siwe Ebelamo i voneni i vo, Natuku, 'u na nuani basenadi ma yawaimuye nani fuedi 'atumaidi 'waimuye we'e Lasalo sakoidi. Siwe 'asiau ma yana sosoana nani 'atumaidi i veveluagadi, we'e 'omu 'u veveviga.
42016026	Wata fai bwagala bwaikina 'omu wata 'ima kamwadeye i 'eno'eno bega egavo nuanuadi i na wai kebu 'adi fata wata kebu tamu aitoi 'ana fata 'waimuyega i na damanama 'waimeye.”
42016027	-
42016028	Tomogo 'ai'aiwabuna i vo, Tamaku, we'e 'ai'edi kebu 'ana fataga, a vevelu'ui 'waimuye nuanuaku Lasalo 'u na vetunei tamaku yana vanuge taikwavo 5 i na vonedi i na nuaviladi bega de'e bei kebu i na mimaia veviga 'waineye.”
42016029	Wata Ebelamo i vo, 'Akonadi ve'etoboda Mosese 'wainega wata Yaubada yana tolu'ivonavo yadi vona i 'eno'enovi, i lubwainedi vonanidi i na 'isedi wata i na vematayakeyakedi.”
42016030	Wata tomogo 'ai'aiwabuna i vo, Tamaku Ebelamo, we'e kebu 'ana fataga, siwe 'ai'edi tamu tomogo wafawafana i da yawasa-vaitugana i da nago i da vonedi 'adi fata i da nuaviladi yadi sakona 'waidiega.”
42016031	Siwe Ebelamo i vo, Mosese wata tolu'ivonavo yadi vona i bailaga wata bani'odi 'ai'edi towafa i na yawasa-vaitugana kebu yana vona i na vetumaganeni.” S31 Ion 11:45-48
42017001	Iesu i vona yana tovetutuyamavo 'waidie i vo, 'Eba sailubu fuedi i 'eno'enovi, 'waidiega tomotoga sakona 'waidie i be'ube'u. 'Ai'edi aitoi tamu tomotoga i na vetalaimimili bega i na sakonaga, nuakalikalina fai 'awaie vita bwaikina i na veluagai.
42017002	'Ai'edi tovetalaimimilanina tamu aitoi kwamana de'e bani'odi i na vetalaimimili, bola tomogonina veviga bwaikaotogina i na veluagai Yaubada 'wainega. Siwe nagami tomotoganina kebu i da vetalaimimilaga, bei tomotoga 'ifwaidi kileu vitana i da yogona-matayo'oi 'odoneye i da taweni malaveseye, veviga siaina i da veluagai. I da wafa-matayo'oga i lubwaineni, nika kebu i da vetalaimimilaga wata kebu veviga bwaikaotogina i da veluagai Yaubada 'wainega.
42017003	Begaidi taunimi 'wa na 'isave'avinimi. 'Ai'edi tamu iami i na vesauluva sakoina 'waimie, 'wa na talabodeni wata 'ai'edi i na nuavilai yana sakona faifaina, 'wa na nuatavuni.
42017004	'Ai'edi 'aiata 'aitamogana nageneye sakona 7 i na 'idewadi 'waimie, yana mai 'aitamogana 'aitamogana 'waimie i na vo, A nuavita yaku sauluva faifaina, 'u da nuatavuni,” bonana 'wa na nogai 'wa na nuatavuni.” S3 Mad 18:15
42017005	Tomata'aulelevo yadi 'Auvea i voneni i vo, Nuanuama yama vetumagana 'u na 'imoso'iedi i na vetoketoke.”
42017006	'Auvea yadi vona i tutuli i vo, 'Ai'edi yami vetumagana siaidi bani'odi bila, 'ami fata welavi bwaikaotogina de'e 'waineye 'wa na vo, 'U 'aniabumu, wata taunimu 'u bakulimu eyage,” nika yami vona i na vematayakeyakeni. S5 Mak 9:24 S6 Mad 17:20
42017007	'Ai'edi 'waimiega tamu aitoi ma yana tofolova, tofolovanina i na bakubakula 'alo 'aisaya i na 'i'isave'avinidi, tutuyanina i na vilai i na mai vanuge yana toveimea bani'odi i na voneyedi 'waineye? 'Wa da nuani, i da vo, 'Asa'aiana 'u miabui 'u 'ani”?
42017008	A nuani kebu. We'e mogitana i da vo, 'U 'idewadewa 'aku'aku, kaleko 'atumaina 'u na ve'wesena 'aku'aku wata 'aku alu'ai 'u na mimaiedi, i na 'a'avana mulieta 'omu 'u na 'ani.”
42017009	Fai taunina yana tofolova kebu i na vekaiwa 'waineye, folovanina i 'idewaiga i lubwaineni.
42017010	Wata bani'odi 'omi, naninidi a voneyediga matatabuna 'wa 'i'idewadiga 'wa na vo, 'Asa'aiana, fai 'ima yamu tofolovavo, begaidi 'a 'idewadiga i lubwainema.”
42017011	Iesu i nunago Ielusalema bega 'awalawa Samelia wata Galili kamwadiamo i nago.
42017012	-
42017013	Sai'afoga i da le'wa tamu 'atamana 'waineye nika tomotoga waiwaiseselidi 'adi 10 i veluagadi. 'Ani'ie i tovoi bega i vegole i vo, 'Auvea Iesu, 'u da nuakalikaliema.”
42017014	'Akonadi i 'isedi begaidi i vonedi i vo, 'Wa na nagoi tovelomu 'waidie i na 'isemi 'akonadi 'wa ve'atumai.” Tomotoganidi 10 i nunagoi 'edeye nika matatabudi i ve'atumai.
42017015	Matatabudi taunidi i 'isedi 'akonadi i ve'atumai, we'e tamu iadi ma yana sosoana i vilai i mimai Iesu 'waineye, bonana bwaikinega Yaubada i subisubiai.
42017016	Ma yana ve'ililibu i be'u Iesu mataneye i vekaiwa 'waineye. Tomogonina tomogo Samelia taunidi kebu me Diu taiadi i da veveiana.
42017017	Iesu i voneni i vo, Tomotoga 10 a 'ive'atumaimi, we'e emwavo 9 ava'aibe?
42017018	Emwavonidi 'adi 9 me Diu, we'e 'omu tulimu siwe 'u vilamu 'u mai 'u vekaiwa Yaubada 'waineye.”
42017019	Wata Iesu i voneni i vo, 'U tovoi 'u nago, yamu vetumagana 'wainega 'akonadi 'u ve'atumai.” S12-13 Vei 13:45-46 S14 Vei 14:1-4 Luk 5:14 S16,18 Ion 4:9
42017020	Tamu tutuya 'ifwaidi totafalolo Falisi Iesu i velutolieni i vo, Ava'ai tutuyaga Yaubada yana veimea i na mai tomotoga 'waideye?” Yadi vona i tutuli i vo, Yana veimea yana mai kebu 'wa na 'iseniga.
42017021	Kebu tamu aitoi 'ana fata i na vo, Side taunina,” 'alo i na vo, Sino'o taunina,” fai yana veimeanina 'akonadi i mai tomotoga 'waimie.” S20 Ion 3:3, 18:36
42017022	Mulieta yana tovetutuyamavo i vonedi i vo, 'Aiata 'ifwaidi i na 'a'ava 'wa na vo, Iesu i da souyeni, sai'afo ta da 'iseni,” siwe kebu 'ana fata yau a vetomotogaotoga bei a na souyeku.
42017023	'Awaie vala 'wa na nogai 'akonadi a souyeku, tomotoga 'ifwaidi i na vo, Side taunina,” 'alo i na vo, Sino'o taunina,” kebu bonadi 'wa na vetumaganedi wata kebu 'wa na yogo'wailidi.
42017024	'Ai'edi tomuyoana i na kianamali abama matatabuna i na magetai, wata bani'odi yau a vetomotogaotoga tutuyanina a na vilaku a na mai tomotoga matatabudi i na 'isa'a'avaku.
42017025	Siwe nagami tomotoga 'asiau ma yawaidi i na vedumwe'ai'aieku veviga bwaikina a na veluagai.
42017026	-
42017027	Basenadiotoga Noa yana tutuye tomotoga i nunuatavutavuna, 'ani'ava, yemu'ava, nagi'ava, nika Noa i dodoga yana wakeye mwai bwaikina i uledi matatabudi i ve'alawafawafa. Yau a vetomotogaotoga yaku mai-vaitugana wata bani'odi.
42017028	-
42017029	Wata basenadiotoga Lota yana tutuye tomotoga i nunuatavutavuna, 'ani'ava, yemu'ava, i kimwakimwane wata i vevekimwane, i bakubakula wata i 'a'aiyogona vanuga, nika Lota i tovoi 'atamana Sodoma i 'iaweni 'ai-'ala'alata wata manufagila abamega i obu matatabudi i 'alaidi.
42017030	Yau a vetomotogaotoga yaku souyagi wata bani'odi, tomotoga i na nunuatavutavuna nika bei a na le'wa.
42017031	'Aiatanina 'waineye 'ai'edi aitoi masi'edeye i miamia kebu 'ana fata i na luku vanuge yana kukua i na 'ewadi i na dega-matayo'o. Wata aitoi i nago bakule, kebu 'ana fata i na vilai vanuge tamu ava'ai 'ana 'ewa faifaina.
42017032	'Wa na nuanidi Lota yana vavine. 'Ai-'ala'alata 'wainega i degadega i siviladi i wafa.
42017033	Aitoi yana mia 'ana 'atumaina i na ve'o'oleni, kebu nuanuana i na tauyeni faifaiku i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku, mia 'atumaina wata miamia-vagaina i na veluagai.
42017034	A na vonemi, lovananina 'waineye tomotoga 'adi 'ailuga i na 'eno'enovi 'eba 'eno 'aitamogana 'waineye, tamu Yaubada i na vagavaia i na naweni we'e tamu i na baileni.
42017035	Vevine 'adi 'ailuga 'ani'ani i na 'i'idewadewa, tamu Yaubada i na vagavaidi, we'e tamu i na bailedi.[
42017036	Tomotoga 'adi 'ailuga i na bakubakula, 'aitamogana Yaubada i na vagavaia, tamu i na baileni.” ]
42017037	Tovetutuyamavo i velutolieni i vo, 'Auvea, ava'aibe bei naninidi i na souyedi?” Iesu i vo, 'Ai'edi manusibosibo 'wa na 'isedi i na vava'auta bei mogitana tamu nani wafana i 'eno'eno.” S22-23 Luk 21:7-8 S31 Mak 13:15-16
42018001	Mulieta Iesu vona-awatabaiega i ve tovetutuyamavo 'waidie bega tutuya fuedi i na vevelu'ui Yaubada 'waineye kebu i na 'ailove.
42018002	Iesu i vo, Tamu vonayavuga 'ana toveimea kebu Yaubada i da ve'ililibuyeni we'e tomotoga faifaidi kebu i da nuanua.
42018003	'Atamananina 'waineye toveimeanina i miamiaga wata bei tamu 'wabula i miamia. Tutuya fuedi i nunago toveimeanina 'waineye i vevelu'ui i vo, Tamu tomogo i vesauluva sakoina 'waimeye, nuanuama yamu veimea 'wainega 'u na 'ivaisema.
42018004	-
42018005	Tutuya manamanawena toveimeanina i baibaila kebu nuanuana i na 'ivaisedi, siwe mulieta i logi yana nuanua i sivilai i vo, Yaubada kebu a da ve'ililibuyeni we'e tomotoga faifaidi kebu a da nuanua, siwe vavine yadi mai-vaivaitugana faifaina a 'abiawa begaidi a na 'ivaisedi. 'Ai'edi kebu a na veimea bega 'aivaita i na veluagai, tutuya fuedi i na mimai-vebogi 'waikuye i na 'ivelogilogiku.”
42018006	Wata Iesu i vonedi i vo, 'Wa na nuani toveimeanina yana vona.
42018007	Toveimea sakoina siwe vavine i 'ivaisedi, we'e 'omi mogitana 'aivaita 'wa na veluagai Yaubada 'wainega fai taunina 'atumaiotogina. 'Omi 'wa da nuani, Yaubada yana tomotoga lovana wata 'aiata i vevelu'ui 'aivaita faifaina, i na 'ivaita-matayo'oyedi 'alo i na 'ivogavogana?
42018008	A na vonemi i na veimea yana nuanua tonovidi 'waidiega 'aivaita i na veluaga-matayo'oi. We'e tutuyanina yau a vetomotogaotoga a na vilaku a na mai tomotoga fuedi ma yadi vetumagana a na veluagadi 'alo kebu?” S1 Kolos 4:2 S4-5 Luk 11:5-9 S7 Ve 6:9-11
42018009	Tomotoga 'ifwaidi yadi nuanua i vo, 'Ima 'atumaima, mali tomotoga bani'odi nani-'avo'avovo,” begaidi Iesu i vona-awatabai faifaidi.
42018010	I vo, Tomotoga 'adi 'ailuga i luku vanuga 'eba velu'ui 'waineye i na velu'ui. Tamu totafalolo Falisi we'e tamu takesi tolaugogona.
42018011	Falisi i tovi'eni i velu'ui i vo, Yaubada a vekaiwa 'waimuye fai yaku sauluva kebu bani'odi mali tomotoga, taunidi toveumokai, vivinagodi wata tove'avula-'avo'avovo. Wata a vekaiwa fai yau kebu de'e takesi tolaugogona vivinagona bani'odiga.
42018012	Wiki 'aitamogana 'aitamogana nagedie 'aiata 'ailuga 'ailuga a veve'udigana 'ani matatabuna bega yaku velu'ui 'waimuye i na vetoketoke, wata mani a veveluagadi yaku folova 'wainega a 'e'etokwaudi 10, 'etokwau tamu a 'a'aniveleneni 'waimuye.”
42018013	We'e tolaugogonanina tulineye i tovoi kebu nuanuana i na 'isalaka abame ma yana bunumayaga i 'odu i velu'ui i vo, Yaubada, yau tosakona, 'u da 'isanuakalikalieku.”
42018014	Wata Iesu i vo, A na vonemi, tolaugogonanina yana sakona Yaubada i nuatuvunina i nago yana vanuge, we'e Falisi kebu. Egavo taunidi i na awa'ai'aidiga 'awaie Yaubada i na kiaobuyedi we'e egavo taunidi tonuaobu, 'awaie Yaubada i na kialakaidi.” S9,14 Luk 16:15 S11-12 Mad 23:23,28
42018015	Tomotoga 'ifwaidi natudiavo i miedi nuanuadi Iesu i na 'abitonovidi wata i na vonanuakalikaliedi, siwe tovetutuyamavo i 'isedi i talabodedi.
42018016	Iesu yavayavavanidi i vonedi i na maia 'waineye wata i vo, Kwakwama 'wa bailedi i na maia 'waikuye, fai egavo taunidi tonuaobu yavayavava de'e bani'odi 'adi fata taunidi i na tauyedi bega Yaubada i na veveimeyedi.
42018017	A vona mogitana 'waimie, aitoi Yaubada i na vetumaganeni bani'odi yavayavava yadi vetumagana, Yaubada i na veimeyeni yana 'Aila'a nageneye, we'e 'ai'edi kebu, kebu 'ana fata.”
42018018	Tamu me Diu yadi to'edakumeta i velutoli Iesu 'waineye i vo, Tove 'atumaimu, nuanuaku a na 'asetai ava'ai a na 'idewai bega mia 'atumaina wata miamia-vagaina a na veluagai.”
42018019	Iesu yana velutoli i tutuli i vo, Awale 'u awave'atumaieku? Kebu tamu aitoi 'atumainaga, Yaubada 'aiseotogina 'atumaina.
42018020	Ve'etoboda 'akonadi 'u 'asetadi basenadiotoga Yaubada Mosese i veleni, kebu tamu aitoi yana vavine 'u na luobuyedi, kebu 'u na luvewafaga, kebu 'u na vainagoga, kebu 'u na vekali tamu tomotoga yana sauluva faifaina, tamamu wata inamu 'u na ve'ililibuyedi.”
42018021	Tomogo i vo, We'e ve'etobodanidi basenadi siaikuyega i maiga 'asiau a vevematayakeyakedi.”
42018022	Iesu i voneni i vo, Wata tamu nani 'waimuye kebu 'u da 'idewaiga. 'U na nago yamu kukua wata ava'ai ava'ai 'waimuye i 'eno'enoviga matatabuna 'u na vekimwaneyedi, tutulidi 'u na 'ewadi, egavo i vewekowekomaga 'u na 'ivaisedi nika 'omu 'akonadi 'u na ve'ai'aiwabu abame. 'U na 'anivelenedi i na 'a'avana 'u na mai 'u na vetutuyameku.”
42018023	Tomogonina Iesu yana vona i nogai, nuana i vita bwaikina fai yana 'ai'aiwabu fuedi, nuana i loloi kebu nuanuana i na 'anivelenedi.
42018024	Iesu i 'iseni tomogo ma yana nuavita maigina i 'anivivili begaidi i vo, 'Ai'aiwabu yadi luku Yaubada yana 'Aila'a 'waineye vitaotogina 'waidie.
42018025	Bawe yana luku aima mataneamo vitana, we'e 'ai'aiwabu yadi luku abame, 'waidie vitaotogina.”
42018026	Tomotoganidi Iesu yana vona i nogai i voneni i vo, Vetuma kebu tamu aitoi 'ana fata 'ita'ita'i i na veluagai sakona 'wainega.”
42018027	Iesu yadi vona i tutuli i vo, Tomotoga tauni'avadi kebu 'adi fata 'ita'ita'i i na veluagaiga, Yaubada 'aisena 'ana fata i na 'ivaisedi.”
42018028	Fita Iesu i voneni i vo, Maide 'ima nani matatabuna 'a bailedi 'a maia 'waimuye 'a vevetutuyamemu.”
42018029	Iesu i vonedi i vo, A vona mogitana 'waimie, egavo Yaubada yana veimea faifaina yadi vanuga i 'iawedi, yadi vevinevo, ediavo, tamadiavo, inadiavo 'alo natudiavo i 'iawediga, 'awaie naninidi 'adi tutula bwaikaotogina Yaubada i na veledi.
42018030	Naninidi 'ai'edi i na bailediga, tutuya de'e nani fueotogidi Yaubada i na veledi, wata 'awaie mia 'atumaina wata miamia-vagaina i na veluagai. S20 Sou 20:12-16 S22 Luk 12:33
42018031	Iesu yana tovetutuyamavo i vonedi taiadi tulidie i nagoi i vonedi i vo, A na vonemi, ta nunagoi Ielusalema bei nani matatabuna basenadiotoga Yaubada yana tolu'ivona i kilumiga yau a vetomotogaotoga faifaiku, 'adi mogitana i na souyedi 'waikuye.
42018032	I na 'aniveleneku mali tomotoga taunidi kebu Diu 'waidie i na sidibidibieku, i na yagaiku, wata i na kiwaliku.
42018033	I na toke i na fitaliku mulieta i na luvewafaku, siwe 'aiata 'ana vetonu 'waineye a na tovoi wafayega.”
42018034	Siwe tovetutuyamavo kebu i da 'asetaiga yana vona 'ana nuanua. Yana nuanuanina Yaubada i giveni bega ava'ai Iesu i vonevoneyeniga kebu 'adi fata i na 'asetai.
42018035	Iesu ma enavo sai'afoga i na le'wai Ieliko nika tamu tomatasako i veluagai 'edeye i miabui i vevelu'ui mani.
42018036	Tutuyanina tomogonina i nogai 'aila'a bonadi i mimaia, i velutoli i vo, We'e ava'ai?”
42018037	'Ifwaidi tomotoga yana velutoli i tutuli i vo, Iesu tomogo Nasaledi i mai i nunago.”
42018038	Begaidi tomatasako i vegole i vo, Iesu, 'omu Kini Devida tubuna 'u da 'isanuakalikalieku.”
42018039	Tomotoganidi i tovotovoiga Iesu lilivaneye i yagaia i vo, 'U ve'wada.” Nika i toke i vegolegole i vo, Iesu, 'omu Kini Devida tubuna, 'u da 'isanuakalikalieku.”
42018040	Bonana i nogai Iesu i tovoi i vo, Tovegolegolenina 'wa mieni 'waikuye.”
42018041	Tutuyanina i mai 'waineye i velutolieni i vo, Ava'ai nuanuamu 'waimuye a na 'idewai?” I vo, 'Auvea, nuanuaku a da 'isala.”
42018042	Iesu i vo, 'Atumaina, 'u 'isala. Fai 'u vetumaganeku, 'akonadi 'u ve'atumai.”
42018043	Iesu yana voneye nika 'ana fata i na 'isadewa bega i tovoi, Iesu mulineye i nunago Yaubada 'waineye i vevekaiwa. Wata tomotoga fuedi i 'iseni Yaubada i subiai. S37 Mad 2:23 S38 Mad 1:1
42019001	Iesu tomatasako i 'ive'atumaia, i 'a'avana i luku Ieliko kamwaneamo i nago.
42019002	'Atamananina 'waineye takesi tolaugogona 'adi to'edakumeta tamu bei i miamia. Taunina tomogo 'ai'aiwabuna, 'ana wagava Sakiusa.
42019003	Nuanuana Iesu i na 'iseni siwe kebu 'ana fataga fai tomogo 'ale'usana wata 'aila'a bwaikina i tovibabaleni.
42019004	Fai kebu 'ana fata i na 'iseniga begaidi i 'edakumeta i lilide i nago tamu welavi bwaikina 'edeye i tovotovoi, tabwaneye i laka bega 'ana fata Iesu i na 'iseni.
42019005	Tutuyanina Iesu i le'wa welavinina lilivaneye i 'isalaka i voneni i vo, Sakiusa, 'u lilide 'u obuma ta na nago yamu vanuge 'amu veba'wa faifaina a mai.”
42019006	Sakiusa i lilide i obu, ma yana sosoana Iesu i vagavaia ma fuedie i nagoi yana vanuge.
42019007	Tomotoga fuedi Iesu i 'iseni i vebonavoluvolu i vo, Tomogo no'o awale i nago tosakona yana vanuge?”
42019008	We'e Sakiusa i tovoi 'Auvea mataneye i vo, A na vonemu, yaku kukua a na 'idia, sai'afo a na veledi wekowekoma, wata sai'afo tauniku faifaiku. Vekaliega tomotoga yadi mani a 'ewa-maimaigidi begaidi a na veviladi. Tutuyanina a na veviladiga, 'ai'edi 'aitamogana a vinagoi wata 'waikuyega 'aitonu taiadi a na veviladi.”
42019009	Iesu i voneni i vo, 'Asiau 'ita'ita'i i mai vanuga de'e 'ana tomia 'waineye i lubwaineni, fai tomogonina tamu wata Ebelamo tubuna.
42019010	We'e yau a vetomotogaotoga a maiga egavo Yaubada yana 'eda'eda i bavuyeni, bani'odi i vuyo, a na lualedi a na 'ita'ita'iedi.” S8 Sou 22:1 S9 Fol 16:31 S10,1 Tim 1:15
42019011	Iesu ma enavo sai'afoga i na le'wai Ielusalema. 'Aila'a Iesu yana vona i noganogai yadi nuanua igodi i vo, Sai'afoga Yaubada yana veimea i na souyeni tomotoga 'waideye.” begaidi Iesu i vona-awatabai 'waidie.
42019012	I vo, Tamu toveimea bwaikina i nago 'ani'ie tamu 'awalawa 'waineye bega i na ve-kini, mulieta i na vilai i na mai yana 'atamane.
42019013	Yana tauya 'waineye yana tofolovavo 10 i goledi i nagoi 'waineye 'aitamogana 'aitamogana lubulubu 100 i veledi. Wata i vonedi i vo, Tutuyanina a na nago no'o bei a na miamia, 'omi mani de'e 'wa na vefolovedi bega 'adi 'imoso'i 'wa na veluagadi.”
42019014	Siwe yana tomotoga i vedumwe'ai'aieni bega tutuyanina i nunago vala i vetunei kini bwaikina 'waineye i vo, Tomogonina bola i na ve-kiniga kebu nuanuama 'waimeye i na vetoveimea 'a baila.”
42019015	Siwe toveimeanina i ve-kini mulieta i vilai i mai yana 'atamane. Tutuyanina i le'wa yana tofolovavo i vonedi i na maia 'waineye, kumanidiavo basenadi mani i veledi. Nuanuana i na 'asetai 'aivia mani i veluagadi.
42019016	Tamu tofolova i mai i vo, 'Auvea, lubulubu 100 'u velekuga bega a vefolovedi a 'imoso'ieni lubulubu 1000 a veluagai.”
42019017	Yana 'auvea i voneni i vo, 'Atumaina, 'omu tofolova 'atumaimu ma 'amu vetumagana. Fai nani siaina 'u 'isave'avina-'atumaia, bega a na yatomu 'atamana bwaikidi 10 'u na 'isave'avinidi.”
42019018	Tofolova 'ana veluga i mai i vo, 'Auvea, lubulubu 100 'u velekuga bega a vefolovedi a 'imoso'ieni lubulubu 500 a veluagai.”
42019019	Yana 'auvea i voneni i vo, A na yatomu 'atamana bwaikidi 5 'u na 'isave'avinidi.”
42019020	Wata tamu yana tofolova 'adi vetonu i mai i vo, 'Auvea, yamu mani side a giveni didiwaka 'waineye.
42019021	A 'asetamu 'omu tamu tomogo fa'alimu, begaidi a kololo. Mali tomotoga yadi kukua 'u eloelodi wata kebu 'u da bakubakulaga siwe 'u 'a'aialamo mali tomotoga yadi bakulayega.”
42019022	-
42019023	Yana 'auvea i voneni i vo, 'Omu tofolova sakoimu. Yamu vonanina 'wainega a na veimeyemu. 'U vonaga yau tomogo fa'aliku, awale yaku mani 'u giveni? Wata 'u vonaga mali tomotoga yadi kukua a eloelodi wata kebu a da bakubakulaga siwe a 'a'aialamo, awale yaku mani kebu 'u da yatoi banika 'waineye? A vilaku a mai yaku maninina ma 'ana 'imoso'i a da 'ewai.”
42019024	Kininina tomotoga i tovotovoiga i vonedi i vo, Lubulubu 100 'waineye 'wa na eloi, tomogonina lubulubu 1000 'waineye 'wa na veleni.”
42019025	Siwe yana vona i tutuli i vo, 'Auvea, sino 'akonadi lubulubu 1000 'waineye i 'eno'eno.”
42019026	Wata yadi vona i tutuli i vo, A na vonemi, 'ai'edi aitoi 'ana veuveuta 'wainega i na folova-'atumai wata 'imoso'i i na veluagai, we'e aitoi 'ana veuveuta kebu i na folova-'atumaieniga veuveutanina siaina i na elo'a'avai.
42019027	'Asa'aiana, 'aku tovedumwe'ai'ainidi basenadi i vona igodi kebu nuanuadi a na ve-kini, 'wa na miedi matakuye 'wa na luvewafadi.” S17-24 Luk 16:10-11
42019028	Tutuyanina Iesu i veifufu'a'ava tomotoga 'waidie i kumeta i nunago Ielusalema.
42019029	'Akonadi sai'afo i le'wale'wai 'atamana 'ailuga 'waidie Bedifegi wata Bedani. Bei 'Oya Olive tabwaneye Iesu tovetutuyamavo 'adi 'ailuga i vonedi i na kumeta.
42019030	Wata i vonedi i vo, 'Atamana debanagomiega 'waineye 'wa na nagoi. Tutuyanina 'wa na le'wai 'wa na lukuluku 'wa na 'iseni 'aisaya doniki natudi i luifweni tamu vanuga 'waineye i tovotovoi, basenadi kebu tamu aitoi kwavuneye i da lakaga. 'Wa na yavuya 'wa na mieni 'waikuye.
42019031	'Ai'edi tamu aitoi i na velutoliemiga i na vo, Awale 'wa yavuyavuya?” 'wa na vo, 'Auvea nuanuana.”
42019032	Tovetutuyamavonidi 'adi 'ailuga i nagoi ava'ai Iesu i voneyeniga bani'odi i veluagai.
42019033	Tutuyanina i yavuyavuya toni'aisaya i vonedi i vo, Awale 'wa yavuyavuya?”
42019034	-
42019035	Toni'aisayanidi yadi vona i tutuli i vo, 'Auvea nuanuana,” bega i 'ewai i naweni Iesu 'waineye. 'Aisayanina i mieni Iesu 'waineye 'adi talauma kwavuneye i yatodi mulieta Iesu i silakaveni bei i miabui.
42019036	Tutuyanina i laka i nunagoi tomotoga fuedi ma yadi ve'ililibu yana 'eda i 'ivivigavuya 'adi kalekoyega.
42019037	'Akonadi i laka 'Oya Olive deba'aineye we'e no'o bega 'eda i obuobu Ielusalema faifaina, nika yana tovetutuyamavo fuedi ma yadi vekaiwa bonadi bwaikinega Yaubada i subiai 'eba nuavogana wata 'eba nua'ewa Iesu i 'idewadewadiga faifaidi.
42019038	I vegolegole i vo, Yada Kini i mimai 'Auvea 'ana wagavayega, Wata ma yana nuakalikali i na vevesauluva 'atumaina 'waineye. Tomia abama ma yadi sosoana i na mia-'atumai, Bega Yaubada tabwaotogineye ta na subisubiai.”
42019039	Totafalolo Falisi 'ifwaidi 'aila'a 'waidiega bonadi bwaikinega Iesu 'waineye i vo, Tove, yamu tovetutuyamavo 'u talabodedi i na ve'wada.”
42019040	Iesu yadi vona i tutuli i vo, A na vonemi, 'ai'edi i na ve'wada, ma'itufa kileu i na vegolegole fai i lubwaineni 'asiau 'aku subisubia a na veluagai.” S38 Same 118:26 S39 Mad 21:14-16
42019041	Iesu i le'wa Ielusalema lilivaotogineye i 'iseni ma yana nuavita matageuna i lolo.
42019042	Wata i vo, Nuanuaku bwaikina 'asiau 'wa da 'asetai bani'odi 'wa da munega bega yami mia i da ve'atumai. Siwe kebu 'ami fata 'wa na 'asetai.
42019043	-
42019044	Tamu tutuya i na souyeni 'waimie 'ami gaviavo i na maia i na tovififinemi wata i na tovibodemi. Yami 'atamana kalikalina wata fa'alina siwe 'ami gavianidi kalimuliega fwayafwaya i na ivuya i na laka, beidimo i na lakawa i na lukuwa i na leomi. I na lubaibaiemi bega kebu tamu aitoi i na luveyawayawai, vanuganidi wata kalinina matatabuna i na geudi. Vitanina i na souyeni 'waimie fai tutuyanina Yaubada i mai nuanuana i na 'ita'ita'iemi siwe 'wa bavuyeni.” S41-42 Luk 13:34-35
42019045	-
42019046	Tutuyanina Iesu i luku vanuga 'eba velu'ui 'waineye i 'isedi tomotoga fuedi yadi kukua i vevekimwaneyedi vanuganina nageneye. Begaidi matatabudi i sogiedi wata i vonedi i vo, Basenadiotoga i kilumi Yaubada yana Buki 'waineye, Yaubada i vo, Yaku vanuga 'asa'aiana vanuga 'eba velu'ui tomotoga faifaidi,” we'e 'omi 'wa sivilai tovainago yadi 'eba giva.”
42019047	'Aiata 'aitamogana 'aitamogana Iesu i veve vanuga 'eba velu'ui nageneye. Tovelomu 'adi to'edakumetavo, ve'etoboda 'adi tovevo, wata tomotoga 'adi to'edakumetavo matatabudi nuanuadi i na luvewafai.
42019048	'Ana luvewafa 'ana 'eda i luala-wayoga fai tomotoga matatabudi yana vona i vavainenega kebu nuanuadi tamu yana vona i na ve'anita'ia. S48 Mad 21:46
42020001	Tamu 'aiata Iesu i luku vanuga 'eba velu'ui 'waineye i lau'age tomotoga 'waidie. Tutuyanina i veve 'waidie Vala 'Atumaina faifaina tovelomu 'adi to'edakumetavo, ve'etoboda 'adi tovevo, wata tomotoga 'adi to'edakumetavo 'au'auveadi i maia i velutolieni.
42020002	I vo, Nuanuama 'a na 'asetai aitoi i vetunemu bega naninidi 'u 'i'idewadi 'alo aitoi veimea i velemu?”
42020003	-
42020004	Iesu i vo, Nuanuaku a na velutoliemi, Ioni Tobafitaiso aitoi veimea i veleni bega tomotoga i bafitaisodi? Yaubada 'alo tomotoga?”
42020005	To'edakumetanidi 'aise'avadi i veifufu i vo, Bani'odi ta na voneyedi? 'Ai'edi ta na vo, Yaubada Ioni veimea i veleni,” 'ako i na vo, Vetuma awale kebu Ioni yana vona 'wa da vetumaganeni?”
42020006	Wata 'ai'edi ta na vo, Tomotoga veimea Ioni i veleni,” 'aila'a de'e i na lukileuda fai i nuani Ioni tamu Yaubada yana tolu'ivona.”
42020007	Begaidi yana velutoli i tutuli i vo, 'Ima kebu 'a da 'asetaiga aitoi veimea i veleni Ioni.”
42020008	Iesu i vonedi i vo, Yau wata kebu a na vonemi aitoi veimea i veleku bega naninidi a 'i'idewadi.”
42020009	Wata vona-awatabaiega Iesu i veifufu tomotoga 'waidie. I vo, Tamu tomogo kalefa talagina i yatoi mulieta tomotoga 'ifwaidi nimadie i yatoi i na 'i'isave'avini. We'e taunina i tovoi i nago mali 'awalaweye bei i na mia tutuya manamanawena.
42020010	Kalefa yana kumaga 'ana tutuya i le'wa, tonibakula tamu yana tofolova i voneni i na nago yana bakula 'ana to'isave'avinavo 'waidie, vuaga 'ifwaidi i na miedi faifaina. To'isave'avinanidi tofolova i 'ive'avini i nikei i vevilai nima'ava'avana.
42020011	Tamu 'aiata wata tamu tofolova i vetunei, i nikei, i yagaia, mulieta i vevilai nima'ava'avana.
42020012	Wata 'ana vetonu i vetunei, veviga bwaikina i veleni wata i taweni kalimulie.
42020013	Tonibakula yana nuanua i ve'ale'usa i vo, Bani'odi a na munega? 'Akonadi a nuani. Natuku yaku tamogana nuafouku a na vetunei, voke i na ve'ililibuyeni.”
42020014	Siwe to'isave'avinanidi i 'isanaweni i mimai 'aise'avadi i veifufu i vo, No'o tonibakula natuna, bola nani matatabuna i na 'ewadi i na veimeyedi. Ta na luvewafai bega naninidi ta na 'ewadi.”
42020015	Bega i 'ive'avini i taweni i obu kalimulie bei i luvewafai.” Iesu tomotoga i velutoliedi i vo, Tonibakula yana bakula 'ana to'isave'avinavo bani'odi i na munegidi?
42020016	I na vilai to'isave'avinanidi matatabudi i na leodi mulieta tomotoga 'ifwaidi i na vonedi i na veto'isave'avina.” Tutuyanina tomotoga Iesu yana vona i nogai i vo, Kebu nuanuama vitanina i na souyeni.”
42020017	Iesu i 'isanago tomotoga 'waidie, mulieta tamu vona-vagata Yaubada yana Buki 'wainega i voneyeni 'waidie to'edakumetanidi i na baileniga faifaina. I vo, 'Omi 'wa da nuani de'e vonanina ava'ai 'ana 'aseta? Vonanina i vo, To'aiyogona folova tamu i 'iseni siwe i baileni. Folovanina taunina 'unututu.”
42020018	Egavo i na tayaidi i na be'u folovanina tabwaneye i na tudabedabedi, wata 'ai'edi folovanina i na 'anifoia tomotoga tabwadie i na tukudakudadi i na vefwayafwaya.”
42020019	Vona-awatabainina Iesu i veifufuyeniga, ve'etoboda 'adi tovevo wata tovelomu 'adi to'edakumetavo 'akonadi i 'asetai 'adi vona-awatabai taunidi bani'odi to'aiyogonanidi wata to'isave'avinavo sakoidi, begaidi nuanuadi 'aiatanina 'waineye i na 'ive'avini, siwe kebu 'adi fataga fai tomotoga nuanuadi Iesu begaidi i kololoyedi. S17 Same 118:22 S18 Ais 8:14-15 S19 Luk 19:47-48
42020020	Me Diu yadi to'edakumetavo nuanuadi Iesu i na 'ive'avini begaidi i vevemata'i'i'ieni. Tomotoga 'ifwaidi mani i veledi 'adi tutula i na nago Iesu 'waineye i na bavuseba, bega velutoli 'waidiega i na siloloi. 'Ai'edi i na vekali to'edakumetanidi 'adi fata Iesu i na 'ive'avini i na 'aniveleneni gabemani yadi toketokena 'waineye.
42020021	Begaidi tobavusebanidi i nagoi Iesu 'waineye i velutolieni i vo, Tove, yamu vona wata yamu ve tonovidi, kebu 'u da vekaliga. 'A 'asetamu kebu 'u da vaiega wata kebu 'u da lau'idi siwe 'u veve mogitana Yaubada yana nuanua tomotoga 'waimeye.
42020022	Nuanuama 'a na 'asetai i lubwaineda 'ida me Diu ta na takesi toveimea bwaikina Sisa 'waineye 'alo kebu?”
42020023	-
42020024	Iesu yadi bavuseba 'akonadi i 'asetai begaidi i vonedi i vo, Maninina 'wainega ta yatoyato takesi 'wa na mieni ta na 'iseni. Aitoi 'anununa wata 'ana wagava maninina nageneye?”
42020025	I vo, Sisa.” Iesu i vonedi i vo, Vetuma 'ai'edi ava'ai Sisa faifaina 'wa na veleni, we'e 'ai'edi ava'ai Yaubada faifaina 'wa na veleni.”
42020026	To'edakumetanidi kebu 'adi fata tamu ava'ai 'wainega Iesu i na siloloi tomotoga matadie bega i na vekali, faifainanina ma yadi nuavogana i ve'wadamo.
42020027	'Ifwaidi Diu totafalolo 'adi wagava Sadusi i maia Iesu 'waineye. Taunidi tovona igodina tomotoga kebu i na yawasa-vaitugana.
42020028	Tomotoganidi Iesu i velutolieni i vo, Tove, basenadiotoga Mosese yada veimea i kilumi i vo, 'Ai'edi tamu tomogo i na wafa siwe kebu natunavoga, 'wabulina taina i na nagidi bega kwakwama i na vetubugidi tatana 'ana wagava wata 'ana wauma faifaidi.”
42020029	Tamu tomogo ma tainavo 'adi 'aila'a 7, tulaiotogina i nagi kebu tamu natunaga i wafa.
42020030	'Wabula yadi bwa i nagia, wata kebu tamu natunaga i wafa.
42020031	Wata bani'odi 'adi vetonu yadi bwa i nagidi i nagoga taidiavo matatabudi 'wabulanidi taiadi i nagi siwe kebu tamu natudiavoga.
42020032	Tomotoganidi 7 i wafa'a'ava, mulieta vavine i wafa.
42020033	Nuanuama 'a na 'asetai, tutuyanina tovoi-vaitugana 'waineye vavinenidi aitoi mogitana yadi lamoga? Fai tomotoganidi 7 taiadi i nagi.”
42020034	Iesu yadi velutoli i tutuli i vo, Tomotoga 'asiau fwayefwayeye i miamianiga, iaveta wata vevine i naginagi.
42020035	We'e tomotoganidi i lubwainedi i na tovoi-vaitugana i na luku abame, bei i na miamiani yadi sauluva tulina nagi kebu.
42020036	Yadi mia bani'odi anelose kebu i na wafaga. Fai Yaubada i sivetovoidi wafayega begaidi natunavo.
42020037	'Omi yami vona 'ana nogaya 'wa vo, Towafa kebu i na tovoi-vaitugana,” siwe a na vonemi. 'Ai'edi Mosese 'ana kilukiluma 'wa da lu'iawawa-dewai 'wa da 'iseni towafa i na yawasa-vaitugana. Basenadiotoga Yaubada i veifufu Mosese 'waineye 'ai-'ala'alata 'wainega. I vo, Yau Ebelamo, Aisake, wata Iakobo yadi Yaubada.”
42020038	De'e bani'odi Yaubada i voneyediga fai tomotoganidi basenadiotoga i wafa 'asiau ma yawaidi taiadi i miamiani. Begaidi ta na 'asetai egavo 'akonadi i wafa 'asiau ma yawaidi i miamiani kebu tamu aitoi wafawafana Yaubada mataneye.”
42020039	We'e 'ifwaidi ve'etoboda 'adi tovevo Iesu yana vona i nogai i vo, Tove, 'u vona mogitana.”
42020040	Kebu tamu wata aitoi i da vo, Iesu a na velutolieni,” fai i kololo. S28 VeL 25:5 S37 Sou 3:6
42020041	Iesu tomotoga i velutoliedi i vo, Tomotoga i vonaga Keliso, taunina Yaubada 'ana Venua'ivina, Kini Devida tubuna. Awale bani'odi i voneyedi?
42020042	-
42020043	Basenadiotoga Devida tauniotogina i kilumi Buki Same 'waineye Yaubada 'ana Venua'ivina faifaina i vo, Yaubada i vona 'aku Toveimea 'waineye, i vo, Veimea a velemuga bega 'u na miabui 'aku 'atagiega, I na nagoga 'amu gaviavo a na leodi bega 'u na veveimeyedi.”
42020044	Keliso mogitana Devida 'ana wauma 'wainega i souyeni, siwe i vebwaika-'iaweni Devida, faifainanina i ve'awa-Toveimea Keliso 'waineye.” S42-43 Same 110:1
42020045	-
42020046	'Aila'a bwaikina Iesu yana vona i noganogaya, yana tovetutuyamavo 'waidie i vo, 'Wa na 'isa'isa ve'etoboda 'adi tovevo, nuanuadi yaba kaleko manamanawedi i veve'wesenedi bega 'aila'a bwaikina ma yadi ve'ililibu i na vevekaiwa 'waidie. Nuanuadi to'edakumeta bwaikidi taiadi i na mimiabui 'eba miava'auta 'waidie wata sakali 'waidie nuanuadi i na mimiabui ma 'adi wagava taiadi.
42020047	We'e 'wabu'wabulavo i vevekaliedi yadi vanuga i eloelodi wata yadi velu'ui i lulumanamanawedi bega tomotoga i na subisubiadi i na vo 'ako, Yaubada yana tofolovavo 'atumaidi.” 'Awaie 'adi vematavuloga bwaikina i na veluagai Yaubada 'wainega.”
42021001	Iesu i miabui vanuga 'eba velu'ui nageneye mani 'eba yato lilivaneye, tomotoga 'ai'aiwabudi i 'ise'isedi yadi 'anivelena-maimaiga i yatoyato 'eba yato 'waineye.
42021002	Wata tamu 'wabula i vewekowekomaga i 'isedi mani 'ailuga 'wau'waugidi i yatodi.
42021003	Iesu yana tovetutuyamavo i vonedi i vo, A vona mogitana, tomotoga matatabudi i yatoga 'eba yato 'waineye 'wabulanidi bwaikaotogina i yato.
42021004	'Ifwaidi i yatoga siwe wata yadi mani bwaikina i 'eno'enovi, we'e 'wabulanidi yadi mani matatabuna i lusaweni. Kebu wata tamu mani 'waidie i da 'eno'eno 'adi'adi faifaina.” S3,2 Kol 8:12
42021005	Iesu yana tovetutuyamavo 'ifwaidi vanuga 'eba velu'ui i 'iseni faifaina i veifufu i vo, 'Wa 'iseni 'ana 'isa 'atumaiotogina. Kileu bwaikidi wata 'aninamanamalidi, we'e 'ana vaigavu tomotoga yadi nuakalikali Yaubada faifaina.”
42021006	Iesu yadi vona i nogai i vonedi i vo, Vanuganina 'wa 'ise'iseniga 'awaie 'ami gaviavo i na maia matatabuna i na geuya, wata kileunidi bega i bibinaga i na tutuwealidi matatabuna i na tubakabakaledi.”
42021007	Mulieta i velutoli Iesu 'waineye i vo, Tove, nuanuama 'a na 'asetai ava'ai tutuyaga vanuga 'eba velu'ui i na geuya wata ava'ai tugusaga 'a na 'iseni bega 'a na 'asetai naninidi sai'afoga i na souyedi.”
42021008	Iesu i vonedi i vo, 'Wa na 'isa'isa bega kebu tamu aitoi i na vekaliemiga. Tomotoga fuedi i na mai 'aku wagavayega igodi i na vo, Yau 'asa'aiana Keliso, Yaubada 'ana Venua'ivina,” wata i na vo, Yaubada yana tutuya mogitana 'akonadi i sousouyeni.” Siwe kebu bonadi 'wa na nogai wata kebu 'wa na yogo'wailidi.
42021009	Kebu 'wa na venuafouviga tutuyanina gavia wata vetalaga valadi 'wa na noganogaidi. Mogitana, naninidi nagami i na souyedi we'e fwayafwaya 'ana 'eba ve'a'ava bola.”
42021010	Wata Iesu i vonedi i vo, 'Eba veimea bwaikidi wata 'eba veimea bwaikidi 'ifwaidi taiadi i na vevetalaga, 'awalawa wata 'awalawa 'ifwaidi taiadi i na vevetalaga.”
42021011	We'e 'awalawa fuedi 'waidie yoyoyo bwaikidi i na yueyue, loka, wata viga sakoidi i na sousouyedi tomotoga fuedi 'waidie. 'Eba kololo fuedi i na 'isedi we'e abame tugusa bwaikidi i na souyedi.
42021012	Naninidi mulieta i na souyedi siwe nagami 'wa na vetolu'ivona faifaiku begaidi tomotoga 'ifwaidi i na 'ive'avinimi veviga bwaikina i na velemi. I na 'anivelenemi 'eba miava'auta 'waidie 'wa na vonayavuga, i na 'a'avana i na yatomi vanuga 'eba yogona 'waineye. Fai 'wa vetumagana 'waikuye begaidi i na nawemi toveimea bwaikidi wata kini matadie.
42021013	Bei 'ami fata Valaku 'Atumaina 'waidie 'wa na lu'ivona.
42021014	Kebu nuafoumi i na veviga wata kebu 'wa na nuanua 'wa na vo, Ava'ai ta na voneyeni 'eba vonayavuga 'waineye?”
42021015	Tutuyanina 'waineye 'aseta a na velemi wata a na awave'ede'edemi bega 'ami gaviavo kebu 'adi fata yami vona i na tutuli, wata ava'ai 'wa na voneyeniga kebu 'adi fata i na awave'ewe'eweni.
42021016	-
42021017	Fai 'wa vetumaganeku begaidi tomotoga matatabudi i na vedumwe'ai'aiemi wata yami 'aila'avo. Bani'odi tamamiavo, inamiavo, taimiavo, wata emiavo i na 'etogiluvemi bega 'ami gaviavo i na 'ive'avinimi we'e 'ifwaimi i na luvewafami.
42021018	Siwe kebu tamu sai'afo 'wa na wafa-vagata.
42021019	'Wa na tovotovoi fa'alina kebu 'wa na baileku i na nagoga mia 'atumaina wata miamia-vagaina 'wa na veluagai.” S6 Luk 19:43-44 S12-15 Luk 12:11-12
42021020	Wata Iesu i vonedi i vo, Bola 'wa na 'iseni tolugaviavo Ielusalema i na totovififineni nika 'wa na 'asetai sai'afoga i na leodi.
42021021	Tutuyanina tugusanina i na souyeniga, egavo i miamiani 'awalawa Iudia nageneye i lubwainedi i na dega i na nagoi 'oyeye, egavo Ielusalema i miamiani i na 'iaweni i na dega, we'e egavo 'akonadi i nagoi i yabayaba kebu wata i na vilaviladi Ielusalema.
42021022	Tutuyanina 'waineye Yaubada tomotoga fuedi i na vematavulogidi bega ava'ai basenadiotoga Yaubada yana Buki 'waineye i kilumiga faifaina 'ana mogitana i na souyeni.
42021023	Siwe 'aiatanidi 'waidie toveinainage wata vauvau nuakalikalidi fai kebu 'adi fata i na dega-matayo'o veviga bwaikina i na veluagai. Vita bwaikaotogina i na souyeni de'e 'awalawanina 'waineye wata Yaubada yana nuasako bwaikina i na souyeni tomotoganidi 'waidie.
42021024	'Adi gaviavo 'ifwaidi i na luvewafadi kefata 'waidiega we'e 'ifwaidi i na 'ive'avinidi i na nawedi mali 'eba veimea 'waidie. Mali tomotoga taunidi kebu me Diu yadi veimea toketokena 'wainega Ielusalema i na luvaia bei i na miamiani siwe tutuyanina Yaubada nuanuana, tomotoganidi yadi veimea i na 'a'ava. S20 Luk 19:41-44 S22 Dan 9:25-26 S24 Lom 11:25 Dan 8:13 Ais 63:18-19
42021025	Tutuyanina 'waineye tugusa 'adi 'isa 'eba kololo 'wa na 'isedi inala, weta'i, wata 'ubwana 'waidie bega 'wa na 'asetai nani vitana sai'afoga i na souyeni. Tua bwaikina i na dodoga wata ta'wala i na taina bwaikina, yagina butu'aidi i na toke i na dududi tomia fwayafwaya matatabudi i na kololo-'afo'afo yadi nuanua i na ve'ale'usa.
42021026	Nani matatabuna toketokedi abame i na yue bega tomotoga i na 'asetai nani sakoina sai'afoga i na souyeni fwayefwayeye, begaidi yadi kololo 'waidiega i na mwea.
42021027	Tutuyanina 'waineye yau a vetomotogaotoga a na souyeku a na mimai waowa 'wainega ma yaku toketokena wata ma magetaku mataududulina.
42021028	Tutuyanina 'wa na 'isedi naninidi i na sousouyedi, 'wa na tovoi 'wa na 'isalaka 'ami 'ita'ita'i 'akonadi i le'wale'wa.”
42021029	Iesu i awatalatutula tomotoga 'waidie modawa yana sauluva 'wainega. I vo, 'Wa na nuanidi modawa wata welavi 'ifwaidi yadi sauluva.
42021030	Tutuyanina i na ididi ta 'asetai 'aisaya i veyafa.
42021031	Wata bani'odi, tutuyanina tugusanidi a voneyediga 'wa na 'isedi i na sousouyedi, 'wa na 'asetai sai'afoga Yaubada yana veimea i na souyeni tomotoga 'waidie.
42021032	A vona mogitana 'waimie, tutuya de'e 'ana tomotoga bola i na miamiani naninidi matatabuna i na souyedi.
42021033	Fwayafwaya wata abama 'awaie i na 'a'ava, we'e yaku vona kebu tamu sai'afo i na 'a'ava i na 'eno-vagata. S25-26 Ais 13:6-13 Ioe 2:1-2 Ve 6:12-14 S27 Mad 16:27
42021034	Taunimi 'wa na 'i'isave'avinimi i na nunago nani 'ifwaidi nuami i na 'ewadi 'wa na nuatavutavuna, bani'odi lusakali, ufa toketokedi, wata nani 'ifwaidi 'adi venuafouviga. 'Ai'edi bani'odi 'wa na nuatavutavunaga, yaku vila-vaitugana 'waineye a na veyawailovogimi.
42021035	Bani'odi 'aisaya nigola i sisimatayo'odi yawaidi i vevelovogidi, wata 'omi tomia fwayafwaya matatabumi bani'odi a na munegimi.
42021036	'Wa na 'isa'isa wata 'wa na vevelu'ui nika 'wa na vetoketoke bega kebu 'wa na be'u naninidi vitadi 'waidie we'e mogitana 'wa na tovoi fa'alina, mulieta 'ami fata 'wa na luku yau a vetomotogaotoga matakuye.”
42021037	'Aiatanidi 'waidie Iesu i veve vanuga 'eba velu'ui nageneye we'e lavilavi i nunago 'Oya Olive bei lovana matatabuna i miamia.
42021038	'Awa'awaiogose tomotoga fuedi i nunagoi vanuga 'eba velu'ui 'waineye nuanuadi Iesu yana vona i na noganogaya. S34-36 Lom 13:10-14
42022001	Me Diu yadi Sakali Uvi'agalatagona 'ana 'aiata i velilivana. Sakalinina 'waineye me Diu beledi kebu 'ana 'ivebwaika i 'ani'ani, 'adi 'eba tolinuata'i basenadiotoga Yaubada tubudiavo i 'ita'ita'iedi 'awalawa Itifita 'wainega.
42022002	Diu yadi tovelomu 'adi to'edakumetavo wata ve'etoboda 'adi tovevo i nuanua bani'odi i na munega Iesu i na lugivai i na wafa. Fai tomotoga fuedi nuanuadi Iesu begaidi i kololoyedi.
42022003	Tutuyanina 'waineye Seitani i luku Iudasa Isakaliota yana nuanua 'waineye, taunina tamu Iesu yana tovetutuyamavo 'adi 'aila'a 12 'wainega.
42022004	Iudasanina i nago tovelomu 'adi to'edakumetavo wata vanuga 'eba velu'ui 'ana to'isave'avinavo 'waidie taiadi i veifufu bani'odi i na munega Iesu i na 'etogiluveni.
42022005	Yana vona i nogai i sosoana bwaikina nuanuadi tutula i na veleni.
42022006	Iudasa i nogayedi bega i nago 'eda'eda 'atumaidi i lauala bega 'ana fata givagivayega Iesu i na 'aniveleneni 'waidie nika tomotoga kebu i na 'asetai. S1 Sou 12:21-27 S3 Ion 13:2
42022007	Sakalinina 'ana 'aiata i veluagai i lubwaineni 'aisaya sifi natudi i na nikedi i na velomuyedi Uvi'agalatagona faifaina.
42022008	'Aiatanina 'waineye Iesu i vonedi Fita wata Ioni i vo, 'Wa na nagoi 'ada'ada 'wa na 'idewadewa Uvi'agalatagona faifaina.”
42022009	Fita ma iana Ioni i vo, Ava'aibe bei nuanuamu 'a na 'idewadewa?”
42022010	-
42022011	Iesu i veifufu 'waidie i vo, Side bani'odi. 'Wa na nagoi Ielusalema, tamu tomogo ma yana 'eba koi ufa i veadagi 'wa na veluagai. Vanuganina 'waineye i na nunagoga 'wa na yogo'waili i na luku we'e tonivanuga 'wa na velutolieni, 'wa na vo, Yama Tove i vo, Ava'aibe bei tutudaba bei yaku tovetutuyamavo taiadi 'a na 'ani Uvi'agalatagona faifaina?”
42022012	Bei tonivanuga i na vemi tamu tutudaba bwaikina tabwaneye 'akonadi i 'idewadewai faifaida. Bei 'ada'ada 'wa na 'idewadewa.”
42022013	Fita wata Ioni Iesu i nogayeni i tauya i nagoi naninidi Iesu i voneyediga matatabuna i veluagadi nika bei sakali i 'idewadewa.
42022014	'Ani 'ana tutuya i le'wa Iesu ma yana tomata'aulelevo i nagoi i miabui i na 'ani.
42022015	Iesu i vonedi i vo, Nuanuaku bwaikina nagami ma fuedeye ta na 'ani Uvi'agalatagona de'e faifaina mulieta veviga bwaikina a na veluagai.
42022016	Siwe a na vonemi kebu tamu tutuya wata Uvi'agalatagona a na 'ani, bola Yaubada yana 'Eba Veimea 'waineye Uvi'agalatagona 'ana mogitana i na souyeni, bei sakalinina bwaikina 'waineye a na 'ani.”
42022017	Mulieta Iesu oine ma vedina i 'ewai, Yaubada 'waineye i vekaiwa wata i vo, Oine de'e 'wa na 'ewai, 'aitamogana 'aitamogana 'wa na yemu.
42022018	A vona mogitana 'waimie, oine kebu wata a na yemuga i na nagoga Yaubada yana veimea i na souyeni tomotoga 'waimie, bei a na yemu.”
42022019	Wata Iesu 'ani'ani i 'ewai, i vekaiwa Yaubada 'waineye, mulieta i 'ivivia i 'a'avana yana tovetutuyamavo i veledi. I vonedi i vo, 'Ani'ani de'e 'asa'aiana tomogoku [a tauyeni faifaimi. Tutuya fuedi side bani'odi 'wa na 'ani'aniedi, 'aku nuave'avina faifaina.
42022020	'Ani i 'a'ava, wata bani'odi oine ma vedina i 'ewai i veledi i vonedi i vo, Oine de'e ma vedina 'asa'aiana dayagiku i na ilolo faifaimi bega yaku wafanina 'wainega Yaubada yana Veakutagona 'Ivauna basenadi faifaina i vona'awaufaufa i na velamu 'waimie.]
42022021	Siwe a na vonemi, kumanina i na 'etogiluveku a na wafa taunina ma fueda ta 'ani'ani.
42022022	Yau a vetomotogaotoga a na wafaga fai Yaubada nuanuana, siwe 'aku to'etogiluva nuakalikalina bola veviga bwaikaotogina i na veluagai Yaubada 'wainega.”
42022023	Tovetutuyamavo Iesu yana vona i nogai 'aise'avadi i velutolitoli i vo, Aitoi kumanaga i na 'etogiluva?” S20 Iel 31:31-34 S21 Same 41:9 Ion 13:21-22 S22 Fol 2:23
42022024	Sakalinina 'waineye tovetutuyamavo i ve'ikwayekwayega, 'waidiega aitoi mogitana bwaikaotogina.
42022025	Iesu i vonedi i vo, 'Akonadi 'wa 'asetai 'awalawa 'aitamogana 'aitamogana yadi kini yadi veimea toketokedi ve'isakololoyega tomotoga i veveimeyedi, wata nuanuadi tomotoga i na subiadi i na vo, 'Omi yama to'edakumeta 'atumaimi.”
42022026	Siwe a na vonemi. 'Omi kebu bani'odi 'wa na munega. 'Ai'edi aitoi nuanuana i na vetomogobwaika, nagami i na vetofolova bani'odi tamu kwamana. We'e 'ai'edi aitoi nuanuana i na veto'edakumeta 'waimie, nagami i na vetofolova-maimaiga 'waimie.
42022027	Mali tomotoga 'waidie yadi to'edakumetavo i mimiabuimo i lulukamata yadi tofolovavo 'waidie 'ani'ani i na veleveledi i na 'ani'ani. We'e yau kebu bani'odi a da vevesauluvediga 'waimie. Yau a vevetofolova 'waimie.
42022028	'Omi yau taiadi vita ta veveluagadi siwe kebu 'wa da baileku.
42022029	-
42022030	Tamaku i venua'ivineku bega tomotoga a na veveimeyedi, wata bani'odi veimea a na velemi bega bola yaku 'Eba Veimea 'waineye taiadi ta na 'ani'ani. Wata bei 'wa na miabui 'eba miabui 'ai'aiwabudi 'waidie bega waumanidi 12 tubuda bwaikina Isileli 'wainega i souyediga matamie i na vonayavuga 'wa na veimeyedi.” S25-27 Mad 20:25-28 S26,1 Fit 5:1-5 S27 Ion 13:12-15 S28-30,2 Tim 2:12 S30 Mad 19:28
42022031	Wata Iesu i vo, Saimoni, Saimoni a na vonemu. Seitani nuanuana i na silubumi 'wa na be'u, bani'odi tomotoga witi i sisiveavui. Seitani yana nuanuananina Yaubada i tauyeni i na 'idewai.
42022032	We'e 'omu Saimoni faifaimu a velu'ui bega yamu vetumagana kebu i na mwea. 'Awaie 'u na baileku siwe tutuyanina 'u na vilamu 'waikuye emwavo yadi vetumagana 'u na kiavetoketokedi.”
42022033	Fita i vo, 'Auvea, 'ai'edi i na 'ive'avinimu i na nawemu vanuga 'eba yogona 'waineye wata bei i na luvewafamuga, yau wata taiadi.”
42022034	Iesu i vo, Fita, a na vonemu. 'Ako lovane bola kamukamu kebu i na kwagega nagami tutuya 'aitonu 'u na bavusebeku.” S31 Iob 1:6-12, 2:1-6 S32 Ion 17:9,11,15, 21:15-17
42022035	Wata Iesu i vonedi i vo, Basenadi a vetunemi 'wa nagoi 'wa lau'age nani 'ifwaidi a talabodedi, bani'odi mani, venuana, wata 'ageyafayafa. Naninidi tomotoga i nuakalikaliemi i velemi 'alo kebu?” I vo, kebu tamu nani faifaina a da ve'ale'usa.”
42022036	-
42022037	Wata Iesu i vo, 'Asiau tulina, fai ava'ai basenadiotoga i kilumi Yaubada yana Buki 'waineye faifaiku i lubwaineni 'ana mogitana i na souyeni. Vonanina i vo, Taunina tosakona ma fuedie i awavetubamidi.” Fai vonanina 'ana mogitana i sousouyeni, bega egavo ma yadi mani i na 'ewadi, egavo ma yadi venuana i na 'ewadi, wata egavo kebu yadi kefataga 'adi talauma i na vekimwaneyedi bega mani i na 'ewadi kefata i na kimwane.”
42022038	Tovetutuyamavo yana vona 'ana nuanua kebu i da 'asetaiga begaidi i voneni i vo, 'Auvea, kefata 'ailuga side.” Iesu i vo, we'e 'wa baileni, 'asa'aiadi.” S35 Luk 9:3 S37 Ais 53:12 Luk 23:32-33
42022039	Iesu i veifufu'a'ava, mulieta ma yana tovetutuyamavo i tovoi i nagoi 'Oya Olive yana sauluva tutuya fuedi bani'odi.
42022040	Tutuyanina i le'wai Iesu i vonedi i vo, 'wa na vevelu'ui bega vetalaimimila 'waineye kebu 'wa na be'u.”
42022041	I 'iawedi sai'afo i vaganago bani'odi 'atagi 'ana vemanawe 'waineye 'agena i vetufano'uyedi i velu'ui.
42022042	I vo, Tamaku, 'Ai'edi yamu nuanua i na lubwaineniga vita de'e wata wafa 'u da 'ewadi 'waikuyega. Siwe 'asa'aiana de'e kebu yau yaku nuanuaga, 'omu yamu nuanua bega a na vematayakeyakenimo.”
42022043	-
42022044	Tutuyanina i vevelu'ui nuafouna i veviga bwaikaotogina begaidi i ibala, 'ana ibala yana ilolo fwayefwayeye bani'odi dayaga. Faifainanina tamu anelose abamega i souyeni i kiavetoketokei.
42022045	Yana velu'ui i 'a'ava Iesu i tovoi i vilai i nago yana tovetutuyamavo 'waidie i 'isedi 'akonadi i 'eno-mataiva fai i nuavita bwaikina.
42022046	I luvagonidi i vonedi i vo, Awale 'wa 'eno'enovi? 'Wa tovoi 'wa na vevelu'ui bega vetalaimimila 'waineye kebu 'wa na be'uga.”
42022047	Bola Iesu i veveifufu yana tovetutuyamavo 'waidie, nika 'aila'a i le'wai Iudasa taiadi, taunina tamu Iesu yana tovetutuyama. 'Aila'anidi i 'edakumesedi i maia i le'wai i nago nuanuana Iesu i na 'avalamaigi.
42022048	We'e Iesu i vo, Iudasa awale? Yau a vetomotogaotoga 'u 'e'etogiluveku 'avalamaiga 'wainega.”
42022049	Tutuyanina tovetutuyamavo i 'isedi 'aila'a nuanuadi Iesu i na 'ive'avini begaidi i vo, 'Auvea, bani'odi, yama kefata 'waidiega 'a na nikedi?”
42022050	Tamu iadi yana kefata i yo'ei tovelomu bwaikina yana tofolova igodi i da nikei, taniga'avana 'ana 'atagiega i tutuomuya.
42022051	Siwe Iesu i talabodedi i vo, we'e 'wa baileni, kebu bani'odi 'wa na munega.” Mulieta tomogonina tanigana i 'abitonovi i ve'atumai.
42022052	Tomotoganidi i maia Iesu 'ana 'ive'avina faifaina side 'aila'anidi. Tovelomu 'adi to'edakumetavo, vanuga 'eba velu'ui 'ana to'isave'avinavo, wata me Diu yadi to'edakumetavo 'au'auveadi. Iesu i vonedi i vo, Yau 'wa da vo to'ainike bega 'wa maia ma yami kefata wata fulumai 'aku 'ive'avina faifaina.
42022053	'Aiata 'aitamogana 'aitamogana ma fuedeye ta miamiani vanuga 'eba velu'ui nageneye siwe kebu 'wa da 'ive'aviniku.” 'Asiau Seitani i veveimea, dudubala i vetoketoke, 'omi yami tutuya.” S53 Luk 19:47-48
42022054	'Aila'anidi Iesu i 'ive'avini i naweni i lukuveni tovelomu bwaikina yana vanuge, we'e Fita i yogo'waila siwe 'ani'ieogose kebu lilivadie.
42022055	Vanuganina 'waineye tanotanoge 'ai i levai Fita i mai bei tomotoga 'ifwaidi taiadi i vevevala.
42022056	Tamu tofolova vevinena Fita i 'iseni i vevevala nika 'ai i mageseni i 'isadewai i vona i vo, Side tomogonina tamu Iesu iana.”
42022057	Siwe Fita i ve'ewa i vo, 'Ana 'isa, aigodi we'e kebu a da 'asetaiga.”
42022058	Mulieta tamu tomogo i 'iseni i vo, 'Omu wata tamu Iesu iana.” Siwe Fita i vo, 'U vekali, yau kebu, tuliku.”
42022059	'Awasasa 'aitamogana i 'a'ava, mulieta tamu tomogo i 'alavulewai i vo, Vona mogitana, tamu Iesu iana. 'Adi 'ailuga i maia 'awalawa Galili 'wainega.”
42022060	Nika Fita i tutuli i vo, Aigodi we'e, yamu vonanina 'ana nuanua kebu tamu sai'afo a da 'asetaiga.” Bola Fita i veve'ewa nika kamukamu i kwage.
42022061	Iesu i sivilai i 'isanago Fita 'waineye nika Fita i nuani 'Auvea yana vona i voneni i vo, 'Ako lovane bola kamukamu kebu i na kwagega nagami tutuya 'aitonu 'u na bavusebeku.”
42022062	Fita vonanina i nuani i souyeni i nago 'atamane i taibwaubwau. S61 Luk 22:34
42022063	Tomotoganidi Iesu i 'i'isave'aviniga i sisidibidibieni wata i fiafiagi.
42022064	Matana kalekoyega i umadina i nikei i voneni i vo, 'Omu igodi tolu'ivona mogitana, yama fio, 'u da nuaniga aitoi i nikemu?”
42022065	Wata nani fuedi 'waidiega i awavesakoyeni wata i yagaia.
42022066	I 'atai 'awa'awaiogose me Diu yadi kaniselovo i va'auta bega Iesu i mieni matadie. Kaniselonidi nagedie 'ifwaidi Diu yadi to'edakumetavo 'au'auveadi, tovelomu 'adi to'edakumetavo wata ve'etoboda 'adi tovevo.
42022067	Tomotoganidi Iesu i velutolieni i vo, Nuanuama 'a na 'asetai, mogitana 'omu Keliso Yaubada 'ana Venua'ivina 'alo kebu?” Iesu yadi velutoli i tutuli i vo, 'Ai'edi a na vonemi, siwe bonaku kebu 'wa na vetumaganeni.
42022068	Wata 'ai'edi tamu ava'ai a na velutoliemi, kebu 'wa na tutuliga.
42022069	'Asiau de'e 'wainega i na nagoga yau a vetomotogaotoga ma yaku veimea a na miabui Yaubada Bwaikaotogina 'ana 'atagiega.”
42022070	Matatabudi i vo, Vetuma, 'omu Yaubada Natuna?” Iesu i vo, 'Wa vonaga, 'asa'aiana bani'odi.”
42022071	Tomotoganidi Iesu bonana i nogai i vo, 'Akonadi taunida yana vona-awadamana Yaubada 'waineye ta nogai. Kebu wata aitoi i na lulu'ivona 'waideye yana sauluva sakoina faifaina.” S67 Ion 10:24-26 S69 Fol 7:56
42023001	Me Diu yadi Kaniselovo i veifufu'a'ava, matatabudi i tovoi Iesu i vagavaia i naweni me Loma yadi toveimea 'waineye, 'ana wagava Failato.
42023002	Bei i lu'ivona-vekavekali Iesu faifaina i vo, Tomogo de'e 'a 'iseni tomotoga i lukakadedi nuanuana ma enavo 'omi me Loma taiadi 'wa na vetalaga, wata i talabodebodedi i vo, Kebu 'wa na takesi me Loma gabemani 'waidie,” wata i vo, Yau Keliso, yami Kini.”
42023003	Failato yadi vonanina i nogai bega Iesu i velutolieni i vo, 'Omu me Diu yadi Kini?” Iesu i vo, 'U vonaga, 'asa'aiana bani'odi.”
42023004	Mulieta Failato i vona tovelomu 'adi to'edakumetavo wata 'aila'a 'waidie i vo, Tomogo de'e kebu tamu yana sakona a da veluagai bega a na veimea i na wafa.”
42023005	Nika i kwayega-'afo'afo i vo, Tomotoga i lulukakadedi vetalaga faifaina. Yana ve i velamu Galili 'waineye, bega i nago 'awalawa matatabuna 'waidie Iudia nageneye, wata 'asiau de'e i mai Ielusalema.” S2 Luk 20:20-26
42023006	Tutuyanina Failato i nogai Iesu yana folova i velamu Galili 'waineye begaidi i velutoliedi i vo, Tomogo de'e Galiliega i maiga?”
42023007	Tutuyanina 'waineye Galili 'ana toveimea i miamia Ielusalema 'ana wagava Kini Elodi begaidi i vonedi Iesu i na naweni 'waineye.
42023008	Tutuyanina Iesu i le'weni Elodi 'waineye i sosoana bwaikina fai vala'avana i noganogaimo we'e kebu tamu tutuya i da 'iseniga. Wata i nuanua i vo, Tamu tutuya Iesu 'eba nuavogana wata 'eba nua'ewa i na 'idewai matakuye a na 'iseni.”
42023009	Begaidi Elodi velutoli fuedi Iesu i veleni, siwe velutolinidi kebu tamu Iesu i da tutulidiga.
42023010	Wata tovelomu 'adi to'edakumetavo ve'etoboda 'adi tovevo taiadi i tovotovoiga Elodi mataneye bonadi bwaikinega i lu'ivona-vekavekali Iesu faifaina.
42023011	Elodi ma yana tolugaviavo Iesu i sidibidibieni wata i yagaia, mulieta toveimea 'adi vaigavuyega i 'ivivigavuya wata i vevilai i nago Failato 'waineye.
42023012	Basenadi Elodi wata Failato ma yadi nuasako ma iana i ve'idi'idi, siwe tutuyanina de'e 'waineye i veiana. S8 Luk 9:9
42023013	-
42023014	Failato i vona tovelomu 'adi to'edakumetavo, tomotoga 'adi to'edakumetavo, wata 'aila'a i maia 'waineye, i vonedi i vo, Tomogo de'e 'wa mieni 'waikuye 'wa vonaga 'wa vo, Tomotoga i vevekaliedi.” Igodi yana sakonanidi 'wa lu'ivoneyediga 'waikuye faifaidi a velutolieni matamie siwe kebu tamu yana sakona a da veluagai.
42023015	Wata bani'odi kebu tamu yana sakona Elodi i da veluagai begaidi i vevilai i mai 'waikuye. Fai kebu tamu yana sakona bwaikina, begaidi kebu i da lubwaineni i na wafa.
42023016	'Asa'aiana a na veimea i na fiagiamo i na 'a'ava a na 'etoyavuya.” [
42023017	Malamala 'aitamogana 'aitamogana me Diu i sakasakali Uvi'agalatagona faifaina. Tutuyanina 'waidie me Diu fuedi tamu iadi yogoyogonina i vevenua'ivineni bega gabemani i 'e'etoyavuya vanuga 'eba yogona 'wainega.]
42023018	Faifainanina 'aila'a bonadi bwaikinega i vegolegole i vo, Iesu 'wa na luvewafai, we'e Balaba 'wa na 'etoyavuya.”
42023019	Balabanina basenadi ma enavo Loma gabemani taiadi i vetalaga Balaba tamu tomogo i luvewafai.
42023020	Failato nuanuana Iesu i na 'etoyavuya begaidi i kwayega 'waidie.
42023021	Siwe tomotoga i kwayega-'afo'afo i vo, 'U tutufwaseni, 'U tutufwaseni 'ai lagalagana 'waineye.”
42023022	Wata Failato yana vona 'ana vetonu tomotoga i vonedi i vo, Ava'ai yana sakonaga? I na wafaga kebu i da lubwaineni fai kebu tamu yana sakona a da veluagai. A na veimea i na nikeimo mulieta a na 'etoyavuya.”
42023023	Nika i toke i vegolegole bonadi ta'ebeiotoga i vo, 'U tutufwaseni. 'U tutufwaseni 'ai lagalagana 'waineye.” Nika yadi vona i tokega, Failato i ve'wada.
42023024	Bega ava'ai tomotoga yadi nuanua, Failato Iesu i tauyeni i na wafa.
42023025	We'e tomogonina tomotoga nuanuadi i na 'etoyavuyaga vanuga 'eba yogona 'wainega, Failato i 'etoyavuya. Kumanina basenadi vetalaga 'waineye tamu tomogo i luvewafai, ma'itufa Iesu i 'aniveleneni 'waidie bega ava'ai nuanuadi, i na 'idewai 'waineye.
42023026	Bega tomotoga Iesu i 'ewai i na naweni i na tutufwaseni. I nunagoi 'edeye tamu tomogo Sailini 'ana wagava Saimoni i veluagai, kwedayega i tauya i mimai Ielusalema. Tolugaviavo tomogonina i lukakadeni Iesu 'ana 'ai lagalagana i vevai, Iesu mulineye i nago.
42023027	Wata tomotoga fuedi i yogo'waili, tomotoganidi 'waidiega 'ifwaidi vevine i vevemogai Iesu faifaina.
42023028	Iesu i sivilai i 'isedi i vonedi i vo, Me Ielusalema vevine, kebu 'wa na vevemogai faifaiku. I lubwainemi taunimi faifaimi 'wa na vevemogai wata natumiavo faifaidi.
42023029	'Awaie tomotoga i na vo, Egavo kakalidi, kumanidiavo kebu i da venatuna wata i da vesusuga, 'eba sosoana 'waidie fai vita sai'afo bwaikina i na veluagai, we'e egavo ma natudiavo vita bwaikaotogina i na veluagai.”
42023030	Wata tutuyanina 'waineye tomotoga i na vona 'oya 'waidie i na vo, 'Wa 'anibai-matayo'omi 'wa tavunima nika kebu a na veveviga.”
42023031	Yau 'wa na nike-maimaigiku, we'e 'omi mogitana bola i na nikemi vita bwaikina 'wa na veluagai.”
42023032	Wata tolugaviavo tosakona 'adi 'ailuga Iesu taiadi i nawedi bega i na yatodi wafa 'waineye.
42023033	Tutuyanina i le'wai tamu 'awalawa 'ana wagava 'Unu'unu Lulu'ava 'waineye, bei Iesu i tutufwaseni 'ai lagalagana 'waineye. Wata tosakona 'adi 'ailuga i tutufwasedi 'ai lagalagana 'waidie, tamu Iesu 'ana 'atagiega, tamu 'ana wamayega.
42023034	Mulieta Iesu i velu'ui i vo, Tamaku, tomotoganidi de'e yadi sakona 'u na nuatavunidi, ava'ai i 'i'idewai 'waikuye kebu i da 'asetaiga fai i bavu.” Tolugaviavo nuanuadi Iesu 'ana kaleko i na veusedi begaidi tamu 'wava i 'waveni bani'odi kate. 'Ai'edi aitoi i na kumetaga, ava'ai kalekoga nuanuana i na 'ewai.
42023035	Tomotoga fuedi i tovoi Iesu i 'ise'iseni wata me Diu yadi to'edakumetavo i sidibidibieni i vo, Tomotoga 'ifwaidi i 'ita'ita'iedi, 'ai'edi mogitana Keliso, Yaubada 'ana Venua'ivina, i lubwaineni taunina i na 'ita'ita'ieni.”
42023036	Wata bani'odi tolugaviavo i sidibidibieni oine yuyuna i mieni Iesu mataneye i 'iyoyoeni.
42023037	Wata i vo, 'Ai'edi 'omu me Diu yadi Kini, taunimu 'u na 'ita'ita'iemu, 'u na obuma 'ai lagalagana 'wainega.”
42023038	De'e vonanina i kilumi 'ai lagalagana tabwaneye i vo, TOMOGO DE'E ME DIU YADI KINI.” S30 Ose 10:8 Ve 6:16 S34 Same 22:18 Mad 5:44 S35 Same 22:7-8 S36 Same 69:21
42023039	Tamu tosakona 'ai lagalagana 'waineye Iesu i yagaia i vo, 'Omu 'wa da vo kebu Keliso. Taunimu 'u na 'ita'ita'iemu, wata 'ima 'u na 'ita'ita'iema.”
42023040	We'e iana tamu tosakona i talaboda i vo, Awale? Sai'afoga 'ada 'aitonu ta na wafa. I lubwaineni Yaubada 'u da ve'ililibuyeni.
42023041	'Ada 'ailuga i lubwaineda ta na wafa yada sakona 'adi tutula, we'e Iesu kebu tamu yana sakonaga.”
42023042	Wata i vona Iesu 'waineye i vo, Iesu, tutuyanina 'u na ve-Kini ma yamu veimea 'u na mai, 'u da nuaniku.”
42023043	Nika Iesu i voneni i vo, A vona mogitana 'waimuye, 'asiau 'ada 'ailuga ta na luku Faladaisi, 'eba mia 'atumaina wata sosoana-vagata 'waineye.”
42023044	'Aiata 'ana utukamwana 'waineye inala yana mageta i 'ailove fwayafwaya matatabuna i dudubali, mulieta lavilavie bani'odi 3 kiloki i magetai.
42023045	Vanuga 'eba velu'ui nageneye tamu kaleko bwaikina bega Yaubada yana tutudaba tabutabuotogina i sisibodeni. Tutuyanina 'waineye kalekonina i 'anilabu'alugedi nika bani'odi i sibaleni 'eba luku Yaubada 'waineye.
42023046	Iesu bonana bwaikinega i vegole i vo, Tamaku, 'Anu'anunuku a tauyeni 'waimuye.” I vona'a'ava nika yawaina i 'awatagoni.
42023047	Tolugaviavo 'adi to'edakumeta i 'iseni Iesu yana wafa begaidi Yaubada i subiai i vo, Vona mogitana, tomogo 'atumaina.”
42023048	Tomotoganidi i maiaga Iesu 'ana tutufwatagi 'waineye, i 'iseni yana wafa i viladi i nagoi yadi vanuge ma yadi nuavita bwaikina.
42023049	We'e tomotoganidi Iesu enavo, 'ifwaidi vevine taiadi basenadi Iesu i yogo'waili i maiaga Galili 'wainega, 'ani'ieyega i tovotovoi i 'i'isanago. S44 Luk 18:31 Emo 8:9 S45 Ibu 9:2-3,6-8 S46 Same 31:5
42023050	-
42023051	Ielusalema 'waineye tamu tomogo i miamia 'ana wagava Iosefa, 'ana tuvada Alimadia, 'awalawa Iudia nageneye. Taunina tomogo 'atumaina yana sauluva tonovidi wata i lulukamata Yaubada yana veimea yana mai fwayefwayeye faifaina. Iosefanina tamu me Diu yadi Kaniselo siwe tutuyanina kaniselonidi i veimea Iesu i na wafa, yadi nuanua kebu i da awave'atumaieni.
42023052	Tutuyanina Iosefa i 'asetai Iesu i wafa i nago Failato 'waineye i velu'ui i vo, Nuanuaku Iesu tomogona a na ta'ia a na ve'ufai.”
42023053	Failato i tauyeni bega i nago Iesu tomogona i ta'ia i fania kaleko 'avu'avunega. Mulieta i nago i silukuveni taumata 'ivauna 'waineye. Taumatanina basenadi i alai matumatu 'waineye, kebu tamu aitoi bei i da ve'ufai.
42023054	Iesu i ve'ufaiga Falaidei lavilavie, me Diu yadi 'Aiata Veawai sai'afoga i na velamu.
42023055	Vevinenidi Iesu i yogo'waili i maiaga Galiliega Iosefa taiadi i nagoi taumaseye, i 'iseni Iesu 'ana ve'ufa.
42023056	Vevinenidi i viladi i nagoi yadi vanuge bunama magaidi 'atumaidi i 'idewadewadi Iesu tomogona 'ana ve'ufa-'atumai faifaina. Tutuyanina i 'idewadewa'a'ava, nika inala i simwanuya yadi 'Aiata Veawai i velamu, bega i veawai me Diu yadi veimea bani'odi.
42024001	Me Diu yadi 'Aiata Veawai i 'a'avana, Tafalolo 'awa'awaiogose, vevinenidi bunamanidi i 'idewadewadiga i 'ewadi i nagoi taumaseye.
42024002	Tutuyanina i le'wai i 'iseni kileu bega taumata i sibodaiga, 'akonadi i ketoi.
42024003	Matatabudi i luku taumata nageneye 'Auvea Iesu tomogona i 'isa'avai.
42024004	I tovotovoi i vevenua'ivina nika tomotoga 'adi 'ailuga ma 'adi talauma mataududulidi i souyedi 'waidie.
42024005	Vevinenidi i kololo-'afo'afo bega i 'odu tomotoganidi 'adi 'ailuga matadie. Tomotoganidi vevine i vonedi i vo, Ava'ai faifaina 'wa maia taumaseye 'wa lalauala tamu tomogo i yawasaga faifaina?
42024006	-
42024007	Iesu de'e bei kebu i da miamiaga, 'akonadi i tovoi. 'Wa na nuani yana vona basenadi Galili 'waineye i vonemi i vo, Yau a vetomotogaotoga i na 'aniveleneku tosakona 'waidie, bega i na tutufwaseku 'ai lagalagana 'waineye mulieta 'aiata 'ana vetonu 'waineye Yaubada i na sivetovoi-vaituganiku wafayega.”
42024008	-
42024009	Nika vonanina basenadi Iesu i voneyeniga vevine i nuani i viladi i nagoi Ielusalema naninidi matatabuna i lu'ivoneyedi tomata'aulele 11 'waidie, wata 'ifwaidi tovetutuyamavo 'waidie.
42024010	Vevinenidi i nagoi taumata 'waineye side 'adi wagava. Meli 'atamana Magidala 'wainega, Ioana, Meli Iemesa inana, wata 'ifwaidi vevine.
42024011	Naninidi i 'isediga i lu'ivona Iesu yana tomata'aulele 'waidie, siwe kebu i da ve'awamogitana fai yadi nuanua i vo, Vonanina 'ana nogaya 'waideye 'wava'wavadi yadi vona.”
42024012	We'e Fita i tovoi i lilide i nago taumaseye i lukemula Iesu 'ana baniuma'ava i 'iseni, kebu tamu wata ava'ai i da 'iseniga. Bega i vilai i nago vanuge, nuana i 'ivi'ivina nika yana nuanua i ve'ale'usa. S6-7 Luk 9:22, 18:31-33 S10 Luk 8:2-3
42024013	'Aiatanina 'waineye Iesu i tovoi wafayega, tovetutuyamavo 'adi 'ailuga Ielusalema 'wainega i tauya i nunagoi tamu 'atamana 'ana wagava Emeusa 'waineye, 'edanina 'ana nago bani'odi 'awasasa 'ailuga.
42024014	-
42024015	I nunagoi 'edeye ma iana i veveifufu-'eda'eda naninidi i souyediga faifaidi, nika Iesu tauniotogina mulidie i mai i veluagadi.
42024016	Tomotoganidi Iesu i 'iseni, siwe voke bani'odi i munega kebu i da 'isa'inanaiga.
42024017	Iesu i velutoliedi i vo, Ava'ai faifaina 'wa veveifufu-'eda'eda?” Nika i tovoi maigidi 'ana 'isa nuavita.
42024018	Tamu iana 'ana wagava Kaliofasa i voneni i vo, Tomia Ielusalema matatabudi i 'asetai ava'ai i souyediga 'aiatanidi 'waidie, voke 'omu 'aiseotogimu bavubavumu.”
42024019	Wata Iesu i vo, Ava'ai naniga?” Kaliofasa i vo, Iesu, tomogo Nasaledi faifaina. Tomogonina tamu Yaubada yana tolu'ivona, yana vona toketokena, 'eba nuavogana wata 'eba nua'ewa i 'idewadewadi, begaidi Yaubada wata tomotoga i awave'atumaieni.
42024020	Tovelomu 'adi to'edakumetavo wata 'ida yada to'edakumetavo i 'aniveleneni Loma gabemani 'waidie i veimeyeni i na wafa mulieta i tutufwaseni 'ai lagalagana 'waineye.
42024021	'Ima 'a nuani kumanina Yaubada 'ana Venua'ivina i maiga me Isileli i na 'ita'ita'ieda. Yana wafa 'wainega i maiga 'asiau 'aiata 'ana vetonu ta veluagai.
42024022	-
42024023	We'e 'asiau 'awa'awaiogose 'ifwaidi vevine 'ama 'aila'a 'wainega i nagoi taumaseye Iesu tomogona i 'isa'avai. Tutuyanina i viladi i maia i lu'ivona 'waimeye i vo, Mogitana anelose i souyedi 'waimeye i vonema Iesu 'akonadi i tovoi-vaitugana.” Yawaima i lovoga wata nuama i voganidi yadi vona faifaina.
42024024	Begaidi 'ifwaidi emavo i nagoi taumaseye ava'ai vevinenidi i voneyeniga i veluagai, Iesu tomogona i 'isa'avai.”
42024025	Iesu tomotoganidi 'adi 'ailuga i vonedi i vo, 'Omi bavubavumi. Basenadiotoga Yaubada yana tolu'ivonavo nani fuedi i kiluma-vagasedi Keliso faifaina siwe kebu 'wa da vetumagana.
42024026	I lubwaineni Yaubada 'ana Venua'ivina veviganidi i veluagadi, mulieta i na luku abame, yana 'eba mia 'ai'aiwabuna 'waineye.”
42024027	Mulieta Iesu taunina faifaina i kiavemageta Yaubada yana Buki 'wainega. Vonanidi i veifufuyediga i velamu Mosese 'ana kilukiluma 'wainega wata tolu'ivona 'adi kilukiluma 'waidiega.
42024028	-
42024029	'Akonadi i maia Emeusa lilivaneye 'adi 'ailuga i 'asetai Iesu i na vaganago tamu 'atamana 'waineye begaidi i talabodeni i vo, Side bei ta na 'eno, 'akonadi i lovalovani.” Bega ma fuedie i luku bei taiadi i na 'eno.
42024030	Mulieta i miabui i na 'ani Iesu 'ani'ani i 'ewai, i vekaiwa Yaubada 'waineye i 'ivivia i veledi.
42024031	Nika bei matadi i 'anialadi i 'isa'inanai, siwe 'waidiega i 'awafa'wani.
42024032	Iesu i nago, 'adi 'ailuga i veifufu i vo, Iaku vona mogitana, tutuyanina 'edeye i kikiavemageta Yaubada yana Buki 'wainega ma 'ana vebae 'waideye 'wa da vo nuafouda i da 'awadadedi.”
42024033	Ma iana i vonavona i 'a'avana nika i tovoi i viladi i nagoi Ielusalema, bei tovetutuyamavo 11 i veluagadi wata 'ifwaidi ediavo taiadi.
42024034	I le'wai i nogai i vonavona i vo, Vona mogitana, 'Auvea i tovoi-vaitugana, Saimoni i 'iseni.”
42024035	Mulieta 'adi 'ailuga i lu'ivona, nani matatabuna i veifufuyedi. Yana souyagi 'edeye, taiadi i veifufu-'eda'eda, wata 'ani 'waineye 'ani'ani i 'ivivia nika bei i 'isa'inanai. S19-20 Fol 13:27 S21 Luk 1:68, 2:25 Fol 1:6 S22-23 Luk 24:1-11 S27 Ais 53:12 Same 22:1,7-8,16-18, 69:21 S31 Luk 24:16
42024036	Kaliofasa ma iana bola i veveifufu ediavo 'waidie nika Iesu tauniotogina i souyeni 'awasasadie. I vonedi i vo, Kebu 'wa na kolologa, ma yami sosoana 'wa na miamiani.”
42024037	Siwe i kololo-'afo'afo i 'ise'iseni i vo 'ako yalua.
42024038	Wata Iesu i vonedi i vo, Awale nuafoumi i veviga, wata 'wa vevenuanaluga?
42024039	'Wa 'isamaiedi 'aku kini'ona nimakuye wata 'agekuye, wata 'wa na 'isa-dewaku mogitana yau. 'Wa na 'abitonoviku bega 'wa na 'asetaku yau kebu yaluaga, yalua kebu ma tomogona 'ana wagava kaukau.”
42024040	I vona'a'ava mulieta nimana wata 'agena i vedi.
42024041	Sosoana mogitana i sosoana siwe kebu i da vetumagana fai nuadi i vogavoganidi. Begaidi Iesu i velutoliedi i vo, 'Ani'ani 'aivia 'waimie?”
42024042	-
42024043	Bega igana kabukabunina i 'ewai i veleni matadie i 'ani.
42024044	Mulieta i vonedi i vo, 'Wa na nuani basenadi taiadi ta miamia a vonemi a vo, Nani matatabuna faifaiku i kilumidiga Yaubada yana Buki 'waineye i lubwainedi i na souyedi 'waikuye. Vonanidi i kilumidi Buki Same 'waineye, Mosese 'ana kilukiluma 'waidie, wata Yaubada yana tolu'ivonavo 'adi kilukiluma.”
42024045	Iesu yadi nuanua i kiavemagetadi bega nani fuedi Yaubada yana Buki nageneye i 'asetadi, nika bei nuadi i magetadi.
42024046	I vonedi i vo, Vonanidi tamu side bani'odi. Keliso, Yaubada 'ana Venua'ivina veviga bwaikina i na veluagai, i na wafa, mulieta 'aiata 'ana vetonu 'waineye Yaubada i na sivetovoia.
42024047	We'e Kelisonina valana i na souyeni Ielusalema 'wainega i na nago 'awalawa matatabuna 'waidie. Valanina side bani'odi. Egavo Keliso 'ana wagavayega i na nuaviladi sakona 'wainega Yaubada i na nuatavunidi.
42024048	Naninidi basenadiotoga i kilumidiga Yaubada yana Buki 'waineye, 'omi matamie i souyedi.
42024049	Yau 'ami To'aivaita a na vetunei 'waimie, To'aivaitanina faifaina basenadi Tamaku i vona'awaufaufa i na velemi. Siwe kebu 'wa na tauya-matayo'o de'e bei 'wa na lulukamata Ielusalema nagami toketokena i na mai Yaubada 'wainega i na agemi.” S45 Luk 24:27 S49 Ion 15:26, 16:7
42024050	-
42024051	Iesu yana veifufu i 'a'ava, yana tovetutuyamavo i 'edakumesedi Ielusalemega i nagoi Bedani. Bei nimana i silakai i vovonanuakalikali 'waidie nika Yaubada i vagavaia i naweni abame.
42024052	Iesu i tauya i nunago yana tovetutuyamavo i subiai, mulieta ma yadi sosoana bwaikina i viladi i nagoi Ielusalema.
42024053	Tutuya matatabuna bei i miamia vanuga 'eba velu'ui nageneye Yaubada 'waineye i vevekaiwa. S52 Ion 14:28 'Asa'aiana bani'odi, Yau Luke.
43001001	Basenadiotoga Yaubada fwayafwaya wata abama bola kebu i da 'idewadiga, nagamidiotoga yana Tokiavemageta i miamia. Tokiavemagetanina Yaubada yana nuanua matatabuna 'ana tolu'ivona. Taunina Yaubada 'ana labilabina wata taunina 'asa'aiana Yaubadanina.
43001002	Tutuya 'eba velamunina 'waineye Tokiavemageta Yaubada taiadi i miamia.
43001003	Yaubada yana nuanua 'wainega Tokiavemageta nani matatabuna i 'idewadi abame wata fwayefwayeye, kebu tamu nani taunina i da souye-maimaigeni.
43001004	Taunina miamia-vagaina yawaida lamuna wata 'wainega mia 'ivauna wata 'atumaina ta veluagai, bani'odi mageta 'waideye.
43001005	Tomotoga yadi sauluva sakoidi 'wa da vo bani'odi dudubala 'ana tomia, siwe Yaubada yana Tokiavemagetanina i magemagesedi, we'e tomotoganidi kebu 'adi fata i na vetoketoke magetanina i na luve'weuya.
43001006	-
43001007	Yaubada nuanuana tomotoga magetanina i na 'asetai, begaidi yana tomata'aulele i vetunei bega i na lu'ivona 'waidie. Tomogonina 'ana wagava Ioni Tobafitaiso, i mai i lulu'ivona magetanina faifaina, bega tomotoga i na vetumagana 'waineye.
43001008	Ioninina kebu taunina mageta, i vetolu'ivonamo mageta faifaina.
43001009	Yaubada yana Tokiavemagetanina 'asa'aiana taunina mageta mogitana, fwayefwayeye i obuma matatabuda nuada i kiavemagetadi.
43001010	Yaubada yana nuanua 'wainega Tokiavemageta fwayafwaya i 'idewai mulieta i obuma i vetomotogaotoga, siwe 'asa'aiana taunina Iesu Keliso. I miamia siwe tomia fwayafwaya kebu i da 'asetaiga taunina 'adi to'idewadewa.
43001011	I mai taunina yana 'awalaweye siwe yana 'aila'a i baila.
43001012	Siwe 'ifwaidi yana mai faifaina i sosoana i vetumagana taunina Keliso, Yaubada 'ana Venua'ivina begaidi Yaubada i tauyedi taunidi natunavo.
43001013	Tomotoganidi bani'odi i tubuve'ivau. Tubuve'ivaunina kebu tomogo ma yana vavine 'waidiega, wata kebu tamu tomogo yana nuanuayega, tubuganina Yaubada 'wainega yana 'aila'a faifaina. S1,1 Ion 1:1-2 Ve 19:13 S3 Kolos 1:16-17 Ibu 1:2 S4 Ion 5:26 S5,9 Ion 8:12 S10 Ion 17:25 S12 Gal 3:26 Kolos 2:6
43001014	Keliso i obuma i vetomotogaotoga taiadi 'a miamiana. 'Ifwaima 'a 'iseni taunina magemagetana, yana sauluva tonovaotogidi wata ma yana nuakalikali i vevesauluva 'atumaina 'waideye. Fai Yaubada Natuna tubu'eana begaidi Tamana yana toketokena i veleni bega taunina magemagetana.
43001015	Ioni Tobafitaiso i maiga bonana bwaikinega i lu'ivona 'aila'a 'waidie Keliso faifaina i vo, Sino taunina, kumanina faifaina a lulu'ivona 'waimie a vo, Avinodi yau a kumeta, taunina i mimai mulikuye, siwe taunina bwaikaotogina yau kebu bani'odiga fai yau bola kebu a da tubugaga nagamidiotoga taunina i miamia.”
43001016	Keliso tonuakalikali mogitana, tutuya fuedi i nunuakalikalieda wata i vevesauluva-'atumaieda.
43001017	Basenadiotoga Mosese ve'etoboda Yaubada 'wainega i veleda, we'e nuakalikali bwaikaotogidi wata sauluva tonovidi i mai Iesu Keliso 'wainega.
43001018	Kebu tamu aitoi Yaubada i da 'iseniga, 'aiseotogina Natuna Keliso fai 'ana labilabina Tamana i sivemageseni tomotoga 'waideye, Kelisonina siwe 'asa'aiana taunina Yaubada. S13 Ion 3:3-6,1 Fit 1:23 S14 Fil 2:7 Ibu 2:14 Luk 9:32,35 S16 Efe 3:19 S18 Ion 6:46 Mad 11:27
43001019	Me Diu to'edakumetavo i miamiani Ielusalema 'waineye nuanuadi i na 'asetai Ioni Tobafitaiso aitoi, begaidi tomotoga 'ifwaidi i vetunedi i nagoi 'waineye i velutolieni. Tomotoganidi tovelomu 'ifwaidi wata vanuga 'eba velu'ui 'ana to'isave'avinavo.
43001020	Ioni yadi velutoli kebu i da vedumwe'ai'aieni nani matatabuna i lu'ivoneyedi i vo, Yau kebu Keliso, Yaubada 'ana Venua'ivinaga.”
43001021	Bega i velutolieni i vo, We'e 'omu aitoi? 'Alo 'omu Ilaitia 'u vilamu Yaubada 'wainega?” Ioni i vo, Kebu.” Wata i velutoli i vo, 'Alo 'omu tolu'ivonanimu, kumanimu faifaimu basenadiotoga Yaubada i lu'ivona Mosese 'waineye, i vo, Bola i na mai?” Nika wata i vo, Yau kebu kumanikuga.”
43001022	Wata tovelutolinidi i vo, Vetuma 'omu aitoi? Nuanuama taunimu 'u na lu'ivonemu bega 'a na vilama 'a na nagoi 'ama tovetune 'waidie 'a na veifufu.”
43001023	Bega Ioni yadi velutoli i tutuli i veifufu 'waidie i vo, Yau tovegolegole sali'avu'avuyega kumaniku a vo, 'Auvea yana 'eda 'wa na vusia, wata 'wa na sivetonovidi yana 'eba nago.” Vonanina de'e Ioni taunina faifaina i lulu'ivoneyeniga, basenadiotoga Yaubada yana tolu'ivona 'ana wagava Aisea i kilumi.
43001024	-
43001025	Tovelutolinidi Falisi i vetunediga wata Ioni i velutolieni i vo, 'U vonaga 'omu kebu Keliso, kebu Ilaitia, wata kebu Yaubada yana tolu'ivona bwaikina, siwe awale tutuya fuedi tomotoga 'u bafitaisodi?”
43001026	I vonedi i vo, Yau ufa 'aisena 'wainega tomotoga a bafitaisodi, we'e tamu tomogo lilivamie siwe 'wa bavuyeni, sai'afoga yana folova i na velamu 'waimie.
43001027	I mimai mulikuye siwe taunina toketokeotogina, yau kebu bani'odi. Kebu i da lubwaineku 'waineye a na vetofolova fai taunina bwaikina a bunumayaga.”
43001028	De'e bani'odi Ioni i veifufuyediga Bedani 'waineye, Ufa Iolidani we'e no'o bega, wata bei tomotoga i bafitaisodi. S21 VeL 18:15 Fol 3:22 S23 Ais 40:3 S26 Ion 1:33
43001029	I 'atai Ioni i veveifufu 'aila'a 'waidie nika Iesu i 'isanaweni i mimai i vonedi i vo, Sino tomogonina, Yaubada yana Sifi Siaina i mai 'wainega. Taunina yana wafa 'wainega tomia fwayafwaya matatabuda yada sakona i na 'ewayavuledi. Tomotoga yadi sakona 'adi nuatavuna faifaidi sifi i nikenikedi i vevelomuyedi Yaubada 'waineye, we'e Iesu taunina yawaina i na tauyeni yada sakona 'adi 'u'uma faifaidi.
43001030	Kumanina basenadi faifaina a lu'ivona 'waimie a vo, Avinodi yau a kumeta, taunina i mimai mulikuye, siwe taunina bwaikaotogina yau kebu bani'odi fai yau bola kebu a da tubugaga nagamidiotoga taunina i miamia.”
43001031	Yau basenadi bavubavuku a vo, Keliso aitoi?” Siwe a mai a lalau'age wata tomotoga fuedi a bafitaisodi ufayega bega me Isileli Kelisonina i na 'asetai.”
43001032	Wata Ioni side bani'odi i lu'ivoneyedi tomotoga 'waidie i vo, Bei a 'iseni 'Anu'anunu 'Atumaina Iesu i age-vagaseni 'ana 'isa'isa bani'odi bunebune abamega i obuma i toa 'waineye.
43001033	'Ai'edi kebu a da 'iseniga bola a da bavubavu, siwe a 'iseni nika nuaku i 'anita'ia bei a nuani, basenadi tutuyanina Yaubada i vetuneku a na bafitaiso ufayega i voneku i vo, Tamu tutuya 'u na 'iseni 'Anu'anunuku i na obu tamu tomogo i na age-vagaseni 'u na 'asetai kumanina 'awaie 'Anu'anunu 'Atumaina tomotoga i na veledi i na agedi 'wa da vo i da bafitaisodi 'Anu'anununina 'wainega.”
43001034	Tauniku matakuyega a 'iseni, a vona mogitana taunina Yaubada Natuna.” S29 Ais 53:6-7,1 Fit 1:18-19 S32 Mad 3:16
43001035	-
43001036	I 'atai Ioni Tobafitaiso yana tovetutuyamavo 'adi 'ailuga taiadi i tovotovoi, nika Iesu i 'iseni i mai i nunago. Bega Ioni i vonedi i vo, Sino tomogonina Yaubada yana Sifi Siaina.”
43001037	'Adi 'ailuga yana vona i nogai Iesu mulineye i nagoi.
43001038	Iesu i sivilai i 'isedi i velutoliedi i vo, Tamu ava'ai yami nuanua faifaina 'wa mimaia?” Velutoliega yana velutoli i tutuli i vo, Tove, ava'aibe bei yamu vanuga?”
43001039	Iesu i vo, 'Wa maia ta na nagoi a na vemi.” Taiadi i nagoi yana 'eba mia i vedi. Fai 'akonadi i lavia, bani'odi 4 kiloki, bei i miamiani nika i lovani.
43001040	Tomotoganidi 'adi 'ailuga Ioni yana vona i nogai bega Iesu taiadi i nagoiga, tamu 'ana wagava Anidulu, Saimoni Fita taina.
43001041	Anidulu Iesu taiadi i veifufu'a'ava, tonovina i nago nika tatana i veluagai i voneni i vo, Saimoni, 'ima 'akonadi Keliso, Yaubada 'ana Venua'ivina 'a veluagai.”
43001042	Bega i vagavaia taiadi i maia Iesu 'waineye. Iesu Fita i 'iseni i vo, 'Omu Saimoni, Ioni natuna, a na golemu Sifasa .” Sifasa 'ana saivila Fita, me Guliki bonadiega. S36 Ion 1:29 S42 Mad 16:18
43001043	I 'atai Iesu nuanuana i na nago 'awalawa Galili, Filifi i veluagai i voneni i vo, 'U mai taiadi ta na nago yaku tovetutuyama.”
43001044	Filifi 'ana tuvada Bedasaida, 'atamananina 'wainega Anidulu wata Fita bega i maia.
43001045	Filifi Iesu yana vona i nogai Nataniela i veluagai i voneni i vo, 'U na nuani basenadiotoga Yaubada i vona'awaufaufa 'awaie yana tomogo tamu i na vetunei i na mai, bega Mosese wata 'ifwaidi tolu'ivonavo i kiluma Yaubada yana Buki 'waineye tomogonina faifaina. Tomogonina 'akonadi 'a veluagai, 'ana wagava Iesu, Iosefa tomogo Nasaledi natuna.”
43001046	Nataniela yawaina i lovoga i vo, Vona mogitana? Kebu tamu nani 'atumaina 'ana fata i na mai 'atamananina Nasaledi 'wainega.” Yana vona Filifi i tutuli i vo, 'U mai ta na nago 'u na 'iseni.”
43001047	Tutuyanina Iesu Nataniela i 'iseni i mimai tomotoga i vonedi i vo, Sino taunina mogitana tomogo Isileli, yana sauluva matatabuna tonovi'avadi.”
43001048	Nataniela Iesu i velutolieni i vo, Bani'odi 'u munega 'u 'asetaku?” Iesu i vo, Nagami a 'isemu 'ala'ai lamuneye 'u tovotovoi mulieta Filifi i lu'ivona 'waimuye faifaiku.”
43001049	Nataniela i vo, Tove, 'omu mogitana Yaubada Natuna, wata me Isileli yama Kini.”
43001050	Iesu i vo, Ma yamu subisubia 'u vetumaganeku fai a 'asetamu wata yamu 'eba mia a lu'ivoneyeni. Yamu 'eba mia a lu'ivoneyeniga sai'afo nani siaina, siwe 'awaie nani bwaikidi 'u na 'isedi, 'eba nuavogana wata 'eba nua'ewa a na 'idewadi.
43001051	A vona mogitana, bola 'u na 'iseni abama i na 'anikililia, Yaubada yana anelose 'u na 'isedi i na lakalaka wata i na obuobuma yau a vetomotogaotoga 'waikuye.” S45 VeL 18:18 Ais 7:14 S46 Ion 7:41,52 S49 Mad 14:33 Mad 16:16 Ion 12:13 S51 Nag 28:12
43002001	'Aiata 'ailuga i 'a'avana, tamu tomogo nagi sakalina i 'idewai 'atamana Kena 'waineye, 'awalawa Galili nageneye, bega Iesu inana i nago.
43002002	Tonisakali Iesu wata yana tovetutuyamavo i vonedi i vo, 'Omi wata 'wa na waia.”
43002003	'Ani 'waineye 'adi ufa oine i 'a'ava, Iesu inana i voneni i vo, Natuku, oine matatabuna i 'a'ava.”
43002004	Iesu i vo, Inaku, ava'ai nuanuami a na 'idewai kebu 'wa na vonekuga. Yaku folova 'ana tutuya bola.”
43002005	Siwe inana 'ani'ani 'adi to'idewadewa i vonedi i vo, Ava'ai Iesu i na voneyediga, 'wa 'idewadi.”
43002006	Diu totafalolo yadi sauluva nimadi i 'i'ilekoa-dewadi wata i tatafalolo bega igodi yadi nuanua vunavunagidi Yaubada mataneye, begaidi vanuganina 'waineye 'eba koi ufa bwaikidi matatabuna 6 i yatodi, 'aitamogana 'waineye 'ana fata dalamu siaidi matatabuna 5 'alo 7 ta iwagi i adaga. 'Eba koinidi kileu i 'eavidi.
43002007	Iesu i vona 'ani'ani 'adi to'idewadewa 'waidie i vo, Nuanuaku 'eba koinidi ufa 'wa na veliliwadi.” 'Eba koinidi i veliliwadi i ve'alafelefeledi.
43002008	I 'a'avana i vonedi i vo, 'Eba koi siainega 'wa na koia 'wa na naweni tonisakali 'wa na veleni i na yemu.”
43002009	I 'ewai i naweni i veleni ufanina i yemutonoviga 'akonadi i ve-oine. Tonisakalinina kebu i da 'asetaiga ava'aiega oine i veluagai we'e tofolova 'aise'avadi i 'asetai.
43002010	Bega tonisakali tomogonina i nagiga i goleni i mai i voneni i vo, Tomotoga fuedi yadi sauluva nagami oine 'ana lautonova 'atumaina i na 'aniveleneni tomotoga i na yemu, mulieta tutuyanina nuadi i na lugaugaudi, kibwana i na sivemageseni i na yemu. We'e 'omu 'u vesauluva tulina, nagami oine 'atumaina 'u sivemageseni mulieta 'atumaiotogina i vemuli.”
43002011	'Eba nuavogananina wata 'eba nua'ewanina bei Iesu i velamu i 'idewai 'atamana Kena 'awalawa Galili 'waineye. Yana folovanina 'wainega yana toketokena Yaubada 'wainega i sivemageseni, we'e yana tovetutuyamavo i vetumagana 'waineye taunina Yaubada 'ana Venua'ivina.
43002012	Sakalinina i 'a'ava, Iesu, inana tainavo taiadi wata yana tovetutuyamavo i nagoi 'atamana Kafaneomi bei sai'afo i yogomia. S4 Ion 7:30 S11 Ion 1:14, 4:54, 11:4
43002013	'Akonadi tutuya i velilivana sai'afoga me Diu yadi Sakali Uvi'agalatagona 'ana 'aiata i na le'wa begaidi Iesu yana tovetutuyamavo taiadi i laka Ielusalema.
43002014	Iesu i luku vanuga 'eba velu'ui 'waineye tomotoga i 'isedi yadi 'aisaya i vevekimwaneyedi 'ifwaidi tomotoga 'waidie bega i na nikedi i na velomuyedi Yaubada 'waineye. 'Aisayanidi bulumakau, sifi, wata bunebune, we'e 'ifwaidi tomotoga mani tulina tulina 'adi tosivedavedamana i miabui i miamiani 'adi talalia 'waidie.
43002015	Iesu ma yana nuasako bulava i 'ewadi i metani yana 'eba 'aifitala. Sifi wata bulumakau matatabudi i luveyavulidi, tosivedavedamana 'adi talalia i tutuviladi yadi mani i 'etoiwaga.
43002016	We'e bunebune 'ana tovekimwane i lukakadedi i vo, Yami manuga 'wa 'ewadi 'wa souyemi. Tamaku yana vanuga 'ana wagava vanuga 'eba velu'ui, kebu yami 'eba sivedavedamanaga.”
43002017	Yana tovetutuyamavo i 'iseni i nuani tamu vona basenadiotoga i kilumi Yaubada yana Buki 'waineye i vo, Yaubada, nuanuaku bwaikina tomotoga yamu vanuga i na ve'ililibuyeni faifaina a 'i'ikasikasisi, begaidi vita a na veluagai.”
43002018	Fai Iesu tomotoga i sogiedi faifainanina me Diu to'edakumetavo i maia Iesu 'waineye i velutoli i vo, Awale? Aitoi veimea i velemu tomotoga 'u luveyavulidi? Nuanuama tamu 'eba nuavogana wata 'eba nua'ewa 'u na 'idewai 'a na 'iseni wata 'a na 'asetai 'omu ma yamu veimea Yaubada 'wainega.”
43002019	Iesu i vonedi i vo, 'Atumaina, 'eba nuavogana wata 'eba nua'ewa tamu a na 'idewai 'wa na 'iseni. Vanuga 'eba velu'ui de'e 'wa da geuyaga, 'aiata 'aitonu nagedie wata a da vetovoi-vaitugani.”
43002020	I voneni i vo, De'e vanuga 'eba velu'uinina i yogoyogoni malamala 46 nagedie, we'e 'omu igodi 'aiata 'aitonu nagedie 'u na yogona-vaitugani.”
43002021	Siwe Iesu kebu mogitana i da vonavona vanuga 'eba velu'ui faifaina, i vonavona taunina faifaina.
43002022	Tutuyanina Iesu i tovoi-vaitugana wafa 'wainega nika bei yana tovetutuyamavo yana vonanina i nuani bega Yaubada yana Buki wata Iesu yana vonanina faifaidi ma yadi vetumagana i ve'awamogitana. S13 Sou 12:1-27 S17 Same 69:9 S19 Mad 26:61 S22 Luk 24:6-8 Ioni 12:16
43002023	Sakali Uvi'agalatagona 'ana tutuye Iesu i miamia Ielusalema 'eba nuavogana wata 'eba nua'ewa i 'idewadi. Tomotoga fuedi i 'iseni i vo, 'A vetumagana, mogitana i mai Yaubada 'wainega.”
43002024	Siwe Iesu 'aitamogana 'aitamogana yadi nuanua i 'asetadi begaidi yadi vetumagananina faifaina wata kebu Iesu i da ve'awamogitana.
43002025	Fai Iesu matatabuda i 'aseta'a'avada, begaidi 'ai'edi tamu aitoi iana yana sauluva faifaidi i na lu'ivona Iesu 'waineye kebu i da lubwaineniga.
43003001	Ielusalema 'waineye tamu Diu totafalolo Falisi 'ana wagava Nikodimo i miamia, we'e taunina tamu me Diu to'edakumeta bwaikina.
43003002	Tamu lovana i mai Iesu 'waineye i voneni i vo, 'Auvea, 'a 'asetamu 'omu Tove 'u mai Yaubada 'wainega. Kebu tamu aitoi 'ana fata 'eba nuavogana wata 'eba nua'ewa 'u 'i'idewadiga wata bani'odi i na 'idewadi 'ai'edi Yaubada kebu toketokena i na veleni.”
43003003	Siwe Iesu i voneni i vo, A vona mogitana 'waimuye 'ai'edi aitoi kebu i na tubuve'ivau, kebu 'ana fata i na luku Yaubada yana 'Eba Veimea 'waineye.”
43003004	Nikodimo i velutoli i vo, Tulaidi bani'odi i na munega i na tubuga-vaitugana? Kebu 'ana fata tamu tomogo i na luku inana umwadie wata i na tubuga-vaitugana.”
43003005	-
43003006	Iesu i vona i vo, Tomotoga inadiavo 'waidiega i tubuga taunidi 'asa'aiana 'adi wagava tomotoga, fwayafwaya 'ana nuanua 'waidie bwaikina. Siwe egavo i na tubuve'ivau 'Anu'anunu 'Atumaina 'wainega, 'Anu'anununina 'akonadi i agedi i 'ive'ivaudi. A vona mogitana 'waimuye, 'ai'edi tamu aitoi kebu i na tubuve'ivau ufa wata 'Anu'anunu 'Atumaina 'waidiega 'ako kebu 'ana fata i na luku Yaubada yana 'Aila'a nageneye bega i na veimeyeni.
43003007	Kebu nuamu i na vogani fai a vo, I lubwainemu 'u na tubuve'ivau.”
43003008	Kaukau taunina yana nunuga i veveimeyeni. Butu'aina ta noganogai siwe yana 'eba toa kebu ta da 'asetaiga wata kebu ta da 'asetai ava'aibe bei i nunago. Wata bani'odi egavo i na tubuve'ivau 'Anu'anunu 'Atumainega, yadi sauluva 'ivauna ta na 'iseni ta na 'asetai 'Anu'anunu 'Atumaina i agedi siwe kebu ta da 'asetaiga bani'odi i munega 'alo ma'avia i agedi.”
43003009	Nikodimo i velutoli Iesu 'waineye i vo, Yamu vona 'ana 'aseta bani'odi? A bavuyeni.”
43003010	Iesu i vo, 'Omu me Isileli yama tove bwaikimu, awale naninidi a veveifufuyediga 'u bavuyedi?
43003011	A vona mogitana 'waimuye, ava'ai 'a 'isedi wata 'a 'asetadi 'a veveifufuyedi 'waimuye, siwe kebu tamu aitoi 'waimiega yama vona faifaidi i da ve'awamogitana.
43003012	Naninidi a veifufuyediga fwayafwayayega siwe kebu 'u da vetumagana. We'e 'ai'edi naninidi abamega a na veifufuyediga, mogitana 'u na bavu-'afo'afo.
43003013	Kebu tamu aitoi i da laka abame wata i da vila-vaitugani i da obuma, yau a vetomotogaotoga 'aiseotogiku abamega a obuma begaidi ma yaku 'aseta a veveifufu.
43003014	-
43003015	Basenadiotoga sali'avu'avuye Mosese kumaea 'o'olo bani'odi i silakai bega egavo i 'isalaka 'waineye kebu i da wafaga.” Yau wata bani'odi, i lubwaineni 'awaie yau a vetomotogaotoga tomotoga i na silakaiku 'ai lagalagana 'waineye bega egavo ma yadi vetumagana i na tauyedi 'waikuye mia 'atumaina wata miamia-vagaina i na veluagai. S1 Ion 7:50-51, 19:39 S3,1 Fit 1:23 S5 Tai 3:5 S6 Ion 1:13 S14 Num 21:9 Ion 12:32
43003016	Fai Yaubada tomia fwayafwaya matatabumi i nuakalikaliemi bwaikina, begaidi yau natuna yana tamogana i 'aniveleneku 'waimie bega egavo taunidi ma yadi vetumagana i na tauyedi 'waikuye kebu i na wafa mogitana, mia 'atumaina wata miamia-vagaina i na veluagai.
43003017	We'e Yaubada kebu i da vo, Natuku a na vetunei bega yana veimea 'wainega tomia fwayafwaya vematavuloga i na veluagai,” kebu, i vetunekuga tomia fwayafwaya a na 'ita'ita'iemi sakona 'waidiega.
43003018	Egavo ma yadi vetumagana taunidi i na tauyedi Yaubada Natuna 'waikuye kebu vematavuloga i na veluagai, siwe egavo i baila 'akonadi Yaubada i veimea vematavuloga i na veluagai fai kebu i da vetumagana Yaubada Natuotogina tubu'eaku 'waikuye.
43003019	Yau Yaubada Natunanina a maiga bani'odi mageta tomia fwayafwaya 'waimie, siwe tomotoga fuedi nuanuadi dudubala fai i vevesauluva sakoidi, begaidi kebu nuanuadi mageta, faifainanina vematavuloga i na veluagai Yaubada 'wainega.
43003020	Tomotoganidi yadi sauluva sakoidi mageta i baila, fai kebu nuanuadi yadi sauluvanidi sakoidi i na sivemagesedi.
43003021	We'e egavo yadi sauluva tonovidi, ma yadi sosoana i na maia magetanina 'waikuye bega tomotoga fuedi i na 'isedi i na 'asetadi Yaubada yana nuanua 'ana todumwebika.” S16 Lom 5:8,1 Ion 4:9-10 S17 Luk 19:10 Ion 12:47 S18 Ion 3:36 S19 Ion 1:5
43003022	Iesu i veifufu'a'ava Nikodimo 'waineye, mulieta yana tovetutuyamavo taiadi i nagoi 'awalawa Iudia 'waineye. Bei sai'afo i yogomia wata bei yana tovetutuyamavo tomotoga fuedi i bafitaisodi Iesu yana veimea 'wainega.
43003023	-
43003024	Bola Ioni Tobafitaiso kebu i da lukuga vanuga 'eba yogona 'waineye i nago 'atamana Ainoni, Selimi lilivaneye. Bei tomotoga fuedi i nunagoi 'waineye i bafitaisodi ufanina bwaikina 'waineye.
43003025	Tamu 'aiata, tamu tomogo Diu i nago Ioni Tobafitaiso yana tovetutuyamavo 'waidie taiadi i ve'ikwayekwayega i vo, Aitoi yana bafitaiso 'atumaiotogina bega 'ana fata tomotoga i na ve'atumai Yaubada mataneye?”
43003026	Begaidi yana tovetutuyamanidi i nagoi Ioni i voneni i vo, Tove, 'u na nuani, tomogonina taiadi 'wa miamia Ufa Iolidani we'e no'o bega wata kumanina faifaina 'u veveifufuga, valana 'a nogai tomotoga fuedi i baibailemu i nunagoi 'waineye bafitaiso faifaina.”
43003027	Ioni i vonedi i vo, Yaubada abame tomotoga 'aitamogana 'aitamogana yada folova i veleda.
43003028	'Wa na nuani basenadi a vonemi a vo, Yau kebu kumaniku Keliso, yau a na vetomata'aulelemo faifaina.”
43003029	Side bani'odi. Nagi 'ana tutuye tonagi nani fuedi i veveluagadi, 'ani'ani, kukua wata tomotoga i veve'ililibuyeni i sososoana faifaina, we'e iana tosigeugeu kebu 'ana fata i na nuavita i na sosoanamo. Wata yau bani'odi, kebu 'ana fata nuaku i na vita fai iaku Iesu tomotoga fuedi i veve'ililibuyeni wata i sososoana faifaina. Tomotoga i baibaila 'waikuyega i nunagoi Iesu 'waineye, faifaina a sosoana bwaikina.
43003030	I lubwaineni Iesu i na vetomogo-bwaika, yau ma'itufa a na obu.” S24 Mad 14:3-4 S26 Ion 1:26-34 S27 Ion 19:11
43003031	Aitoi i tubuga fwayefwayeye bei i miamia, begaidi tutuya fuedi i veveifufu nani fwayefwayeye faifaidi, we'e Yaubada Natuna i mai tabwanega kebu bani'odi tomotoga, taunina bwaikaotogina wata nani matatabuna 'adi toveimea.
43003032	Kumanina i obuma tabwanega naninidi bei i 'isediga wata i nogaidi i lulu'ivoneyedi tomotoga 'waidie, siwe kebu fuedi bonana i da 'ewai.
43003033	Egavo Yaubada Natuna yana vona i vetumaganeni, taunidi wata Yaubada yana vona i ve'awamogitaneni.
43003034	Kumanina Yaubada i vetunei 'waideye Yaubada yana Vona 'ana tolu'ivona fai 'Anu'anununa mogitana i agei.
43003035	Yaubada Natuna i nuakalikalieni bwaikina, begaidi nani matatabuna i 'anivelenedi 'waineye i na veveimeyedi.
43003036	Egavo ma yadi vetumagana taunidi i tauyedi Yaubada Natuna 'waineye mia 'atumaina wata miamia-vagaina 'akonadi i veluagai, we'e egavo i vedumwe'ai'aieni kebu mia-vagatanina i na veluagai, Yaubada yana nuasako i na 'eno-vagata 'waidie. S31 Ion 8:23 S34 Ion 1:32-34 S35 Mad 11:27 Ion 5:20 S36 Ion 3:16-18,1 Ion 5:12
43004001	Me Diu totafalolo 'adi wagava Falisi vala i nogai Iesu yana bafitaisoyega yana tovetutuyamavo fuedi i veveluagadi, we'e Ioni Tobafitaiso kebu fuediga.
43004002	We'e Iesu kebu i da bafitaisodi tomotoga, yana tovetutuyamavo 'aisedi bafitaiso i 'i'idewai.
43004003	Fai Falisi i vonaga i vo, Iesu tovetutuyamavo fuedi i veveluagadi,” begaidi Iesu yana tovetutuyamavo i vonedi ma fuedi i tovoi Iudia i 'iaweni wata i viladi i na nagoi 'awalawa Galili.
43004004	Fai Iesu nuanuana, i yogodaba 'awalawa Samelia kamwaneamo.
43004005	I nunagoi Samelia kamwaneamo i souyedi tamu 'atamana 'ana wagava Saika 'waineye. 'Atamananina lilivaneye Iakobo yana fwayafwaya basenadiotoga i 'aniveleneni natuna Iosefa 'waineye.
43004006	Tanoganina 'waineye bei Iakobo ufa i alai. Fai 'akonadi 'aiata 'ana utukamwana, wata Iesu i 'abiawa 'eda manamanawena begaidi i miabui ufanina lilivaneye i na veawai.
43004007	-
43004008	We'e yana tovetutuyamavo i nagoi 'atamana bwaikina 'waineye 'adi'adi i na kimwane. Iesu i veveawai nika tamu vavine Samelia i le'wa ufa koi faifaina. Iesu i vona vavine 'waidie i vo, Ufa 'wa koia 'wa veleku a na yemu.”
43004009	Me Diu wata me Samelia kebu taiadi i da veveiana, wata yadi 'eba yemu wata 'eba 'ani 'waidiega kebu 'ana fata me Diu bega i na yemu 'alo i na 'ani. Faifainanina vavinenidi i vo, Yau vavine Samelia, awale 'waimeye ufa 'u vevelu'ui?”
43004010	Iesu i vonedi i vo, 'Ai'edi 'wa da 'asetai ava'ai Yaubada nuanuana i na velemi, wata yau aitoi, 'wa da velu'uieku bega ufa a da velemi, ufanina 'wainega mia 'ivauna wata 'atumaina 'wa da veluagai.”
43004011	Vavine i voneni i vo, 'Auvea, yamu 'eba koi ufa kebu, wata ufa va'ebeiotoga ovu manamanawena, we'e 'omu ava'aiega ufa 'u na 'ewai bega mia 'ivauna wata 'atumaina 'a na veluagai?”
43004012	Wata vavinenidi i vo, Tubuda Iakobo ufa de'e i alai, taunina wata ma natunavo yadi 'aisaya taiadi bega i yemu, wata 'asiau 'ima bei 'a yemuyemu. Iakobo tomogo bwaikina, we'e 'omu igodi 'u na vebwaika-'iaweni bega tamu ufa 'atumaiotogina 'u na velema.”
43004013	-
43004014	Iesu vavine yadi vona i tutuli i vo, 'Ai'edi aitoi de'e ovuyega ufanina i na yemu bola wata i na veufa'ani'anigoku, we'e aitoi ufa a na veleni i na yemuga, i na yemu-vagata kebu wata i na yemuyemu. Ufanina nuana 'waineye i na veufa-luluvuala bega mia 'atumaina wata miamia-vagaina i na veluagai.”
43004015	Vavine i vo, 'Auvea, ufanina nuanuama 'u na velema bega 'anigoma kebu i na lalala wata de'e bei kebu 'a na mimai 'a na koikoi.”
43004016	Iesu i vonedi i vo, 'Wa nago yami lamoga 'wa vagavaia 'wa mai.”
43004017	-
43004018	Vavine i vo, Yau kebu tamu yama lamoga.” Iesu yadi vona i tutuli i vo, 'Wa vonaga 'wa vo, Kebu yama lamoga,” 'wa vona mogitana, siwe 'akonadi yami lalamogavo 5 'wa sa'iledi we'e tomogonina taiadi 'wa miamiaga, kebu mogitana yami lamoga.”
43004019	Vavine i vo, Yamu vona 'ana nogaya 'a 'asetamu 'omu tamu Yaubada yana tolu'ivona.
43004020	Tubumavo Samelia tamu vanuga 'eba velu'ui i yogoni 'oya de'e 'waineye bega Yaubada 'waineye i subisubia, we'e 'omi me Diu 'wa vonaga 'wa vo, Matatabuda i lubwaineda Ielusalema 'aitamogana 'waineye ta na subisubia.”
43004021	Iesu i vonedi i vo, Vavine, a vona mogitana 'waimie, 'awaie de'e 'oyanina 'waineye wata Ielusalema 'waineye kebu bei 'aise'avadi 'waidie tomotoga i na subisubia, 'awalawa matatabuna 'waidie bei Tamada i na subisubiai.
43004022	'Omi me Samelia Yaubada 'wa 'asetai 'waineye 'wa subisubia, siwe kebu 'wa da 'aseta-'atumaia, we'e 'ima me Diu 'a 'aseta-'atumaia wata Yaubada i venua'ivinema 'waimega To'ita'ita'i i na souyeni.
43004023	'Awaie wata tutuya de'e 'akonadi i velamu tomotoga kebu vanuga 'eba velu'ui 'aise'avadi 'waidie Tamada i na subisubiai, siwe wata yadi nuanua 'waidiega i na subisubia mogitana. Tamada nuanuana tomotoga side bani'odi i na subisubia.
43004024	Yaubada taunina 'Anu'anunu kebu ma tomogona, begaidi i lubwaineda ta na subisubia mogitana nuadega.”
43004025	Vavine i vona Iesu 'waineye i vo, Yau 'a 'asetai Yaubada 'ana Venua'ivina Keliso 'awaie i na mai fwayefwayeye. Tutuyanina i na mai nani fuedi i na veifufuyedi matatabuda 'waideye.”
43004026	Iesu i vo, Yau 'asa'aiana kumaniku Keliso, a veveifufu 'waimie.” S5 Nag 33:19 S9 Luk 10:33 S11 Ion 7:37-39 Ve 21:6 S14 Ion 6:35 S20 Same 122:1-4 S23 Ion 15:26 S24 Lom 12:1
43004027	Tutuyanina 'waineye Iesu yana tovetutuyamavo i viladi i maia. I le'wai i 'iseni vavine taiadi i veveifufu nuadi i voganidi bwaikina. Siwe kebu tamu aitoi 'waidiega i da velutoli vavine 'waidie i da vo, Ava'ai nuanuami?” 'alo i da velutoli Iesu 'waineye i da vo, Awale 'u veveifufu vavine taiadi?”
43004028	Vavinenidi yadi 'eba koi ufa i baileni i 'eno'eno, i viladi i nago 'atamane.
43004029	Tomotoga i vonedi i vo, Tomogo no'o 'asiauna be'ama 'a veluagai, yama sauluva matatabuna i lu'ivoneyedi. 'Wa maia ta na nagoi 'wa na 'iseni. Voke kumanina Yaubada 'ana Venua'ivina.”
43004030	Tomotoga matatabudi 'atamana i 'iaweni i maia Iesu 'waineye 'ana 'isa faifaina.
43004031	Bola tomotoga i mimaia yana tovetutuyamavo Iesu i lukakadeni i vo, Tove, 'ai'edi sai'afo 'u da 'ani.”
43004032	Yadi vona i tutuli i vo, Yau ma 'aku'aku 'ai'edi nuanuaku 'ani, a na 'ani siwe 'ani'aninina kebu 'wa da 'asetaiga.”
43004033	Begaidi yana tovetutuyamavo 'aise'avadi i veifufu i vo, Voke 'ai'edi tamu aitoi 'akonadi 'ani'ani i miedi i 'ani?”
43004034	Iesu yadi veifufu i nogai i vonedi i vo, Yaubada kumanina i vetunekuga yana nuanua matatabuna a vevematayakeyakedi, wata folova i velekuga a na ve'a'avadi, 'asa'aiana kumanidi 'aku'aku.
43004035	Tutuya fuedi 'wa vonavona 'wa vo, Bola weta'i wata 4 i na 'a'ava, mulieta 'aiala, siwe a na vonemi. 'Wa 'isanawedi sino tomotoga i mimaia, sai'afoga i na vetumagana 'waikuye, taunidi bani'odi 'ani'ani 'akonadi i kumaga, tutuya 'aiala.
43004036	Yaku tofolovavo tomotoga i na miedi 'waikuye a na tutulidi, taunidi bani'odi to'aiala, wata tomotoganidi i na maiaga 'waikuye mia 'atumaina wata miamia-vagaina i na veluagai. Yaku tofolovavo taunidi basenadi yaku vona i bakulidi tomotoga nuadie, tutuyanina i na 'isedi tomotoganidi ma yadi vetumagana i na mimaia 'waikuye to'aialanidi taiadi i na sosoana.
43004037	Tamu yada vona 'akonadi 'ana mogitana i souyeni ta vo, Tamu tomogo 'ani'ani i bakuli we'e tamu tomogo i 'aiala.”
43004038	Basenadi yaku tofolovavo yaku vona i bakulidi tomotoga nuadie we'e a vetunemi nonogina 'wa 'a'aialamo tomotoga ma yadi vetumagana 'wa na mimaiedi 'waikuye.” S34 Ion 6:38, 17:4 S35 Luk 10:2
43004039	Me Samelia fuedi 'atamananina 'wainega i vetumagana Iesu 'waineye fai vavine i vo, Iesu yama sauluva matatabuna i veifufuyedi.”
43004040	Begaidi tutuyanina me Samelia i maia Iesu i 'iseni i voneni i vo, Nuanuama bwaikina taiadi ta na yogomia.” Iesu i nogayedi bei taiadi i miamia 'aiata 'ailuga.
43004041	-
43004042	Yana lau'age 'wainega wata tomotoga fuedi i vetumagana Iesu 'waineye, tomotoganidi vavine i vonedi i vo, Kebu yami vona 'aisena 'wainega 'a da vetumagana, 'ima taunima yana vona 'a nogai wata 'a 'asetai taunina mogitana tomia fwayafwaya 'ada To'ita'ita'i.” S42,1 Ion 4:14
43004043	Samelia 'waineye 'aiata 'ailuga 'akonadi i 'a'ava, Iesu wata yana tovetutuyamavo taiadi i tovoi i nagoi 'awalawa Galili.
43004044	Basenadi Iesu i vo, Yaubada yana tolu'ivonavo taunidi 'adi tuvadeye kebu ma 'adi ve'ililibu yadi tomotoga 'waidie.”
43004045	Siwe tutuyanina i le'wai Galili Iesu 'ana tuvadeye, tomotoga ma yadi sosoana Iesu i ve'ililibuyeni fai basenadi taunidi i lakaga Ielusalema Sakali Uvi'agalatagona faifaina, bei i 'iseni 'eba nuavogana wata 'eba nua'ewa i 'idewadi.
43004046	Iesu wata yana tovetutuyamavo i viladi i nagoi 'atamana Kena 'awalawa Galili 'waineye, bei basenadi Iesu i vona ufa i ve-oine. Bei Kena 'waineye i miamiani tamu toveimea Kafaneomi 'waineye natuna i viga.
43004047	Tutuyanina vala i nogai Iesu i mai Galili, 'awalawa Iudia 'wainega, i nago 'waineye i voneni i vo, 'Auvea, nuanuaku bwaikina ta na nago Kafaneomi, natuku sai'afoga i na wafa 'u na 'ivaiseni.”
43004048	Iesu i vona toveimeanina 'waineye i vo, 'Omi nuanuami nagami 'eba nuavogana wata 'eba nua'ewa a na 'idewadi 'wa na 'isedi mulieta 'wa na vetumagana 'waikuye, we'e kebu nuanuami nagami 'wa na vetumagana.”
43004049	Toveimeanina i vo, 'Auvea 'ai'edi ta na vemumuna natuku i na wafa, ta na lilide ta na nagoi.”
43004050	Iesu i voneni i vo, 'U nago, natumu kebu i na wafaga i na ve'atumai.” Toveimeanina Iesu yana vona i vetumaganeni nika i tauya.
43004051	I nunago 'edeye yana tofolovavo i veluagadi yana vala i mimaieni natuna i ve'atumaiga faifaina.
43004052	Begaidi i velutoliedi i vo, Ava'ai 'awasasaga i ve'atumai?” I vo, Bogi 'aiata-'wane'waneye bani'odi 1 kiloki yana luyauyauta i 'awatagoni.”
43004053	Nika tamana i nuani 'awasasanina 'waineye Iesu i voneni i vo, Natumu i na ve'atumai.” Begaidi ma yana 'aila'a i vetumagana Iesu 'waineye.
43004054	Iesu yana mai Iudia 'wainega, 'awalawa Galili 'waineye, yana folova toketokena 'ana veluga de'e i 'idewai. S46 Ion 2:1-11 S48 Ion 2:18 S50 Mad 8:13 Mak 7:29 S53 Fol 16:31 S54 Ion 2:11
43005001	Iesu, toveimea natuna i 'ive'atumaia i 'a'ava, mulieta me Diu totafalolo sakali tamu tulina, i 'idewai Ielusalema 'waineye begaidi Iesu i laka.
43005002	Ielusalema kalikalina we'e tamu 'awa i 'idewai 'ana wagava Sifi-'adi-'Awa, fai beidimo 'aisaya sifi i lukulukuvedi. 'Awanina lilivaneye tamu awana iulaula, awananina me Diu bonadiega i goleni Bedeseida, wata bei 'eba veawai 5 i didigidi.
43005003	-
43005004	'Eba veawainidi 'waidie toviga fuedi i miamiani taunidi tomatasako, tubusakosakoidi, wata bwalobwaloko. [Toviganidi bei i lulukamata fai tutuya 'ifwaidi tamu 'Auvea yana anelose i obuobuma ufanina i lulunekwanekwai. I na lunekwanekwai i 'a'avana, aitoi i na kumeta i na obu-matayo'o, kumanina i na ve'atumai 'ana viganina 'wainega.]
43005005	Toviganidi 'waidiega tamu iadi i viga i miamia malamala 38.
43005006	Iesu i mai tomogonina i 'iseni, i 'asetai 'ana viga i 'eno'eno tutuya manamanawena begaidi i velutolieni i vo, Nuanuamu 'u na ve'atumai?”
43005007	Toviganina Iesu yana vona i tutuli i vo, 'Auvea, siwe kebu tamu aitoi i na siobuyeku tutuyanina ufanina i na lunekwanekwai. Igodi a da obuobu nika iaku tamu i kumeta i obu i ve'atumai.”
43005008	Iesu i voneni i vo, 'U tovoi, 'amu 'ivi 'u 'ewai 'u nago.”
43005009	Iesu yana voneye nika tomogo i ve'atumai 'ana 'ivi i evai i nago. 'Aiatanina 'waineye tomogo i ve'atumaiga, me Diu yadi 'Aiata Veawai 'waineye.
43005010	Me Diu to'edakumetavo i 'iseni tomogonina 'ana 'ivi i evai i nunago begaidi i voneni i vo, Eva wata folova, awale 'Aiata Veawai 'waineye 'amu 'ivi 'u evaeva, yada ve'etoboda 'u geugeuya.”
43005011	I vonedi i vo, Tomogonina i 'ive'atumaikuga i voneku i vo, 'Amu 'ivi 'u 'ewai 'u nago.”
43005012	Me Diu i velutolieni i vo, Aitoi tomogoga bani'odi i voneyedi 'waimuye?”
43005013	Siwe tomogo i ve'atumaiga Iesu 'ana wagava kebu i da 'asetaiga wata 'akonadi Iesu ava'aibe i nago 'aila'a bwaikina 'waidie i vetuwanawana.
43005014	Mulieta Iesu tomogonina i lualeni i veluagai vanuga 'eba velu'ui 'waineye i voneni i vo, 'U 'iseni, 'akonadi 'u ve'atumai, kebu wata 'u na sakonaga. 'Ai'edi 'u na sakona-vaitugana, bola tamu nani vitaotogina i na souyeni 'waimuye.”
43005015	Iesu i vona'a'ava, mulieta tomogonina i nago Diu to'edakumetavo 'waidie i vonedi i vo, Tomogonina i 'ive'atumaikuga 'ana wagava Iesu.”
43005016	Begaidi tutuyanina 'waineye me Diu to'edakumetavo i velamu Iesu i vegavieni fai yadi nuanua igodi i vo, Iesu i folofolova 'Aiata Veawai 'waineye.”
43005017	Iesu i vonedi i vo, 'Aiata matatabuna wata 'Aiata Veawai taiadi Tamaku i folofolova, yau wata bani'odi a folofolovaga i lubwaineku.”
43005018	Yana vonanina de'e 'wainega me Diu to'edakumetavo i kamogala nuanuadi Iesu i na luvewafai fai yadi nuanua i vo, Yada ve'etoboda 'Aiata Veawai faifaina i geugeuya, wata yana sakona i 'imoso'ieni i ve'awa-Tamaku Yaubada 'waineye, igodi nuanuana i na vesala Yaubada taiadi.” S8 Mad 9:6 S10 Iel 17:21 Luk 13:14 S14 Ion 8:11 S18 Ion 10:30,33
43005019	Begaidi Iesu me Diu i vonedi i vo, A vona mogitana 'waimie, yau Yaubada Natuna kebu tamu nani yaku nuanuayega a da 'idewai, ava'ai a 'i'idewadiga Tamada 'wainega a 'isa'ewadi. Ava'ai Tamada i 'i'idewadiga, yau wata bani'odi a 'i'idewadi.
43005020	Tamada, yau Natuna i nuakalikalieku bwaikina, wata nani matatabuna i 'i'idewadiga, i veveku. I voneku begaidi toviganina a 'ive'atumaia 'wa 'iseni, siwe sai'afo nani siaina. We'e 'awaie folova toketokeotogidi i na veku a na 'idewadi, 'wa na 'isedi nuami i na voganidi.
43005021	Bani'odi Tamada towafa i sisivetovoidi, yau wata egavo nuanuaku mia 'ivauna wata 'atumaina a veleveledi.
43005022	-
43005023	Tomotoga 'adi vematavuloga faifaina kebu Tamada i da veveimea. Yau Natuna veimeanina i veleku tomotoga a na veimeyemi 'ami vematavuloga faifaina, begaidi tomia fwayafwaya matatabumi 'wa na ve'ililibuyeku bani'odi Tamada 'wa veve'ililibuyeni. We'e egavo yau Yaubada Natuna kebu i da veve'ililibuyeku, wata bani'odi Tamada i vetunekuga kebu i da veve'ililibuyeni.
43005024	A vona mogitana 'waimie egavo yaku vona i na nogaidi wata i na vetumagana Yaubada 'aku tovetune 'waineye, 'akonadi mia 'atumaina wata miamia-vagaina i veluagai. Tovetumagananidi kebu vematavuloga i na veluagai fai 'akonadi wafaotoga 'ana 'eda i baileni mia-vagatanina i veluagai.
43005025	Wata a vona mogitana 'waimie 'awaie wata tutuya de'e 'akonadi i sousouyeni, tomotoganidi i nunagoi wafaotoga 'ana 'edeamo yaku vona i na nogai. 'Ai'edi tomotoganidi yau Yaubada Natuna yaku vona i na nogai i na vematayakeyakedi mia 'atumaina wata miamia-vagaina i na veluagai.
43005026	Tamada miamia-vagaina yawaimi lamuna, yau wata 'akonadi i tauyeku bega 'ana fata mia-vagatanina 'wa na veluagai 'waikuyega.
43005027	Fai yau a vetomotogaotoga Tamada i tauyeku bega tomia fwayafwaya matatabumi 'wa na vonayavuga matakuye a na veimeyemi.
43005028	-
43005029	Yaku vonanidi faifaidi kebu nuami i na voganidi. 'Awaie wafawafadi taumatayega yaku vona i na nogai, matatabudi i na souyedi. Towafa fuedi, siwe egavo basenadi yadi sauluva 'atumaidi mia 'atumaina wata miamia-vagaina i na veluagai, we'e egavo yadi sauluva sakoidi yaku veimea 'wainega vematavuloga i na veluagai.
43005030	Kebu 'ana fata tauniku yaku nuanuayega wata 'aise'avaku a na 'idewai. Ava'ai Yaubada i vonekuga, bani'odi a veveimea, we'e yaku veimeanidi tonovidi fai 'aku tovetunenina yana nuanua a 'i'idewadi, kebu yau yaku nuanua.” S19 Ion 8:29 S21 Ion 5:26 S22 Fol 10:42 S23 Fil 2:10-1 S24 Ion 3:16 S29 Fol 24:15 S30 Ion 6:38
43005031	Wata Iesu i vonedi i vo, 'Ai'edi tauniku faifaiku a na lu'ivona, bola kebu 'wa na ve'awamogitana.
43005032	Siwe tamu tomogo i lu'ivona faifaiku. Taunina Tamaku yana lu'ivonanina vona mogitana.
43005033	Basenadi tomotoga 'ifwaidi 'wa vetunedi i nagoi Ioni Tobafitaiso 'waineye i velutoli faifaiku. Naninidi faifaiku i veifufuyediga, vona mogitana.
43005034	'Ai'edi kebu tamu aitoi i na lu'ivonaga faifaiku kebu tamu ava'ai, siwe nuami a tolinuata'idi Ioni yana lu'ivona faifaina. Yana lu'ivonanina faifaiku 'wa na nuani bega 'ita'ita'i 'wa na veluagai.
43005035	Ioni bani'odi mageta 'awaiaina, nani fuedi i kiavemagetadi. Yana vona nuanuami, faifaina 'wa sosoana siwe kebu tutuya manamanawenaga wata 'wa baila.
43005036	Ioni yana lu'ivona faifaiku nani bwaikina, we'e nani bwaikaotogina 'eba nuavogana wata 'eba nua'ewa a 'i'idewadi. Folovanidi basenadi Tamada i veleku, 'wa na 'isedi bega 'ana fata 'wa na 'asetai Tamada Yaubada i vetuneku.
43005037	-
43005038	Tamadanina wata taunina 'aku tolu'ivona, siwe kebu tamu tutuya bonana 'wa da nogaiga wata maigina kebu 'wa da 'iseniga, wata kebu nuanuami yana vona, faifainanina yau i vetunekuga kebu 'wa da vetumagana 'waikuye.
43005039	Nuanuami mia-vagata 'wa na veluagai, begaidi Yaubada yana Buki 'wa lulu'iawawa-vebogi. Bukinina wata faifaiku i lulu'ivona, siwe 'wa bavuyeni.
43005040	Nuanuami mia-vagata siwe kebu nuanuami 'wa na tauyemi 'waikuye bega 'wa na veluagai.
43005041	-
43005042	Yau kebu a da nuanua tauniku 'aku subia tomotoga 'waimiega faifaina, fai a 'asetami kebu Yaubada 'wa da nuakalikalieni.
43005043	Yau Tamaku yana veimea 'wainega a mai, siwe kebu faifaiku 'wa da sosoana 'wa baila, we'e 'ai'edi tamu aitoi taunina yana nuanuayega i na mai, faifaina 'wa na sosoana.
43005044	Kebu 'ami fata 'wa na vetumaganeku fai nuanuami tauni'avami 'wa na subisubiami we'e kebu nuanuami 'ami subia Yaubada 'wainega. Yaubadanina toketokeotogina, kebu tamu wata aitoi bani'odi.
43005045	'Awaie tomia fwayafwaya matatabumi 'wa na vonayavuga Tamada mataneye siwe kebu a na vevitami yami sakona faifaidi. 'Omi igodi 'wa nuaniga 'wa vo, 'A na luku abame, fai ve'etoboda Mosese 'wainega 'a veve'ililibuyedi.” Siwe Mosesenina 'awaie i na lumatanimi Yaubada mataneye fai i kiluma faifaiku siwe kebu 'wa da vetumaganekuga.
43005046	'Ai'edi mogitana Mosese yana vona Yaubada yana Buki nageneye 'wa da vetumaganediga, yau wata 'wa da vetumaganeku fai faifaiku i kiluma.
43005047	Vonanina Mosese i kilumiga faifaiku kebu 'wa da vetumaganediga, bani'odi 'wa na munega 'wa na vetumaganeku?” S32,1 Ion 5:9 S33 Ion 1:19-27 S36 Ion 14:11 S37 Luk 3:22 S39 Luk 24:27 S46 Fol 3:22 S47 Luk 16:31
43006001	-
43006004	Mulieta me Diu yadi Sakali Uvi'agalatagona sai'afoga 'ana tutuya i na veluagai, Iesu wata yana tovetutuyamavo i viladi i damana Lavu Galili, me Loma bonadiega Lavu Taibilia. 'Aila'a bwaikina Iesu i yoyogo'waili fai 'akonadi yana folova toketokena i 'isedi toviga 'waidie. Iesu wata yana tovetutuyamavo taiadi i laka 'oyeye bei i miabui.
43006005	Iesu i 'isanago 'aila'a bwaikina i 'isedi i mimaia 'waidie begaidi i velutoli Filifi 'waineye i vo, Bani'odi ta na munega 'ani'ani sai'afo moso'ina ta na kimwanei 'aila'a no'o ta na ve'anidi?”
43006006	Iesu 'akonadi i 'asetai 'ako bani'odi i na munega bega 'aila'a i na ve'anidi, siwe nuanuana Filifi yana vetumagana i na sitonovi begaidi i velutoli.
43006007	Filifi Iesu yana velutoli i tutuli i vo, 'Ai'edi de'e tomotoganidi 'ani'ani siaina siaina i na 'aniga, tutulina lubulubu 200 igodi ta kimwaneyeniga 'ana fata.”
43006008	-
43006009	Saimoni Fita taina, tamu Iesu yana tovetutuyama 'ana wagava Anidulu, i vona Iesu 'waineye i vo, Sino tamu kwamana nimaneye 'ani'ani mwadodoudi 5 wata igana vakavakalidi 'ailuga. Siwe ava'ai 'ana 'atumaina? 'Ani'ani siaina we'e 'aila'a bwaikina.”
43006010	Bei mosomoso bikadi wata 'ale'usadi bega Iesu yana tovetutuyamavo i vonedi i vo, Tomotoga 'wa vemiabuidi mosomoso tabwadie.” Bega tomotoga i miabui iaveta tulai'avadi 'adi 'aila'a 5000, siwe wata vevine yavayavava taiadi.
43006011	Iesu 'ani'ani mwadodoudi i 'ewadi, Yaubada 'waineye i vekaiwa, mulieta yana tovetutuyamavo i veledi i veusedi tomotoganidi i miabuiga 'waidie. Wata bani'odi igana i munegidi, matatabudi i 'ani kamodi i aidi.
43006012	I 'ani'a'ava Iesu yana tovetutuyamavo i vonedi i vo, Nuanuaku 'ani'ani 'wa veuseni we'e 'ifwaidi 'wa luvegelalediga 'wa na kwakwadi bega kebu tamu ta na 'ivekokovi.”
43006013	Matatabuna i kwakwadi bayawa 12 i vedodogidi i adaga.
43006014	Tomotoganidi Iesu yana folova toketokena i 'iseni i vo, Vona mogitana, Iesu kumanina tolu'ivonanina basenadiotoga Yaubada i vona'awaufaufa i vo, I na mai.”
43006015	Iesu tomotoga yadi nuanua i 'asetai nuanuadi i na 'ive'avini i na naweni i na ve-kini faifaidi, begaidi i tovoi wata 'aisena i vilai i laka 'oyeye fai kebu nuanuana. S14 Fol 3:22 S15 Mad 14:23
43006016	Iesu i laka 'oyeye, we'e lavilavie yana tovetutuyamavo i obu balebaleye.
43006017	Bei Iesu i lulukamaseni nika 'akonadi i lovani begaidi i dodoga i na nagoi Kafaneomi.
43006018	I damadamana nika kaukau wata yagina bwaikidi i veluagadi.
43006019	I tokemaigedi i voi i nago sai'afo manamanawena nika Iesu i 'iseni ufa tabwaneamo i mimai waka lilivaneye, matatabudi i kololo-'afo'afo.
43006020	Iesu i vonedi i vo, Kebu 'wa na kolologa, yau taunida.”
43006021	Tutuyanina i 'asetai mogitana Iesu, i voneni i dodoga nika waka i lilide i duduna-matayo'o Kafaneomi. S16-17 Mak 6:46
43006022	I 'atai, we'e tomotoga bei i ve'anidiga no'o bei i miamiani, igodi Iesu i lulukamaseni balebaleye, fai yadi 'aseta i vo, Wakanina i mieniga 'akonadi tovetutuyamavo 'aisedi 'wainega i viladi.”
43006023	We'e waka tulidi 'atamana Taibilia 'wainega i nagoi i luku bei Iesu 'aila'a i ve'anidiga lilivaneye.
43006024	Tutuyanina 'aila'a Iesu i 'isa'avai wata yana tovetutuyamavo, wakanidi 'waidie i dodoga i lualedi i maia Kafaneomi.
43006025	Tomotoga Iesu i lulualeni nika i veluagai Kafaneomi 'eba miava'auta nageneye, i velutolieni i vo, Tove, ma'avia 'u mai de'e bei?”
43006026	Iesu i vonedi i vo, A vona mogitana 'waimie, yaku folova toketokena 'wa 'iseni siwe kebu faifaina 'wa da vetumagana 'waikuye 'wa da yoyogo'wai'waila, a ve'animiga faifaina 'wa yoyogo'wai'waila.
43006027	Kebu i da lubwainemi 'ani'ani 'ana nuanua i na vebwaika 'waimie, fai bola 'ani'aninidi i na koga wata i na 'anikudadi. 'Ani'aninina kumanina 'wainega mia 'atumaina wata miamia-vagaina 'wa na veluagaiga, i lubwainemi faifaina 'wa na nuanua. Yau a vetomotogaotoga Tamada Yaubada i venua'ivineku 'aku fata 'ani'aninina 'atumaina a na velemi.”
43006028	Tomotoga i velutoli Iesu 'waineye i vo, Bani'odi 'a na munega Yaubada yana folova 'a na 'idewadi?”
43006029	Iesu i vo, Yaubada nuanuana yami folova side bani'odi. Yau i vetunekuga 'wa na vetumaganekumo. Siwe 'asa'aiana yami folova.”
43006030	Yana vona i tutuli i vo, Nuanuama yamu folova toketokena ma 'ana 'eba 'isa 'u na 'idewai, bega 'a na 'iseni 'a na 'asetai Yaubada i vetunemu, 'waimuye 'a na vetumagana. Siwe ava'ai folovaga toketokena 'u na 'idewai?
43006031	Basenadiotoga sali'avu'avuye tubudavo i yabayaba 'adi'adi kebu, bega Yaubada 'ani'ani tamu 'ana wagava mana i veledi abamega, wata bani'odi basenadiotoga i kilumi Yaubada yana Buki 'waineye i vo, 'Ani'ani abamega i veledi i 'ani.” 'Auvea, nuanuama 'omu wata bani'odi 'aiata 'aitamogana 'aitamogana 'ani'ani 'u na velevelema.”
43006032	Iesu i vonedi i vo, A vona mogitana 'waimie, we'e 'ani'aninina kebu Mosese yana 'anivelenaga, Tamaku yana 'anivelena abamega, siwe 'asiau nuanuana tamu 'ani'ani i na velemi, 'ani'aninina 'ani'ani mogitana.
43006033	'Ani'aninina mogitana tamu tomogo, siwe 'asa'aiana taunina 'ani'ani. Tomogonina abamega i obuma bega tomia fwayafwaya mia 'ivauna wata 'atumaina 'wa na veluagai.”
43006034	Tomotoganidi i vo, 'Auvea, 'ani'aninina nuanuama tutuya fuedi 'u na velevelema.”
43006035	Iesu i vonedi i vo, Yau 'asa'aiana kumaniku 'ani'ani. Yau mia 'ivauna wata 'atumaina 'ana to'anivelena tomotoga 'waimie. 'Ai'edi egavo i na mai 'waikuye kebu i na lasega, wata 'ai'edi egavo i na vetumagana 'waikuye kebu 'anigodi i na lala.
43006036	'Akonadi a vonemi, matamie yaku folova toketokena a 'idewai 'wa 'iseni siwe kebu 'wa da vetumagana 'waikuye.
43006037	Tomotoganidi Tamada i na 'anivelenedi, matatabudi i na maia 'waikuye wata kebu tamu sai'afo a na vedumwe'ai'aiedi.
43006038	Yau a maiga abamega 'aku tovetune yana nuanua a na 'idewadi, kebu tauniku yaku nuanuaga.
43006039	'Aku tovetunenina yana nuanua side bani'odi. Nuanuana tomotoganidi i 'anivelenedi 'waikuye a na 'ita'ita'iedi, kebu tamu aitoi a na baileniga, wata tutuyanina tomotoga 'wa na vonayavuga Yaubada mataneye, yaku tomotoga yawaidi a na veledi i na tovoi-vaitugana.
43006040	Side bani'odi. Tamaku nuanuana tomotoga matatabumi taunimi 'wa na tauyemi 'waikuye 'wa na vetumagana, mia 'atumaina wata miamia-vagaina 'wa na veluagai wata tutuyanina tomotoga 'wa na vonayavuga Yaubada mataneye a na sivetovoimi.” S27 Ion 6:48-51 S29,1 Ion 3:23 S31 Sou 16:4,14-15 S35 Ion 4:14 S37 Ion 17:6-8 S39 Ion 10:28-29, 17:12 S40 Ion 11:25-26
43006041	Me Diu ma yadi nuasako i vebonavoluvolu fai Iesu i vo, Yau 'ami'ami a mai abamega.”
43006042	Begaidi i vo, Awale igodi bani'odi i voneyedi i vo, A obuma abamega”? Tamana wata inana ta 'asetadi. Iesu tomotogaotoga, Iosefa natuna.”
43006043	Iesu i vonedi i vo, Kebu 'aise'avami 'wa na vebonavoluvoluga.
43006044	Kebu tamu aitoi 'ana fata taunina yana nuanuayega i na mai 'waikuye, Tamada 'aku tovetune nagami i na 'ivaiseni yana nuanua i na sivilai bega 'ana fata taunina i na tauyeni 'waikuye wata tutuyanina tomotoga 'wa na vonayavuga Yaubada mataneye a na sivetovoia.
43006045	Basenadiotoga yaku vonanina faifaina Yaubada yana tolu'ivonavo i kilumi i vo, Tomotoga matatabudi Yaubada i na 'ivaisedi wata i na ve 'waidie.” Begaidi egavo Tamada yana vona i na nogai bega i na ve 'waidie, 'adi fata i na maia 'waikuye.
43006046	We'e 'omi kebu tamu aitoi Tamada i da 'iseniga, yau 'aiseotogiku a 'iseni fai a mai taunina Yaubada 'wainega.
43006047	A vona mogitana 'waimie, egavo ma yadi vetumagana taunidi i tauyedi 'waikuye, 'akonadi mia 'atumaina wata miamia-vagaina i veluagai.
43006048	Yau 'asa'aiana kumaniku 'ani'ani. Yau mia 'ivauna wata 'atumaina 'ana to'anivelena tomotoga 'waidie.
43006049	Basenadiotoga sali'avu'avuye tubudavo 'ani'ani abamega i 'ani siwe kebu i da mia-vagata i wafa.
43006050	We'e 'ani'ani mogitana i obuma abamega egavo i na 'ani, kebu i na wafaotoga.
43006051	Yau 'asa'aiana kumaniku 'ani'ani abamega a obuma. 'Ai'edi egavo 'ani'aninina i na 'aniaga kebu i na wafaotoga i na mia-vagata. 'Ani'aninina a vonevoneyeniga tomogoku a na tauyeni bega tomia fwayafwaya matatabumi 'ami fata mia 'ivauna wata 'atumaina 'wa na veluagai.”
43006052	Me Diu Iesu yana vona i nogai ma yadi nuasako 'aise'avadi i ve'ikwayekwayega i vo, No'o tomogo bani'odi i na munega tomogona i na veleda ta na 'ania? Kebu tamu sai'afo i da lubwaineni.”
43006053	Iesu i vonedi i vo, A vona mogitana 'waimie, yau a vetomotogaotoga 'ai'edi egavo kebu tomogoku i na 'aniaga wata dayagiku i na yemuyaga, kebu 'adi fata mia 'ivauna wata 'atumaina i na veluagai.
43006054	Egavo tomogoku i na 'aniaga wata dayagiku i na yemuga 'akonadi mia 'atumaina wata miamia-vagaina i veluagai wata tutuyanina tomotoga 'wa na vonayavuga Yaubada mataneye a na sivetovoidi.
43006055	Fai, tomogoku 'ani'ani mogitana, wata dayagiku alu'ai mogitana.
43006056	Egavo tomogoku i na 'ania wata dayagiku i na yemuyaga a na miamia nagedie yau 'adi labilabina wata i na miamiani nagekuye.
43006057	Tamada 'aku tovetune miamia-vagaina kebu yana 'a'avaga begaidi yana toketokena 'wainega a miamia. Wata bani'odi egavo i na 'anikuga yaku toketokena 'wainega i na mia-vagata.
43006058	Basenadiotoga tubudavo sali'avu'avuye 'ani'ani abamega i 'ani, siwe kebu 'ani'ani mogitana begaidi kebu i da mia-vagata i wafa. We'e yau 'ani'ani mogitana, abamega a mai 'ai'edi egavo 'ani'aninina i na 'aniaga i na mia-vagata.”
43006059	De'e Iesu yana ve, i lau'age tomotoga 'waidie 'atamana Kafaneomi, 'eba miava'auta nageneye. S45 Ais 54:13 S46 Ion 1:18 S47 Ion 3:16 S48 Ion 6:58 S54-56 Mad 26:26-28
43006060	Tovetutuyamavo fuedi Iesu yana vona i nogai 'aise'avadi i veifufu i vo, Iesu yana ve 'waideye 'ana nogaya vitana, kebu nuanuada. Kebu tamu aitoi 'ana fata i na 'asetai.”
43006061	Iesu i 'asetai yana tovetutuyamavo i vevebonavoluvolu yana ve faifaina begaidi i vonedi i vo, Yaku ve faifaina voke bunumi i mayaga.
43006062	Yaku venina vitana 'waimie kebu nuanuami, siwe 'ai'edi 'wa na 'iseku yau a vetomotogaotoga a na vilaku a na laka abame, 'waimie vitaotogina.
43006063	-
43006064	'Anu'anunu 'Atumaina 'aiseotogina 'ana fata mia 'ivauna wata 'atumaina i na velemi, kebu tamu wata aitoi 'ana fata i na 'ivaisemi bega mianina 'ivauna wata 'atumaina 'wa na veluagai. Yaku vonanidi 'akonadi a voneyediga 'anu'anunumi 'adi 'aivaita, 'waidiega 'ami fata mianina 'ivauna 'wa na veluagai, siwe 'ifwaimi kebu 'wa da vetumagana.” Iesu de'e bani'odi i voneyediga fai nagami i 'asetai egavo kebu i da vetumagana, wata 'waidiega kumanina 'awaie i na 'etogiluveni i 'asetai.
43006065	Wata Iesu i vona tomotoga 'waidie i vo, Yaku ve 'ana nogaya vitana 'waimie, faifainanina basenadi a vonemi a vo, Kebu tamu aitoi 'ana fata taunina yana nuanuanayega i na mai 'waikuye, Tamada nagami i na 'ivaiseni yana nuanua i na sivilai bega 'ana fata taunina i na tauyeni 'waikuye.”
43006066	Yana vonanina faifaina yana tovetutuyamavo 'ifwaidi i baileni, kebu nuanuadi wata i na vevetutuyameni.
43006067	Begaidi Iesu yana tovetutuyamavo 'adi 12 i velutoliedi i vo, We'e 'omi bani'odi? Nuanuami 'wa na baileku 'wa na nagoi?”
43006068	Saimoni Fita yana velutoli i tutuli i vo, 'Auvea, kebu 'ana fata tamu wata aitoi 'waineye 'a na nagoi. Yamu vona 'waidiega 'ama fata mia 'atumaina wata miamia-vagaina 'a na veluagai.
43006069	Tutuya de'e 'a 'asetamu wata 'a vetumagana 'omu Yaubada Natuna Magemagetamu.”
43006070	Iesu i vonedi i vo, Vona mogitana 'ami 12 a venua'ivinemi, siwe 'waimiega tamu Seitani iana.”
43006071	Iesu i vonavona Iudasa faifaina, taunina Saimoni Isakaliota natuna wata tamu 'adi 'aila'a 12 'wainega, siwe taunina Iesu 'ana to'etogiluva. S63,2 Kol 3:6 S65 Ion 6:44 S69 Mad 14:33, 16:16
43007001	Mulieta Iesu i folova-vuvua 'awalawa Galili nageneye, kebu i da nago Iudia, fai me Diu to'edakumetavo nuanuadi i na luvewafai.
43007002	-
43007003	Me Diu yadi Sakali 'Ayavau sai'afoga 'ana tutuya i na veluagai, bega Iesu tainavo i voneni i vo, Yada 'awalawa 'u na baileni 'u na nago 'awalawa Iudia, 'u na folofolova yamu tovetutuyamavo i miamiani 'waidie, 'eba nuavogana wata 'eba nua'ewa 'u na 'i'idewadiga i na 'ise'isedi.
43007004	Egavo nuanuadi tomotoga i na subisubiadi kebu i da folova-givagiva, 'ai'edi nuanuamu fuedi i na subiamu 'u na vemageta, 'eba nuavogana wata 'eba nua'ewa 'u na 'i'idewadi 'aila'a bwaikina matadie.”
43007005	Tainavo bani'odi i voneyediga fai taunidi wata kebu i da vetumagana 'waineye.
43007006	Iesu i vonedi i vo, 'Ai'edi nuanuami, 'omi i lubwainemi 'ami fata 'wa na nagoi Iudia we'e yau yaku tutuya bei a na sivemagesekuga bola.
43007007	Kebu 'ana fata 'omi tomia fwayafwaya i na vedumwe'ai'aiemi, we'e mogitana yau 'akonadi i vevedumwe'ai'aieku fai tutuya fuedi a vonevonedi a vo, 'Omi yami sauluva sakoidi.”
43007008	'Asa'aiana, 'wa kumeta ta waia sakalinina 'waineye. Tutuya de'e kebu i da lubwaineku.”
43007009	Iesu i vona'a'ava, bei Galili i miamia. S1 Ion 5:18 S2 VeL 16:13 S5 Fol 1:14 S7 Ion 15:18
43007010	Iesu tainavo i kumeta i nagoi Ielusalema sakalinina faifaina, mulieta Iesu i vemuli, givagivayega i nago kebu i da vemageta.
43007011	Sakali nageneye me Diu to'edakumetavo Iesu i lualeni i vo, Ava'aibe bei Iesu taunina.”
43007012	Tomotoga fuedi i ve'awayaya Iesu faifaina, 'ifwaidi i vo, Tomogo 'atumaina,” we'e 'ifwaidi i vo, Kebu, we'e i vevekalieda.”
43007013	Siwe kebu tamu aitoi mageseye i da veveifufu fai me Diu to'edakumetavo i kololoyedi.
43007014	Sakalinina 'ana 'aiata sai'afoga i da 'a'ava, nika Iesu i vemageta i luku vanuga 'eba velu'ui nageneye, bei i velamu i veve tomotoga 'waidie.
43007015	Me Diu nuadi i voganidi yana ve faifaina i vo, Tomogo no'o kebu i da nago sikulu 'waineye. Bani'odi i munega yana 'aseta bwaikina?”
43007016	Begaidi Iesu tomotoganidi i vonedi i vo, Yau kebu tauniku yaku nuanuayega a da veve, venidi Yaubada 'aku tovetune 'wainega i mai.
43007017	Egavo nuanuadi Yaubada yana nuanua i na 'i'idewadi, i na 'asetai kebu a da veve yaku nuanuayega, Yaubada 'wainega i mai.
43007018	Aitoi yana nuanuayega i na veveifufu, kumanina nuanuana tomotoga i na subisubiai, we'e aitoi nuanuana tomotoga 'ana tovetune i na subisubiai, yana sauluva tonovidi wata kebu tamu tutuya i da vekali.
43007019	Basenadiotoga Mosese ve'etoboda i velemi, siwe 'wa da vo kebu i da velemiga fai ve'etobodanidi matatabumi 'wa geugeudi, bega igodi nuanuami 'wa na luvewafaku.”
43007020	'Aila'anidi Iesu yana vona i tutuli i vo, 'Omu yaiaina i agemu bega 'wava'wavamu, kebu tamu aitoi 'amu 'ainike i da voneyeni.”
43007021	Iesu i vonedi i vo, 'Omi nuami i voganidi fai 'Aiata Veawai 'waineye tomogo a 'ive'atumaia Ufa Bedeseida 'waineye.
43007022	Siwe 'omi wata 'wa folofolova 'Aiata Veawai 'waidie, fai veimea Mosese 'wainega bunu 'aibobo faifaina 'wa vevematayakeyakeni 'Aiata Veawai 'waidie 'wa 'i'idewai. We'e bunu 'aibobo kebu mogitana Mosese 'wainega i da maiga, i velamu tubuda Ebelamo yana tutuye.
43007023	Veimeanina natumiavo iavetadi 'adi 'aiata 8 i veveluagadi bunudi 'wa bobobodi, siwe wata 'ai'edi tamu kwamana 'ana 'aiata 8 i na veluagai 'Aiata Veawai 'waineye 'wa 'i'idewaimo, nika 'asa'aiana bei 'wa folofolova. Fai 'omi 'wa folofolova 'Aiata Veawai 'waidie, awale 'wa nuasako-maimaiga 'waikuye tomogo a 'ive'atumaiotogi 'Aiata Veawai 'waineye faifaina?
43007024	Kebu 'isa'ava 'wainega 'wa na 'amalakibuyeku, nagami 'wa na venua'ivina-'atumai mulieta 'wa na vona.” S13 Ion 12:42, 19:38 S15 Mad 13:54 S16 Ion 12:49, 14:10 S20 Ion 8:48-52 S22 Vei 12:3 S23 Ion 5:8-10,16 S24 Ion 8:15
43007025	'Ifwaidi Ielusalema 'ana tomotoga i vo, Voke no'o tomogonina yada to'edakumetavo nuanuadi i na luvewafai.
43007026	'Wa 'iseni? 'Aila'a matadeye i veveifufu siwe kebu tamu aitoi Iesu i da talabodeni. Voke yada to'edakumetavo 'akonadi i 'asetai taunina Keliso, Yaubada 'ana Venua'ivina.
43007027	Siwe 'ida 'akonadi ta 'asetai 'ai'edi Keliso i na souyeni, kebu tamu aitoi i na 'asetai yana 'eba mai. We'e 'atamananina 'wainega Iesu i maiga 'akonadi matatabuda ta 'asetai.”
43007028	Iesu i veve vanuga 'eba velu'ui nageneye bonana bwaikinega tomotoga i vonedi i vo, 'Omi 'wa da vo 'wa da 'asetai yaku 'eba mai wata 'wa da vo 'wa da 'asetaku. Yau a maiga, kebu tauniku yaku nuanuayega, 'aku tovetune nuanuana begaidi a mai. 'Aku tovetunenina yana nuanua 'atumai'avadi wata tonovidi, siwe 'omi kebu 'wa da 'asetai.
43007029	We'e yau a 'asetai fai 'wainega a mai wata i vetuneku.”
43007030	Yana vonanina faifaina nuanuadi i da 'ive'avini siwe kebu tamu aitoi 'ana fata, fai 'ana tutuya i lubwaineni 'waineye i na 'ive'aviniga, bola.
43007031	Avinodi tomotoga fuedi i vedumwe'ai'aieni, siwe wata tomotoga fuedi 'aila'anina nageneye i vetumagana Iesu 'waineye i vo, Ta 'asetai tutuyanina Keliso i na mai 'eba nuavogana wata 'eba nua'ewa fuedi i na 'idewadi. Vona mogitana de'e taunina Keliso, Yaubada 'ana Venua'ivina. Kebu tamu aitoi 'ana fata Iesu i na salai 'alo i na 'iaweni.” S27 Ion 7:41-42 S28-29 Mad 11:27 S30 Ion 8:20, 13:1 S31 Ion 2:23, 11:45
43007032	Diu totafalolo Falisi i nogai tomotoga 'ifwaidi i veve'awayaya i vo, Voke Iesu taunina Keliso,” begaidi Falisinidi wata tovelomu 'adi to'edakumetavo, vanuga 'eba velu'ui 'ana to'isave'avinavo i vetunedi i nagoi Iesu i na 'ive'avini.
43007033	Siwe Iesu i vona to'ive'avinanidi wata 'aila'a 'waidie i vo, Tutuya 'ale'usana yau taiadi ta na miamia, mulieta a na nago 'aku tovetune 'waineye.
43007034	'Wa na lualeku siwe kebu 'wa na veluagaku, wata kebu 'ana fata 'wa na waia yaku 'eba mia 'waineye.”
43007035	Me Diu to'edakumetavo 'aise'avadi i veifufu i vo, Ava'aibe bei igodi i na nago bega kebu 'ada fata ta na veluagai? Voke i na nago me Guliki yadi 'atamana 'waidie, bei me Diu i miamiani bega tomotoga taunidi kebu Diu i na veve 'waidie?
43007036	Fai i vo, 'Wa na lualeku siwe kebu 'wa na veluagaku,” wata i vo, Kebu 'ami fata 'wa na wai yaku 'eba mia 'waineye.” Awale bani'odi i voneyedi?” S34 Ion 8:21
43007037	Me Diu yadi Sakali 'Ayavau 'ana 'aiata 'eba ve'a'ava, 'aiata bwaikina. 'Aiatanina 'waineye Iesu i tovoi i vegolegole i vo, Egavo nuanuami bwaikina mia 'ivauna wata 'atumaina bani'odi 'anigomi i lala, i lubwainemi 'wa na maia 'waikuye 'wa na yemu.
43007038	Yaubada yana Buki 'waineye, faifaiku side bani'odi i voneyedi. I vo, Egavo ma yami vetumagana taunimi 'wa na tauyemi 'waikuye, yami nuanua nagedie bani'odi ufa i na luluvuala-vebogi. Ufanina 'wainega mia 'ivauna wata 'atumaina i sousouyeni.”
43007039	De'e bani'odi Iesu i voneyediga, bola 'Anu'anunu 'Atumaina tovetumaganavo i na agedi. Iesu i vonavona fai bola kebu i da wafa bega i da lakaga abame yana 'ai'aiwabu 'waineye, begaidi 'Anu'anununina kebu i da 'aniveleneni tomotoga 'waidie bega i na agedi. S37-38 Ion 4:10,14 S39 Ion 15:26 Fol 2:4
43007040	'Aila'anidi Iesu yana vona i nogai, 'ifwaidi i vo, Taunina mogitana tolu'ivonanina faifaina basenadiotoga Yaubada i vona'awaufaufa i na mai nika 'akonadi i mai.”
43007041	We'e 'ifwaidi i vo, Kebu, no'o Keliso, Yaubada 'ana Venua'ivina.” Siwe 'ifwaidi i vo, Ta 'asetai Keliso kebu i na maiga 'awalawa Galili 'wainega, siwe 'awalawanina 'wainega Iesu i mai.
43007042	Basenadiotoga i kilumiga Yaubada yana Buki 'waineye Kelisonina i na souyeni Kini Devida 'ana wauma 'wainega wata i na tubuga 'ana tuvadeye, 'atamana Bedeliema.”
43007043	Bega 'aila'a i 'idia Iesu faifaina.
43007044	'Ifwaidi nuanuadi i na 'ive'avini, siwe kebu tamu aitoi i da 'abi tomogoneye. S40 Fol 3:22 S42 Mai 5:2 Mad 2:4-6 S43 Ion 9:16
43007045	To'isave'avinanidi i maia igodi Iesu 'ana 'ive'avina faifaina i viladi i nagoi Falisi wata tovelomu 'adi to'edakumetavo 'waidie. To'edakumetanidi i velutoli i vo, Awale kebu Iesu 'wa da mieniga?”
43007046	To'isave'avinanidi i vo, Tomogo no'o yana vona 'adi nogaya 'atumaiotogidi, kebu tamu aitoi bani'odiga.”
43007047	Falisi i velutoli i vo, Voke 'omi wata yana vona nuami i 'ewadi?
43007048	Kebu tamu sai'afo 'ima yami to'edakumetavo 'waimega, 'alo Falisi i da vetumagana tomogonina 'waineye.
43007049	'Aila'anidi Iesu yana vona i noganogaiga, ve'etoboda Mosese 'wainega i bavuyedi, 'awaie 'adi vematavuloga i na veluagai Yaubada 'wainega.”
43007050	-
43007051	To'edakumetanidi 'waidiega tamu 'ana wagava Nikodimo, kumanina basenadi i nago Iesu taiadi i veifufu. Enavo i vonedi i vo, Kebu i da lubwaineda yada ve'etoboda ta na geudi. Nagami Iesu i na vonayavuga matadeye, 'ai'edi ma yana sakona, mulieta 'ana fata ta na veimea vematavuloga i na veluagai.”
43007052	-
43007053	I voneni i vo, Voke 'omu wata 'u mai Galiliega, Iesu taiadi ma fuemi sakoimi. 'Ai'edi Yaubada yana Buki 'u da lu'iawawaga, 'u da 'asetai kebu tamu Yaubada yana tolu'ivona i da souyeni 'awalawa Galili 'wainega.” S45 Ion 7:32 S46 Mak 1:22 S48 Ion 12:42 S50-51 Ion 3:1-2
43008001	Me Diu yadi ve'ikwayekwayega i 'a'ava, i nagoi yadi vanuge, we'e Iesu i laka 'Oya Olive.
43008002	I 'atai 'awa'awaiogose i vilai i mai vanuga 'eba velu'ui nageneye. 'Aila'a bwaikina i maia 'waineye bega Iesu i miabui i ve 'waidie.
43008003	We'e ve'etoboda 'adi tovevo wata totafalolo Falisi, tamu vavine i miedi Iesu 'waineye. Vavinenidi 'ifwaidi tomotoga i veluagadi tamu tomogo tulina taiadi i veve'avula bega i miedi Iesu wata 'aila'a bwaikina matadie.
43008004	To'edakumetanidi Iesu i voneni i vo, Tove, vavine de'e 'a miediga, mogitana i 'isedi tamu tomogo taiadi i veve'avula.
43008005	Basenadiotoga Mosese yada ve'etoboda i kilumi i vo 'ai'edi de'e sauluvanina, i lubwaineni kileuyega ta na tutuvewafadi. We'e 'omu yamu nuanua bani'odi?”
43008006	De'e bani'odi i voneyediga Iesu i sisiloloi, nuanuadi bonana i na nogai, 'ai'edi i na vekaliga i na 'ive'avini i na naweni 'eba vonayavuga 'waineye. Siwe Iesu kebu tamu ava'ai i da voneyeniga, i 'odumo fwayefwayeye nimanega i kilukiluma.
43008007	Bola i kilukiluma wata tovevitanidi i lulukwayegeni nuanuadi Iesu yadi vona i na tutuli, mulieta Iesu i tovoi i vonedi i vo, 'Atumaina, siwe aitoi 'waimiega kebu yana sakonaga, kumanina nagami kileu i na 'ewai vavine i na nikedi.”
43008008	Wata i 'odu-vaitugana, i kilukiluma fwayefwayeye.
43008009	Tomotoga Iesu yana vonanina i nogai, 'aitamogana 'aitamogana i sousouyedi i degadega, we'e 'au'auveadi kumanidiavo nagami i souyedi. Tovevitanidi i nagoi we'e Iesu wata vavine taiadi i miamia.
43008010	Mulieta Iesu i tovoi vavine i vonedi i vo, Tomotoganidi i miemiga 'akonadi i tauya? Tomotoga nuanuadi i na nikemi yami sakona faifaina aitoina tamu i 'ainike?”
43008011	Vavine i vo, 'Auvea kebu tamu aitoi i da nikema.” Iesu i vonedi i vo, Yau wata, kebu a na veimea vematavuloga 'wa na veluagai. 'Asa'aiana 'wa souyemi 'wa nago, siwe kebu wata 'wa na sakosakona.” ] S5 Vei 20:10 S11 Ion 5:14
43008012	Tomotoganidi i miamiani vanuga 'eba velu'ui nageneye Iesu i vonedi i vo, Yau 'omi tomia fwayafwaya yami mageta, wata yau kumaniku tomotoga nuami 'adi tokiavemageta. Egavo i na vetumagana 'waikuye yadi nuanua kebu dududubalidiga siwe mia 'ivauna wata 'atumaina i na veluagai magetanina 'wainega.”
43008013	Totafalolo Falisi i voneni i vo, Taunimu 'u awa'ai'aimu, kebu 'a na ve'awamogitana yamu vona faifaidi.”
43008014	Wata Iesu i vonedi i vo, A vonaga tauniku faifaiku vona mogitana, fai a 'asetai ava'aiega a mai wata 'awaie a na nago 'waineye, we'e 'omi bega a maiga wata bei a na nagoga kebu 'wa da 'asetaiga.
43008015	-
43008016	'Omi 'isa'ava 'wainega 'wa 'a'amalakibu, kebu 'aseta mogitana 'wainega 'wa da vevenua'ivina. Yau kebu a da vevenua'ivinaga yami sakona faifaina, we'e 'ai'edi a na venua'ivinaga yaku venua'ivinanina mogitana wata tonovina, fai kebu 'aiseku yaku nuanuayega, Tamada 'aku tovetune i 'i'ivaiseku wata i labilabiniku.
43008017	Yami veimea kilukilumina i 'eno'eno i vo, 'Ai'edi tomotoga 'adi 'ailuga yadi lu'ivona i na vesala, i vona mogitana.”
43008018	Wata bani'odi yau tauniku faifaiku a vonavona, wata Tamada, 'aku tovetune i vonavona faifaiku, 'ama 'ailuga yama vona i vesala bega vona mogitana.”
43008019	Falisinidi i velutolieni Iesu i vo, Ava'aibe bei tamamu?” Iesu i vo, 'Wa bavuyekuga, wata Tamaku 'wa bavuyeni. 'Ai'edi 'wa da 'asetakuga, Tamaku wata 'wa da 'asetai.”
43008020	Iesu yana ve de'e 'aila'a bwaikina matadie, vanuga 'eba velu'ui nageneye, 'anivelena-maimaiga 'ana 'eba yato lilivaneye. Kebu tamu aitoi i da 'ive'avini, i lubwaineni bei i na 'ive'aviniga 'ana tutuya bola. S12 Ion 1:4-9, 12:46 S15 Ion 7:24 S16 Ion 5:30 S18,1 Ion 5:9 S19 Ion 14:7 S20 Ion 7:30
43008021	'Aila'anidi wata Iesu i vonedi i vo, A na tauya a na nago siwe 'wa na luala-wayogeku, 'wa na wafa yami sakona i na 'eno-vagata Yaubada kebu i na nuatavunidi. Bei a na nagoga kebu 'ami fata 'wa na waia 'waineye.”
43008022	Vonanina me Diu to'edakumetavo i nogaiga 'aise'avadi i vona i vo, Voke taunina i na luvewafai fai i vo, Bei a na nagoga kebu 'ami fata 'wa na waia.”
43008023	Wata Iesu i vonedi i vo, 'Omi de'e bega 'wa souyemi, we'e yau tabwanega a mai. Yami 'eba mia fwayafwaya yau abamega a obuma.
43008024	Faifainanina a vo, 'Wa na wafa yami sakona i na 'eno-vagata kebu Yaubada i na nuatavunidi.” Yau Yaubada 'ana Venua'ivina, 'ai'edi kebu 'wa na vetumagana 'waikuye, tutuyanina 'wa na wafa, yami sakona i na 'eno-vagata.”
43008025	Begaidi i velutolieni i vo, Nuanuama 'a na 'asetamu, 'omu aitoi?” Iesu yadi velutoli i tutuli i vo, Tutuya fuedi a lulu'ivoneyeku 'waimie, siwe 'asa'aiana bani'odi.
43008026	'Ai'edi nuanuaku, 'aku fata nani fuedi yami sakona faifaidi a da lu'ivoneyedi wata a da awavesakoyemi, siwe 'aku tovetune ava'ai i vonekuga 'aisedi a lulu'ivoneyedi tomia fwayafwaya matatabumi 'waimie. 'Aku tovetunenina yana nuanua wata yana sauluva tonovidi, 'ada fata ta na vetumagana yana vona 'waidie.”
43008027	Siwe tomotoganidi kebu i da 'asetaiga, Iesu i vonavona Tamana faifaina, taunina 'ana tovetune.
43008028	Begaidi wata Iesu i vonedi i vo, De'e 'wa bavuyeku, siwe tutuyanina yau a vetomotogaotoga 'wa na silakaiku 'ai lagalagana 'waineye bei 'wa na 'asetaku yau Yaubada 'ana Venua'ivina. Wata bei 'wa na 'asetai kebu tamu sai'afo tauniku yaku nuanuayega a da folofolova, siwe ava'ai 'akonadi Tamada i vonekuga bani'odi a vonevoneyedi.
43008029	Fai tutuya fuedi 'aku tovetunenina yana nuanua a 'i'idewadi i sososoana faifaiku, begaidi kebu tamu tutuya i da bailekuga i labilabiniku.”
43008030	Tomotoga fuedi Iesu yana vona i nogai i vetumagana 'waineye. S21-22 Ion 7:34-35 S28 Ion 3:14, 5:19 S29 Ion 16:32
43008031	Me Diu fuedi i vetumagana Iesu 'waineye begaidi i vonedi i vo, 'Ai'edi yaku ve 'wa na vevematayakeyakedi, 'omi yaku tovetutuyamavo mogitana.
43008032	Sakona i veveimeyemi 'wa da vo bani'odi 'omi yana tofolovavo, siwe yaku ve tonovidi 'wa nogaidiga 'wa na vevematayakeyakedi, 'wa na 'asetai yaku ve, vona mogitana, vonanidi i na 'etoyavumi.”
43008033	Me Diu to'edakumetavo i vona Iesu 'waineye i vo, 'Ima Ebelamo tubunavo, kebu tamu tutuya 'a da vetofolova-maimaiga tamu tomogo 'waineye. Awale 'u vo, Yaku vona i na 'etoyavumi?”
43008034	Wata Iesu i vonedi i vo, A vona mogitana 'waimie, egavo i sakosakonaga, sakonanina i veveimeyedi.
43008035	'Ai'edi tamu tomogo yana tofolova-maimaiga i na kimwanei, tofolovanina kebu ma yana veimea wata kebu i na mia-vagata tomogonina yana 'aila'a nageneye, mogitana tomogonina natuotogina ma yana veimea wata yana 'aila'a nageneye i na mia-vagata.
43008036	'Omi sakona yana tofolova-maimaiga, siwe 'ai'edi yau, Yaubada Natuna a na 'etoyavumi 'omi mogitana yavuyavumi.
43008037	Mogitana a 'asetai 'omi Ebelamo tubunavo, siwe 'ifwaimi nuanuami 'wa na luvewafaku fai yaku ve 'wa vedumwe'ai'aiedi.
43008038	Naninidi a 'isedi Tamaku 'waineye a veveifufuyedi 'waimie, we'e 'omi ava'ai nuanuami 'wa na 'idewaiga 'waikuye fai tamami sakoina i vonemi.”
43008039	Me Diu to'edakumetavo Iesu yana vona i tutuli i vo, 'Ima tamama Ebelamo.” Iesu i vo, 'Ai'edi 'omi natunavo mogitanaga, yana sauluva 'atumaidi 'wa da vevetutuyamedi.
43008040	Siwe yami sauluva tulina, kebu Ebelamo bani'odi. Nuanuami 'wa na luvewafaku fai tutuya fuedi Yaubada yana vona mogitana, 'wainega a nogai, a lulu'ivona 'waimie.
43008041	'Omi kebu mogitana Ebelamo natunavo. Tamami yana sauluva sakoidi 'wa 'ewadi.” To'edakumetanidi i vo, 'Ima kebu 'eda natunavoga. Matatabuma tamama 'aitamogana, taunina Yaubada.”
43008042	Iesu i vonedi i vo, 'Ai'edi mogitana Yaubada tamamiga, 'wa da nuakalikalieku fai yau Yaubada 'wainega a mai, taiadi ta miamiani. Kebu tauniku yaku nuanuayega a da mai, Yaubada i vetuneku.
43008043	Fai kebu nuanuami yaku vona 'wa na nogai, begaidi ava'ai a voneyediga 'wa bavuyedi.
43008044	'Omi Seitani natunavo, nuanuami yana nuanuana sakoidi 'waidie 'wa na nunagoi. Tutuya 'eba velamu 'wainega i maiga 'asiau Seitaninina toluvewafa, kebu tamu sai'afo yana vona tonovidi, naninidi tonovidi matatabuna i vevedumwe'ai'aiedi. Tutuya fuedi vekaliega i vonavona fai 'asa'aiana bani'odi yana sauluva wata vekali matatabuna taunina lamudi.
43008045	A vona tonovina 'waimie kebu a da vekaliga, siwe fai Seitani yana sauluva-vekavekali 'wa 'ewadi begaidi kebu 'wa da vetumaganekuga.
43008046	Kebu tamu aitoi 'ana fata i na vona mogitana 'waikuye i na vo, 'Omu tosakona.” Tutuya fuedi a vonavona tonovina 'waimie, siwe kebu tamu sai'afo 'wa da vetumagana 'waikuye.
43008047	Egavo tamadi Yaubada, Yaubadanina yana vona i noganogai, siwe 'omi kebu Yaubada yana 'Aila'a nageneye, faifainanina kebu nuanuami yana vona 'wa na nogai.” S34 Lom 6:16,2 Fit 2:19 S36 Gal 5:1 S38 Ion 8:44 S42 Ion 16:28 S44,1 Ion 3:8 Nag 3:4 S46,1 Fit 2:22
43008048	Me Diu to'edakumetanidi Iesu yana vona i tutuli i vo, Yama vona basenadi, 'akonadi 'ana mogitana i souyeni 'a vo, 'Omu yaiaina i agemu bega 'wava'wavamu wata 'omu bani'odi tomogo Samelia sakoina.”
43008049	Iesu i vonedi i vo, Yau kebu yaiaina i da agekuga. Tamaku a veve'ililibuyeni, we'e 'omi kebu 'wa da veve'ililibuyekuga.
43008050	Kebu tauniku 'aku awa'ai'ai faifaina a da folofolova, a folofolovaga Yaubada i na awa'ai'aiku, we'e tomotoganidi i vedumwe'ai'aiekuga i na vematavulogidi.
43008051	A vona mogitana 'waimie, egavo yaku vona i na vevematayakeyakediga kebu i na wafaotoga, i na mia-vagata.”
43008052	Me Diu i voneni i vo, 'U vevekali, vona mogitana yaiaina i agemu. Basenadiotoga Ebelamo i wafa, wata Yaubada yana tolu'ivonavo taiadi, we'e igodi 'omu 'u vo, 'Ai'edi egavo yaku vona i na vevematayakeyakediga kebu i na wafaotoga, i na mia-vagata.”
43008053	Tubuda Ebelamo 'omu kebu bani'odiga, taunina tomogo bwaikina siwe i wafa tolu'ivonavo taiadi. 'Omu 'wa da vo bwaikaotogimu begaidi bani'odi 'u vonevoneyedi.”
43008054	Iesu i vonedi i vo, 'Ai'edi tauniku a da awa'ai'aiku 'ana nogaya nani-'avo'avovo. Tamaku, kumanina igodi 'wa vo, Yama Yaubada,” taunina 'aku toawa'ai'ai.
43008055	Kebu tamu sai'afo Yaubadanina 'wa da 'aseta-tonovi, yau a 'asetai. 'Ai'edi a da vo, Kebu a da 'asetaiga,” a da vekali, bani'odi 'omi yami sauluva. Siwe a 'asetai, wata yana vona a vevematayakeyakedi.
43008056	Basenadiotoga yaku mai 'ana tutuya tubumi Ebelamo i nuanimo nika i sosoana, siwe 'akonadi i 'iseni i sosoana bwaikina.”
43008057	Me Diu Iesu i voneni i vo, 'Omu bola kebu 'amu malamala 50 i da veluagai, voke 'u 'iseni Ebelamo? 'A nuani kebu tamu sai'afo 'u da 'isa-tonovi.”
43008058	Iesu i vo, A vona mogitana 'waimie, Bola Ebelamo kebu i da tubugaga, yau a mia-vagata.”
43008059	Me Diu yana vona i nogai, i nuasako, kileu i 'ewadi igodi nuanuadi i da luvewafai, siwe Iesu i giva tomotoga nagedie mulieta vanuga 'eba velu'ui 'wainega i souyeni i nago. S48 Ion 7:20 S51 Ion 5:24 S55 Ion 7:28-29 S58 Ion 1:1 S59 Ion 10:31
43009001	Tamu tutuya Iesu wata yana tovetutuyamavo taiadi i nunagoi, tamu tomogo ma mata-sakoina inana kamodiega i mieniga i 'iseni.
43009002	Begaidi Iesu yana tovetutuyamavo i velutolieni i vo, Tove, aitoi yana sakona 'wainega ma mata-sakoina i tubuga? Taunina 'alo inana tamana taiadi?”
43009003	Iesu i vonedi i vo, Yana matasako kebu yana sakona 'wainega, 'alo inana tamana taiadi yadi sakona 'waidiega. I matasakoga bega Yaubada yana toketokena 'wainega i na ve'atumai tomotoga i na 'iseni.
43009004	I lubwaineda tutuya safailina 'waineye 'aku tovetune yana folova ta na 'i'idewadi, we'e tutuya vitana i na souyeniga, bani'odi dudubala, kebu tamu aitoi 'ana fata i na folova.
43009005	Tutuyanina a na miamia fwayefwayeye, yau tomia fwayafwaya yami mageta.”
43009006	Iesu i vona'a'ava, i kiwala fwayefwayeye, fwayafwayanina i 'ewai nimaneye i luogoi mulieta tomatasako matana i 'abidi.
43009007	I voneni i vo, Nuanuaku 'u na nago Ufa Sailoama 'waineye maigimu 'u na lekoai.” Ufanina Sailoama 'ana saivila, Vetune. Bega tomogonina i nago maigina i lekoai, nika i 'isadewa, i vilai i mai.
43009008	Tomogonina matana i ve'atumaiga, enavo wata 'ifwaidi tomotoga i 'asetai tomogonina taunina totalavelu'ui, 'aise'avadi i velutolitoli i vo, 'Wa da nuani, voke kumanina totalavelu'uinina?”
43009009	Tomotoga 'ifwaidi i vo, 'Asa'aiana kumanina,” we'e 'ifwaidi i vo, Kebu, no'o tulina siwe 'ana 'isa'isa.” Tomogonina matana i ve'atumaiga i vo, 'Asa'aiana kumaniku yau.”
43009010	Tomotoga i velutolieni i vo, Bani'odi matamu i munega i ve'atumai?”
43009011	I vonedi i vo, Tamu tomogo 'ana wagava Iesu dobwadobwana i 'idewai mataku i 'abidi i 'a'avana i voneku i vo, Nuanuaku 'u na nago Ufa Sailoama 'waineye, bei maigimu 'u na lekoai.” Bega a nago maigiku a lekolekoaiga nika a 'isadewa.”
43009012	Wata i velutolieni i vo, Tomogonina matamu i 'ive'atumaidiga, ava'aibe?” I vo, Aigodi.” S2 Sou 20:5 S3 Ion 11:4 S5 Ion 8:23
43009013	Bega tomotoga iadinina matana i ve'atumaiga i vagavaia i naweni totafalolo Falisi 'waidie.
43009014	We'e 'aiatanina 'waineye Iesu dobwadobwana i 'idewai tomogo i 'ive'atumaiaga me Diu yadi 'Aiata Veawai 'waineye.
43009015	Bega Falisinidi tomogo i velutolieni i vo, Bani'odi matamu i munega i ve'atumai?” I vonedi i vo, Iesu dobwadobwanayega mataku i 'abidi, mulieta maigiku a lekoai nika a 'i'isadewa.”
43009016	Falisi 'ifwaidi i vo, Tomogo de'e bani'odi i folovediga 'ana 'isa kebu taunina Yaubada 'wainega, fai i folova 'Aiata Veawai 'waineye yada ve'etoboda i geuya.” Siwe 'ifwaidi i vo, 'Ai'edi taunina tosakonaga kebu tamu sai'afo 'ana fata folova toketokedi i da 'i'idewadi.” Nika 'aise'avadi 'aila'a i 'idia.
43009017	Wata Falisi i velutoli-vaitugana tomogo 'waineye i vo, 'U vonaga Iesu matamu i 'ive'atumaidi, we'e 'u da nuaniga yana toketokena ava'aiega i veluagai?” Yadi velutoli i tutuli i vo, Taunina tamu Yaubada yana tolu'ivona.”
43009018	-
43009019	Me Diu to'edakumetavo kebu i da vetumagana fai i nuani igodina basenadi matana kebu i da sakoga, faifainanina inana wata tamana taiadi i vonedi i maia i velutoliedi i vo, De'e natumi? Mogitana ma mata-sakoina i tubuga? Bani'odi i munega 'ana fata i 'i'isadewa?”
43009020	Inana wata tamana i vo, Mogitana de'e 'ima natuma, wata 'a 'asetai ma mata'uluna i tubuga.
43009021	Siwe matana yadi ve'atumai wata aitoi i 'ive'atumaidiga kebu ta da 'asetadiga. Taunina 'wa velutolieni, tulaina 'ana fata i na vonemi.”
43009022	Inana wata tamana bani'odi i voneyediga fai i kololo me Diu to'edakumetavo 'waidie. Basenadi yadi veimea i kiavefa'ali i vo, 'Ai'edi aitoi i na vo, Iesu taunina Yaubada 'ana Venua'ivina,” 'a na talabodeni kebu taiadi 'a na lukuluku 'eba miava'auta nageneye tafalolo faifaina.”
43009023	Faifainanina inana wata tamana i vonaga i vo, Taunina 'wa na velutolieni, tulaina 'ana fata i na vonemi.”
43009024	Wata me Diu i vona-vaitugana tomogonina matana i ve'atumaiga i mai i voneni i vo, Nuanuama 'u na vona Yaubada mataneye kebu 'u na vekaliga, fai 'a 'asetai tomogonina Iesu, tosakona.”
43009025	Tomogo i vo, Aigodi tosakona 'alo kebu, siwe tamu nani a 'asetai, basenadi mataku sakoidi, siwe 'asiau a 'isa'isa.”
43009026	Wata i velutolieni i vo, Bani'odi i munegimu? Wata bani'odi i munega matamu i siayegidi?”
43009027	I vonedi i vo, 'Akonadi a lu'ivona 'waimie, siwe kebu nuanuami bonaku 'wa na nogai. Awale nuanuami a na vona-vaivaitugana? 'Alo nuanuami 'omi wata Iesu yana tovetutuyamavo?”
43009028	Ma yadi nuasako i yagaia i vo, 'Omu 'aisemu kumanina 'ana tovetutuyama, 'ima Mosese yana tovetutuyamavo.
43009029	'A 'asetai Yaubada i vona Mosese 'waineye, we'e tomogonina kebu tamu sai'afo 'a da 'asetai ava'aiega i mai.”
43009030	Tomogonina matana i ve'atumaiga i vonedi i vo, Nuaku i vogani yami bavu faifaina. Yana toketokena 'wainega mataku i ve'atumai siwe kebu 'wa da 'asetaiga ava'aiega i mai.
43009031	Fai ta 'asetai Yaubada tosakona bonadi kebu i na nogai, siwe egavo i veve'ililibuyeni wata i vevematayakeyakeni bonadi i noganogaidi.
43009032	Fwayafwaya 'ana 'idewadewavau 'wainega i maiga 'asiau, kebu tamu aitoi 'ana fata de'e bei tomatasako inana kamodiega i na 'ive'atumaia.
43009033	'Ai'edi Iesu kebu i da maiga Yaubada 'wainega wata 'ako kebu bani'odi i da folovediga.”
43009034	Yana vona i tutuli i vo, 'Omu tosakona, inamu wata tamamu yadi sakona 'wainega 'u tubuga, igodi nuanuamu 'u na ve 'waimeye.” De'e bani'odi i voneyedi i 'a'ava, i 'ive'avini i tufelefeleni i souyeni 'eba miava'auta 'wainega. S16 Ion 3:2, 9:31-33 S22 Ion 7:13 S29 Ion 8:14 S31 Same 34:15, 66:18 S33 Ion 9:16
43009035	Iesu vala i nogai Falisi tomogonina matana i ve'atumaiga i bifelefeleni 'eba miava'auta 'wainega bega i nago i veluagai i velutolieni i vo, Kumanina i vetomotogaotoga, 'waineye 'u vetumagana 'alo kebu?”
43009036	Tomogo i vo, 'Auvea, ava'ai tomogoga? 'U voneku bega a na vetumagana 'waineye.”
43009037	Iesu i voneni i vo, 'Akonadi 'u 'iseni, 'asa'aiana taunina taiadi 'wa veveifufu.”
43009038	Tomogo i vona Iesu 'waineye i vo, 'Auvea, a vetumagana 'waimuye.” I vona nika ma yana subia i 'odu mataneye.
43009039	Iesu i vo, Yau a maiga fwayefwayeye tomotoga a na 'ididi, bega egavo yadi nuanua dudubalidi 'wa da vo i da vematasako, 'anu'anunudi matadi a na 'ive'atumaidi, we'e egavo igodina 'anu'anunudi matadi 'atumaidi a na 'ive'uludi.”
43009040	Falisi ma fuedie i tovotovoi i nogai Iesu yana vona begaidi i velutolieni i vo, 'U vonavonaga 'ima wata matama 'uludi?”
43009041	Iesu i vonedi i vo, 'Ai'edi mogitana yami nuanua i vematasako, Yaubada kebu 'ana fata i na vematavulogimi yami sakona faifaidi fai bavubavumi. Siwe fai 'wa vonaga 'wa vo, Matama 'atumaidi nani matatabuna 'a 'asetadi,” begaidi yami sakonanidi i na 'eno'eno.” S39 Ion 8:15-16 S40 Mad 15:14
43010001	-
43010002	Wata Iesu i vonedi i vo, A vona mogitana 'waimie, to'isave'avina sifi 'aiaseye yana 'aisaya i veve'anidi 'adi mosomoso, lovana i sisilukuvedi 'adi kalie, bei wata i 'i'isave'avinidi. 'Ai'edi to'isave'avinanina nuanuana i na lukuga, 'awa 'waineamo i lukuluku, we'e 'ai'edi tamu aitoi kebu 'awa 'waineamo i na lukuga kaliamo i na nakikila, taunina to'ainike wata tovainago.
43010003	Tutuyanina to'isave'avina nuanuana yana 'aisaya i na nawedi, 'awa 'ana to'isave'avina i vonevoneni saiboda i sisibaleni, mulieta to'isave'avinanina yana sifi 'aitamogana 'aitamogana 'adi wagaveamo i tayatayamidi.
43010004	Tutuyanina i sousouyedi to'isave'avina i kumekumeta we'e yana 'aisaya mulineye i delideli fai bonana i nogaya'inanai.
43010005	'Aisayanidi kebu 'adi fata tamu tomogo mulineye i na nagoi, bola bonana i na bavuyeni i na ve'aladegadega.”
43010006	De'e vona-awatabainina 'wainega Iesu i veifufu 'waidie, siwe kebu nuadi i da magetadi.
43010007	Tomotoga kebu nuadi i da magetadiga faifainanina Iesu i vona-vaitugana 'waidie i vo, A vona mogitana 'waimie, yau sifi 'adi kali 'ana 'awa.
43010008	Basenadi mali tomotoga nuanuadi i na veto'isave'avina igodina taunidi i da mai Yaubada 'wainega, tomotoganidi tovainago wata to'ainike, siwe yaku sifi kebu bonadi i da nogaya'inanadi.
43010009	'Asa'aiana kumaniku 'awa. Egavo i na vetumagana 'waikuye, i na luku 'waikuyamo a na 'ita'ita'iedi wata a na 'i'isave'avinidi bani'odi to'isave'avina sifi yana 'aisaya i nunawedi i veve'anidi wata i mimaiedi 'adi kalie.
43010010	Tovainago i na maiga, vainago'ava, 'ainike'ava, 'ivesako 'aisedi faifaidi i na mai. Yau a maiga tomotoga mia 'ivauna wata 'atumaina a na veledi bega i na sososoana wata kebu tamu nani faifaina i na vevenuafouviga.” S4 Ion 10:27 S9 Ion 14:16
43010011	Wata Iesu i vonedi i vo, Yau to'isave'avina sifi 'atumaiku, faifainanina yawaiku a na tauyeni a na wafa yaku sifi 'adi 'ita'ita'i faifaina.
43010012	'Ai'edi tamu tomogo i na vetofolova sifi i na 'i'isave'avinidi, fai taunina kebu tonisifi 'ai'edi 'ou'ou kasikasisina i na 'iseni i na mimaiga bola i na degalovedi, 'ou'ounina kasikasisina sifi i na ovadi i na ve'aladegadega.
43010013	Tofolovanina i dega fai taunina kebu tonisifi, begaidi kebu faifaidi i da vetafewa i folovamo tutula faifaina.
43010014	-
43010015	Yau to'isave'avina sifi 'atumaiku. Tamada i 'asetaku wata yau a 'asetai, wata bani'odi yaku sifi a 'asetadi, wata i 'asetaku. Fai taunidi yaku sifi, yawaiku a na tauyeni a na wafa 'adi 'ita'ita'i faifaina.
43010016	We'e wata 'ifwaidi yaku sifi tulidie i miamiani, kebu de'e kalinina nageneye. I lubwaineku taunidi wata a na miedi, 'adi fata wata bonaku i na nogai, a na luvetubamidi 'aila'a 'aitamogana we'e 'adi to'isave'avina 'aitamogana.
43010017	Tamaku i nuakalikalieku bwaikina fai tauniku a tauyeku 'awaie a na wafa siwe wafanina 'wainega wata yawaiku a na veluaga-vaitugani.
43010018	Kebu tamu aitoi 'ana fata yawaiku i na dabai, yau taunikuna a na tauyeni. Fai ma yaku veimea wata ma yaku toketokena 'aku fata yawaiku a na tauyeni, wata 'aku fata yawaikunina a na veluaga-vaitugani. Tamaku yana veimea 'waikuye side bani'odi.”
43010019	Iesu i vona'a'ava, mulieta vonanina faifaina me Diu 'aila'a wata i 'idia.
43010020	Fuedi i vona i vo, Vona mogitana yaiaina i agei i ve'wava'wava. Kebu bonana 'wa na nogai.”
43010021	We'e 'ifwaidi i vo, Iesu yana vona 'ana nogaya kebu bani'odi tomogo yaiaina i ageiga yana vona. Yaiaina kebu 'ana fata tomatasako i na 'ive'atumaia Iesu i 'idewaiga bani'odi.” S11 Same 23:1 Ion 15:13 S14-15 Ion 10:27 S15,1 Ion 3:16 S16 Ion 11:52 S17 Fil 2:8-9 S18 Ion 19:11
43010022	Malayaubanie me Diu fuedi i va'auta Ielusalema tamu sakali i 'idewai. Sakalinina 'adi 'eba tolinuata'i wata yadi 'eba nuave'avina basenadi mali tomotoga yadi vanuga 'eba velu'ui i 'ivesakoi we'e i 'idewa-vaitugani faifaina.
43010023	Tutuyanina 'waineye Iesu i nago vanuga 'eba velu'ui 'waineye, i yabayaba Kini Solomoni yana Masi'eda 'waineye.
43010024	Me Diu i 'iseni i maia i tovififineni i voneni i vo, Tutuya manamanawena 'a vevenuanaluga yamu vona faifaidi. 'Asiauotoga nuanuama 'u na vona tonovina 'waimeye, mogitana 'omu Keliso Yaubada 'ana Venua'ivina 'alo kebu?”
43010025	-
43010026	Iesu i vo, 'Akonadi a vonemi siwe kebu 'wa da vetumaganekuga. Folovanidi toketokedi a 'i'idewadiga Tamaku yana veimea 'wainega, 'wa da 'isedi 'wa da 'asetai yau a mai Yaubada 'wainega, siwe kebu 'wa da vetumagana fai 'omi kebu yaku sifi.
43010027	Yaku sifi mogitana bonaku i noganogai, 'aitamogana 'aitamogana a 'asetadi wata i yoyogo'wailiku.
43010028	Mia 'atumaina wata miamia-vagaina a veleveledi bega kebu i na wafaotoga wata kebu tamu aitoi 'ana fata i na sieloeloku.
43010029	Tomotoganidi Tamaku i velekuga nani bwaikaotogina mataneye, nani 'ifwaidi sai'afo, faifainanina kebu tamu aitoi 'ana fata i na vunugidi Tamada yana 'isave'avina 'wainega.
43010030	Tamada wata yau 'aitamogana. Yama nuanua, yama sauluva, wata lamuma 'aitamogana.”
43010031	Vonanina faifaina me Diu kileu i 'ewadi igodi i da luvewafai basenadi bani'odi.
43010032	Siwe Iesu i vonedi i vo, Folova fuedi, 'atumaidi wata toketokedi matamie a 'i'idewadi Tamada yana veimea 'wainega. Folovanidi 'waidiega ava'ai folovaga faifaina nuanuami 'wa na nikeku?”
43010033	Me Diu Iesu yana vona i tutuli i vo, Yamu folova 'atumaidi faifaidi 'ako kebu 'a na nikemuga, siwe fai 'u vona-uvi'agala Yaubada 'waineye. 'Omu tomogo-'avo'avovo siwe igodi 'u vo, Yau Yaubada.”
43010034	Wata Iesu i vonedi i vo, Basenadiotoga i kilumi Yaubada yana Buki 'waineye, bukinina 'wa veve'ililibuyeni bwaikina, Yaubada i vona toveimea i venua'ivinediga 'waidie i vo, 'Omi tomotoga 'asa'aiana taunimi yaubadanimi.”
43010035	'Akonadi ta 'asetai Yaubada yana Buki i na 'eno-vagata wata kebu tamu sai'afo vekali nageneye, we'e toveimeanidi Yaubada yana Vona i nogai, Yaubada i goledi yaubadavo.
43010036	Fai Yaubada tomotoga i fali-yaubadedi, yau wata a vo, Yau Yaubada Natuna,” i lubwaineku fai i venua'ivineku i vetuneku a mai tomia fwayafwaya 'waimie, begaidi kebu Yaubada a da awaobuobuyeni.
43010037	'Ai'edi Tamaku yana folova kebu a da 'i'idewadiga, i lubwainemi kebu 'wa da vetumagana 'waikuye, siwe fai Tamaku yana folova a 'i'idewadi i lubwainemi 'wa na vetumagana 'waikuye.
43010038	Kebu nuanuami 'wa na vetumagana 'waikuye, siwe fai folovanidi toketokedi a 'i'idewadiga i lubwainemi 'wa na vetumaganedi bega 'wa na 'aseta-'atumaia yau Tamada 'ana labilabina wata Tamadanina i labilabiniku.”
43010039	Fai Iesu i vo, Yau Tamada 'ana labilabina wata Tamadanina i labilabiniku,” begaidi to'edakumetavo wata igodi i da 'ive'avini, nika i 'iawedi i nago.
43010040	Iesu wata yana tovetutuyamavo taiadi wata i viladi Ufa Iolidani i damana no'o bega i miamiani, basenadi bei Ioni tomotoga i bafitaisodi.
43010041	Tomotoga fuedi i maia Iesu 'waineye tomotoganidi 'aise'avadi i veifufu i vo, Ioni kebu tamu folova toketokena i da 'idewai, siwe nani matatabuna basenadi i veifufuyediga Iesu faifaina, 'akonadi 'adi mogitana i souyedi.”
43010042	Begaidi tomotoga fuedi i vetumagana Iesu taunina Yaubada 'ana Venua'ivina. S25 Ion 5:36, 10:38 S27 Ion 10:3 S28 Ion 3:16, 6:39 S34 Same 82:6 S36 Ion 5:17-20 S38 Ion 14:10-11
43011001	-
43011003	Tamu 'atamana 'ana wagava Bedani bei Lasalo i miamia ma novunavo, Meli wata Malida. Melinina kumanina 'Auvea Iesu 'agena i iwagi bunama magaina 'atumaina 'wainega, wata nava'aunega i tamavelavelalai. Tamu tutuya Lasalo i viga bwaikina begaidi novunavo vala i vetunei Iesu 'waineye i vo, 'Auvea, iamu kumanina 'u nuakalikalieni bwaikina i viga.”
43011004	Tutuyanina Iesu valana i nogai i vona i vo, Viganina i souyeniga Lasalo 'waineye kebu wafaotoga faifaina, siwe i souyeni bega tomotoga fuedi Yaubada i na subiai wata 'wainega, yau Natuna i na awa'ai'aiku.”
43011005	-
43011006	Lasalo ma novunavo Iesu i nuakalikaliedi bwaikina, siwe tutuyanina i nogai Lasalo i viga kebu i da nago 'waineye, 'atamananina 'waineye i valenogaya bei wata 'aiata 'ailuga i mia.
43011007	'Aiatanidi 'adi 'ailuga i 'a'avana, mulieta yana tovetutuyamavo i vonedi i vo, Ta na vilada ta na nagoi Iudia.”
43011008	Yana tovetutuyamavo i vo, Tove, basenadi bei me Diu igodi i da luvewafamu, wata igodi nuanuamu bei 'u na nago.”
43011009	Iesu i vonedi i vo, 'Akonadi 'wa 'asetai 'aiata 'ana 'awasasa matatabuna 12. 'Awasasanidi 'waidie ta na yabaga kebu 'ana fata ta na nikeyeda fai fwayafwaya 'ana mageta 'wainega ta 'i'isadewa.
43011010	Siwe 'ai'edi ta na yaba-vuvua lovane, bola ta na nikeyeda fai mageta kebu. Bola yaku tutuya 'atumaina i 'eno'eno, 'aku fata a na folofolova.
43011011	Iada Lasalo i 'enomwadumwadu, siwe ta na nagoi a na luvagoni i na 'isa.”
43011012	Yana tovetutuyamavo i vo, 'Auvea, 'ai'edi i na 'eno'enovamo 'ana fata i na ve'atumai.”
43011013	Siwe Iesu i vonavona i wafaga faifaina, we'e yana tovetutuyamavo yadi nuanua i vo, 'Eno mogitana faifaina i vonavona.”
43011014	-
43011015	Begaidi Iesu i vonaotoga 'waidie i vo, Lasalo i wafa, siwe 'ai'edi 'waineye taiadi ta da miamiani a da 'ive'atumaia viga 'aisena 'wainega bola yami vetumagana mweadi. 'Atumaina, ta na nagoi 'waineye yaku folova 'wa na 'iseni bega yami vetumagana i na vetoketoke.”
43011016	Tomasi, tamu 'ana 'eba 'ainana Natulugaluga tovetutuyamavo 'ifwaidi i vonedi i vo, Ekwavo, ta na nagoi yada 'Auvea taiadi bega ma fueda ta na wafa.” S1 Luk 10:38-39 S2 Ion 12:3 S3 Ion 11:36 S4 Ion 9:3 S8 Ion 10:31 S11 Mad 9:24 S16 Ion 20:25
43011017	Tutuyanina Iesu yana tovetutuyamavo taiadi i le'wai sai'afo Bedani lilivaneye, tomotoga i vonedi i vo, Lasalo yawaina i 'a'ava, i 'eno'eno taumaseye 'akonadi 'aiata 4 i veluagai.”
43011018	-
43011019	Ielusalemega ta na nago Bedani kebu 'ani'iega, vivideye begaidi me Diu fuedi i maia Bedani Malida ma taina Meli nuadi i na 'iveagiagidi, novudi i 'iawediga faifaina.
43011020	Tutuyanina Malida i nogai Iesu i nunago, begaidi i mai i yogo'ede'edeni, we'e Meli i miamia vanuge.
43011021	Malida i veluagai nika i vona Iesu 'waineye i vo, 'Auvea, 'ai'edi 'omu taiadi ta da miamiaga 'ako novuku kebu i da wafaga.
43011022	Mogitana novuku i wafa, siwe a 'asetai ava'ai nuanuamu 'u na velu'ui Yaubada 'waineye i na velemu bega 'aivaita 'a na veluagai.”
43011023	Iesu i voneni i vo, Novumu i na tovoi-vaitugana.”
43011024	Malida i vo, E'e 'akonadi a 'asetai 'awaie fwayafwaya 'ana 'eba ve'a'ava 'waineye i na tovoi-vaitugana.”
43011025	Wata Iesu i voneni i vo, Yau kumaniku towafa 'adi tosivetovoi wata mia-vagata 'ana to'anivelena. 'Ai'edi egavo i na vetumagana 'waikuye mulieta i na wafa, siwe mia 'atumaina wata miamia-vagaina i na veluagai.
43011026	Egavo i na vetumagana 'waikuye kebu tamu sai'afo i na wafaotoga. Malida, yaku vona de'e 'u da nuani, 'u vetumagana 'alo kebu?”
43011027	Malida i vo E'e 'Auvea yamu vonanina faifaina a vetumagana, wata a 'asetai 'omu Keliso, Yaubada Natuna wata 'ana Venua'ivina, kumanimu basenadi Yaubada i vona'awaufaufa yamu mai fwayefwayeye faifaina.” S21 Ion 11:32 S24 Ion 6:40 S27 Ion 6:68-69
43011028	Malida i vona'a'ava, mulieta i vilai i nago Meli 'waineye 'aise'avadi i veifufu i vo, Tove 'akonadi i mai, nuanuana 'u na nago i na vonemu.”
43011029	Bega Meli i tovoi i lilide i mai Iesu 'waineye.
43011030	Iesu bola kebu i da souyeni 'atamane, ava'aibe bei Malida i veluagaiga bei bola i tovotovoi.
43011031	Me Diu i maiaga Meli ma iana 'adi 'ivenuagiagi faifaina, tutuyanina i 'iseni Meli i tovoi i souyeni i lilide i mimai yadi nuanua igodi i vo, I nunago taumaseye bei i na vemogai,” begaidi i yogo'waili.
43011032	Tutuyanina Meli i le'wa ma yana ve'ililibu i be'u Iesu mataneye i voneni i vo, 'Auvea, 'ai'edi 'omu taiadi ta da miamiaga, 'ako kebu novuku i da wafaga.”
43011033	Iesu Meli i 'iseni me Diu taiadi i vevemogai nuana i vekalikalia wata i nuasako wafa faifaina.
43011034	Begaidi i velutoliedi i vo, Ava'aibe bei iada 'wa ve'ufai?” I voneni i vo, 'Auvea 'u mai ta na nago 'a na vemu.”
43011035	Nika Iesu i lumatageu.
43011036	Me Diu i 'iseni Iesu ma matageuna begaidi i vo, Vona mogitana, iana i nuakalikalieni bwaikina.”
43011037	We'e 'ifwaidi i vo, Tomatasako i 'ive'atumaia bega wata iana i da 'ivaiseni yana viga 'waineye nika kebu i da wafaga.” S27 Ion 6:58-69 S35 Luk 19:41 S37 Ion 9:6-7
43011038	Wata Iesu nuana i vekalikalia sai'afo i vaganago taumata 'waineye. Taumatanina ovu matumatu 'waineye, kileu bwaikinega 'awana i vetovibodai.
43011039	Iesu tomotoga i vonedi i vo, Kileunina 'wa 'ewai.” Nika Malida towafanina novuna i vo, 'Auvea, magai fai 'aiata 4 'akonadi i 'a'ava.”
43011040	Siwe wata Iesu i voneni i vo, 'Wa da vo kebu a da vonemu a vo, 'Ai'edi 'u na vetumagana 'waikuye, Yaubada yana toketokena 'u na 'iseni.”
43011041	Tomotoga kileu i 'ewai, mulieta Iesu i 'isalaka i velu'ui Yaubada 'waineye i vo, Tamaku, a vekaiwa bwaikina 'waimuye fai bonaku 'u noganogaidi.
43011042	'A 'asetai mogitana tutuya matatabuna bonaku 'u noganogaidi, siwe de'e bani'odi a vevelu'uiediga fai nuanuaku tomotoga i na nogai i na vetumagana 'omu 'u vetuneku a mai.”
43011043	Iesu i velu'ui'a'ava, mulieta i vegole i vo, Lasalo, 'u souyemu.”
43011044	Iesu yana voneye nika Lasalo i tovoi i souyeni taumatayega nimana wata 'agena taiadi fanifanidi, wata 'unu'ununa babaniumana. Iesu tomotoga i vonedi i vo, 'Wa na 'iyavuyavuya nika 'ana fata i na yaba.” S40 Ion 11:4 S42 Ion 12:30
43011045	Me Diu fuedi i maiga Meli 'waineye, Iesu yana folova toketokena i 'iseni i vetumagana 'waineye.
43011046	We'e 'ifwaidi i viladi i nagoi totafalolo Falisi 'waidie i lu'ivona ava'ai Iesu i 'idewaiga faifaina.
43011047	Begaidi Falisinidi, tovelomu 'adi to'edakumetavo, wata me Diu yadi Kaniselo taiadi i va'auta i veifufu Iesu faifaina i vo, Bani'odi ta na munegi? Tomogonina 'eba nuavogana wata 'eba nua'ewa fuedi i 'i'idewadewadi.
43011048	'Ai'edi ta na 'ise'isenimoga, bola tomotoga matatabudi i na vetumagana 'waineye. Bega Loma gabemani tomotoga i na 'isedi i na vo, I baibailema i nunagoi Iesu 'waineye,” bega i na maia i na leoda, 'ida me Diu yada veimea i na geuya, yada vanuga 'eba velu'ui taiadi.”
43011049	Tamu me Diu yadi Kaniselo 'ana wagava Kaiafa, taunina tovelomu bwaikina malamalanina 'waineye, i vonedi i vo, 'Omi 'wava'wavami, we'e kebu 'wa da nuaniga.
43011050	I lubwainemi 'wa da 'asetai Iesu ta na luvewafai bega me Diu matatabuda ta na mia 'atumaina. 'Ai'edi kebu i na wafaga, me Loma i na leoda.”
43011051	Vonanina Kaiafa i 'inanaiga, kebu taunina yana nuanuayega, siwe fai taunina tovelomu bwaikina malamalanina 'waineye begaidi Yaubada yana venuayato 'wainega i vona-vagata siwe kebu i da 'asetaiga. Yana vonanina 'ana nuanua mogitana 'awaie Iesu i na wafa me Diu matatabudi faifaidi.
43011052	Kebu mogitana 'aise'avadi faifaidi siwe wata Yaubada natunavo faifaidi i vemiave'eve'e'elagi 'awalawa matatabuna 'waidie, Iesu yana wafa 'wainega i na va'augidi bega natunavo 'aila'a 'aitamogana.
43011053	Bega tutuyanina 'waineye me Diu to'edakumetavo i velamu 'aise'avadi i veveifufu-givagiva bani'odi i na munega Iesu i na luvewafai.
43011054	Begaidi Iesu kebu i da yogomagemageta 'awalawa Iudia nageneye, faifainanina givagivayega yana tovetutuyamavo taiadi i tauya i nagoi 'atamana Ifeleimi, sali'avu'avu lilivaneye, bei taiadi i miamiani.
43011055	Sai'afoga me Diu i na sakali Uvi'agalatagona faifaina, begaidi tomotoga fuedi 'awalawa tulina tulina 'waidiega i laka Ielusalema, nagami i na 'ilekoa-dewa wata i na tafalolo yadi sauluva bani'odi, nuanuadi i na ve'atumai Yaubada mataneye, mulieta sakalinina i na 'idewai.
43011056	Tomotoganidi Iesu i lulualeniga, wata tutuyanina i va'auta vanuga 'eba velu'ui nageneye 'aitamogana 'aitamogana i velutolitoli i vo, 'Wa da nuani, 'ako Iesu i na mai, 'alo kebu?”
43011057	We'e Diu totafalolo Falisi wata tovelomu 'adi to'edakumetavo taiadi veimea fa'alina i yatoi i vo, 'Ai'edi aitoi Iesu i na 'iseni ava'aibe bei i miamiaga i na lu'ivona 'waimeye.” Yadi veimeanina fa'alina i yatoiga fai nuanuadi Iesu i na 'ive'avini. S45 Ion 4:48 S52 Ion 10:16, 17:21,1 Ion 2:2 S54 Ion 7:1 S55 Sou 12:14-20
43012001	'Aiata 6 i na 'a'ava, me Diu sakalinina i na 'idewai Uvi'agalatagona faifaina begaidi Iesu yana tovetutuyamavo taiadi i nagoi Bedani, Lasalo yana 'atamane, tomogonina Iesu i sivetovoia wafayega.
43012002	Bei 'ani'ani bwaikina i 'idewai Iesu 'ana ve'ililibu faifaina, bega Iesu wata Lasalo ediavo taiadi i miabui 'eba 'ani 'waineye i na 'ani we'e Malida 'ani'ani i 'a'anivelena.
43012003	Tutuyanina Iesu i 'ani'ani, Meli bunama magaina 'atumaiotogina wata 'ana tutula bwaikina ma botolina i mieni Iesu 'ageneye i iwaga'a'aveni, mulieta nava'aunega i tamavelavelaladi. Bunamanina 'ana wagava Nadi, magaina vanuga matatabuna i susuli.
43012004	-
43012005	Tamu yana tovetutuyama 'ana wagava Iudasa Isakaliota, kumanina Iesu 'ana to'etogiluva i vo, Awale? Bunamanina tutulina bwaikina i ve'amubwadodoyeni. I lubwaineni ta da vekimwaneyeni, bani'odi lubulubu 300 ta da veluagai, bega egavo i vewekowekomaga ta da 'ivaisedi.”
43012006	De'e bani'odi Iudasa i vonaga, kebu mogitana wekowekoma i da nuanidi faifaidi i da vonavona, fai taunina tovainago wata yadi mani 'ana to'isave'avina bega taunina 'ana 'aivaita faifaina i vona.
43012007	We'e Iesu i vo, 'Asa'aiana, vavine kebu 'u na 'ivebunumayagi. I iwagikuga i lubwaineni, tomogoku i 'idewa-vagaseni 'aku ve'ufa faifaina me Diu yada sauluva bani'odi.
43012008	Tutuya fuedi 'omi wekowekoma taiadi 'wa miamiani, 'ami fata 'wa na 'i'ivaisedi, we'e yau kebu taiadi ta na mia-vagata.”
43012009	'Aila'a bwaikina me Diu vala i nogai Iesu i miamia Bedani, begaidi fuedi i maia nuanuadi i na 'iseni. Kebu Iesu 'aisenaga, wata nuanuadi Lasalo i na 'iseni, kumanina Iesu i sivetovoia wafayega.
43012010	-
43012011	Fai me Diu fuedi Lasalo i 'iseni ma yawaina i 'asetai wafayega i yawasa-vaitugana, begaidi me Diu to'edakumetavo yadi veimea i vevedumwe'ai'aiedi Iesu 'waineye i vevetumagana. Faifainanina tovelomu 'adi to'edakumetavo 'aise'avadi i veifufu nuanuadi Lasalo wata Iesu taiadi i na luvewafadi. S1 Ion 11:1,43 S4-5 Ion 18:2-3 S7 Ion 19:40 S9 Ion 11:43-44
43012012	I 'atai, 'aila'a bwaikina i va'autaga Uvi'agalatagona 'ana sakali faifaina, vala i nogai Iesu i nunago Ielusalema.
43012013	Begaidi saisai lukudi i kinidabadi i miedi Iesu i na yogo'ede'edeni. Wata i vegolegole i vo, Kaiwa, kaiwa, 'Auvea 'ana wagavayega i mimai, Wata ma yana nuakalikali i na vevesauluva 'atumaina 'waineye. Taunina me Isileli yada Kini.”
43012014	Iesu tamu 'aisaya doniki i 'ewaiga kwavuneye i laka bega i nago. Nika bei Yaubada yana Buki 'ana mogitana i souyeni basenadiotoga i kilumi Iesu faifaina i vo,
43012015	'Omi Ielusalema 'ana tomotogavo, kebu 'wa na kolologa, 'Akonadi yami Kini i viwai 'waimie, Doniki tubuvauvauna 'wainega.”
43012016	Tutuyanina 'waineye yana tovetutuyamavo kebu i da 'aseta-'atumaiaga Yaubada yana Buki 'ana mogitana i sousouyeni, siwe tutuyanina Iesu i laka abame yana 'ai'aiwabu 'waineye, nika bei i nuani vonanina i kilumiga Iesu faifaina vona mogitana, wata tomotoganidi ma yadi sosoana i subiai wata i awave-Kini 'waineye.
43012017	-
43012018	Tomotoganidi matadie Iesu i goleni Lasalo taumatayega i souyeniga ma yawaina, i nagoi Iesu yana folovanina toketokena i lu'ivoneyeni bega mali tomotoga taiadi i maia Iesu i yogo'ede'edeni.
43012019	We'e Falisi i 'isedi 'aila'a bwaikina i nunagoi Iesu 'waineye begaidi 'aise'avadi i veifufu i vo, 'Wa 'iseni, 'ida ta 'i'ivemweamweadaga. Tomotoga matatabudi 'akonadi i nunagoi Iesu 'waineye.” S13 Same 118:25-26 S14-15 Sek 9:9
43012020	'Aila'anidi i nagoiga Ielusalema Yaubada i na subiai wata i na sakali, 'ifwaidi tomotoga me Guliki.
43012021	Tomotoganidi me Guliki i maia Filifi 'waineye, taunina tomogo Bedasaida 'awalawa Galili nageneye, i voneni i vo, 'Auvea, nuanuama Iesu taiadi 'a na veifufu.”
43012022	Bega Filifi i nago Anidulu i voneni, mulieta 'adi 'ailuga i nagoi i lu'ivona Iesu 'waineye.
43012023	Iesu yadi vona i nogai i vonedi i vo, 'Akonadi yaku tutuya i vevelilivana, Yaubada i na silakaiku bega tomotoga i na 'iseku yau a vetomotogaotoga i na ve'ililibuyeku wata i na subiaku.
43012024	A vona mogitana 'waimie, 'ai'edi waifei bubuwakeye i na 'eno'eno kebu 'ana fata i na vefue. We'e ta na koyoviga tubutubuna i na 'anikudai, i na tabo, 'wainega 'ani'ani fuedi i na souyedi. Yau wata bani'odi a na wafa bega yaku 'aila'a i na vefue.
43012025	Wata side bani'odi. 'Ai'edi aitoi yana mia 'ana 'atumaina i na ve'o'oleni, kebu nuanuana yawaina i na tauyeni faifaiku, taunina i na wafaotoga. We'e 'ai'edi aitoi yana mia 'ana 'atumaina wata yawaina i na tauyedi faifaiku, mia 'atumaina wata miamia-vagaina i na veluagai.
43012026	Aitoi nuanuana i na vetofolova 'waikuye i lubwaineni i na vetutuyameku, bega ava'aibe bei a na nunago yaku tofolovanidi taiadi. 'Awaie yaku tofolovavo matatabudi Tamaku i na silakaidi tomotoga matadie i na subiadi.” S23 Ion 17:1 S25 Luk 9:24 S26 Mad 28:20 Ion 14:3
43012027	Wata Iesu i vo, Tutuya de'e nuafouku i veveviga bwaikina, bega 'wa da nuani bani'odi a na voneyedi? Voke a na velu'ui a na vo, Tamaku, nuanuaku vita wata wafa 'waidiega 'u na 'ita'ita'ieku.” Siwe kebu i da lubwainekuga 'ai'edi bani'odi a na velu'ui, fai vitanina faifaina a mai.
43012028	A nuani side bani'odi a na velu'ui a na vo, Tamaku, nuanuaku yamu toketokena tomotoga 'u na vedi bega i na subisubiamu.” Iesu i vona'a'ava nika tamu bona i souyeni abamega i vo, 'Akonadi yaku toketokena a vedi wata 'awaie a na vedi.”
43012029	'Aila'a i tovotovoi lilivadie bonananina i nogai 'ifwaidi i vo, Tomuyoana i duduya,” we'e 'ifwaidi i vo, Tamu anelose i vona Iesu 'waineye.”
43012030	Nika Iesu i vo, Bonananina ta nogaiga, yau kebu 'aku 'aivaita faifaina, 'omi 'ami 'aivaita faifaina.
43012031	Tutuya de'e Yaubada i na velamu tomia fwayafwaya i na veveimeyedi vematavuloga faifaina wata Seitani ma enavo i na leodi, taunina tomia fwayafwaya 'ami toveimea sakoina.
43012032	We'e yau tomotoga i na silakaiku 'ai lagalagana 'waineye bega tomotoga matatabumi a na vemwadami 'wa na maia 'waikuye.”
43012033	Iesu yana vona de'e i vonavona yana wafa faifaina ava'ai 'wainega tomotoga i na luvewafai.
43012034	'Aila'a yana vonanina i nogai i vo, Yada veimea basenadiotoga i kilumi i vo, Keliso kebu i na wafaga i na mia-vagata.” We'e awale 'u vo, Yau a vetomotogaotoga tomotoga i na silakaiku 'ai lagalagana 'waineye?” Aitoi kumanina i vetomotogaotoga?”
43012035	Bega Iesu i vonedi i vo, Tutuya 'ale'usana 'waineye taiadi ta na miamia a na vevemi, yau yami mageta. Yaku venina nuami i na magetadi bega 'ai'edi 'wa na vetumaganeku dudubala kebu i na mimai 'waimie. Egavo i vevedumwe'ai'aieku taunidi bani'odi i yabayaba dudubala 'waineye, kebu i da 'asetai ava'aibe bei i nunagoi.
43012036	Tutuyanina taiadi ta na miamia i lubwainemi 'wa na vetumagana 'waikuye, yau yami mageta, bega ma yami sosoana 'wa na miamia yaku 'aila'a nageneye.” S27 Mad 26:38 S31 Ion 16:11 S32 Ion 3:14-15 S34 Dan 7:13-14 S35 Ion 8:12 S36 Efe 5:8 Iesu i vona'a'ava, i tovoi 'aila'a i 'iawedi givayega i nago tulineye.
43012037	Avinodi Iesu 'eba nuavogana wata 'eba nua'ewa fuedi i 'i'idewadi tomotoga matadie, siwe kebu i da vetumagana 'waineye.
43012038	Nika ava'ai basenadiotoga Yaubada yana tolu'ivona 'ana wagava Aisea i kilumi 'ana mogitana i souyeni. Side bani'odi i kilumedi i vo, 'Auvea, valamu 'a lulu'ivoneyeni siwe kebu tamu aitoi i da ve'awamogitana. Tomotoga 'Auvea yana toketokena i 'iseni, siwe kebu i da 'asetai wata i da vetumagana.”
43012039	-
43012040	Fai tomotoganidi Yaubada yana vona i vevedumwe'ai'aiedi, begaidi kebu 'adi fata i na vetumagana. Bega wata Aisea i kilumi faifaidi i vo, Yaubada matadi i 'ive'uludi, Bega kebu 'adi fata i na 'isa. Nuadi i kiavevuyovuyodi, Bega kebu 'adi fata i na 'aseta. Begaidi kebu nuanuadi i na nuaviladi 'waikuye, a na 'ive'atumaidi.”
43012041	Vona de'e Aisea i kilumiga fai basenadiotoga Yaubada i veni, Iesu ma yana 'ai'aiwabu magemagetadi, wata i veni tomotoga fuedi i na vedumwe'ai'aieni.
43012042	We'e tutuyanina 'waineye me Diu fuedi, yadi to'edakumetavo 'ifwaidi taiadi i vetumagana Iesu 'waineye, siwe kebu i da lu'ivona fai Falisi i kololoyedi yadi veimea fa'alina faifaina i vo, Egavo i na vetumagana Iesu 'waineye 'a na talabodedi kebu taiadi 'a na lukuluku 'eba miava'auta nageneye tafalolo faifaina.”
43012043	Fai nuanuadi tomotoga i na awave'atumaiedi, we'e kebu nuanuadi 'adi awave'atumai Yaubada 'wainega, begaidi i ve'wadamo kebu i da lu'ivona. S38 Ais 53:1 S40 Ais 6:10 Fol 28:26-27 S41 Ais 6:1 S42 Ion 9:22 S43 Ion 5:44
43012044	Iesu bonana bwaikinega i veifufu tomotoga 'waidie i vo, Egavo i na vetumagana 'waikuye, siwe 'asa'aiana 'akonadi i vetumagana Yaubada 'aku tovetune 'waineye.
43012045	Wata bani'odi, egavo i na 'iseku wata 'akonadi Yaubada 'aku tovetune i 'iseni.
43012046	Yau a maiga fwayefwayeye bega egavo i na vetumagana 'waikuye nuadi a na kiavemagetadi kebu yadi nuanua i na dududubalidi.
43012047	Wata a maiga tomia fwayafwaya a na 'ita'ita'iemi, kebu a da mai bega yaku veimea 'wainega vematavuloga 'wa na veluagai. Begaidi egavo yaku vona i na nogaidi, siwe kebu i na vematayakeyakedi, yau kebu a na veimeyedi vematavuloga i na veluagai.
43012048	Siwe tutuyanina tomotoga 'wa na vonayavuga Yaubada mataneye, yaku vonanidi tovedumwe'ai'ainidi i na veimeyedi bega vematavuloga i na veluagai. 'Adi vematavuloga lamuna, yaku vonanidi kebu nuanuadi, wata i vedumwe'ai'aieku.
43012049	Kebu yaku nuanuayega a da veveifufu, fai Tamada 'aku tovetune ava'ai i vonekuga, wata bani'odi a vonavona.
43012050	A 'asetai 'ami fata mia 'atumaina wata miamia-vagaina 'wa na veluagai Yaubada yana Vona 'waidiega, faifainanina ava'ai a vonevoneyediga, fai 'akonadi Tamada i voneku.” S45 Ion 14:9 S46 Ion 1:9, 8:12 S47 Ion 3:17 S48 Ibu 4:12 S50 Ion 8:28
43013001	'Awa'awai bani'odi Uvi'agalatagona sakalina i na 'idewai, Iesu 'akonadi i 'asetai yana tutuya, fwayafwaya i na 'iaweni i na vilai i na nago Tamana 'waineye. Iesu yana 'aila'a fwayefwayeye i nuakalikaliedi bwaikina, 'eba velamu 'wainega i nagoga wata yana wafa 'waineye.
43013002	Lovananina 'waineye, Iesu wata yana tovetutuyamavo taiadi i 'ani'ani we'e Seitani 'akonadi tamu nuanua i yatoi Iudasa 'waineye Iesu i na 'etogiluveni. Iudasanina, Saimoni Isakaliota natuna.
43013003	Iesu i 'asetai taunina i mai Yaubada 'wainega, wata i na vilai i na nago 'waineye, wata i 'asetai Yaubada nani matatabuna i 'anivelenedi 'waineye i na veveimeyedi.
43013004	Fai naninidi Iesu i 'asetadi, begaidi 'eba 'ani 'wainega i tovoi 'ana talauma tabwaneye i ta'ia, mulieta tamatama i 'ewai tolobwaneye i yogoneni, 'wa da vo bani'odi tofolova-maimaiga.
43013005	Iesu 'aivoe i 'ewai, bei ufa i iwagi bega yana tovetutuyamavo 'aitamogana 'aitamogana 'agedi i lekoadi, mulieta i tamavelavelaladi.
43013006	Tutuyanina i le'wa Saimoni Fita 'waineye i talaboda i vo, 'Auvea, yau kebu nuanuaku 'ageku 'u na lekoadi, 'ana 'isa kebu 'atumainaga.”
43013007	Iesu i voneni i vo, Yaku folova a 'i'idewaiga 'ana nuanua 'u bavuyeni, we'e 'awaie 'u na 'asetai.”
43013008	Fita i ve'awafatafata i vo, Kebu tamu tutuya 'ageku 'u na lekoadi.” Iesu i vo, 'Ai'edi kebu a na lekoamuga, 'omu kebu wata 'aku 'auga.”
43013009	Wata Saimoni Fita i vo, Vetuma kebu 'age'avaku 'u na lekoadiga, nuanuaku 'unu'unuku wata nimaku taiadi 'u na lekoadi.”
43013010	Iesu i voneni i vo, Egavo i toaga, tomogodi matatabuna vunavunagidi, 'age'avadi i veyokega i na lekoadi. 'Omi matatabumi vunavunagimi, we'e 'aitamogana 'waimiega kebu.”
43013011	Fai Iesu 'akonadi i 'asetai 'ana to'etogiluva, taunina tosakona, begaidi i vo, 'Omi matatabumi vunavunagimi, we'e 'aitamogana 'waimiega kebu.”
43013012	Iesu 'agedi i lekoa'a'avadi, wata 'ana talauma i silakaveni i vilai i nago 'ana 'ivie i miabui. I velutoliedi i vo, 'Asiauotoga de'e yaku folova a 'idewaiga 'waimie, 'ana nuanua 'wa 'asetai, 'alo kebu?
43013013	Tutuya fuedi 'wa goleku 'wa vo, 'Auvea,” wata 'wa vo, Tove,” we'e 'wa vonaga vona mogitana fai yau yami 'Auvea wata yami Tove.
43013014	Yau yami 'Auvea wata yami Tove, siwe 'asiauotoga 'agemi a lekoadi, 'omi wata bani'odi i lubwainemi ma yami nuaobu 'wa na vetofolova 'aitamogana 'aitamogana.
43013015	Yau 'eba 'isa a 'idewai 'waimie, bega bani'odi 'wa na vetutuyameku.
43013016	A vona mogitana 'waimie, tofolova kebu 'ana toveimea i da vebwaika-'iaweni, 'alo tomata'aulele 'ana tovetune i da vebwaika-'iaweni. Kebu i da lubwaineni tofolova i na vona 'ana toveimea 'waineye i na vo, Folovanina nuanuamu a na 'idewai, we'e nani-'avo'avovo a baila.”
43013017	Naninidi a voneyediga, 'akonadi 'wa 'asetadi. 'Ai'edi ma yami nuaobu 'wa na vetofolova, 'wa na sososoana. S1 Ion 15:13 S2 Ion 13:27 S3 Ion 16:28 S14 Luk 22:27 S15 Fil 2:5,1 Fit 2:21 S17 Iem 1:25
43013018	Kebu a da vonavona 'omi matatabumi faifaimi, fai a venua'ivinemi begaidi 'aitamogana 'aitamogana yami nuanua a 'asetadi. Siwe Yaubada yana Buki i vona tonovina 'ana mogitana 'akonadi i na souyeni i vo, Tamu tomogo taiadi 'ama'ama 'aitamogana siwe i sivilai i vegavieku.”
43013019	A vovona-vagasemi tamu tomogo i na 'etogiluveku, bega tutuyanina i na souyeni 'wa na vetumagana yau Yaubada 'ana Venua'ivina.
43013020	A vona mogitana 'waimie, egavo ma yadi nuakalikali yaku tofolovavo i na 'ivaisedi, siwe 'asa'aiana yau i 'ivaiseku. Wata bani'odi egavo ma yadi nuakalikali i na 'ivaiseku siwe 'asa'aiana Yaubada 'aku tovetune i 'ivaiseni.”
43013021	Iesu i veifufu'a'ava nika i nuavita bwaikina, yana tovetutuyamavo i vonedi i vo, A vona mogitana 'waimie, tamu iami i na 'etogiluveku a na wafa.”
43013022	Matatabudi i ve'isa'isa yadi nuanua i ve'ale'usa aitoi faifaina i vonavona.
43013023	-
43013024	Iadi tamu kumanina Iesu i nuakalikalieni bwaikina, lilivaotogineye i miabui begaidi Saimoni Fita i lu'wai i voneni i vo, 'U velutolieni Iesu, aitoi mogitana faifaina i vonavona.”
43013025	Bega i sivilai Iesu i ve'awayayai i vo, 'Auvea, aitoi kumanaga?”
43013026	Iesu i voneni i vo, Tomogonina a na ve'ililibuyeni, 'ani'ani a na 'ewai a na lu'utuvi a na veleveleni taunina tomogonina 'aku to'etogiluva.” Bega Iesu 'ani'ani tamu i 'ewai, i lu'utuvi Iudasa, Saimoni Isakaliota natuna, i veleni.
43013027	Iudasa i 'anielo i 'ania, mulieta Seitani i agei. Iesu i voneni i vo, 'Ai'edi ava'ai nuanuamu 'u na 'idewaiga, 'u souye-matayo'oyemu 'u nago.”
43013028	Iesu i vonavona Iudasa 'waineye we'e yana tovetutuyamavo 'ifwaidi kebu i da 'asetaiga ava'ai i vonevoneyeni.
43013029	Fai Iudasa yadi mani 'ana to'isave'avina, 'ifwaidi yadi nuanua i vo, Voke i vetunei i na nago 'ada'ada i na kimwane sakali faifaina,” we'e 'ifwaidi yadi nuanua i vo, Voke i vetunei, mani i na naweni egavo i vewekowekomaga i na 'ivaisedi.”
43013030	Iudasa 'ani'aninina i 'ani'a'avai, i souye-matayo'oyeni i nago, siwe 'akonadi i lovani dudubala. S19 Ion 14:29 S23 Ion 21:7,20 S29 Ion 12:6 Same 41:9
43013031	Iudasa i tauya i nunago Iesu i vonedi i vo, Tutuya de'e yau a vetomotogaotoga yaku toketokena i na sivemageseni, bega tomotoga Yaubada i na subiai ava'ai i na souyeniga 'waikuye faifaina.
43013032	Fai tomotoga Yaubada i na subiai ava'ai i na souyeniga 'waikuye faifaina, begaidi yau Natuna i na silakaiku wata yana 'ai'aiwabu magemagetadi i na veleku bega tomotoga i na subiaku. Sai'afoga Yaubada i na 'idewa-matayo'oi 'waikuye.
43013033	Ekwavo a nuakalikaliemi bwaikina, yau sai'afoga a na 'iawemi 'wa na lualeku. Siwe a na vonemi, basenadi bani'odi me Diu yada to'edakumetavo a vonedi a vo, A nunagoga bei kebu 'ami fata 'wa na waiga.”
43013034	Veimea 'ivauna a na velemi, side bani'odi. Ma emiavo 'wa na venuakalikali. Fai yau a nuakalikaliemi bwaikina, 'omi wata bani'odi ma emiavo 'wa na venuakalikali.
43013035	'Ai'edi ma emiavo 'aitamogana 'aitamogana 'wa na venuakalikaliga, mali tomotoga i na 'isemi i na 'asetai 'omi yaku tovetutuyamavo.” S32 Ion 17:5 S33 Ion 7:33-34 S34 Ion 15:12 Efe 5:2 S35,1 Ion 3:14 Ion 17:23
43013036	Fai Iesu i vonaga i vo, A na nago bei kebu 'ami fata 'wa na waia,” begaidi Fita i velutoli 'waineye i vo, 'Auvea, ava'aibe 'u na nago?” Iesu Fita yana velutoli i tutuli i vo, Bei a na nagoga kebu 'amu fata tutuya de'e 'u na yogo'wailiku, we'e bola mulikuye 'u na wai.”
43013037	Wata Fita i velutoli i vo, 'Auvea, awale kebu 'aku fata a na yogo'wailimuga tutuya de'e 'waineye? We'e yau a tauyeku a na wafa faifaimu.”
43013038	Iesu i voneni i vo, Mogitanaotoga 'u tauyemu wafa 'waineye faifaiku? A vona mogitana 'waimuye, 'ako lovane bola kamukamu kebu i na kwagega, nagami tutuya 'aitonu 'u na bavusebeku.”
43014001	Wata Iesu i vo, Kebu nuafoumi i na vevigaga, 'wa na vetumagana Yaubada 'waineye wata yau 'waikuye.
43014002	-
43014003	'Awalawanina 'waineye Tamaku i miamiaga, vanuga fuedi i tovotovoi. Yau a na nago yami 'eba mia a na 'i'idewadewadi. I na 'a'ava, a na vilaku a na mai a na vagavaimiga ta na nagoi bei yau a miamiaga 'waineye. 'Ai'edi 'eba mianidi kebu i da 'eno'enoviga, 'ako kebu a da vonemiga.
43014004	Bei a na nagoga 'akonadi 'wa 'asetai, wata 'ana 'eda 'wa 'asetai.”
43014005	Tomasi i voneni i vo, 'Auvea, 'ima kebu 'a da 'asetaiga ava'aibe 'u na nago, begaidi 'ana 'eda kebu tamu sai'afo 'a da 'asetai.”
43014006	Iesu i voneni i vo, Yau 'asa'aiana kumaniku 'eda. Yau nani matatabuna tonovidi lamuna, wata 'aseta mogitana 'ana tove. Yau wata 'waikuyega mia 'ivauna wata 'atumaina i sousouyeni. Kebu tamu wata 'eda i da 'eno'eno bega 'wa na nagoi Tamaku 'waineye, 'eda 'aitamogana, ma yami vetumagana taunimi 'wa na tauyemi 'waikuye.
43014007	'Ai'edi mogitana 'wa da 'asetakuga, wata bani'odi Tamaku 'wa da 'asetai. Siwe 'asiau wata 'awaie 'akonadi 'wa 'aseta'atumaia wata 'wa 'iseni.” S1 Ion 14:27 S3 Ion 17:24 S6 Efe 2:18 Ion 11:25
43014008	Filifi i voneni i vo, 'Auvea, nuanuama Tamada 'u na vema, 'asa'aiana kumanina yama nuanua.”
43014009	Wata Iesu yana tovetutuyamavo i vonedi i vo, 'Omi, yau taiadi tutuya manamanawena ta miamia, siwe Filifi 'wa da vo kebu 'u da 'asetaku. Egavo i 'iseku, 'asa'aiana 'akonadi wata Tamada i 'iseni. Awale 'u vo, Tamada 'u na vema?”
43014010	Filifi, 'u da vetumagana, yau Tamada 'ana labilabina, wata Tamadanina i labilabiniku. Yaku vona a veifufuyediga 'waimie kebu tauniku yaku nuanuayega, Tamada 'aku labilabina yana folova i 'i'idewadi 'waikuyega.
43014011	Nuanuaku 'wa na vetumagana 'waikuye, yau Tamada 'ana labilabina wata Tamadanina i labilabiniku. 'Ai'edi vitana 'waimie, 'eba nuavogana wata 'eba nua'ewa a 'idewadiga 'wa na nuanidi nika 'ami fata 'wa na vetumagana 'waikuye.
43014012	A vona mogitana 'waimie egavo i na vetumaganaga 'waikuye folovanidi bani'odi yau a 'i'idewadiga 'adi fata i na 'idewadi. Siwe wata folova toketokeotogidi wata bwaikaotogidi 'adi fata i na 'i'idewadi fai yau a na nago Tamada 'waineye.
43014013	Ava'ai naniga nuanuami, 'aku wagavayega Tamada 'waineye 'wa na vevelu'ui, mogitana a na 'i'idewadi. Fai yami nuanua a na 'i'idewadiga, mali tomotoga i na 'iseni Tamada i na subisubiai.
43014014	Naninidi nuanuami, 'ai'edi 'aku wagavayega 'wa na vevelu'ui 'waikuye, mogitana a na 'i'idewadi.” S9 Kolos 1:15 S10 Ion 12:49 S11 Ion 10:38 S12 Mak 16:19-20 S13 Mad 7:7 Ion 16:23-24, 15:7
43014015	Wata Iesu i vo, 'Ai'edi mogitana 'wa na nuakalikalieku yaku veimea 'wa na vevematayakeyakedi.
43014016	Tamada 'waineye a na velu'ui bega tamu 'ami To'aivaita i na velemi, taiadi 'wa na mia-vagata.
43014017	To'aivaitanina, taunina 'Anu'anunu 'Atumaina, Yaubada yana nuanua tonovidi i na veve 'waimie. Tomotoganidi fwayafwaya 'ana nuanua 'waidie i vebwaikaga, kebu 'adi fata taunidi i na tauyedi 'Anu'anunu 'Atumaina 'waineye fai kebu i da 'isa'inanai wata kebu i da 'asetaiga. We'e 'omi 'akonadi 'wa 'asetai fai taiadi 'wa miamiani wata 'awaie i na agemi.
43014018	A na 'iawemi siwe kebu 'wa na vo, 'Ima fovafovama, kebu tamu 'ama to'aivaitaga,” fai a na vilaku a na mai 'waimie.
43014019	Sai'afoga tomotoganidi fwayafwaya 'ana nuanua 'waidie bwaikina kebu wata i na 'ise'isekuga, we'e 'omi 'wa na 'ise'iseku. Yau a mia-vagata, begaidi 'omi wata 'wa na miamia.
43014020	Tutuyanina 'Anu'anunu 'Atumaina i na mai, 'wa na 'asetai yau Tamaku 'ana labilabina, wata 'wa na 'asetai yau a labilabinimi wata bani'odi 'omi 'wa labilabiniku.
43014021	Egavo yaku veimea i 'asetadi wata i vevematayakeyakedi, taunidi 'aku tonuakalikali. Fai i nuakalikalieku, begaidi Tamaku i na nuakalikaliedi. Yau wata a na nuakalikaliedi bega tauniku faifaiku a na lulu'ivona 'waidie.”
43014022	Tamu Iudasa, kebu Iudasa Isakaliota, i velutoli Iesu 'waineye i vo, 'Auvea, awale taunimu faifaimu 'u na lu'ivona 'waimeye, we'e tomotoganidi fwayafwaya 'ana nuanua bwaikina 'waidie, kebu 'u na lu'ivonaga?”
43014023	Iesu Iudasa yana vona i tutuli i vo, Egavo i nuakalikalieku mogitana, yaku vona i na vevematayakeyakedi. Tomotoganidi Tamaku i na nuakalikaliedi bega yau wata Tamaku taiadi 'a na mai 'a na lauvila 'waidie.
43014024	Egavo kebu i da nuakalikaliekuga, taunidi yaku vona kebu i na vematayakeyakedi. Vonanidi a veifufuyedi 'wa nogaidiga kebu tauniku yaku nuanuayega, Tamada 'aku tovetune 'wainega i maia.
43014025	Bola taiadi ta miamiagana, vonanidi a vonevoneyedi 'waimie.
43014026	Siwe tutuyanina Tamada 'Anu'anunu 'Atumaina 'aku wagavayega i na vetunei 'waimie, nani matatabuna i na vemi. Fai taunina 'ami To'aivaita, wata 'ami 'Eba Tolinuata'i bega naninidi a voneyediga matatabuna kebu nuami i na fani. S15,1 Ion 5:3 S16 Ion 14:26, 15:26 S17 Ion 16:13 S20 Ion 17:21 S21 Ion 15:10 S23 Ve 3:20 S26 Ion 15:26, 16:7
43014027	A na 'iawemi siwe a na 'ivaisemi yami nuanua i na bikadi. Tutuya fuedi yaku nuanua bikana, nuanuananina bikana a velevelemi yau tauniku 'waikuyega bega nuami kebu i na vita, kebu 'wa na kololo, wata kebu nuafoumi i na veviga. Mali tomotoga 'adi fata i na 'ivaisemi bega nuami sai'afo i na bikadi, siwe kebu tutuya manamanawenaga i na 'a'ava, we'e nuanua bikana mia 'atumaina taiadi a velevelemiga i na 'eno-vagata 'waimie.
43014028	'Akonadi 'wa nogai a vonemi a vo, Yau sai'afoga a na 'iawemi, siwe wata a na vilaku a na mai 'waimie.” 'Ai'edi mogitana 'wa da nuakalikalieku, 'ako kebu 'wa da nuavitaga yaku tauya faifaina, 'wa da sososoana fai yau a na nago Tamada 'waineye, taunina i vebwaika-'iaweku.
43014029	Bola taiadi ta miamiagana a vona-vagasemi yaku tauya faifaina, bega tutuyanina i na souyeni 'wa na 'iseni nika 'wa na vetumagana 'waikuye.
43014030	Kebu a na veveifufu manamanawena 'waimie fai sai'afoga Seitani i na le'wa. Seitaninina ma yana veimea fwayefwayeye nuanuana i na nikeku siwe yana toketokena 'waikuye nani-'avo'avovo wata kebu tamu sai'afo i na vevitaku sakona faifaina.
43014031	I lubwaineni tomia fwayafwaya i da 'aseta'atumaia Tamada a nuakalikalieni wata a tauyeku 'waineye bega ava'ai nuanuana i na vonekuga a na 'idewai.” Iesu i vona'a'avana, yana tovetutuyamavo i vonedi i vo, 'Wa tovoi ta na nagoi.” S27 Ion 16:33 Fil 4:7 S28 Luk 24:31-32 S30 Ion 12:31
43015001	Wata Iesu i vona yana tovetutuyamavo 'waidie i vo, Yau Welavi 'Atumaiku, Tamaku tobakula.
43015002	'Ai'edi didiku 'ifwaidi kebu i na vuavuaga-'atumai, Tamaku i na kuyailidi, we'e didiku 'ifwaidi 'akonadi ma vuagidi, ililidi 'ifwaidi i na kinikadikadidi bega i na ve'atumai i na vuagadewa.
43015003	'Omi bani'odi didiku 'atumaidi, yaku vona 'wa vetumaganedi, vonanidi i 'ive'atumaimi.
43015004	Yau taiadi ta na miave'itubama bega yau 'ami labilabina. 'Ai'edi didina ta na kuyai, kebu 'ana fata i na vuaga, we'e 'ai'edi welavinina 'waineye i na 'eno'enoga, 'ana fata i na vuaga. 'Omi wata bani'odi, 'ai'edi 'wa na bailekuga, kebu 'ami fata yaku nuanua 'wa na 'idewadi.
43015005	Yau Welavi, 'omi didiku. Egavo 'waikuye i na mai taiadi 'a na miave'itubamaga, yau 'adi labilabina bega 'adi fata yadi folova faifaiku 'atumaidi wata yadi sauluva tonovidi 'wa da vo i da vuaga-'atumai. 'Ai'edi yau kebu taiadiga, 'aise'avami kebu 'ami fata tamu nani 'atumaina 'wa na 'idewai.
43015006	Egavo i baileku kebu taiadi 'a na miave'itubamaga, bani'odi didi sakoidi, tobakula i na kuyailidi wata i na valo'udi, mulieta i na bwavu i na tunudi i na 'alaidi.
43015007	'Ai'edi yau taiadi ta na miave'itubamaga, wata yaku vona nuamie i na 'eno'enoviga, ava'ai nuanuami faifaidi 'wa na vevelu'ui 'ana fata 'wa na veluagadi.
43015008	'Ai'edi yami folova faifaiku 'atumaidi wata yami sauluva tonovidi, 'omi yaku tovetutuyama mogitana bega tomotoga i na 'isemi Tamaku yana toketokena i na subiai. S5 Ion 15:16 S7 Ion 14:13 S8 Mad 5:16
43015009	Tamaku i nuakalikalieku bwaikina, yau wata bani'odi a nuakalikaliemi, nuanuaku 'wa na miamiani yaku nuakalikalinina nageneye.
43015010	Tamaku yana nuakalikali nageneye a miamia fai yana veimea a vevematayakeyakedi, 'omi wata bani'odi, 'ai'edi yaku veimea 'wa na vevematayakeyakediga yaku nuakalikali nageneye 'wa na miamiani.
43015011	'Akonadi a vona'a'avemi yaku veimea 'wa na vevematayakeyakedi, bega yaku sosoanayega 'wa na sososoana, sosoananina sosoana mogitana.
43015012	De'e yaku veimea bwaikina a velevelemi, yau a nuakalikaliemi bwaikina, nuanuaku 'omi wata bani'odi ma emiavo 'wa na venuakalikali mogitana.
43015013	Nuakalikali side bani'odi, 'ai'edi tamu tomogo yawaina i na tauyeni wafa 'waineye enavo 'adi 'ita'ita'i faifaina, taunina mogitana nuakalikali.
43015014	'Ai'edi yaku veimea 'wa na vevematayakeyakediga 'omi ekwavo mogitana.
43015015	Basenadi a vo, 'Omi yaku tofolovavo,” tutuya de'e a na vo, 'Omi ekwavo.” Tofolova yana 'auvea yana nuanua matatabuna kebu i da 'asetadi, we'e 'omi, nani matatabuna Tamaku i vonekuga a lu'ivoneyedi 'waimie, begaidi a vo, 'Omi ekwavo.”
43015016	'Wa na nuani, 'omi kebu 'wa da vo, Yada 'auvea ta na venua'ivineni,” mogitana yau a venua'ivinemi wata a vetunemi 'wa na folova 'atumaina faifaiku, wata yami sauluva i na tonova, vuaganidi i na 'eno-vagata. 'Ai'edi ma vuagimi, ava'ai nuanuami 'aku wagavayega 'wa na velu'ui Tamada 'waineye i na velemi.
43015017	'Akonadi yaku veimeanina a vonemi a vo, Nuanuaku ma emiavo 'wa na venuakalikali. S10,1 Ion 2:5 S11 Ion 17:13 S12 Ion 13:34 S13,1 Ion 3:16 S16 Ion 15:5, 16:23
43015018	'Ai'edi Yaubada 'ana tobaila i na vedumwe'ai'aiemi, 'wa na nuani yau wata nagami i vedumwe'ai'aieku.
43015019	'Ai'edi fwayafwaya 'ana nuanua 'waimie bwaikina tobailanidi bani'odi, 'ako i da nuakalikaliemi wata i da veianemi. We'e 'omi tulimi fai tomia fwayafwaya 'waidiega a venua'ivinemi, bega 'omi kebu ediavo wata i vevedumwe'ai'aiemi.
43015020	Siwe yaku vona 'wa na nuani a vo, Tofolova kebu 'ana toveimea i da vebwaika-'iaweni.” Yau 'ami Toveimea siwe veviga a veveluagadi tomotoga 'waidiega, wata bani'odi 'omi yaku tofolovavo, mogitana vita 'wa na veluagadi 'aku tovedumwe'ai'ai 'waidiega. Yaku vona kebu i da vematayakeyakediga, wata bani'odi yami vona i na baila.
43015021	Vitanidi i na 'idewadiga 'waimie, fai 'omi yaku tomotoga, wata fai Yaubada 'aku tovetune kebu i da 'asetaiga.
43015022	'Ai'edi basenadi kebu a da maiga, wata 'ako kebu a da vonediga, Yaubada tosakonanidi kebu i da 'uvanidiga yadi sauluva sakoidi faifaidi. 'Akonadi a mai yadi sakona a lu'ivoneyedi siwe kebu i da nuaviladi, begaidi kebu 'adi fata i na dega vematavuloga 'wainega.
43015023	Egavo i vedumwe'ai'aieku, siwe 'asa'aiana wata Tamaku i vedumwe'ai'aieni.
43015024	Wata basenadi 'ai'edi kebu 'eba nuavogana wata 'eba nua'ewa a da 'idewadiga matadie, 'ako Yaubada kebu i da 'uvanidiga yadi sauluva sakoidi faifaidi, siwe 'akonadi a mai folova toketokedi, kebu tamu aitoi 'ana fata bani'odi i na 'idewadiga, a 'idewadi matadie, siwe Tamaku taiadi i vedumwe'ai'aiema.
43015025	I vedumwe'ai'aiema i lubwaineni, fai basenadiotoga i kilumi Yaubada yana Buki 'waineye faifaiku i vo, Yadi vedumwe'ai'ai 'waikuye kebu tamu lamunaga.” Tutuya de'e 'akonadi vonanina 'ana mogitana i souyeni.
43015026	'Awaie 'Anu'anunu 'Atumaina a na vetunei 'waimie, Tamada 'wainega. Taunina 'ami To'aivaita, Tamada yana nuanua tonovidi i na veve 'waimie wata faifaiku i na lulu'ivona.
43015027	Wata 'omi faifaiku 'wa na lulu'ivona tomotoga 'waidie, fai 'eba velamuyega i maiga 'asiau yau taiadi ta miamiani nani matatabuna a veve 'waimie.” S18,1 Ion 3:13 S19 Ion 17:14 S20 Ion 13:16 S21 Ion 16:2-3 S23 Luk 10:16 S25 Same 69:4 S26 Ion 14:26 S27 Fol 5:30-32
43016001	Wata Iesu i vona yana tovetutuyamavo 'waidie i vo, Naninidi 'akonadi a voneyediga 'waimie bega tutuyanina vita i na souyeni 'waimie kebu 'wa na mwea, nuanuaku 'wa na vetoketoke.
43016002	Yada to'edakumetavo me Diu i na talabodemi kebu 'ami fata 'wa na lukuluku 'eba miava'auta 'waidie tafalolo faifaina. Wata 'awaie tomotoga i na luvewafami, yadi nuanua i na vo 'ako, Yaubada yana nuanua.”
43016003	I na ve'idi'idiemiga wata i na luvewafamiga fai Tamada i bavuyeni wata yau taiadi.
43016004	Naninidi faifaidi nagami a matakiami bega tutuyanina i na souyedi 'waimie nika 'wa na nuani yaku vona. S2 Mad 24:9 Luk 6:22 S3 Ion 15:21 Vitanidi 'awaie 'wa na veluagadiga faifaidi nagami kebu a da vonemi fai yau taiadi ta miamia.
43016005	Fai sai'afoga a na tauya a na nago 'aku tovetune 'waineye bega naninidi a lulu'ivona-vagasedi 'waimie. Siwe kebu tamu aitoi 'waimiega i da velutoli 'waikuye i da vo, Ava'aibe bei 'u na nago?”
43016006	Fai a vo, A na nago,” 'wa nuavita bwaikina.
43016007	Siwe a vona mogitana 'waimie 'ai'edi taiadi ta na miamia, 'atumaina siwe kebu mogitana 'atumaiotogina, fai 'ami To'aivaita kebu i na maiga, we'e a na nagoga 'atumaiotogina 'waimie fai To'aivaitanina a na vetunei i na mai.
43016008	Tomia fwayafwaya i vekali kebu i da nuanuadewa. Siwe tutuyanina 'Anu'anunu 'Atumaina i na mai fwayefwayeye i na vedewedewedi bega i na 'asetai matatabudi i sakona, wata sauluva tonovina i na vedi, wata i na vedi bega i na 'asetai 'awaie matatabudi i na vonayavuga Yaubada mataneye, i na veimeyedi.
43016009	Tomotoga i sakosakonaga fai kebu i da vetumagana 'waikuye, i na vedi.
43016010	Wata i na vedi, fai 'akonadi a nunago Tamada 'waineye kebu wata 'wa na 'ise'isekuga, 'eba 'isa yaku sauluva tonovidi.
43016011	'Akonadi Yaubada i veimea tosakona yadi toveimea Seitani vematavuloga i na veluagai, begaidi 'Anu'anunu 'Atumaina i na vedi tosakona matatabudi i na vonayavuga Yaubada mataneye.
43016012	Fai 'wa nuavita, begaidi 'asiau kebu 'aku fata nani matatabuna a na lu'ivoneyedi 'waimie.
43016013	Siwe tutuyanina 'Anu'anunu 'Atumaina i na mai nuanua mogitana Yaubada 'wainega matatabuna i na vemi, 'Anu'anununina nani matatabuna tonovidi lamuna. Kebu 'ana fata taunina yana nuanuayega i na veifufu 'waimie, siwe ava'ai i na nogai Yaubada 'wainega, i na lu'ivona 'waimie, wata naninidi 'awaie i na souyediga faifaidi i na vona-vagasemi.
43016014	'Awaie ava'ai nuanuaku a na vonemiga, 'Anu'anunu 'Atumaina i na lu'ivona 'waimie, bega 'wainega 'aku subia a na veluagai.
43016015	Tamaku yana 'ai'aiwabu matatabuna i 'anivelenedi 'waikuye begaidi 'akonadi a vonemi a vo, 'Awaie ava'ai a na voneyeniga, 'Anu'anunu 'Atumaina i na lu'ivona 'waimie.” S7 Ion 14:16 S11 Ion 12:31 S13 Ion 14:26,1 Ion 2:27
43016016	Sai'afoga a na 'iawemi 'wa na 'isa'avaku, siwe kebu tutuya manamanawenaga wata 'wa na 'iseku.”
43016017	Tovetutuyamavo 'ifwaidi 'aise'avadi i velutoli i vo, Yana vona 'ana nuanua bani'odi? I vonaga i vo, Sai'afoga a na 'iawemi 'wa na 'isa'avaku, siwe kebu tutuya manamanawenaga wata 'wa na 'iseku,” wata i vo, A na nago Tamada 'waineye.”
43016018	Wata i vo, Kebu tutuya manamanawenaga,” 'ana nuanua ava'ai? Aigodi, kebu ta da 'asetai ava'ai i vonevoneyeni.”
43016019	Iesu 'akonadi i 'asetai yadi nuanua, nuanuadi i na velutolieni begaidi i vonedi i vo, Voke nuanuami 'wa na 'asetai yaku vona 'ana nuanua fai a vo, Sai'afoga a na 'iawemi 'wa na 'isa'avaku, siwe kebu tutuya manamanawenaga wata 'wa na 'iseku.”
43016020	A vona mogitana 'waimie, tutuyanina a na 'iawemi, 'aku mogai 'wa na 'we'wela, we'e Yaubada 'ana tovedumwe'ai'ai i na sosoana. Mogitana 'wa na nuavita siwe tutuyanina 'wa na 'iseku igodi 'wa nunuavitaga 'wa na sosoana.
43016021	Tutuyanina vavine i na vebutudi 'eba nuavita fai veviga bwaikina i vevebaedi, siwe tutuyanina kwamana i na tubuga 'eba sosoana bwaikina 'waidie, veviganina nua'ubudie i na yatoi fai natudi i na 'ise'iseni.
43016022	'Omi wata bani'odi, 'asiau 'wa nuavita siwe tutuyanina a na vilaku a na mai, 'wa na 'iseku 'wa na sosoana bwaikina. Yami sosoananina kebu tamu aitoi 'ana fata i na talabodeni.
43016023	A vona mogitana 'waimie, 'awaie kebu wata tauniotogiku 'waikuye 'wa na vevelu'ui, ava'ai nuanuami tonovina 'wa na vevelu'ui 'aku wagavayega Tamaku 'waineye i na velevelemi.
43016024	Basenadi i maiga 'asiau, kebu 'aku wagavayega 'wa da vevelu'ui Tamaku 'waineye, siwe tutuya de'e i velamu bega i na nagoga 'wa na vevelu'ui 'aku wagavayega bega ava'ai nuanuami 'wa na veveluagadi, wata 'wa na sososoana mogitana.” S22 Ion 20:20 S23 Ion 15:7 Mad 7:7 S24 Ion 15:11
43016025	Wata Iesu i veifufu yana tovetutuyamavo 'waidie i vo, Naninidi a veifufuyediga, vona-awatabaiega, siwe 'awaie kebu wata vona-awatabaiega a na veveifufu, we'e a na vo Tamaku faifaina a na veifufu 'waimie 'ana lu'eda'aiagalidi.
43016026	Tutuyanina 'waineye, ava'ai nuanuami tonovina 'wa na vevelu'ui 'aku wagavayega Tamada 'waineye i na velevelemi, we'e ava'ai yami nuanua kebu wata a na vevelu'ui faifaidi, 'omi taunimi 'wa na vevelu'ui tonovina Tamada 'waineye.
43016027	Fai 'wa nuakalikalieku wata 'wa vetumagana yau a mai Yaubada 'wainega, begaidi i nuakalikaliemi. Fai i nuakalikaliemiga, begaidi ava'ai nuanuami 'ami fata 'wa na vevelu'ui tonovina 'waineye.
43016028	Yau a mai fwayefwayeye Tamada 'wainega, 'akonadi a na 'iawemi a na vilaku a na nago Tamadanina 'waineye.”
43016029	Iesu yana tovetutuyamavo yana vona i nogai i vo, We'e vonanina 'ana nogaya kebu vona-awatabaiga, 'u vovonaotoga.
43016030	'Akonadi 'a 'asetamu, nani matatabuna 'u 'asetadi, kebu tamu wata aitoi 'ana fata i na awave'ede'edemu. Yamu 'asetanina 'a 'iseni 'a vetumagana 'waimuye 'a 'asetai 'omu 'u mai Yaubada 'wainega.”
43016031	Iesu i vonedi i vo, 'Alo be'ama 'wa vetumagana.
43016032	Siwe 'awaie wata 'akonadi i sousouyeni, matatabumi 'wa na vemiave'eve'e'elagi yami vanuga 'aitamogana 'aitamogana 'waidie, we'e yau 'wa na degaloveku. 'Wa na degaloveku siwe kebu mogitana 'aisekuga fai Tamada taiadi 'a miamia.
43016033	Naninidi a voneyediga bega nuanua bikana mia 'atumaina taiadi 'wa na veveluagai yau 'ami labilabina 'waikuyega. Mogitana veviga 'wa na veveluagadi Yaubada 'ana tovedumwe'ai'ai 'waidiega siwe kebu 'wa na kolologa, 'wa na vevenuafoufa'ala. 'Akonadi a vetoketoke tomotoga matatabuna 'waidie.” S27 Ion 14:21,23 S32 Mad 26:31,56 Ion 8:29 S33 Ion 14:27 Ion 5:4
43017001	Iesu i vona'a'ava, mulieta i 'isalaka abame Tamana 'waineye i velu'ui i vo, Tamaku, 'akonadi yaku tutuya i souyeni, yau Natumu nuanuaku 'u na silakaiku tomotoga matadie, bega 'waikuyega fuedi i na subiamu.
43017002	'Akonadi 'u tauyeku tomotoga matatabuna a veveimeyedi bega egavo 'u velekuga mia 'atumaina wata miamia-vagaina a na veledi.
43017003	Mia-vagatanina 'ana 'eda'eda side bani'odi. Egavo i na 'aseta-'atumaimu 'omu Yaubada mogitana 'aiseotogimu, wata i na 'aseta-'atumaiku yau Iesu Keliso, 'amu Venua'ivina, kumaniku 'u vetuneku, bega mia-vagatanina i na veluagai.
43017004	Nani matatabuna 'u voneku a na 'idewadiga, 'akonadi a sigoidi, wata yaku folovanidi 'waidiega tomotoga fuedi i subisubiamu.
43017005	Basenadiotoga fwayafwaya bola kebu 'u da 'idewaiga, 'waimuye taiadi ta miamia ma yada 'ai'aiwabu magemagetadi. Nuanuaku matamuye 'ai'aiwabunidi 'waidiega 'asiau 'u na 'ive'ai'aiwabuku. S2 Ion 6:39-40 S3,1 Ion 5:20 S4 Ion 4:34 S5 Ion 17:24
43017006	Basenadi tomia fwayafwaya 'waidiega yamu tomotoga 'u venua'ivinedi. Tomotoganidi 'u velekuga 'waidie a sivemagesemu, bega yamu vona i vematayakeyakedi.
43017007	'Akonadi i 'asetai nani matatabuna 'u velekuga, 'omu 'waimuyega i maia.
43017008	Vonanidi 'u velekuga a lu'ivoneyedi 'waidie ma yadi sosoana i nogai. Bega i 'aseta-'atumaia yau a mai 'omu 'waimuyega, wata i vetumagana 'omu 'u vetuneku.
43017009	Tomotoganidi 'u velekuga faifaidi a vevelu'ui 'waimuye. Kebu tomia fwayafwaya matatabudi faifaidi a da vevelu'ui, siwe tomotoganidi 'u velekuga faifaidi a vevelu'ui fai 'omu yamu tomotoga.
43017010	Tomotoganidi wata nani matatabuna a veveimeyediga 'omu yamu nani wata yamu tomotoga, wata nani matatabuna 'waimuye tomotoganidi taiadi, 'u 'anivelenedi 'waikuye bega 'waidiega ve'ililibu a veluagai.
43017011	'Akonadi a na wai 'waimuye we'e yaku tovetutuyamavo a na 'iawedi i na miamia de'e bei fwayefwayeye. Tamaku Magemagetamu, nuanuaku 'amu wagava toketokenega 'aku tovetumaganavo 'u na 'i'isave'avinidi, toketokenanina basenadi 'u velekuga 'wainega. Nuanuaku 'u na 'i'isave'avinidi bega yadi nuanua 'aitamogana bani'odi 'omu wata yau yada nuanua 'aitamogana.
43017012	Yau de'e bola taiadi 'a miamiani, 'amu wagava toketokenega a 'i'isave'avinidi, toketokenanina basenadi 'u velekuga 'wainega. 'Waidiega kebu tamu aitoi a da baileni a 'i'isave'avinidi, we'e mogitana tamu i be'u, i lubwaineni 'ai-'ala'alase i na nago, fai basenadiotoga tamu vona tomogonina faifaina i kilumi yamu Buki nageneye, nika 'ana mogitana 'akonadi i souyeni.
43017013	Tutuya de'e a na wai 'waimuye, we'e yaku tovetutuyamavo taiadi 'a miamiani, nani fuedi a veifufuyedi 'waidie bega i na sososoana bwaikina.
43017014	Yamu vona a lu'ivona 'waidie, i nogai begaidi tomotoganidi fwayafwaya 'ana nuanua 'waidie bwaikina, i vevedumwe'ai'aiedi. I vevedumwe'ai'aiediga fai de'e tovetutuyamavo tomotoganidi yadi sauluva sakoidi i bailedi. Yau wata tovedumwe'ai'ainidi kebu yadi 'aila'a 'waineye a da miamia.
43017015	A vevelu'uiga, kebu a da vo, 'U na vagavaidi fwayafwaya de'e 'wainega,” we'e mogitana a vevelu'ui bega 'u na 'i'ita'ita'iedi Seitani yana nuanua sakoidi 'waidiega.
43017016	Tomotoganidi fwayafwaya 'ana nuanua 'waidie bwaikina, yau kebu 'adi 'aila'a nageneye a da miamia, wata bani'odi yaku tovetutuyamavo.
43017017	Wata a velu'ui 'waimuye, yamu vona 'atumaidi wata tonovidi 'waidiega yaku tovetutuyamavo 'u na 'ive'atumaidi bega yadi sauluva tonovidi i na miamiani yamu 'aila'a nageneye.
43017018	Basenadi 'u vetuneku a mai tomotoganidi fwayafwaya 'ana nuanua 'waidie bwaikina 'awasasadie, yau wata bani'odi yaku tovetutuyamavo a vevetunedi tomotoganidi 'awasasadie.
43017019	Yaku tovetutuyamavonidi faifaidi a tauyeku 'waimuye bega tomotoganidi wata taunidi i na tauyedi mogitana 'waimuye, yamu 'aila'a. S8 Ion 16:30 S9 Ion 6:37 S11 Ion 17:21 S12 Fol 1:18 S13 Ion 15:11 S14 Ion 15:19 S15,2 Tes 3:3 S18 Ion 20:21
43017020	Kebu yaku tovetutuyamavo 'aise'avadi faifaidi a da vevelu'ui, siwe yadi veifufu wata yadi lau'age 'waidiega egavo i na vetumagana 'waikuye, faifaidi a vevelu'ui.
43017021	A vevelu'ui nuanuaku matatabudi yadi nuanua 'aitamogana. Tamaku, 'omu 'u labilabiniku wata yau 'amu labilabina, wata bani'odi nuanuaku tomotoganidi taiadi ta na miave'itubama bega yadi nuanua 'aitamogana, mali tomotoga i na 'isedi i na vetumagana yau 'u vetuneku.
43017022	Basenadi yamu toketokena magemagetana 'u veleku, yau wata bani'odi toketokenanina a veledi bega yadi nuanua 'aitamogana bani'odi 'omu wata yau 'aitamogana.
43017023	Yau 'adi labilabina, 'omu 'u labilabiniku, bega mogitana yadi nuanua i na luvetubama nika 'aitamogana. Mali tomotoga i na 'isedi i na 'asetai 'u nuakalikaliedi bwaikina bani'odi yau 'u nuakalikalieku, wata i na 'asetai 'u vetuneku a mai.
43017024	Tamaku, nuanuaku tomotoganidi 'u velekuga ava'aibe bei a na miamiaga wata taunidi taiadi, bega yaku 'ai'aiwabu magemagetadi i na 'isedi. Fai 'u nuakalikalieku bwaikina, bola fwayafwaya kebu 'u da 'idewaiga 'ai'aiwabunidi 'u veleku.
43017025	Tamaku, yamu veimea tonovidi. Tomotoganidi fwayafwaya 'ana nuanua bwaikina 'waidie i bavuyemu, we'e yau a 'asetamu wata yaku tomotoga i 'asetai 'omu 'u vetuneku.
43017026	'Amu 'aseta faifaina a lu'ivona 'waidie, wata a na lulu'ivona 'waidie bega 'u nuakalikaliekuga wata bani'odi nuakalikalinina i na 'eno'eno nagedie, we'e yau a na labilabinidi.” S21 Gal 3:28 S22 Fol 4:32 S24 Ion 14:3 S26 Ion 17:6
43018001	Iesu yana velu'ui i 'a'ava, mulieta yana tovetutuyamavo taiadi Ielusalema i 'iaweni i nagoi i obu Ufa Kidiloni i damani no'o bega i laka. Bei welavi fuedi i tabo, nagedie i luku.
43018002	Iudasa, taunina Iesu 'ana to'etogiluva, 'awalawanina i 'asetai fai tutuya fuedi Iesu ma yana tovetutuyamavo bei i nunagoi.
43018003	Mulieta Iudasa 'ifwaidi tolugaviavo taiadi i maia 'awalawanina 'waineye. Tolugavianidi 'ifwaidi vanuga 'eba velu'ui 'ana to'isave'avinavo, i maia tovelomu 'adi to'edakumetavo wata Falisi 'waidiega, siwe ma yadi 'ibadi wata kefata i laudukala i maia.
43018004	-
43018005	Iesu 'akonadi i 'asetai ava'ai sai'afoga i na souyedi 'waineye begaidi tutuyanina Iudasa tolugaviavo taiadi i le'wai, Iesu i vaganago 'waidie i velutoliedi i vo, Aitoi 'wa lulualeni?” Tolugaviavo i vo, Tomogo Nasaledi 'ana wagava Iesu.” Iesu i vo, Yau side tauniku.”
43018006	Tutuyanina Iesu i vonedi i vo, Yau side tauniku,” tolugaviavo i vemuliuga i nagoi i be'u i ve'ufo'ufobala.
43018007	Wata Iesu i velutoliedi i vo, Aitoi 'omi 'wa lulualeni?” Tolugaviavo i vo, Tomogo Nasaledi 'ana wagava Iesu.”
43018008	Iesu i vo, 'Akonadi a vonemi a vo, Yau side 'asa'aiana tauniku.” Fai nuanuami yau, de'e yaku tovetutuyamavo 'wa na vonedi i na nagoi.”
43018009	Iesu i vonaga i vo, 'Wa na vonedi i na nagoi,” nika yana vonanina basenadi 'ana mogitana i souyeni fai i vo, Tamaku, tomotoganidi 'u velekuga 'waidiega kebu tamu aitoi a da baileni a 'i'isave'avinidi.”
43018010	Saimoni Fita ma yana kefata, i yo'ei tovelomu bwaikina yana tofolova igodi i da nikei, taniga'avana 'ana 'atagiega i tutuomuya. Tofolovanina 'ana wagava Maleko.
43018011	Iesu Fita i talabodeni i vo, 'Asa'aiana, yamu kefata 'u dodogi 'ana 'eba 'aidodoga 'waineye. I lubwaineku vita wata wafa a na veluagadi fai Tamaku nuanuana, we'e 'omu yana nuanuanina 'u tatalabodeni.”
43018012	Tolugaviavo ma yadi toeva biola, wata vanuga 'eba velu'ui 'ana to'isave'avinavo taiadi, Iesu i 'ive'avini i yogoni.
43018013	Mulieta i 'ewai i naweni Anasa 'waineye. Anasanina natuna yadi lamoga tovelomu bwaikina malamalanina 'waineye, 'ana wagava Kaiafa.
43018014	Kaiafa kumanina basenadi me Diu to'edakumetavo i vonedi i vo, I lubwaineni Iesu i na wafa bega tomotoga fueda ta na mia 'atumaina.” S1 Mad 26:36 S9 Ion 17:12 S11 Mad 26:39 S14 Ion 11:49-51
43018015	Saimoni Fita wata tamu tovetutuyama Iesu i yogo'waili. Ma fuedie i le'wai tovelomu bwaikina yana vanuge, vanuganina kalikalina, nageneye i luku tamu 'awasasa 'waineye. Fai tovelomu bwaikina tovetutuyamanina i 'asetai begaidi Iesu taiadi i luku.
43018016	We'e Fita i tovotovoi tanotanoge kali 'ana 'awa lilivaneye bega iana, kumanina tovelomu bwaikina i 'asetai i vilai i mai vavine ne'e'elina 'awa 'ana to'isave'avina i voneni Fita i tauyeni i luku.
43018017	Vavinenina ne'e'elina Fita i voneni i vo, Voke 'omu kumanimu no'o tomogonina tamu yana tovetutuyama.” Siwe Fita i ve'ewa i vo, Yau tuliku.”
43018018	Fai kaukau, tofolovavo wata tolugaviavo 'ai i levai mula'wayega bei i vevevala. Wata Fita i nago lilivadie i tovoi ma fuedie i vevevala. S17 Ion 13:38
43018019	Vanuganina nageneye tovelomu bwaikina Iesu i velutolitolieni yana tovetutuyamavo wata yana ve faifaidi.
43018020	Yana vona Iesu i tutuli i vo, Yau tutuya fuedi mageseye a veveifufu 'aila'a matadie. Kebu a da givagiva a da veve, yaku ve matatabuna vanuga 'eba velu'ui nageneye wata 'eba miava'auta 'waidie me Diu fuedi matadie.
43018021	Awale 'u velutolitolieku? Nuanuamu velutoli, tomotoganidi yaku vona i noganogaidi 'waidie 'u da velutoli. Ava'ai a voneyediga i 'asetadi, 'adi fata i na lu'ivona 'waimuye.”
43018022	De'e bani'odi Iesu i vonevoneyediga, tamu tolugavia i 'ainike Iesu maigineye wata i vo, Awale we'e bani'odi 'u voneyedi yada tovelomu bwaikina 'waineye, kebu 'u da ve'ililibuyeniga.”
43018023	Tolugavia yana vona, Iesu i tutuli i vo, 'Ai'edi a vekaliga, 'u na lu'ivona tomotoga 'waidie, we'e 'ai'edi a vona tonovina, awale 'u nikeku?”
43018024	Anasa yana velutoli i 'a'ava, Iesu yogoyogonina i vetunei i nago tovelomu bwaikina tamu 'ana wagava Kaiafa 'waineye. S20 Mad 26:55 Ion 7:26
43018025	Fita bola i vevevala, 'ifwaidi tomotoga i voneni i vo, Voke 'omu no'o tomogonina tamu yana tovetutuyama.” Siwe Fita i ve'ewa i vo, Kebu, yau tuliku.”
43018026	Tovelomu bwaikina yana tofolova, kumanina Fita tanigana i tutuomuya we'e iana tamu wata taunina tofolova i vona Fita 'waineye i vo, 'Asiau 'a waia Iesu 'a 'ive'avini voke a 'isemu Iesu taiadi.”
43018027	Wata Fita i ve'ewa i vo, Kebu,” nika kamukamu i kwage. S26 Ion 18:1,10 S27 Ion 13:38
43018028	'Awa'awaiogose Kaiafa yana vanugayega me Diu to'edakumetavo Iesu i vagavaia i naweni Loma gabemani 'adi to'edakumeta yana vanuga bwaikina 'waineye 'ana wagava Failato. Taunina kebu tomogo Diu, begaidi me Diu i vo, 'Ai'edi ta na luku yana vanuge, ta na veyoke Yaubada mataneye bega kebu 'ada fata Uvi'agalatagona sakalina ta na 'ani.”
43018029	Fai nuanuadi i na miamiani tanotanoge, begaidi Failato i souyeni yana vanugayega i mai i velutoliedi i vo, Ava'ai faifaina tomogo de'e 'wa vevitai?”
43018030	Me Diu yana vona i tutuli i vo, 'Ai'edi kebu yana sakonaga, 'ako kebu 'a da mieniga.”
43018031	Bega Failato i vonedi i vo, 'Wa naweni i na vonayavuga matamie. 'Ai'edi ma yana sakona taunimi yami veimea 'waidiega vematavuloga 'wa na veleni.” Me Diu to'edakumetavo Failato i voneni i vo, Nuanuama i na wafa yana sakona faifaina, siwe 'omi me Loma 'wa talabodema. Nuanuama 'u na vona i na wafa 'ai lagalagana 'waineye.”
43018032	Basenadi Iesu i vona-vagata 'awaie i na wafa 'ai lagalagana 'waineye, tutuyanina me Diu i vo, Nuanuama 'ai lagalagana 'waineye i na wafa,” nika Iesu yana vonanina 'ana mogitana i souyeni.
43018033	Failato i vilai i luku yana vanuge, tomotoga i vonedi Iesu i naweni 'waineye i voneni i vo, 'Alo 'omu kumanimu me Diu yadi kini.”
43018034	Iesu Failato i voneni i vo, Yamu vonanina, 'omu yamu nuanua 'alo mali tomotoga i vonemuna bani'odi 'u voneyedi?”
43018035	Wata Failato i vo, 'Alo yau tomogo Diu bani'odi a da voneyedi. Taunimu yamu tomotoga wata yamu tovelomu 'adi to'edakumetavo i 'anivelenemu 'waikuye. Siwe ava'ai yamu sakonaga?”
43018036	Iesu i voneni i vo, De'e bei fwayefwayeye kebu yaku 'Eba Veimea i da 'eno'eno. We'e 'ai'edi yaku 'eba veimea fwayefwayeye i da 'eno'enoga, 'ako yaku tofolovavo i da 'ikasikasisieku me Diu yama to'edakumetavo taiadi i da vetalaga 'aku 'ita'ita'i faifaina. Yaku veimea lamuna kebu fwayafwaya 'wainega.”
43018037	Bega Failato i velutoli Iesu 'waineye i vo, 'Alo 'omu kini?” Iesu i vo, 'U vonaga yau kini, 'u vona mogitana. Faifaina yau a mai fwayefwayeye a tubuga, a vevetolu'ivona Yaubada yana nuanua tonovidi. Egavo nuanuadi sauluva tonovidi, yaku vona i noganogaidi.”
43018038	Failato i vo, Ava'ai nuanuaga tonovidi?” Mulieta Failato i vilai i obu tanotanoge me Diu i vonedi i vo, Kebu 'aku fata a na veimea i na wafa fai kebu tamu yana sakona a da veluagai.
43018039	Siwe yami sauluva malamala 'aitamogana 'aitamogana Uvi'agalatagona 'ana sakali 'waineye 'wa vonavona tamu tomogo a 'e'etoyavuya vanuga 'eba yogona 'wainega. Bega nuanuami me Diu yami kini a na 'etoyavuya?”
43018040	I vegolegole i vo, Kebu, kebu kumanina yama nuanuaga. Nuanuama Balaba 'u na 'etoyavuya.” Balabanina taunina tovainago wata to'ainike. S31 Ion 19:6-7 S32 Ion 12:32-33 S37,1 Tim 6:13
43019001	Failato 'aila'a bonadi i nogai, bega Iesu i 'ewai i naweni yana vanuge tolugaviavo i vonedi i toke i fitali.
43019002	Tolugavianidi fisili ma yana 'ibadi i 'etofifini Iesu 'unu'ununeye i biuleni, wata kaleko yamoyamoinega i ve'weseni. Vaigavunidi kini 'adi vaigavu 'adi 'isa'isa, siwe Iesu 'waineye i sidibidibieni.
43019003	Wata i ve'ililibu-vekavekali 'waineye i vo, Kaiwa, 'omu me Diu yadi kini.” I 'a'avana maigineye i 'ainike.
43019004	Wata Failato i vilai i obuma 'aila'a i vonedi i vo, Tomogonina a na mieni 'wa na 'iseni, 'wa na 'asetai kebu tamu sakona a da veluagai 'wainega bega kebu 'aku fata a na veimea i na wafa.
43019005	Iesu i obumaga tanotanoge ma 'ivivigavuna, fisili 'etofifinina 'unu'ununeye wata kaleko yamoyamoinega i ve'weseni. Failato 'aila'a i vonedi i vo, 'Wa 'isamaieni, side tomogonina.”
43019006	Tutuyanina me Diu to'edakumetavo wata tovelomu 'adi to'edakumetavo Iesu i 'iseni i vegolegole i vo, 'U tutufwaseni 'ai lagalagana 'waineye, 'u tutufwaseni 'ai lagalagana 'waineye.” Failato i vonedi i vo, Taunimi 'wa 'ewai 'wa tutufwaseni 'ai lagalagana 'waineye. Kebu i da lubwaineniga wafa fai kebu yana sakonaga.”
43019007	Me Diu i vo, I lubwaineni i na wafa fai yada veimea i geuya. 'A nogai igodi i vo, Yau Yaubada Natuna.”
43019008	-
43019009	Iesu yana vonanina me Diu i lu'ivoneyeni Failato i nogai i kololo bwaikina fai i nuani i vo, Voke mogitana Yaubada Natuna. Begaidi i vilai i luku vanuge Iesu i voneni i vo, Nuanuaku a na 'asetai 'omu ava'aiega 'u mai?” Siwe Iesu kebu tamu ava'ai i da voneyeniga Failato 'waineye.
43019010	Wata Failato Iesu i voneni i vo, Awale kebu bonaku 'u da tutuliga? Yau ma yaku veimea 'aku fata a na 'etoyavumu, wata 'aku fata a na veimea i na tutufwasemu 'ai lagalagana 'waineye.”
43019011	Iesu i vona i vo, 'Ako kebu 'u da veimeyekuga, siwe fai Yaubada veimea i velemu, 'amu fata 'u na veimeyeku. Yamu veimeanina 'wainega 'u sakona, siwe tomogonina i 'aniveleneku 'waimuye yana sakona bwaikaotogina.”
43019012	Vonanina Failato i nogai nuanuana bwaikina Iesu i na 'etoyavuya, siwe me Diu kebu nuanuadi. Begaidi i vegolegole i vo, 'Ai'edi aitoi taunina i na awa'ai'aia i na vo, Yau kini,” tomogonina me Loma yami to'edakumeta bwaikaotogina Sisa 'ana gavia. 'Ai'edi Iesu 'u na 'etoyavuya 'omu kebu Sisa ianaga, fai Iesu taunina i awa'ai'aia nuanuana i na ve-kini.”
43019013	Tutuyanina Failato me Diu yadi vona i nogai Iesu i vagavaia i obuyeni didige, 'eba vona yavuga 'waineye bei Failato i miabui. Didiganina 'ana wagava Didiga Bababana, me Diu bonadiega i goleni Kabada.
43019014	'Akonadi 'aiata-'wana'wana, we'e 'awa'awai me Diu i na sakali Uvi'agalatagona faifaina. Failato me Diu i vonedi i vo, Side, yami kini.”
43019015	Me Diu i vegole-vaitugana i vo, 'U luvewafai, 'u luvewafai, 'u tutufwaseni 'ai lagalagana 'waineye.” Failato i velutoliedi i vo, Nuanuami yami kini a na tutufwaseni 'ai lagalagana 'waineye?” Tovelomu 'adi to'edakumetavo Failato yana vona i tutuli i vo, De'e Iesunina kebu yama kini. Yada kini 'aitamogana Sisa.”
43019016	Failato nuanuana nuadi i na 'iveagiagidi bega Iesu i 'aniveleneni 'waidie i na tutufwaseni 'ai lagalagana 'waineye. S7 Vei 24:16 Ion 5:18 S9 Mad 27:12 Luk 23:9 S11 Ion 10:18 Fol 2:23 Lom 13:1 S12 Luk 23:2 Fol 17:7
43019017	Iesu i 'ewai i naweni, we'e 'ana 'ai lagalagana taunina i eva. Ma fuedie i nagoi i le'wai tamu 'awalawa 'ana wagava 'Unu'unu Lulu'ava 'waineye, me Diu bonadiega i goleni Goligota.
43019018	'Awalawanina 'waineye bei Iesu i tutufwaseni 'ai lagalagana 'waineye. Wata tomotoga 'adi 'ailuga i tutufwasedi 'ai lagalagana 'waidie, tamu wamayega, tamu 'atagiega, we'e Iesu kamwaneye.
43019019	Failato tamu vona i kilumi tolugaviavo i veledi Iesu 'ana 'ai lagalagana 'waineye i tutufwaseni. Vonanina i kilumiga side bani'odi. DE'E TOMOGO NASALEDI 'ANA WAGAVA IESU, ME DIU YADI KINI.”
43019020	'Awalawanina bei Iesu i tutufwaseniga kebu 'ani'iega Ielusalema lilivaneye, begaidi me Diu fuedi i nagoi i lu'iawawai. Vonanina Failato i kilumiga vona 'aitonu 'waidiega, me Loma bonadiega, Me Guliki bonadiega, wata me Diu bonadiega.
43019021	Tovelomu 'adi to'edakumetavo i 'iseni i nagoi Failato i voneni i vo, Awale 'u kilumi 'u vo, Me Diu yadi kini?” Nuanuama 'u da vo, Tomogo de'e igodi i vo, Yau me Diu yadi kini.”
43019022	Siwe Failato i vonedi i vo, Ava'ai 'akonadi a kilumiga, 'asa'aiana bani'odi i na 'eno'eno.”
43019023	-
43019024	Tolugaviavo Iesu i tutufwaseni i 'a'avana, mulieta tolugaviavo 4 'aise'avadi 'ana kaleko i 'ewadi, i veusedi. Wata 'ana talauma i 'ewai i 'iseni kebu 'ana tubwaga, mwadodouna i 'idewai begaidi i vo, Kebu ta na labu'iga, tamu 'wava ta na 'waveni bani'odi kate, ta na 'iseni aitoi i na kumeta kumanina i na 'ewa.” Naninina i 'idewaiga, nika tamu vona basenadiotoga Yaubada yana Buki 'waineye i kilumiga, 'ana mogitana i souyeni i vo, 'Aku kaleko i veusedi 'aitamogana 'aitamogana 'waidie, Wata 'aku talauma faifaina i 'wava bani'odi kate.” Fai bani'odi i voneyediga, begaidi tolugaviavo bani'odi i 'idewai.
43019025	Iesu 'ana 'ai lagalagana lilivaneye vevine 4 i tovotovoi. Side vevinenidi, Iesu inana ma taidi, Kilofa yana vavine 'adi wagava Meli, wata tamu Meli 'atamana Magidala 'wainega.
43019026	Iesu i 'isaobu inana i 'isedi, wata yana tovetutuyama kumanina i nuakalikalieni bwaikina i tovotovoiga i 'iseni inana i vonedi i vo, Inaku, siwe natumi.”
43019027	We'e tovetutuyamanina i voneni i vo, Siwe inaku, 'u na 'isave'avinidi.” Bei tutuyanina 'waineye i nawedi yana vanuge i 'i'isave'avinidi. S24 Same 22:18
43019028	Iesu 'akonadi i 'asetai nani matatabuna i sigoidi wata fai nuanuana Yaubada yana Buki 'waineye basenadiotoga i kilumiga 'ana mogitana i na souyeni begaidi i vo, 'Anigoku i lala.”
43019029	Bei Iesu i tutufwaseniga tamu oine yuyuna ma 'aivoena i 'eno'eno. Tomotoga Iesu bonana i nogai, bega kikifa i 'ewai i lu'utuvi oine 'waineye, tamu 'ai 'waineye i velugaganeni i 'iyoyoeni Iesu 'waineye.
43019030	Iesu oine i yemuyana i vo, I 'a'ava,” mulieta i 'odu nika yawaina i tauyeni i wafa. S28 Same 22:15 S29 Same 69:21 S30 Ion 4:34
43019031	Iesu i wafa 'aiata 'idewadewa 'waineye. Me Diu to'edakumetavo kebu nuanuadi tomotoganidi tomogodi i na 'eno'eno 'ai lagalagadi 'waidie 'Aiata Veawai 'waineye, wata fai 'awa'awai bani'odi 'Aiata Veawai bwaikina Uvi'agalatagona faifaina. Begaidi to'edakumetanidi i nagoi Failato 'waineye i velu'ui nuanuadi i na tauyedi bega tomotoganidi 'ai lagalagana 'waidie 'agedi i na tutubaidi bega i na wafa matayo'o, mulieta i na ta'idi.
43019032	Failato i tauyedi bega tolugaviavo i vonedi i nagoi tomotoga 'adi 'ailuga kumanidiavo Iesu taiadi i tutufwasediga, 'agedi i tutubaidi.
43019033	Iesu 'waineye i le'wai i 'iseni 'akonadi taunina i wafa bega kebu 'agena i da tutubaidi.
43019034	We'e tamu tolugavia Iesu lumalumaneye i 'ailovena, nika dayaga wata ufa i kausewa.
43019035	Tamu tomogo mataotogineye i 'iseni dayaga wata ufa i kausewa bega i lu'ivoneyeni, yana lu'ivonanina vona mogitana. I vona mogitana wata i 'asetai kebu i da vekali bega 'omi wata 'wa na vetumagana Iesu 'waineye.
43019036	Tolugaviavo kebu Iesu 'agena i da tutubaidiga bega ava'ai basenadiotoga i kilumi Yaubada yana Buki 'waineye 'ana mogitana i souyeni i vo, Kebu tamu luluna i da tutubaia.”
43019037	Wata tamu vona basenadiotoga i kilumi i vo, Tomogonina i loveniga tomotoga i na vemata'i'i'ieni.” S31 VeL 21:22-23 S35 Ion 21:24 S36 Sou 12:46 S37 Ve 1:7
43019038	Mulieta tamu tomogo 'atamana Alimadia 'wainega 'ana wagava Iosefa, i nago i velu'ui Failato 'waineye Iesu tomogona faifaina. Iosefanina tamu Iesu yana tovetutuyama siwe kebu nuanuana i na lu'ivona fai me Diu to'edakumetavo i kololoyedi. Iosefa yana velu'ui faifaina Failato i awave'atumaieni bega i voneni i nago Iesu tomogona i ta'ia i naweni.
43019039	We'e Nikodimo, basenadi kumanina lovane i nago Iesu 'waineye, bunama 'atumaidi wata bwaikidi i 'ewadi i mai Iosefa taiadi i nago. Bunamanidi 'adi wagava Mulo wata Aloe.
43019040	Tomotoganidi 'adi 'ailuga Iesu tomogona i naweni kaleko manamanawedi 'waidiega i fania bunamanidi taiadi, bani'odi me Diu yadi sauluva ve'ufa faifaina.
43019041	-
43019042	Fai sai'afoga me Diu yadi 'Aiata Veawai i na velamu, bega tamu taumata kebu 'ani'iega vivideye bei Iesu i silukuveni. Taumatanina basenadi i ala-vagaseni matumatu 'waineye bei kebu tamu aitoi i da ve'ufai, we'e lilivaneye welavi fuedi i tovotovoi. S38 Ion 7:13 S39 Ion 3:1-2
43020001	Me Diu yadi 'Aiata Veawai i 'a'avana, Tafalolo bola matalovalovanineye, Meli vavine Magidala i tovoi i nago taumaseye. Tutuyanina i le'wa i 'iseni kileu taumata 'awana 'ana vetoviboda 'akonadi i ketoi.
43020002	Bega i lilide i mai Saimoni Fita wata tamu tovetutuyama, kumanina Iesu i nuakalikalieni bwaikina, i vonedi i vo, 'Auvea tomogona i 'ewai taumata 'wainega siwe kebu ta da 'asetaiga ava'aibe bei i yatoi.”
43020003	Begaidi Fita ma iana i tovoi i nagoi taumaseye.
43020004	I ve'ilililide iana i kumeta i le'wa-matayo'o taumaseye.
43020005	I lukemula i 'iseni kaleko'ava bagase bega Iesu tomogona i fania, siwe kebu i da lukuga.
43020006	-
43020007	Saimoni Fita i vemuli i le'wa tonovina i luku, kalekonidi i 'isedi wata Iesu 'unu'ununa 'ana fanifani. Fanifaninina nununumina siwe tulineye i 'eno'eno.
43020008	Mulieta iana wata i luku Iesu i 'isa'avai, i vetumagana Iesu 'akonadi i tovoi.
43020009	Siwe kebu mogitana i da 'aseta-'atumaia ava'ai basenadiotoga i kilumi Yaubada yana Buki nageneye, i lubwaineni Iesu i na tovoi-vaitugana wafayega.
43020010	Nika i viladi i nagoi vanuge. S2 Ion 13:32 S9 Fol 2:24-32
43020011	-
43020012	Melinina 'atamana Magidala 'wainega i vilai i nago taumaseye bei i tovoi i 'we'we'wela. Wata i lukemula anelose 'adi 'ailuga i 'isedi ma 'adi talauma 'avu'avudi. Bei Iesu i ve'enoviga 'waineye i miamiani, tamu 'unu'ununega, tamu 'agenega.
43020013	Tomotoganidi 'adi 'ailuga Meli i velutolieni i vo, Vavine, ava'ai faifaina 'u 'we'we'wela?” Yadi velutoli i tutuli i vo, Yaku 'Auvea i 'ewai, siwe kebu a da 'asetaiga ava'aibe bei i yatoi.”
43020014	I vona'a'ava i sivilai Iesu i 'iseni i tovotovoi, siwe kebu i da 'isa'inanaiga.
43020015	Iesu i velutoli i vo, Vavine, ava'ai faifaina 'u 'we'we'wela? Aitoi kumanaga 'u lulualeni?” Meli yana nuanua i vo 'ako, 'Awalawanina 'ana to'isave'avina,” begaidi i vo, 'Ai'edi Iesu tomogona 'u 'ewaiga, nuanuaku 'u na voneku ava'aibe bei 'u yatoi, bega a na nago a na 'ewai.”
43020016	Iesu i vona Meli 'waineye i vo, Meli.” Meli i sivilai i 'isanago me Diu bonadiega i vo, Labonai,” 'ana saivila Tove.
43020017	Iesu i voneni i vo, Kebu 'u na 'abitonovikuga, yau bola kebu a da laka Tamada 'waineye. Siwe nuanuaku 'u na nago ekwavo 'waidie side bani'odi 'u na voneyedi 'u na vo, Iesu i vonaga i vo, A na vilaku a na nago Tamaku 'waineye, Tamakunina 'omi wata Tamami, yaku Yaubada wata 'omi yami Yaubada.”
43020018	Iesu i vona'a'ava, mulieta Meli i vilai i mai tovetutuyamavo 'waidie, i vonedi i vo, Yau 'Auvea a 'iseni,” wata ava'ai i voneniga i lu'ivona 'waidie. S14 Luk 24:16 Ion 21:4 S17 Ibu 2:11-12
43020019	Tafalolo lovananina, Iesu yana tovetutuyamavo me Diu to'edakumetavo i kololoyedi begaidi vanuga i sibodai nageneye i miasai'auga i miamiani. I veveifufu nika Iesu 'awasasadie i souyeni i vonedi i vo, Ma yami sosoana 'wa na miamiani, kebu 'wa na kololo.”
43020020	I vona'a'ava, mulieta 'ana kini'ona i vedi, nimana 'waidie wata lumalumaneye. Matatabudi i sosoana-'afo'afo fai 'Auvea i 'iseni.
43020021	Wata Iesu i vona-vaitugana 'waidie i vo, Ma yami sosoana 'wa na miamiani, kebu 'wa na kololo. Basenadi Tamada i vetuneku a mai tomia fwayafwaya 'waimie, wata bani'odi 'omi a vevetunemi tomia fwayafwaya 'awasasadie.”
43020022	-
43020023	I vona'a'ava, mulieta yawaina i tauyavuleni 'waidie i vonedi i vo, De'e 'Anu'anunu 'Atumaina a velevelemi begaidi 'ai'edi tomotoga yadi sakona 'wa na nuatavunidi, wata Yaubada i na nuatavunidi. We'e 'ai'edi kebu 'wa na nuatavunidiga wata nuatavuna kebu i na veluagai Yaubada 'wainega.” S20 Ion 19:34, 16:22,1 Ion 1:1 S21 Ion 17:18
43020024	Tutuyanina Iesu i souyeni yana tovetutuyamavo 'waidie, Tomasi kebu taiadi i da miamiaga, taunina iadi, tamu 'ana wagava Natulugaluga.
43020025	Iesu i tauya i nago, mulieta Tomasi i le'wa i voneni i vo, 'Ima 'Auvea 'a 'iseni.” Tomasi i vonedi i vo, Yau kebu a na vetumagana Iesu i tovoiga faifaina, nagami 'ana kini'ona a da 'isedi nimaneye, wata neli 'awa'ividi a da 'abitonovidi, wata lumalumaneye 'ibadi 'awa'ivina 'waineye nimaku a da silukuveni, mulieta a da vetumagana.”
43020026	'Aiata 7 i 'a'ava, mulieta wata Iesu i souyeni. Tutuyanina 'waineye yana tovetutuyamavo matatabudi Tomasi taiadi i saiboda i miamiani, nika Iesu i souyeni 'awasasadie. I vonedi i vo, Ma yami sosoana 'wa na miamiani, kebu 'wa na kololo.”
43020027	Mulieta Tomasi i voneni i vo, Nimaku 'u 'isedi, 'u 'abitonovidi, wata nimamu 'u na 'otoi lumalumakuye 'u na silukuveni. We'e venuanaluganina 'u baileni, 'u na vetumaganamo.”
43020028	Tomasi i vo, 'Omu yaku 'Auvea wata yaku Yaubada.”
43020029	Wata Iesu i voneni Tomasi i vo, Fai 'u 'iseku, begaidi 'u vetumagana. We'e egavo kebu i da 'isekuga i vetumaganamo 'eba sosoana bwaikina 'waidie.” S24 Ion 11:16, 14:5 S29,1 Fit 1:8
43020030	Iesu folova toketokedi fuedi 'eba nuavogana wata 'eba nua'ewa i 'idewadi yana tovetutuyamavo matadie, siwe kebu matatabuna 'adi kilumaga de'e bukinina 'waineye.
43020031	Naninidi 'akonadi kilukilumidi 'wa na lu'iawawadi bega 'wa na vetumagana Iesu Keliso taunina Yaubada Natuna wata 'ana Venua'ivina. Vetumagananina 'wainega mia 'ivauna wata 'atumaina 'wa na veluagai Iesu 'wainega. S30 Ion 21:25 S31 Ion 3:15,1 Ion 5:13
43021001	Tamu tutuya Iesu yana tovetutuyamavo i nagoi Lavu Galili, wata bei Iesu i vemageta 'waidie. Yana souyagi side bani'odi.
43021002	-
43021003	Saimoni Fita, Tomasi tamu 'ana wagava Natulugaluga, Nataniela 'ana tuvada Kena 'awalawa Galili nageneye, Sebedi natunavo wata tovetutuyamavo 'adi 'ailuga i miamiani nika Saimoni Fita i vo, A na nago a na vuata.” Enavo i voneni i vo, Ma fuedeye ta na nagoi.” Bega i tovoi i nagoi, waka i 'ewai i laka i vuata, siwe lovananina matatabuna kebu tamu sai'afo igana i da 'onadi.
43021004	Inala i vulaoga tamu tomogo i 'iseni i tovotovoi balebaleye siwe kebu i da 'isa'inanaiga, tomogonina Iesu.
43021005	I vegole 'waidie i vo, Kwakwama, igana 'wa 'onadi, 'alo kebu?” I vo, Kebu'a'avaotoga.”
43021006	Wata i vegole 'waidie i vo, 'Ami 'atagiega 'wa na lelega, nika 'wa na 'onadi.” Yana voneye i lelegeni, siwe kebu 'adi fata vuata i na yo'ei fai igana fueotogidi i 'ona.
43021007	Tovetutuyamanina Iesu i nuakalikalieni bwaikina, Fita i voneni i vo, Fita, va'e 'Auvea.” Saimoni Fita i nogai iana i vo, Va'e 'Auvea,” bega 'ana kaleko i 'ewai i ve'wesena, fai 'akonadi i yavudi ma 'ana iviga'ava yaubani faifaina, i sou i kayo i obu.
43021008	We'e tovetutuyamavo 'ifwaidi wakayega i voi, vuata ma iganina i yo'ei i obuyeni. Kebu 'ani'iega, bani'odi 'atagida 'ana vemanawe.
43021009	Tutuyanina 'avale i obu i 'iseni mula'wa i 'ala'alata, mula'wanina 'waineye igana wata 'ani'ani i 'ala'alaidi.
43021010	Iesu i vonedi i vo, Igana 'asiauotoga 'wa 'onadiga, 'ifwaidi 'wa na miedi.”
43021011	Saimoni Fita i laka wakeye vuata ma iganina i yo'ei i lakama 'avale. Igananidi bwaikidi wata matatabuna 153. Fueotogidi siwe vuata kebu i da bwekaiga.
43021012	Fita igana i miedi mulieta Iesu i vonedi i vo, 'Wa maia 'wa na 'ani.” Tovetutuyamavo 'waidiega kebu tamu aitoi nuanuana i na velutoli i na vo, 'Omu aitoi?” fai 'akonadi i 'asetai taunina mogitana 'Auvea.
43021013	Bega Iesu i nago 'ani'ani i 'ewadi i veledi, wata igana bani'odi.
43021014	De'e Iesu yana souyagi 'ana vetonu yana tovetutuyamavo 'waidie tutuyanina i tovoi wafayega. S5 Luk 24:41 S6 Luk 5:4-7 S14 Ion 20:19,26
43021015	'Ani i 'a'ava, mulieta Iesu i velutoli Saimoni Fita 'waineye i vo, Saimoni, 'omu Ioni natuna, nuanuaku a na 'asetai, mogitana 'u nuakalikalieku bwaikina we'e emwavo sai'afo?” Fita i vo, E'e 'Auvea, 'akonadi 'u 'asetaku a nuakalikaliemu.” Iesu i vo, Egavo i vetumagana 'waikuye siwe bola mweamweadi nuanuaku 'u na veve 'waidie bega i na vetoketoke, 'wa da vo bani'odi yaku sifi siaidi 'u da veve'anidi.”
43021016	Wata 'ana veluga Iesu i velutoli Fita 'waineye i vo, Saimoni, 'omu Ioni natuna, mogitana 'u nuakalikalieku bwaikina?” Fita i vo, E'e 'Auvea, 'akonadi 'u 'asetaku a nuakalikaliemu.” Iesu i vo, Egavo i vetumagana 'waikuye, nuanuaku 'u na 'i'ivaisedi, 'wa da vo bani'odi yaku sifi 'u da 'i'isave'avinidi.”
43021017	Wata 'ana vetonu i velutolieni i vo, Saimoni, 'omu Ioni natuna, 'u nuakalikalieku?” Iesu yana velutoli 'ana vetonu 'waineye Fita nuana i vita, i voneni i vo, 'Auvea, nani matatabuna 'u 'asetadi, wata 'u 'asetaku a nuakalikaliemu.” Iesu i vo, Egavo i vetumagana 'waikuye nuanuaku 'u na veve 'waidie, 'wa da vo bani'odi yaku sifi 'u da veve'anidi.
43021018	A vona mogitana 'waimuye, basenadi 'omu tubuvauvaumuye, taunimu 'amu wa'ila 'u yogoyogoni, 'ai'edi ava'aibe yamu nuanua, 'ana fata bei 'u na nago, siwe tutuyanina 'u na ve'auvea, nimamu 'u na 'otoidi bega tamu tomogo i na yogonimu, ava'aibe bei kebu yamu nuanua bei i na nawemu.”
43021019	Iesu de'e bani'odi i voneyediga fai 'awaie tosakona Fita i na 'iyogoyogoni mulieta i na luvewafai. Yana wafanina 'wainega tomotoga fuedi i na 'iseni i na 'asetai taunina tovetumagana mogitana, bega Yaubada i na subiai. Iesu yana velutoli Fita 'waineye i ve'a'avadi, mulieta i voneni i vo, Nuanuaku 'u na vetutuyameku.” S15 Mad 26:33 S16,1 Fit 5:2 S18-19,2 Fit 1:14 Ion 13:36
43021020	Iesu i veveifufu Fita 'waineye, Fita i sivilai tovetutuyamanina Iesu i nuakalikalieni bwaikina i 'iseni, kumanina basenadi 'Auvea yana 'ani 'waineye lilivaotogineye i miabui i velutoli Iesu 'waineye i vo, 'Auvea, aitoi kumanaga i na 'etogiluvemu?”
43021021	Tutuyanina Fita tovetutuyamanina i 'iseni i velutoli Iesu 'waineye i vo, 'Auvea, de'e kumanina 'ana nuanua bani'odi? 'Awaie bani'odi i na wafayedi?”
43021022	Iesu Fita yana velutoli i tutuli i vo, 'Ai'edi nuanuaku yaku vila-vaitugana i na 'iseni, ma yawaina i na miamia a na vilaku, we'e 'asa'aiana, kebu kumanina faifaina 'u na nuanua, siwe 'omu'e 'u na vetutuyameku.”
43021023	Vonanina Iesu i voneyeniga faifaina, enavo matatabudi i 'aseta, siwe yadi nuanua igodina kebu i na wafaga. Siwe Iesu kebu i da vo, I na mia-vagata kebu i na wafaga,” mogitana i vo, 'Ai'edi nuanuaku yaku vila-vaitugana i na 'iseni, ma yawaina i na miamia a na vilaku, we'e 'asa'aiana, kebu kumanina faifaina 'u na nuanua.”
43021024	Yau kumaniku Iesu yana tovetutuyama, naninidi matatabuna a 'isedi wata faifaidi a kiluma, bega fuema 'a 'asetai vona mogitana kebu vekali.
43021025	Naninidi Iesu i 'idewadiga a kilumidi, siwe wata nani fuedi i 'eno'enovi kebu a da kilumidiga. 'Ai'edi matatabuna i da kiluma'a'avadiga buki fueotogidi, siwe a nuani fwayefwayeye kebu tamu 'awasasa i da 'eno'eno bega bei bukinidi ta na yatodi. S20 Ion 13:23-25 S24 Ion 19:35 S25 Ion 20:30
44001001	-
44001002	Iaku Tiofilo, basenadi yaku buki kumekumetana 'waineye a kilumiga tutuyanina Iesu yana folova i velamu nani matatabuna i 'idewadi wata i ve faifaidi, i nagoga nika Yaubada i vagavaia i naweni abame. Bola kebu i da lakaga, nagami 'ana tomata'aulelevo vevenua'ivinidi veimea i veledi 'Anu'anunu 'Atumainega.
44001003	Iesu i yawasa-vaitugana yana veviga i 'a'ava, 'aiata 40 nagedie i sousouyeni 'ana tomata'aulelevo 'waidie, 'eba 'isa fuedi i 'idewadi bega i na 'asetai mogitana ma yawaina, wata Yaubada yana veimea tomotoga 'waidie i veifufuyeni.
44001004	Tutuyanina Iesu taiadi i miamiaga i velu'ase'asedi i vo, 'Wa na miamiani Ielusalema, 'Anu'anunu 'Atumaina 'wa na lulukamaseni. Tamaku basenadi bani'odi i vona'awaufaufaga 'waimie bani'odi i na velemi, wata yau bani'odi a vonemi.
44001005	Ioni tomotoga i bafitaisodi ufayega, siwe 'aiata 'ifwaidi i na 'a'ava, mulieta 'Anu'anunu 'Atumaina i na agemi, 'wa da vo Yaubada i da bafitaisomi.” S1 Luk 1:1-4 S2 Luk 24:49-51 S3 Luk 24:36-45 S4 Luk 24:49 Ion 14:16-17 S5 Mad 3:11
44001006	Tamu 'aiata Iesu ma 'ana tomata'aulelevo i miava'auta i velutolieni i vo, 'Auvea, kebu nuanuama me Loma i na veveimeyeda. Ava'ai tutuyaga 'u na 'ivaisema bega 'ida me Isileli tauni'avada wata ta na veimeyeda? Tutuya de'e 'alo bola?”
44001007	Iesu i vonedi i vo, Nani de'e nuanuami 'wa na 'asetai siwe kebu i da lubwainemi. Yaubada Tamaku 'aisena i veimeyedi ava'ai tutuyaga nuanuana bani'odi i na 'idewai.
44001008	Siwe nani de'e 'wa na 'asetai. Tutuyanina 'Anu'anunu 'Atumaina i na agemi 'wa na vetoketoke bega 'wa na vetolu'ivona faifaiku, tomotoga i miamiani Ielusalema 'waineye, 'awalawa Iudia 'waineye, Samelia matatabuna nageneye, wata tomia fwayafwaya matatabudi 'waidie.”
44001009	Tutuyanina Iesu yana vona i 'a'ava, tomata'aulelevo matadie Yaubada i vagavaia, i vevemata'i'i'ieni i lakalaka nika waowa 'waineamo i luku abame.
44001010	Bola i vevemata'i'i'ieni nika tomotoga 'adi 'ailuga abamega i souyedi lilivadie ma 'adi talauma mataududulidi i tovotovoi.
44001011	Bega i vo, Tomotoga Galili, ava'ai faifaina 'wa 'i'isalaka abame? Ta'e Iesu 'waimiega i vagavaia i nunaweni abame, bola i na vila-vaitugani, wata beidimo i na mai bani'odi 'wa 'iseni i nunago.” S7 Mak 13:32 S8 Mad 28:19 Fol 2:32, 5:32 Efe 3:16 S11 Luk 21:27 Ve 1:7
44001012	Tomotoganidi abamega i nagoi, mulieta tomata'aulelevo 'aise'avadi 'Oya Oliveyega i viladi i nagoi Ielusalema kebu 'ani'iega, vivideye.
44001013	Matatabudi i luku tamu vanuga 'waineye. Vanuganina 'etotubwatubwana tutudaba 'ifwaidi dibuneye, 'ifwaidi tabwaneye. I laka tutudaba tabwaneye bei i miamianiga 'waineye. Tomotoganidi side 'adi wagava, Fita, Ioni, Iemesa, Anidulu, Filifi, Tomasi, Batolomiu, Madiu, Iemesa tamu, taunina Alefasi natuna, Saimoni, toawa'idi'idi kebu nuanuana Loma gabemani i na veveimeyedi, Iudasa, Iemesa natuna.
44001014	Tutuya fuedi tomotoganidi i vava'auta i vevelu'ui Yaubada 'waineye, wata 'ifwaidi vevine, Meli Iesu inana, wata tainavo taiadi.
44001015	-
44001017	'Aiata 'ifwaidi i 'a'ava, Iesu 'ana tovetumaganavo i miava'auta 'adi 'aila'a bani'odi 120. Fita matadie i tovoi i vonedi i vo, Ekwavo, a na vonemi. Basenadiotoga 'Anu'anunu 'Atumaina i venuayato Kini Devida 'waineye bega i kilumi Yaubada yana Buki 'waineye tamu tomogo Keliso i na 'etogiluveni. I lubwaineni 'akonadi 'ana mogitana i souyeni to'etogiluvanina Iudasa Isakaliota, tamu 'ada 'aila'a. Basenadi Iesu i venua'ivineni 'ada folovavaita, siwe taunina Iesu 'ana to'ive'avina 'adi to'edakumeta.”
44001018	We'e Iudasanina yana 'etogiluva tutulina 'wainega tamu fwayafwaya i kimwanei. To'etogiluvanina tabwanega i be'u kamona i tutulabu'eni kamokamona i yavula i wafa.
44001019	Tomotoga fuedi Ielusalema 'waineye valana i nogai begaidi tanoganina Diu bonadiega i goleni Akelidama, 'ana saivila, Tanoga Dayadayagina.
44001020	Wata Fita i vonedi i vo, Basenadiotoga Kini Devida i kilumi Yaubada yana Buki Same 'waineye to'etogiluvanina faifaina i vo, Yana vanuga i da venage'ava, bei kebu tamu aitoi i na miamiana.” Wata i kilumi i vo, Tamu tomogo tutulina i da folofolova.”
44001021	-
44001022	Fai Yaubada yana Buki bani'odi i voneyediga, begaidi nuanuada tamu tomogo yada 'Auvea Iesu yana yawasa-vaitugana 'ana to'aseta, 'waideye i na mai ma fuedeye ta na lulu'ivona. Tomogonina ta na venua'ivineniga bega Iudasa i na tutuli, taunina basenadi ma fuedeye Iesu taiadi ta yabayaba, wata mataneye Iesu i bafitaiso Ioni 'wainega, wata Iesu yana folova matatabuna i 'isedi, i nagoga nika Iesu i laka abame.”
44001023	Tutuyanina Fita i vona'a'ava, tovetumaganavo tomotoga 'adi 'ailuga i 'inanadi 'adi wagava Iosefa, tamu 'ana wagava Balisaba we'e 'ifwaidi yadi 'eba 'ainana Iusito, wata Mataiasi.
44001024	-
44001025	Fuedi i velu'ui i vo, 'Auvea, basenadi Iudasa i vetomata'aulele siwe i baila i wafa i nago ava'aibe bei i lubwaineniga 'waineye. Tomotoga matatabuma yama nuanua 'u 'asetadi, bega nuanuama tomotoga de'e 'adi 'ailuga 'waidiega 'u na vema aitoi 'u venua'ivineni bega i na vetomata'aulele Iudasa tutulina.”
44001026	Yadi velu'ui i 'a'avana, mulieta 'adi 'ailuga 'adi wagava i kilumidi kileu 'waidie i dodogidi vedie, mulieta tamu tomata'aulele ma mata'uluna kileu 'aitamogana i 'ewai. Kileunina bei Mataiasi 'ana wagava i kilumi bega fuedi i 'asetai taunina Yaubada i venua'ivineni bega tomata'aulele 'adi 'aila'a 12. S16 Same 41:9 S18 Mad 27:3-10 Luk 22:22 S20 Same 69:25; 109:8 S24 Ion 2:25
44002001	Iesu yana tovi-vaitugana mulieta 'aiata 50 i 'a'ava, Diu yadi Sakali Fenitikosi 'ana tutuya i le'wa. 'Aiatanina 'waineye Iesu 'ana tovetumaganavo fuedi i va'auta 'eba mia 'aitamogana 'waineye.
44002002	I miamiani nika abamega kaukau bani'odi butu'aina bwaikaotogina i nogai vanuga matatabuna i susuli.
44002003	Fuedi tamu nani i 'iseni bani'odi 'ai meana i souyedi i obuobu tomotoga 'aitamogana 'aitamogana i 'abitonovidi.
44002004	'Anu'anunu 'Atumaina tovetumaganavo matatabudi i agedi begaidi 'aitamogana 'aitamogana yana 'alavelevelena 'wainega i vonavona, bonanidi basenadi kebu i da 'asetadiga 'waidiega.
44002005	Ielusalema 'waineye Diu fuedi i miamiani Yaubada 'ana tove'ililibu i maia 'awalawa tulidi 'waidiega.
44002006	Tutuyanina kaukau butu'aina i nogai Diunidi i ve'ilililide i nagoi bei tovetumaganavo i miamianiga 'waineye. 'Aitamogana 'aitamogana bonana i nogai nuadi i voganidi.
44002007	Nuadi i 'ewai bega i vo, Tomotoganidi i vonavonaga, matatabudi 'awalawa Galili 'wainega i maia.
44002008	Bani'odi i munega mali vona i 'asetadi, fai 'aitamogana 'aitamogana bonada ta noganogai?
44002009	'Ifwaida me Falidia, me Midia, me Ilamu wata 'ifwaida Mesafotemiayega ta maia. 'Ifwaida me Iudia, 'ifwaida me Kafadosia, 'ifwaida me Fonito wata 'ifwaida me Eisia.
44002010	'Ifwaida ta maia Filigia wata Famifilia 'waidiega, 'ifwaida Itifita 'wainega, wata 'awalawa Libia Sailini lilivanega, wata 'ifwaida Loma 'wainega ta maia.
44002011	'Ifwaida Diu mogitana we'e 'ifwaida tulida siwe ta ve-Diu. Wata 'ifwaida Kilitiega 'ifwaida Aleibiayega. Matatabuda ta maia 'awalawa tulina tulina 'waidiega siwe nani bwaikidi Yaubada i 'idewadi 'aitamogana 'aitamogana bonadega i vonavona ta noganogaidi.”
44002012	Nuadi i voganidi bega 'aitamogana 'aitamogana i velutolitoli i vo, Bani'odi i munega? 'Ana 'aseta ava'ai?”
44002013	We'e tomotoga 'ifwaidi tovetumaganavo i sidibidibiedi igodina ufa toketokena i da yemu nuadi i da lugaugaudi bega i da vona-'avo'avovo. S1 VeL 16:9-11 S3 Mad 3:11 Ion 3:8 S4 Ion 14:17 Fol 4:31; 10:44-46 S11 Ve 7:9
44002014	Fita yadi vona i nogai, enavo 11 taiadi i tovoi bega Fita bonana bwaikinega 'aila'a i vonedi i vo, Ekwavo, fuemi 'wa miamiani Ielusalema 'waineye wata 'awalawa Iudia nageneye, 'wa ve'wada naninina i souyeniga a na kiavemagetai.
44002015	Yami nuanua 'wa vo 'ima ufa toketokena 'a yemu bega nuama i lugaugaudi. Siwe kebu, de'e bola 'awa'awai, yada sauluva kebu 'awa'awaie ta da yemuyemu.
44002016	We'e mogitana, basenadiotoga Yaubada yana tolu'ivona Ioeli i vona-vagata vonanina i kilumi ava'ai 'wa 'ise'iseni faifaina.
44002017	Yaubada i vo, Sai'afoga fwayafwaya 'ana 'eba ve'a'ava 'waineye, 'Anu'anunuku tomia fwayafwaya fuedi a na veledi bega i na agedi. Natumiavo i na vona-vagata ava'ai 'awaie i na souyediga faifaidi, 'au'auveavo wata tubuvauvau nani fuedi a na vedi 'enoneganega 'waidiega.
44002018	Wata bani'odi 'aiatanidi 'waidie, yaku tofolovavo iavetadi wata vevinedi 'Anu'anunuku a na veledi bega yaku Vona i na lu'ivoneyedi.
44002019	-
44002020	Tugusa a na vedi abame, inala i na dudubali wata weta'i i na yamota bani'odi dayaga. Fwayefwayeye 'eba nuavogana wata 'eba nua'ewa a na 'idewadi bani'odi dayaga, 'ai-'ala'alata, wata lufwa bwaikina i na 'isedi, mulieta 'Auvea i na souyeni. 'Aiatanina 'waineye fuedi i na kololo 'Auvea yana toketokena wata yana 'ai'aiwabu magemagetadi faifaidi.
44002021	Tutuyanina 'waineye egavo nuanuadi 'aivaita, Yaubada 'waineye i na vegole nika i na 'ita'ita'iedi.”
44002022	Wata Fita i vo, Me Isileli a na vonemi, side bani'odi. Iesu Nasalediega faifaina a vonavona. 'Akonadi 'wa 'asetai taunina 'eba nuavogana wata 'eba nua'ewa fuedi i 'idewadi matamie, naninidi toketokedi 'waidiega Yaubada i vemi veimea Iesu i veleni.
44002023	Tomogonina to'etogiluva i 'aniveleneni 'waimie we'e 'omi 'wa tauyeni tosakona 'waidie i tutufwaseni 'ai lagalagana 'waineye. Nagami Yaubada yana nuanua i 'idewai wata i 'asetai naninidi i na souyedi bega i tauyeni Iesu i mai i wafa.
44002024	Wafa 'ana veviga 'wainega Yaubada i 'ita'ita'ieni i sivetovoi-vaitugani, fai kebu 'ana fata wafa i na kiave'avina-vagaseni.
44002025	Basenadiotoga Kini Devida i vona-vagata vonanina i kilumi Iesu yana vona Yaubada 'waineye i vo, A 'asetai 'Auvea tutuya fuedi 'aku 'weabu i miamia 'aku 'atagiega. Yaubada toketokena i 'i'ivaiseku bega kebu a na be'u vita 'waidie.
44002026	-
44002027	Faifainanina ma yaku sosoana a subisubia. Tutuyanina a na wafa a 'asetai a na ve'atumai, avinodi 'anunuku i na nago towafa yadi 'eba mia 'waineye siwe kebu 'u na baileku bega a na wafaotoga. Yau yamu Tofolova Magemagetaku kebu 'u na tauyeku bega tomogoku i na bokana.
44002028	Mia-vagata 'ana 'eda 'akonadi 'u veku wata matamuye yamu toketokena 'wainega a na sosoana bwaikina.”
44002029	Ekwavo, de'e a na kiavemageta tubuda Kini Devida faifaina. Basenadiotoga i wafa i tavuni, 'ana taumata tutuya fuedi ta 'ise'iseni bega ta 'asetai kebu i da vona-vagata taunina faifaina.
44002030	Tutuyanina Kini Devida ma yawaineye, taunina Yaubada yana tolu'ivona, i 'asetai Yaubada yana vona'awaufaufa 'waineye bola yana 'aila'a 'wainega tamu tubuna Yaubada i na sivetovoia i na ve-kini taunina bani'odi.
44002031	Fai Devida i 'asetai bola ava'ai Yaubada i na 'idewai bega Keliso, taunina Yaubada 'ana Venua'ivina, yana tovi-vaitugana faifaina i vona-vagata i vo, Yaubada kebu i na baileni towafa yadi 'eba mia 'waineye, wata tomogona kebu i na bokana.”
44002032	-
44002033	Tomogonina taunina Iesu, Yaubada wafayega i sivetovoia, matatabuma matamega 'a 'iseni. Yaubada i silakai veimea i veleni i miabui 'ana 'atagiega, wata 'Anu'anunu 'Atumaina i veleni basenadi bani'odi Tamana i vona'awaufaufa 'waineye. 'Anu'anununina Tamada Iesu i veleniga, 'asiau wata 'ima i velema i agema, 'akonadi 'wa 'iseni wata 'wa nogai.
44002034	-
44002035	Iesu ma tomogona i laka abame we'e Devida kebu, begaidi ta 'asetai Devida i vona-vagata tamu tomogo faifaina i vo, Yaubada i vona 'aku Toveimea 'waineye i vo, Veimea a velemuga bega 'u na miabui 'aku 'atagiega, I na nagoga 'amu gaviavo a na leodi bega 'u na veveimeyedi.”
44002036	Wata Fita i vona 'aila'a 'waidie i vo, 'Ida me Isileli fueda ta na 'aseta-'atumaia Toveimeanina i voneyeniga taunina Iesu siwe yami veimea 'wainega i tutufwaseni 'ai lagalagana 'waineye, Yaubada i silakai bega 'ana Venua'ivina wata 'ada Toveimea.” S22 Ion 3:2 S23 Fol 4:27,28 S25-28 Same 16:8-11 S29,1 Kin 2:10 Fol 13:36 S30 Same 132:11 S31 Same 16:10 S32-33 Fol 1:4,8, 7:55,56,1 Fit 3:22 S34-35 Same 110:1
44002037	Tutuyanina tomotoga Fita bonana i nogai nuafoudi i veviga bwaikina, tomata'aulelevo i velutoliedi i vo, Emavo, bani'odi 'a na munega?”
44002038	Fita i vo, 'Aitamogana 'aitamogana 'wa na nuavilami yami sakona 'wa na vedumwe'ubu'ubusedi wata 'wa na bafitaiso Iesu Keliso 'ana wagavayega bega Yaubada yami sakona i na nuatavunidi wata 'Anu'anunu 'Atumaina i na velemi.
44002039	Basenadi Yaubada i vona'awaufaufa 'Anu'anunu 'Atumaina i na veleda, wata vona'awaufaufanina i na damana natudavo 'waidie wata egavo i miamiani 'ani'ie 'Auvea yada Yaubada i na goledi i na nagoi 'waineye.”
44002040	Wata 'ifwaidi vona 'waidiega i velu'ase'asedi i vo, Bola Yaubada tosakona fuedi i na luvematavulogidi bega yadi sauluva sakoidi 'wa na bailedi nika taunimi 'wa na 'ita'ita'iemi.”
44002041	'Aiatanina 'waineye tomotoga bani'odi 3000 Fita yana vona i vetumaganeni, i bafitaiso i luku tovetumaganavo 'adi 'aila'a 'waineye. S37-38 Fol 16:30-33 S39 Efe 2:12,13,17 S41 Fol 4:4; 5:14
44002042	Tutuya fuedi tovetumaganavo taunidi i tauyedi tomata'aulelevo yadi ve 'waidie, i veveiana, Yaubada 'waineye i vevelu'ui, wata Iesu 'ana 'eba nuave'avina faifaina ma fuedie i 'ani'ani.
44002043	Matatabudi ma yadi kololo Yaubada i ve'ililibuyeni, we'e tomata'aulelevo 'eba nuavogana wata 'eba nua'ewa fuedi i 'idewadewadi tomotoga matadie.
44002044	Tovetumagananidi matatabudi i veveiana wata nani 'ifwaidi 'waidiega i veve'ivaivaita.
44002045	Yadi kukua i vekimwaneyedi, tutulidi i 'ewadi wekowekoma i veledi 'aitamogana 'aitamogana yana nuanua 'ana fata bani'odi.
44002046	'Aiata 'aitamogana 'aitamogana matatabudi i mimiava'auta vanuga 'eba velu'ui 'waineye, wata yadi vanuge ma yadi sosoana wata ma yadi nuaobu i 'a'aniluvetubama bega Iesu i na nuave'avini.
44002047	Yaubada i subisubiai we'e tomotoga 'ifwaidi yadi sauluva i 'iseni nuadi i 'ewai i ve'ililibuyedi. 'Aiata 'aitamogana 'aitamogana tovetumaganavo 'adi 'aila'a i vevebwaika fai egavo Iesu Valana i vetumaganeni 'Auvea i 'ita'ita'iedi i lukuluku 'adi 'aila'a 'waineye. S43 Fol 5:11,12 S44-45 Fol 4:32-35 S46 Luk 24:53 S47 Fol 6:7; 11:21,24
44003001	Tamu 'aiata Fita wata Ioni i nagoi vanuga 'eba velu'ui 'waineye. 'Akonadi 'auyewa i 'awavilai, velu'ui 'ana tutuya i le'wa.
44003002	Vanuga 'eba velu'ui tamu 'awana 'ana wagava 'Awa 'ana 'isa 'Atumaiotogina, bei tomogo 'agena sinunumina inana kamodiega i miamia. 'Aiata 'aitamogana 'aitamogana enavo i nunaweni bei i vevemiabuia egavo i nunagoi vanuga 'eba velu'ui 'waineye, 'waidie mani i vevelu'ui.
44003003	Tutuyanina Fita wata Ioni i 'isedi i mimaia 'waidie i velu'ui 'ai'edi tamu ava'ai i da veleni.
44003004	Siwe 'adi 'ailuga i 'isadewai Fita i voneni i vo, 'U 'isamaiema.”
44003005	I 'isanawedi yana nuanua i vo 'ako, Ava'ai i na veleku?”
44003006	Nika wata Fita i voneni i vo, Kebu tamu mani 'waikuye bega a na velemu, siwe nani tamu a na velemu. Iesu Keliso 'atamana Nasaledi 'wainega yana toketokenayega a na vonemu, 'U tovoi 'u yaba.”
44003007	-
44003008	Fita 'ana 'atagie i 'abi i sivetovoia nika 'agena wata 'ana buseumatana i vetoketoke i luafwalagi i yaba. Mulieta Fita wata Ioni ma fuedie i luku vanuga 'eba velu'ui 'waineye, tomogonina i yogosousou Yaubada i subisubiai.
44003009	-
44003010	'Aila'a bwaikina tomogonina i 'iseni i yogosousou wata Yaubada i subisubiai, i 'isa'inanai taunina totalavelu'ui yana 'eba mia vanuga 'eba velu'ui 'awaneye begaidi fuedi nuadi i voganidi wata nuadi i 'ewai yana ve'atumai faifaina. S2 Fol 14:8 S6 Fol 3:16; 16:18
44003011	Vanuga 'eba velu'ui masi'edana 'ana wagava Masi'eda Solomoni bei tomogonina i ve'atumaiga Fita wata Ioni taiadi i vedima'abi'abi i tovotovoi. 'Aila'a i 'iseni i ve'atumai ma yadi nuavogana i ve'ilililide i mai 'waidie.
44003012	Fita tomotoga i 'isedi i vonedi i vo, Emavo, awale nuami i voganidi wata 'wa 'i'isadewama? 'Omi 'wa nuaniga 'wa vo 'ako taunima yama toketokenayega 'alo yama sauluva magemagetadi 'waidiega tomogo de'e 'a da 'ive'atumaia, siwe kebu. Tamu tomogo yana toketokena 'wainega i ve'atumai.
44003013	Ebelamo, Aisake, Iakobo, wata 'ifwaidi tubudavo yadi Yaubada, Natuna Iesu i silakai, toketokena wata veimea i veleni. Tomogonina 'wa 'aniveleneni yada to'edakumetavo 'waidie wafa faifaina, igodi Failato i da 'etoyavuya siwe 'wa baileni.
44003014	Taunina magemagetana, yana sauluva 'atumai'avana Yaubada mataneye siwe 'omi 'wa vedumwe'ai'aieni Failato 'wa voneni tamu to'ainike 'ana wagava Balaba i 'etoyavuya.
44003015	Begaidi yami veimea 'wainega yawaida lamuna i luvewafai siwe Yaubada i sivetovoia wafayega, 'ima matamega 'a 'iseni.
44003016	Iesu yana toketokena 'wainega tomogo de'e 'agena i 'ani'otoidi. Ava'ai 'wa 'iseni 'alo 'wa 'asetai yama vetumagana wata Iesu yana toketokena 'waidiega. Yama vetumagananina Iesu 'waineye tomogonina matamie i ve'atumai.
44003017	Ekwavo, side bani'odi. A nuani 'omi wata 'ida me Diu yada to'edakumetavo taiadi yami bavu 'wainega Iesu 'wa luvewafai fai kebu 'wa da 'aseta-'atumaia taunina Yaubada Natuna.
44003018	Basenadi Yaubada i venuayato yana tolu'ivonavo 'waidie bega i vona-vagata 'ana Venua'ivina Keliso veviga bwaikina i na veluagai mulieta i na wafa. 'Akonadi 'ana mogitana i souyeni yami veimea 'wainega.
44003019	Faifainanina yami sakona 'waidiega 'wa na nuavilami Yaubada 'waineye bega yami sakonanidi i na 'u'umidi.
44003020	Wata 'Auvea yada Yaubada 'aivaita i na velemi bega 'anu'anunumi i na ve'atumai wata i na vetoketoke, nika Yaubada 'ana Venua'ivina, taunina Iesu i na vetunei faifaimi.
44003021	Tutuya de'e Iesunina i miamia abame i na nagoga Yaubada yana tutuya 'ana mogitana i na veluagai. Tutuyanina 'waineye nani matatabuna fwayefwayeye wata abame i na 'ive'ivaudi, bani'odi basenadiotoga yana tolu'ivona magemagetadi i vona-vagata.
44003022	-
44003023	Wata bani'odi basenadiotoga Mosese i kilumi Yaubada yana Buki nageneye Iesu faifaina i vo, 'Auvea yada Yaubada bola tamu yana tolu'ivona i na vetunei 'waimie yau bani'odi. Taunina yada tomotoga 'waidega i na silakai wata nani matatabuna i na lu'ivonaga 'waimie bonana 'wa na nogai. 'Ai'edi aitoi kebu i na vematayakeyakeniga Yaubada yana 'Aila'a 'wainega i na ve'idi'idieni i na wafaotoga.”
44003024	Wata Fita i vonedi i vo, Basenadiotoga tolu'ivona matatabudi Yaubada yana nuanua i lu'ivoneyediga, i vona-vagata naninidi i souyediga tutuya de'e faifaina. Tolu'ivonanidi bani'odi Samuela wata 'ifwaidi mulineye i mai.
44003025	Yaubada yana vona'awaufaufanidi tolu'ivona i lu'ivoneyediga 'omi faifaimi. Basenadiotoga Yaubada i vona'awaufaufa tubudavo 'waidie wata 'omi 'waimie. Wata bani'odi i voneyedi tubuda Ebelamo 'waineye i vo, Yau a na nuakalikaliemu bega tubumwavo 'waidiega ma yaku nuakalikali a na vesauluva 'atumaina tomia fwayafwaya matatabuna 'waidie.”
44003026	Nika mogitana Yaubada Natuna i venua'ivineni nagami 'waimie i vetunei bega i na vesauluva 'atumaina 'waimie i na kiavenuavilami yami sauluva sakoidi 'waidiega.” S13 Sou 3:15 Luk 23:13-25 S15 Fol 2:32; 5:30 S17 Luk 23:34 S18 Luk 24:27 S22-23 VeL 18:15,18-19 S25 Nag 22:18 Gal 3:8
44004001	Tutuyanina Fita wata Ioni i vonavona tomotoga 'waidie, 'ifwaidi totafalolo i maia 'waidie. Taunidi tovelomu, Diu 'ifwaidi 'adi wagava Sadusi, wata tolugavia 'adi to'edakumeta, taunidi vanuga 'eba velu'ui 'ana to'isave'avinavo.
44004002	Ma yadi nuasako i maia fai yadi nuanua igodina towafa kebu i na tovoi-vaitugana, siwe Fita wata Ioni tomotoga 'waidie i veve i vo, Yaubada Iesu i sivetovoia wafayega begaidi towafa fuedi i na yawasa-vaitugana.”
44004003	Faifainanina i 'ive'avinidi siwe 'akonadi i lavia i yatodi vanuga 'eba yogona 'waineye i 'eno.
44004004	We'e fuedi Iesu valana i nogai i vetumagana i luku tovetumaganavo 'waidie i 'imoso'iedi bega iaveta'ava 'adi 'aila'a 5000, siwe wata vevine kwakwama taiadi.
44004005	I 'atai, me Diu yadi toveimeavo, yadi to'edakumetavo 'au'auveadi wata ve'etoboda 'adi tovevo i va'auta Ielusalema.
44004006	Wata 'ifwaidi tomotoga taiadi, Anasa tovelomu bwaikina ma yana 'aila'avo, wata Kaiafa, Ioni, Alekisana taiadi.
44004007	I va'auta'a'ava, Fita wata Ioni i miedi matadie i velutolitoliedi i vo, Tomogo bani'odi 'wa munegi i ve'atumai? Ava'aiega yami toketokena 'wa veluagai 'alo aitoi 'ana wagavayega?”
44004008	-
44004009	Siwe 'Anu'anunu 'Atumaina Fita i agei mogitana bega yadi velutoli i tutuli i vo, 'Omi 'ama to'edakumetavo, wata yama 'auveavo, 'asiau 'wa velutoliemaga, voke tomogo 'agena sinunumina 'a 'ivaiseni i ve'atumai faifaina.
44004010	Siwe 'omi wata me Isileli fuemi 'wa na 'asetai, tomogonina 'wa 'ise'iseni, Iesu Keliso 'atamana Nasaledi 'wainega yana toketokena 'wainega i ve'atumaiotoga. Tomogonina Yaubada 'ana Venua'ivina, basenadi 'omi 'wa tutufwaseni 'ai lagalagana 'waineye siwe Yaubada i sivetovoia wafayega.
44004011	Basenadiotoga i kilumi Yaubada yana Buki 'waineye Iesu faifaina i vo, Folovanina 'omi to'aiyogona 'wa baileni, Yaubada i silakai i ve'unututuyeni.”
44004012	Side bani'odi. Fai Yaubada Iesu i silakai, 'aiseotogina 'ana fata i na 'ita'ita'ieda. Yaubada Iesu i veleda bega i na 'ita'ita'ieda, we'e tomia fwayafwaya matatabuna 'waidega kebu tamu aitoi bani'odiga.”
44004013	Diu yadi Kaniselovo Fita wata Ioni yadi venuafoufa'ala i 'iseni wata i 'asetadi taunidi tomotoga-'avo'avovo kebu i da luku sikulu 'waineye, faifainanina nuadi i voganidi yadi vona 'atumaina faifaina, bega i nuani Iesu 'adi 'weabu wata 'adi tove.
44004014	To'edakumetavonidi kebu tamu ava'ai 'adi fata i da voneyeniga fai tomogonina i 'iseni 'akonadi i ve'atumai taiadi i tovotovoi.
44004015	-
44004016	Bega i vonedi 'adi 'aitonu i souyedi tutudaba 'wainega kaniselovo 'aise'avadi i veifufu i vo, Bani'odi ta na munegidi? Kebu 'ada fata yadi folova toketokena ta na awave'eve'eweni fai tomotoga fuedi Ielusalema nageneye 'akonadi i 'asetai Fita wata Ioni tomogonina i 'ive'atumaia.
44004017	Siwe 'adi 'ailuga ta na talabodedimo kebu wata Iesu Valana i na lu'ivona-vuvueni mali tomotoga 'waidie bega nani de'e kebu i na vebwaika.”
44004018	I goledi i luku-vaitugana 'waidie i velu'ase'asedi i vo, 'A talabodemi, kebu wata 'wa na veveifufu 'alo 'wa na veve Iesu faifaina.”
44004019	-
44004020	Siwe Fita wata Ioni yadi vona i tutuli i vo, 'Omi taunimi 'wa na venua'ivina ava'ai nuanuaga Yaubada mataneye 'atumaina. 'Omi yami nuanua 'a na vematayakeyakeni 'alo Yaubada? 'A nuaniga kebu 'ama fata 'a na 'ailove 'a na vonavona, fai Iesu yana folova matamega 'a 'iseni wata yana vona tanigamega 'a nogai.”
44004021	-
44004022	Kaniselovo kebu tamu ava'ai Fita wata Ioni 'waidiega i da veluagai bega i na luvematavulogidi we'e tomotoga fuedi Yaubada i subisubiai tomogonina i 'ive'atumaiaga faifaina, begaidi kebu 'adi fata i na nikedi. Tomogonina i ve'atumaiga kebu tubuvauvaunaga 'ana malamala 40 i 'iaweni. Wata Kaniselovo i kwayega i talabodebodedi, mulieta i vonedi i souyedi. S3 Fol 5:18 S4 Fol 2:41; 5:14 S7-8 Mad 10:19-20 S10 Fol 3:6 S11,1 Fit 2:7 Same 118:22-23 S12 Ion 14:6 S16 Ion 11:47 S17-20 Fol 5:28-29
44004023	Tutuyanina Fita wata Ioni i souyedi i viladi i nagoi 'adi 'aila'avo tovetumagana 'waidie i lu'ivona tovelomu bwaikidi wata to'edakumetavo 'au'auveadi yadi vona.
44004024	I lu'ivona i 'a'avana, ma fuedie yadi nuanua 'aitamoganega Yaubada 'waineye i velu'ui i vo, 'Auvea, 'omu bwaikimu, abama, fwayafwaya, wata ufa 'adi to'idewadewa wata nani fuedi nagedie i 'eno'enovi.
44004025	Basenadiotoga 'Anu'anunu 'Atumaina i venuayato yamu tofolova wata tubuma Devida 'waineye bega i vona-vagata vonanina i kilumi i vo, Awale tomotoga 'aila'a tulina tulina i nuasako bwaikina Yaubada 'waineye? Tomotoganidi yadi nuanua givagivana i 'idewa-wayogeni, igodi i da vesauluva sakoina 'Auvea 'waineye.
44004026	Kini fuedi yadi 'eba vetalaga i 'idewadi wata to'edakumetavo i va'auta nuanuadi Yaubada wata 'ana Venua'ivina taiadi i na vetalaga.”
44004027	Yadi nuanuananina basenadiotoga Devida i voneyeni siwe 'akonadi 'ana mogitana i sousouyeni 'atamana de'e 'waineye, fai Kini Elodi wata Fonitio Failato i va'auta me Isileli wata mali tomotoga taiadi. Bega yadi nuanua 'aitamogana 'wainega Iesu yamu Tofolova Magemagetana 'u venua'ivineniga, i vedumwe'ai'aieni.
44004028	Basenadiotoga ma yamu toketokena yamu nuanua 'u 'idewai Iesu faifaina, we'e ava'ai tomotoganidi i 'idewadewadi fai nagami yamu nuanua bani'odi.
44004029	'Auvea 'akonadi 'u 'asetai tomotoganidi nuanuadi veviga bwaikina i na velevelema, faifainanina 'ima yamu tofolovavo 'u na 'ivaisema bega yamu vona matatabuna venuafoufa'alayega 'a na lulu'ivoneyedi.
44004030	Wata nuanuama yamu Tofolova Magemagetana Iesu, yana toketokena 'wainega 'eba nuavogana wata 'eba nua'ewa 'u na 'i'idewadi wata toviga 'u na 'i'ive'atumaidi.
44004031	Tutuyanina i velu'ui'a'ava, Yaubada yana toketokena 'wainega vanuga i yue. 'Anu'anunu 'Atumaina tovetumaganavo i agedi mogitana, ma yadi venuafoufa'ala Yaubada yana Vona i veveifufuyedi. S25-26 Same 2:1-2 S27 Mad 27:1-2 S28 Fol 2:23 S29 Efe 6:19 S31 Fol 2:4
44004032	Tovetumaganavo matatabudi yadi nuanua 'aitamogana. Naninidi 'waidie, 'waidiega i ve'ivaivaita ma ediavo kebu tamu aitoi i da veumokai.
44004033	Toketokena bwaikina 'wainega tomata'aulelevo i lulu'ivona mogitana Toveimea Iesu yana tovi-vaitugana faifaina, wata ma yana nuakalikali Yaubada i vevesauluva 'atumaina 'waidie
44004034	-
44004035	Tovetumagananidi kebu tamu aitoi i da 'usa tamu nani 'wainega fai egavo ma yadi kukua bwaikidi i vevekimwaneyedi tutulidi i 'ewa'ewadi tomata'aulelevo i veleveledi, mulieta i veveusedi 'aitamogana 'aitamogana yana nuanua 'ana fata bani'odi.
44004036	-
44004037	Bani'odi Iosefa, tomata'aulelevo i goleni Banabasa, 'ana saivila To'aivaita, yana fwayafwaya i vekimwaneyeni maninina i mieni i 'aniveleneni tomata'aulelevo 'waidie. Tomogonina i tubuga Imula Saifilosi 'waineye wata Livai 'ana wauma 'wainega. S32 Fol 2:44 S34-35 Fol 2:25 S36 Fol 11:22-26; 13:2-3
44005001	Tovetumaganavo ma ediavo kukuayega i veve'ivaivaita we'e iadi tamu 'ana wagava Ananaiasi ma yana vavine Safaila 'ifwaidi yadi fwayafwaya i vekimwaneyeni.
44005002	Maninina i 'ewai, 'ifwaidi i ve'o'oledi wata 'ifwaidi Ananaiasi i nawedi tomata'aulelevo i veledina i vonedi i vo, Side, yama fwayafwaya tutulina matatabuna a mieni.” Wata yana vavine yana vekali i 'asetai.
44005003	Tutuyanina maninina i veledi Fita i vo, Ananaiasi, awale taunimu 'u tauyemu Seitani yana nuanua 'waineye, bega 'u vekali 'Anu'anunu 'Atumaina 'waineye? Yamu vekalinina fai 'ifwaidi yami fwayafwaya tutulina 'u ve'o'oleni 'u vo, Matatabuna a mieni.”
44005004	Basenadi 'omu yamu fwayafwaya, wata tutuyanina 'u vekimwaneyeniga tutulina 'omu yamu mani. Awale yamu nuanuananina bani'odi i souyeni? Kebu 'aisema 'u da vekaliemaga, wata 'u vekali Yaubada 'waineye.”
44005005	Tutuyanina Fita yana vona i nogai i wafa i 'awauliulia. Fuedi valana i nogai Ananaiasi bani'odi i munega i wafa, i kololo bwaikina.
44005006	Mulieta nigolalaga i maia tomogona i fania i evai i naweni i tavuni.
44005007	'Awasasa 'aitonu i 'a'ava wata yana vavine i mai we'e yadi lamoga yana wafa kebu i da 'asetaiga.
44005008	Fita i vonedi i vo, Nuanuaku a na 'asetai, vona mogitana de'e yami fwayafwaya tutulina matatabuna 'alo kebu? Safaila i vo, E'e matatabuna.”
44005009	Wata Fita i vo, Awale ma yami lamoga yami nuanua 'aitamogana 'wainega 'Auvea 'Anu'anununa 'wa silubuya? We'e nigolalaga yami lamoga i tavuniga siwe 'akonadi i le'wai 'omi wata 'ako i na evami i na nawemi i na tavunimi.”
44005010	Nika i wafa i 'awauliulidi Fita 'ageneye. Nigolalaganidi i luku i 'isedi 'akonadi i wafa i evadi i nawedi i tavunidi yadi lamoga lilivaneye.
44005011	Iesu yana 'Aila'a matatabudi valadi i nogai i kololo bwaikina wata mali tomotoga fuedi taiadi. S2 Fol 4:34,35 S3 Ion 13:2
44005012	Tomata'aulelevo 'eba nuavogana wata 'eba nua'ewa fuedi i 'i'idewadi tomotoga matadie. Tovetumaganavo yadi sauluva i vava'auta Masi'eda Solomoni 'waineye vanuga 'eba velu'ui nageneye.
44005013	Tomotoga fuedi tovetumaganavonidi i ve'ililibuyedi siwe kebu i da nagoi 'waidie i kololo.
44005014	We'e 'ifwaidi i vevetumagana Toveimea Iesu 'waineye i lukuluku 'adi 'aila'a 'waineye bega i veve'ila'edi, vevine wata iaveta.
44005015	Fai tomata'aulelevo 'eba nuavogana wata 'eba nua'ewa i 'i'idewadi, toviga ma 'ividi i mimaiedi 'edeye i yatoyatodi bega bola Fita 'ifwaidi i na 'abitonovidi, we'e 'ai'edi kebu, 'ifwaidi i na ve'i'wa'uyedimo i na ve'atumai.
44005016	Wata tomotoga 'aila'a bwaikaotogina 'atamana fuedi Ielusalema lilivaneye yadi toviga i miedi wata 'ifwaidi yaiaina i agediga siwe matatabudi i ve'atumai. S12 Fol 14:3 S16 Mak 6:56 Fol 19:11,12
44005017	-
44005018	Tovelomu bwaikina ma enavo totafalolo Sadusi, ma yadi nuasako, tomata'aulelevo i ve'unumagigiedi, i 'ive'avinidi i yatodi vanuga 'eba yogona 'waineye.
44005019	Siwe lovananina 'waineye tamu 'Auvea yana anelose vanuga 'eba yogona 'ana saiboda i sibaleni i vonedi i souyedi.
44005020	Wata i vonedi i vo, 'Wa na nagoi 'wa na luku vanuga 'eba velu'ui 'waineye tomotoga 'waidie 'wa na veifufu-dewa mia 'ivauna Iesu 'wainega faifaina.”
44005021	Tomata'aulelevo bonana i nogai, mulieta i 'atai i luku vanuga 'eba velu'ui nageneye bei i veve tomotoga 'waidie. 'Aiatanina 'waineye Diu yadi kaniselovo matatabudi i va'auta, taunidi tovelomu bwaikina ma enavo wata Diu yadi to'edakumetavo 'au'auveadi. Tolugaviavo i vonedi i nagoi vanuga 'eba yogona 'wainega tomata'aulelevo igodi i da miedi kaniselovo 'waidie.
44005022	-
44005023	Tutuyanina tolugaviavo i le'wai tomata'aulelevo i 'isa'avadi bega i viladi i nagoi kaniselovo 'waidie i lu'ivona i vo, 'A le'wai vanuga 'eba yogona 'a 'iseni 'ana saiboda fa'alidi wata to'isave'avinavo i tovotovoi 'awa lilivadie, siwe saiboda 'a sibaleniga kebu tamu aitoi 'a da veluagai nageneye.”
44005024	Tutuyanina tolugaviavo 'adi to'edakumeta wata tovelomu 'adi to'edakumetavo yadi vona i nogai, nuadi i voganidi i vo, Bani'odi i munega i souyedi?”
44005025	I vonavona nika tamu tomogo i le'wa i vonedi i vo, 'Wa ve'wada a na vonemi, tomotoganidi 'wa yatodiga vanuga 'eba yogona 'waineye, sino i veve tomotoga 'waidie vanuga 'eba velu'ui nageneye.”
44005026	Bega tolugaviavo ma yadi to'edakumeta i nagoi vona bikanega tomata'aulelevo i veviladi. Kebu bonadi i da siaya'aia fai tomotoga i kololoyedi, bola tomata'aulelevo i na 'ikasikasisiedi kileuyega i na nikedi.
44005027	-
44005028	Tolugaviavo tomata'aulelevo i miedi kaniselo matadie tovelomu bwaikina i vonedi i vo, Basenadi 'a talabodemi 'a vo, Iesu faifaina kebu 'wa na veve.” Siwe 'akonadi yami venina tomia Ielusalema matatabudi i 'aseta, wata nuanuami 'wa na 'uvanima yana wafa faifaina.”
44005029	Fita ma enavo yadi vona i tutuli i vo, 'Omi, wata mali tomotoga yami vona kebu 'a na vematayakeyakedi, Yaubada 'aisena yana nuanua i lubwaineni.
44005030	'Omi Iesu 'wa luvewafai 'ai lagalagana 'waineye, siwe tubudavo yadi Yaubada wafayega i sivetovoia.
44005031	Wata i silakai i vemiabuia 'ana 'atagiega veimea i veleni bega taunina yada To'edakumeta wata 'ada To'ita'ita'i, bega 'ida me Isileli 'ada fata ta na nuavilada Yaubada yada sakona i na nuatavunidi.
44005032	Yana wafa wata yana tovi-vaitugana matamega 'a 'isedi wata 'Anu'anunu 'Atumaina i 'asetai. Yaubada 'Anu'anununina 'Atumaina i velema 'ima 'ana tovematayakayaka 'waimeye.” S17-18 Fol 4:1-3 S19-20 Fol 12:7-10 S28-29 Fol 4:18-19 Mad 27:25 S31 Efe 1:20 Ibu 12:2 S32 Fol 1:8
44005033	Kaniselovo yadi vonanina i nogai i nuasako bwaikina yadi nuanua 'aitamoganega i vo, Ta na nikedi i na wafa.”
44005034	-
44005035	Siwe tamu iadi 'ana wagava Gamelieli taunina totafalolo Falisi, ve'etoboda 'ana tove, wata fuedi i ve'ililibuyeni, i tovoi matadie tomata'aulelevo i vonedi i souyedi. Mulieta Gamelieli kaniselovo i vonedi i vo, Ekwavo, 'ai'edi nuanuami 'wa na vo ava'ai 'wa na 'idewai de'e tomotoganidi 'waidie, nagami 'wa na nuanua tonovina.
44005036	Basenadi tamu tomogo 'ana wagava Tiudasi i vo, Yau tomogo bwaikiku, 'waikuye 'wa na 'isa wata 'wa na vetutuyameku,” bega tomotoga bani'odi 400 i nagoi 'waineye. Siwe mali tomotoga i nikei i wafa, 'ana tovetutuyamavo i ve'iyavuyavulagi yana nuanuananina igodi i da 'idewaiga i 'a'ava.
44005037	Mulieta gabemani tomotoga 'adi wagava i kilukilumidi tutuyanina 'waineye, tamu tomogo Galili 'ana wagava Iudasa yana nuanua tamu i 'idewai wata tomotoga fuedi i nagoi 'waineye. Taunina wata i wafa, yana tomotoga wata yana nuanuananina i 'iawelovedi.
44005038	-
44005039	Wata 'asiau bani'odi. A vona mogitana. 'Ai'edi Iesu valana tomotoga yadi nuanua, bola i na 'a'ava fai taunina 'akonadi i wafa tomotoganidi 'adi 'ailuga bani'odi, we'e 'ai'edi Yaubada yana nuanua, kebu 'ami fata 'wa na leodi. Fai voke bola 'wa na nunagoi Yaubada taiadi 'wa na vevetalaga. Faifainanina de'e tomata'aulelenidi kebu 'wa na nikedi. 'Wa bailedi i na nagoi.” Kaniselovo matatabudi Gamelieli yana vona i nogai i ve'ililibuyeni.
44005040	-
44005041	Mulieta tolugaviavo i vonedi tomata'aulelevo i miedi i toke i fitalidi mulieta kaniselovo i talabodedi kebu wata Iesu faifaina i na veveifufu. I 'a'avana i vonedi i na nagoi nika ma yadi sosoana i souyedi kebu i da bunumayaga i vo, Yaubada i tauyeda veviga ta veveluagai Iesu faifaina.”
44005042	'Aiata 'aitamogana 'aitamogana tomata'aulelenidi i lukuluku vanuga 'eba velu'ui 'waineye wata tomotoga yadi vanuge, 'waidie i veve wata i lalau'age Iesu Valana 'Atumaina faifaina i vo, Iesu taunina Keliso, Yaubada 'ana Venua'ivina. S40 Fol 4:18 S41 Mad 5:10-12,1 Fit 4:13 S42 Fol 17:3
44006001	'Aiata 'aitamogana 'aitamogana tovetumaganavo 'adi 'aila'a i vevebwaika, siwe 'ifwaidi i nuavita yadi 'wabu'wabulavo faifaidi. Tovetumaganavo 'ifwaidi me Guliki i vonavona i vo, 'Aiata 'aitamogana 'aitamogana tomata'aulelevo 'ani'ani 'wabu'wabulavo i velevelediga, yama 'wabu'wabulavo 'adi 'anivelena siaina, we'e me Ibeliu yadi 'wabu'wabulavo 'adi veuveuta bwaikina.”
44006002	Faifainanina tomata'aulelevo 'adi 12 tovetumaganavo matatabudi i goledi i va'auta taiadi i veifufu i vo, Yama folova mogitana Yaubada yana Vona 'a na lalau'age. Kebu i da lubwainema folovanina 'a na baileni we'e 'ani'ani 'a na 'i'isave'avini.
44006003	Faifainanina side bani'odi emavo, 'waimiega tomotoga 'adi 7 'wa na venua'ivinedi, tomotoganidi ma yadi 'aseta bwaikina wata 'Anu'anunu 'Atumaina i agedi mogitana. Taunidi yadi folova, 'a na veimeyedi 'ani'ani i na 'i'isave'avini.
44006004	We'e 'ima tutuya fuedi yama folova 'a na lalau'age wata 'a na vevelu'ui Yaubada 'waineye.”
44006005	Tovetumagananidi matatabudi i sosoana tomata'aulelevo yadi nuanua faifaina. Begaidi Sitiveni i venua'ivineni, taunina tovetumagana toketokena, wata 'Anu'anunu 'Atumaina i agei mogitana. Wata 'ifwaidi Sitiveni bani'odi i venua'ivinedi. 'Adi wagava: Filifi, Filikolo, Nikanoli, Taimoni, Falimina, Nikola, tomogo Anitioki, basenadi i ve-Diu, mulieta i vetumagana Iesu 'waineye.
44006006	Tovetumaganavo tomotoganidi 'adi 7 i miedi tomata'aulelevo 'waidie, bega tomata'aulelenidi i velu'ui faifaidi, wata nimadi i yatodi 'unu'unudie bega Yaubada i na nuakalikaliedi wata i na 'ivaisedi yadi folova 'waidie.
44006007	Yaubada yana Vona i yavula tomotoga fuedi 'waidie. Tovetumaganavo 'adi 'aila'a Ielusalema nageneye i vebwaika-'afo'afo, wata me Diu yadi tovelomu fuedi i vetumagana Iesu 'waineye. S6 Fol 13:3 S7 Fol 16:5
44006008	Yaubada ma yana nuakalikali i vevesauluva 'atumaina Sitiveni 'waineye wata toketokena i veleni bega 'eba nuavogana wata 'eba 'isa toketokedi i 'i'idewadi tomotoga matadie.
44006009	Tamu me Diu yadi 'eba miava'auta 'ana wagava Yavuyavudi Folova-maimaiga 'Wainega, 'eba miava'autanina 'ana tomotoga 'ifwaidi i maia Sitiveni taiadi i ve'ikwayekwayega. Tomotoganidi taunidi Diu, 'ifwaidi i maia Sailini wata Alekisanidilia 'waidiega, wata 'ifwaidi Silisia wata Eisia 'waidiega.
44006010	Tutuyanina i veve'ikwayekwayega, 'Anu'anunu 'Atumaina 'aseta bwaikina Sitiveni i veleni bega kebu 'adi fata yana vona i na tutuli.
44006011	-
44006012	Faifainanina tomotoganidi givagivayega i nagoi mali tomotoga i tutulidi bega i na lu'ivona-vekavekali tovelomu 'waidie Sitiveni faifaina. Tolu'ivonanidi i nagoi Diu yadi to'edakumetavo 'au'auveadi, ve'etoboda 'adi tovevo, wata mali tomotoga 'waidie i vekali i vo, 'A nogai Sitiveni i vona-awadamana Yaubada wata Mosese 'waidie.” To'edakumetanidi tovekali yadi vona i nogai ma yadi nuasako i nagoi Sitiveni i 'ive'avini i mieni Diu yadi kaniselovo 'waidie.
44006013	Kaniselovo tovekali i goledi i luku 'waidie i vekali Sitiveni faifaina, igodina i da vo, 'A nogai tutuya fuedi i vona-awadamana Yaubada yana vanuga 'eba velu'ui wata yada ve'etoboda Mosese i veledaga 'waidie.
44006014	Wata tamu yana vona 'a nogai i vo, Iesu Nasalediega yada vanuga 'eba velu'ui i na geuya wata yada sauluva matatabuna i maiga Mosese 'wainega i na siviladi i na vetuli.”
44006015	Matatabudi i miamiani kaniselovo yadi tutudaba nageneye Sitiveni i 'isadewai, i 'iseni 'ana 'isa'isa i vetuli, maigina mataududulina bani'odi tamu anelose. S10 Luk 21:15 S11 Mad 26:60,61
44007001	Tovelomu bwaikina Sitiveni i velutolieni i vo, Tolu'ivonanidi i vonaga mogitana 'alo kebu?”
44007002	-
44007003	Sitiveni i vo, Tamakwavo wata ekwavo a na vonemi. Tolu'ivonanidi we'e i vekaliemi. Basenadiotoga tubuda Ebelamo i miamia Mesafotemia, bola kebu i da nago Elana, Yaubada Magemagetana i souyeni 'waineye i voneni i vo, Yamu 'aila'a 'u na 'iawedi wata yamu 'awalawa, 'u na nago tamu 'awalawa 'waineye bola a na vemu.”
44007004	Bega 'awalawa Kalidia i 'iaweni i nago 'atamana Elana 'waineye i mia. Mulieta Ebelamo tamana i wafa Yaubada i voneni i kwekwe i mai yada 'awalaweye.
44007005	Tutuyanina 'waineye bei Yaubada kebu tamu fwayafwaya Ebelamo i da veleniga, kebu tamu yana fwayafwaya mogitanaga bani'odi 'iave 'ana bababa, we'e Yaubada i vona'awaufaufa 'waineye bola fwayafwayanina matatabuna i na veleni wata 'ana wauma faifaidi. Vona'awaufaufanina Yaubada Ebelamo i veleniga, siwe tutuyanina 'waineye kebu natunavo.
44007006	Yaubada yana vona side bani'odi Ebelamo 'waineye i vo, Bola 'amu wauma i na nagoi mali 'awalaweye, bei malamala 400 nagedie i na vetofolova-maimaiga wata vita i na veveluagadi tomotoga 'waidiega.
44007007	Siwe tomotoganidi bola vematavuloga a na veledi bega 'amu wauma i na viladi i na maia de'e 'awalawanina 'waineye i na subisubiaku.”
44007008	Wata Yaubada Ebelamo i voneni i vo, 'Amu wauma matatabudi bunudi i na bobodi yaku vona'awaufaufa 'u vetumaganeniga 'ana tugusa.” Mulieta Aisake i tubuga, 'aiata 'ana ve-8 'waineye Ebelamo bununa i boboi. Wata bani'odi Aisake natuna Iakobo i tubuga, mulieta Iakobonina natunavo 12, taunidi tubudavo ta veve'ililibuyedi.”
44007009	-
44007010	Wata Sitiveni kaniselovo i vonedi i vo, Tubudavonidi taidi Iosefa i ve'unumagigieni i vekimwaneyeni mali tomotoga 'waidie bega i naweni Itifita bei i vetofolova-maimaiga. Siwe Yaubada i 'wea'weabuya yana veviga 'waidiega i 'ita'ita'ieni. Tamu 'aiata Itifita 'ana kini 'ana wagava Felo, Iosefa i goleni i nago 'waineye, wata bei Yaubada i 'ivaiseni, faifainanina Felo i 'iseni yana sauluva 'atumaina wata ma yana 'aseta. Bega i silakai i vetoveimea yana vanuga 'ana tofolovavo wata 'awalawa Itifita matatabuna 'waidie.
44007011	Tutuyanina 'waineye Itifita wata Kenani 'waidie vita i souyeni i loka bwaikina. Tubudavo kebu 'adi fata ava'aibe bei 'ani'ani i na veluagai.
44007012	Mulieta Iakobo vala i nogai 'ani'ani Itifita 'waineye bega natunavo i vetunedi i na kimwane, wata i na viladi i na maia.
44007013	Tamu tutuya 'adi'adi i saigoi wata i nagoi 'ani'ani i na kimwane. Bei Iosefa taunina i lu'ivoneyeni enavo 'waidie fai i na vo 'ako i wafa, mulieta Felo i 'asetai Iosefa yana 'aila'a.
44007014	-
44007015	Iosefa enavo i vonedi i vo, 'Wa na nagoi tamada 'wa na voneni matatabumi 'wa na maia de'e bei ta na mia.” I viladi tamadi i voneni bega Iakobo ma yana 'aila'avo matatabudi 75 i maia Itifita. Bei i miamiani mulieta Iakobo i wafa, wata 'ifwaidi tubudavo.
44007016	Basenadiotoga Ebelamo i miamia Sekemu, tamu fwayafwaya i kimwanei Emoli 'ana wauma 'waidiega. Tutuyanina Iakobo wata Iosefa i wafaga tomogodi i nawedi fwayafwayanina 'waineye i ve'ufadi. S2-4 Nag 12:1-5 S5 Nag 17:8 S6-7 Nag 15:13,14 Sou 3:12 S8 Nag 17:9-11 S9-10 Nag 37:11,28; 39:23; 41:37-44 S11 Nag 41:54 S12 Nag 42:1-5 S13-14 Nag 45:1-11 S15 Nag 46:1-7; 49:33 S16 Nag 33:19
44007017	Malamala fuedi i 'a'ava tubudavo 'adi 'aila'a i vebwaika-'afo'afo wata Yaubada yana vona'awaufaufa Ebelamo 'waineye bola 'awalawa Kenani tubunavo i na veledi, 'ana tutuya i vevelilivana.
44007018	Mulieta tamu kini i tovoi Itifita i veimeyeni, Iosefa i bavuyeni fai basenadiotoga i wafa.
44007019	Kininina tubudavo i vekaliedi wata tutuya vitana i veledi. I lulukakadedi bega natudiavo wala'aie i yatoyatodi i wafawafa.
44007020	-
44007021	Tutuyanina 'waineye tamu kwamana 'atumaiotogina i tubuga 'ana wagava Mosese. Weta'i 'aitonu nagedie inana wata tamana i giveni vanuge, mulieta i sivemageseni Felo natuna vevinena i fayayeni, i taulai 'wa da vo bani'odi natuotogina.
44007022	Me Itifita yadi nuanua matatabuna Mosese i veni begaidi ma yana 'aseta bwaikina. Yana vona 'adi nogaya 'atumaidi wata yana folova toketokena.”
44007023	Wata Sitiveni Kaniselovo i vonedi i vo, Tutuyanina Mosese 'ana malamala 40 i nuanua nuanuana i na nago yana tomotogavo me Isileli i na fogedi.
44007024	I nago tamu tomogo Itifita i 'iseni tamu tomogo Isileli i nikenikei, bega Mosese iana i 'ivaiseni tomogo Itifita i nikei i wafa.
44007025	I nuani i vo, 'Akonadi ekwavo i 'asetai bola Yaubada i na 'ivaiseku bega a na 'ita'ita'iedi me Itifita 'waidiega, kebu wata i na folova-maimaiga,” siwe kebu i da 'asetaiga.
44007026	-
44007027	I 'atai, wata i nago tomotoga Isileli'ava 'adi 'ailuga i 'isedi i vevetalaga, Mosese nuanuana ma iana i na veiana bega i vonedi i vo, 'Wa 'ailove, we'e iamu awale tauni'avada 'wa vevetalaga?” Igodi i da talabodedi nika tomogonina vetalaga i vesivauliga Mosese i bifeleni i vo, 'Omu igodi nuanuamu 'u na veimeyema wata 'u na 'isave'avinima, siwe 'omu kebu tamu aitoi i da veimeyemu.”
44007028	Bogi tomogo Itifita 'u nikei i wafa, yau wata igodi nuanuamu 'u na nikeku.”
44007029	Tutuyanina vonanina Mosese i nogai i dega Itifita 'wainega i nago 'awalawa Midiani. Bei i nagi i venatuna natunavo iavetadi 'adi 'ailuga.
44007030	Malamala 40 i 'a'ava, mulieta tamu 'aiata Mosese i nunago sali'avu'avuye 'Oya Sainai lilivaneye, tamu anelose i souyeni 'waineye 'ai-'ala'alata nageneye.
44007031	-
44007032	I 'iseni welavi yauyauvina i 'ala'alata, nuana i vogani i nago lilivaneye nuanuana i na 'isadewai. 'Auvea bonana i nogai i vo, Yau tubumwavo yadi Yaubada. Ebelamo, Aisake, wata Iakobo yadi Yaubada.” Mosese ma yana kololo i tatava, kebu nuanuana i na 'ise'iseni.
44007033	Wata 'Auvea Mosese i voneni i vo, 'Amu 'ageyafayafa 'u na ta'idi. We'e bei 'u tovotovoiga 'awalawa tabu fai Yau bei a miamia.
44007034	Yaku tomotoga Itifita 'waineye i miamiani yadi veviga bwaikina a 'iseni mogitana wata yadi taivonavona a nogai bega a obuma a na 'ita'ita'iedi. Begaidi de'e 'wainega a na vevilamu 'u na nago Itifita.”
44007035	Wata Sitiveni i vona kaniselovo 'waidie i vo, Side bani'odi, me Isileli Mosese i vedumwe'ai'aieni, i voneni i vo, 'Omu igodi nuanuamu 'u na veimeyema wata 'u na 'isave'avinima siwe 'omu kebu tamu aitoi i da veimeyemu.” Mosese Yaubada i vetunei me Isileli 'waidie anelose wata 'ai-'ala'alata 'waidiega bega Mosese 'adi to'edakumeta wata 'adi to'ita'ita'i.
44007036	I nago tomotoganidi i vagavaidi Itifita 'wainega malamala 40 nagedie i yabedi sali'avu'avuye. Itifita 'waineye, wata Eyaga Yamoyamoina 'waineye wata sali'avu'avuye 'eba nuavogana wata 'eba nua'ewa fuedi i 'idewadi matadie.
44007037	Wata Mosese me Isileli i vonedi i vo, Bola Yaubada tamu yana tolu'ivona i na vetunei 'waimie yau bani'odi. Taunina yada tomotoga 'waidega i na silakai.”
44007038	Tamu tutuya Mosese wata tubudavo me Isileli i miava'auta sali'avu'avuye. Bei 'Oya Sainai 'waineye tamu anelose Yaubada yana Vona i lu'ivoneyeni Mosese 'waineye. Vonanina Mosese i veleda i na 'eno-vagata. S17-18 Sou 1:7,8 S19 Sou 1:10-22 S20-22 Sou 2:1-10 S23-29 Sou 2:11-15,21,22 S30-35 Sou 3:1-10 S36 Sou 7:3; 14:21 Num 14:33 S37 VeL 18:15 S38 Sou 19:3 VeL 9:10
44007039	Siwe tubudavo i vedumwe'ai'ai kebu Mosese i da vematayakeyakeni, nuanuadi i na viladi Itifita.
44007040	Begaidi tomotoganidi Mosese tatana 'ana wagava Eloni i voneni i vo, Mosese basenadi i vagavaida Itifita 'wainega i laka 'Oya Sainai 'waineye, siwe kebu ta da 'asetai voke i vuyo. Nuanuama kumaea 'u na 'idewadi bega 'waidie ta na 'odu'odu, taunidi i na 'edakumeseda.”
44007041	Eloni yadi vona i nogai tamu kumaea i 'idewai 'ana 'isa'isa bani'odi 'aisaya bulumakau natudi, wata i sakali. Sakalinina 'waineye tamu 'aisaya i nikei i kabuni kumaea faifaina bega i sosoana bwaikina fai taunidi 'adi 'idewadewa 'waineye ma yadi subia i 'odu'odu.
44007042	Fai Yaubada i vedumwe'ai'aieni nuanuadi kumaea, begaidi Yaubada i bailedi, i tauyedi 'ubwana 'waidie i na 'odu'odu. I 'a'avana mulieta sauluvanina faifaina Yaubada yana tolu'ivona Emosi i kilumi Yaubada yana vona i vo, Me Isileli, malamala 40 nagedie sali'avu'avuye 'aisayayega 'wa velomu, siwe kebu yau 'wa da subiaku.
44007043	Tutuya fuedi lau'weta 'wa yogoyogoni bega bei yaubada-vekavekali 'ana wagava Maloke 'waineye ma yami subia 'wa 'odu'odu. Wata tamu nani 'ana 'isa'isa bani'odi 'ubwana 'wa 'idewai 'wa goleni Lifani, 'waineye 'wa 'odu'odu. Begaidi me Babiloni a na tauyedi i na 'ive'avinimi i na nawemi yadi 'awalaweye i na veimeyemi.”
44007044	Wata Sitiveni i vo, Basenadiotoga tubudavo i miamiani sali'avu'avuye, Yaubada Mosese i veni bega vanuga i yogoni 'aisaya bunudiega yadi 'eba velu'ui Yaubada 'waineye. Lau'wetanina nageneye Yaubada yana ve'etoboda 10, basenadi i kilumi kileuye, ma didiwakana bei i yatoi, yadi 'eba 'isa Yaubada 'adi 'weabu.
44007045	Mulieta tubudavo lau'wetanina natudiavo i veledi. Tutuyanina Iosua i 'edakumesedi i 'ewa-vuvueni wata Yaubada i 'ivaisedi mali tomotoga i sogiedi yadi fwayafwaya i elodi. Bei me Isileli i miamiani fwayafwayanina 'waineye wata lau'wetanina i 'enoga i nago tutuyanina tubuda Devida i souyeni.
44007046	Devida yana sauluva 'atumaina Yaubada mataneye, begaidi Yaubada i nuakalikalieni. Wata Devida i velu'ui Yaubada 'waineye i vo, Yaubada, 'omu basenadiotoga Iakobo i subisubiamu, 'u da tauyeku yamu vanuga 'eba velu'ui a da yogoni.”
44007047	Siwe Yaubada kebu i da tauyeni we'e natuna Solomoni vanuganina i yogoni.
44007048	We'e tomotoga 'adi 'a'aiyogona Yaubada Bwaikaotogina kebu yana 'eba mia. Begaidi tamu tutuya tamu yana tolu'ivona Yaubada yana vona i kilumi i vo,
44007049	Vanuganidi 'wa yogoyogonidiga yau kebu i da lubwaineku. Kebu 'ana fata bei a na miaga. Abama yaku 'eba mia, Fwayafwaya 'ageku 'adi 'eba yato, wata yaku 'eba veimea.
44007050	Naninidi 'wa da vo Yau kebu a da 'idewadiga.”
44007051	Wata Sitiveni kaniselo i vonedi i vo, 'Omi tutuya fuedi Yaubada yana vona 'wa baileni. 'Wa nogai siwe 'wa kwayega, kebu 'wa da vematayakayaka. 'Omi 'asa'aiana tubudavo yadi sauluva 'wa 'ewa-'afo'afoi. 'Omi wata tutuya fuedi 'Anu'anunu 'Atumaina yana folova 'waimie 'wa tatalabodeni.
44007052	Tubudavo Yaubada yana tolu'ivonavo matatabudi i vedumwe'ai'aiedi veviga i veledi, kebu tamu i da vesauluva-'atumaieni. Basenadiotoga Yaubada yana tomata'aulelevo i vetunedi i vona-vagata yana Tofolova 'Atumaiotogina Iesu yana mai faifaina, siwe tubumiavo i nikedi i wafa. We'e tutuyanina Iesu i le'wa 'omi 'wa 'etogiluveni wata 'wa luvewafai.
44007053	'Omi kumanimiavo Yaubada yana ve'etoboda 'wa 'ewadi anelose 'wainega siwe kebu 'wa da vematayakeyakedi.” Side bani'odi Sitiveni yana lau'age i ve'a'avai. S39 Num 14:3 S40-41 Sou 32:1-6 S42-43 Emo 5:25-27 S44 Sou 25:9 S45 Ios 4:11; 18:1; 23:9 S46,2 Sam 7:1,2 S47,1 Kin 6:1,14 S48-50 Ais 66:1,2 S51 Sou 32:9 S52,2 Ifu 36:16 S53 Fol 7:38 Ibu 2:2
44007054	Kaniselovo matatabudi Sitiveni yana vona i noganogaiga gadodi i 'alasedi i nuasako bwaikina 'waineye.
44007055	Siwe Sitiveni, 'Anu'anunu 'Atumaina i agei mogitana bega i 'isalaka abame i 'isedi Yaubada yana mageta mataududulina wata 'ana 'atagiega Iesu i tovotovoi.
44007056	I vo, Mataku 'wa na velugai. Abama i 'anikililia a 'iseni Iesu kumanina i vetomotogaotoga i tovotovoi Yaubada 'ana 'atagiega.”
44007057	-
44007058	Tanigadi i 'ibodadi wata i vegolegole Sitiveni bonana i lutavutavuni. I lilide i tovififineni i 'ive'avini i yo'ei i obuyeni mwalilige bei i lukileuya. Sitiveni bonana 'ana tonogaya wata to'ainikenidi 'adi talauma i 'a'idi bega i na 'ainike-'atumai i 'etokwauya tamu tubuau 'ana wagava Saulo i 'isave'avinidi.
44007059	Tutuyanina i nikenikei Sitiveni bonana bwaikinega i velu'ui i vo, 'Auvea Iesu, 'Anunuku a tauyeni 'waimuye 'u na 'ewai.”
44007060	'Agena i vetufano'uyedi wata i vegole i vo, 'Auvea, yadi sauluva sakoina 'u da nuatavuni.” I vona'a'ava nika yawaina i 'a'ava. S56 Kol 3:1 S57-58 Fol 22:20 S59 Luk 23:46 S60 Luk 23:34
44008001	-
44008003	Saulo Sitiveni yana wafa i 'iseni yana nuanua. Tomotoga 'ifwaidi Yaubada 'ana tovematayakayaka Sitiveni i mogaia, i 'ewai i nagoi i ve'ufai. 'Aiatanina 'waineye Sitiveni i wafaga, 'ifwaidi Iesu 'ana tovedumwe'ai'ai i velamu tovetumaganavo Ielusalema 'waineye veviga bwaikaotogina i veleveledi. Saulo i nago vanuga 'aitamogana 'aitamogana 'waidie 'ai'edi bei tovetumaganavo, vevine wata iaveta i veveluagadi, i yo'eyo'edi i nunawedi vanuga 'eba yogona 'waidie. Bani'odi i munegidi igodi tovetumaganavo 'adi 'aila'a i da leo'a'avadi. Faifainanina tovetumaganavonidi i yavula i nagoi 'awalawa fuedi 'waidie Iudia wata Samelia nagedie. Tomata'aulelevo 'aisedi i miamiani Ielusalema. S1 Fol 11:19 S3 Fol 9:1,2; 26:9,11
44008004	Tovetumaganavonidi i yavulaga i nagoi 'awalawa matatabuna 'waidie Iesu Valana i lulu'ageyeni.
44008005	We'e Filifi i nago tamu 'atamana bwaikina 'waineye 'awalawa Samelia nageneye, bei i lau'age Yaubada 'ana Venua'ivina Keliso faifaina.
44008006	Wata bei tomotoga matadie 'eba nuavogana wata 'eba nua'ewa i 'idewadi begaidi yana vona i vinenegeni 'atumaina.
44008007	Filifi 'eba nuavogananidi i 'idewadi side bani'odi. I vona yaiaina 'waidie ma yadi vebwaubwau tomotoga fuedi 'waidiega i 'awa'a'idi. Bwalobwaloko wata tomotoganidi 'agedi i sinunumidiga fuedi i 'ive'atumaidi.
44008008	Faifainanina tomotoga fuedi i sosoana bwaikina.
44008009	'Atamananina 'waineye tamu tomogo 'afo'afo'ana i miamia 'ana wagava Saimoni, taunina i awa'ai'aia i vo, Yau tomogo bwaikiku, yami 'eba 'isa,” wata me Samelia fuedi nuadi i voganidi 'ana 'afo'a faifaina.
44008010	-
44008011	Fai tutuya fuedi 'eba nuavogana wata 'eba nua'ewa i 'i'idewadi, tomotoga bwaikidi wata tomotoga-'avo'avovo nuadi i 'ewai i ve'ililibuyeni igodi i vo, Tomogo de'e yana toketokena bwaikina Yaubada 'wainega.”
44008012	Siwe tutuyanina Filifi i le'wa i lalau'age Vala 'Atumaina Yaubada yana veimea tomotoga 'waidie faifaina, wata Yaubada 'ana Venua'ivina Iesu faifaina. Fuedi i nogai i vetumaganeni i bafitaiso, vevine wata iaveta.
44008013	Wata Saimoni i vetumagana i bafitaiso, begaidi Filifi i yogo'wai'waili yana folova toketokedi i 'isedi nuana i 'ewai.
44008014	Tomata'aulelevo i miamianiga Ielusalema 'waineye, me Samelia fuedi valadi i nogai Yaubada yana Vona i vetumaganeni, bega Fita wata Ioni i vetunedi i na nagoi i na 'isedi.
44008015	-
44008016	Tutuyanina i le'wai i 'asetai 'akonadi i bafitaiso 'Auvea Iesu 'ana wagavayega siwe 'Anu'anunu 'Atumaina kebu i da agedi.
44008017	Begaidi Fita wata Ioni i velu'ui faifaidi, nimadi i yatodi 'unu'unudie nika 'Anu'anunu 'Atumaina i agedi.
44008018	-
44008019	Tutuyanina Yaubada 'Anu'anunu 'Atumaina i tauyeni tomotoganidi i agedi, Saimoni i 'iseni i nago Fita wata Ioni 'waidie igodi mani i da veledi i vo, Toketokenanina 'wa na veleku bega yau wata 'ai'edi nimaku a na yatodi tomotoga 'waidie, 'Anu'anunu 'Atumaina i na agedi.”
44008020	Fita ma yana nuasako Saimoni i voneni i vo, 'Omu igodi Yaubada yana nuakalikali 'u na kimwanei maniega. Nuanuaku yamu maninina taiadi 'wa da luku Seitani 'waineye, 'ai-'ala'alase i da 'alaimu.
44008021	'Omu yamu folova wata 'ima yama folova kebu i da vesala. Kebu 'u na 'ivaisema fai yamu nuanua kebu tonovinaga Yaubada mataneye.
44008022	Sakonanina faifaina 'u nuanua 'u na nuavilamu 'u na velu'ui 'Auvea 'waineye bega 'ai'edi i na nuatavunimu.
44008023	-
44008024	A 'asetamu 'u ve'unumagigiema, wata sakona i yogonimu.” Saimoni i vona Fita wata Ioni 'waidie i vo, 'Wa da velu'ui 'Auvea 'waineye faifaiku, bega veviganidi 'wa voneyediga, kebu i na sousouyedi 'waikuye.
44008025	Mulieta bei Fita wata Ioni i lulu'ivona Iesu faifaina wata 'Auvea Valana i veveifufuyeni, i 'a'avana i viladi i nunagoi Ielusalema, 'atamana fuedi Samelia nageneye 'waidiamo Vala 'Atumaina Iesu faifaina i lau'age i nagoi. S7 Mad 10:1 Mak 16:17 S17 Fol 9:17; 19:6 Tim 1:6
44008026	Tamu 'aiata 'Auvea yana anelose i souyeni Filifi 'waineye i voneni i vo, 'U na 'idewadewa 'u na tovoi 'u na nago yavalatayega, 'edeye 'u na nunago tamu 'eda 'u na 'iseni Ielusalemega i obuobu Gasa sali'avu'avu 'waineamo.”
44008027	-
44008028	Begaidi Filifi i 'idewadewa i tauya i nunago 'edeye 'awalawa Itiofia tamu 'ana toveimea i veluagai. Toveimeanina tomogo bwaikina, Itiofia 'ana Kwini 'adi wagava Kanidesa, yadi mani 'ana to'isave'avina. Tomogonina basenadi i luku Ielusalema, Yaubada 'waineye i subisubia, i 'a'ava, i vilai i mimai fwayafwaya 'ana wakeamo, 'aisaya osi i luluyo'ei. 'Edeye i nunago i lulu'iawawa Yaubada yana Buki basenadiotoga Aisea i kilumi.
44008029	'Anu'anunu 'Atumaina Filifi i voneni i vo, 'U vaganago waka lilivaotogineye.”
44008030	Filifi i lilide i nago tomogonina i lulu'iawawaga lilivaneye i nogai, begaidi i velutolieni i vo, Bukinina 'u lulu'iawawaiga 'u 'asetai 'alo kebu?”
44008031	Tomogonina Itiofiayega i vo, Bani'odi a na munega a na 'asetai? 'Ai'edi aitoi i na kiavemagetai 'waikuye 'aku fata a na 'asetai. 'Ai'edi 'u 'asetaiga 'u lakama lilivakuye 'u miabui 'u kiavemagetai 'waikuye.”
44008032	Vonanina Yaubada yana Buki nageneye i lulu'iawawaiga side bani'odi. Taunina yana sauluva bani'odi 'aisaya sifi. 'Ai'edi sifi vutuvutuna i na bobodiga, kebu i na 'we'welaga, wata 'ai'edi tomotoga i na vo, 'A na nikei,” Kebu i na vetafewaga. Wata taunina bani'odi, kebu tamu ava'ai i na voneyeni.
44008033	Tomotoga i awaobubouyeni wata veviga bwaikina i veleni, Siwe kebu tamu aitoi i da 'ivaiseni veimea tonovina 'wainega. Kebu 'ana fata tubunavo ta na veifufuyedi, Fai yana mia fwayefwayeye i daba-matayo'oi yana 'aila'a kebu.”
44008034	Itiofia 'ana toveimea Filifi i velutolieni i vo, Nuanuaku a na 'asetai aitoi faifaina i vonavona, taunina 'alo tamu tomogo?”
44008035	Filifi i voneni i vo, Kebu i da veifufu taunina faifaina i veifufu Iesu faifaina.” Begaidi Filifi vonanina i veifufuyeni, i 'a'ava wata Yaubada yana Buki 'ifwaidi i kiavemagetadi Vala 'Atumaina Iesu faifaina.
44008036	I nunago 'edeye ufa i veluagai toveimeanina Filifi i voneni i vo, Ufa sino. I lubwaineku 'u na bafitaisoku.” [
44008037	Filifi i voneni i vo, 'Ai'edi yamu nuanua matatabuna 'u na tauyeni Iesu 'waineye 'u na vetumaganeni a na bafitaisomu.” Toveimeanina i vo, A vetumagana Iesu Keliso taunina Yaubada Natuna wata 'ana Venua'ivina.” ]
44008038	Waka i 'ailove, 'adi 'ailuga i obu i tovi'utuva ufeye, Filifi toveimeanina i bafitaisoi.
44008039	Tutuyanina i lakama 'avale Filifi i 'awafa'wani fai 'Auvea 'Anu'anununa i vagavaia i naweni, begaidi toveimeanina kebu i da 'asetai ava'aiamo i nago kebu wata i da 'iseni, siwe ma yana sosoana i tauya i nago yana vanuge.
44008040	We'e Filifi i souyeni 'atamana Asota i nago 'atamana bwaikidiamo Iesu Valana 'Atumaina i lalau'age-vuvua, bega i nago i le'wa Sisalia. S27 Ais 56:3-7 S29 Fol 10:19 S32 Ais 53:7,8 S40 Fol 21:8
44009001	-
44009002	Tutuyanina 'waineye, Saulo Toveimea Iesu 'ana tovetumaganavo i veve'isakololodi, nuanuana i na nikedi. I nago tovelomu bwaikina i voneni lubulubu i na kilumidi i na veleni i na nawedi Damasiko. Bei Diu yadi 'eba miava'auta 'adi to'edakumetavo i na lu'iawawadi i na 'asetai Saulo ma yana veimea bega 'ai'edi Iesu yana 'Eda'eda 'ana tovetumaganavo i na veluagadiga, vevine wata iaveta, i na 'ive'avinidi i na miedi Ielusalema.
44009003	-
44009004	Faulo wata 'ifwaidi tomotoga taiadi i nunagoi Damasiko sai'afoga i na le'wa 'atamananina 'waineye, nika mageta abamega i kianamali Saulo i mageseni i be'u fwayefwayeye. Bona i nogai i vonavona 'waineye i vo, Saulo, Saulo, awale vita 'u veleveleku a veveviga?”
44009005	Bonana i tutuli i vo, 'Auvea, 'omu aitoi? I vo, Yau Iesu, kumaniku vita 'u veleveleku.
44009006	Siwe 'u na tovoi 'u na nago 'atamana bwaikina 'waineye, bei tamu tomogo i na vonemu ava'ai 'u na 'idewai.”
44009007	Tomotoganidi Saulo taiadi i nunagoiga, i tovi-valavalalai kebu 'adi fata tamu ava'ai i na voneyeniga. Bonananina i nogai, siwe kebu tamu aitoi i da 'iseniga.
44009008	'Akonadi mageta i 'awaiaia i 'a'ava, Saulo i tovoi i 'isala siwe kebu tamu ava'ai i da 'iseniga, begaidi nimaneye i 'abi i naweni Damasiko.
44009009	'Aiata 'aitonu nagedie, kebu 'ana fata i na 'isa, kebu i da 'ani wata kebu i da yemu.
44009010	Damasiko 'waineye, tamu tovetumagana i miamia, 'ana wagava Ananaiasi, I 'isa'isa nika 'Auvea i souyeni 'waineye i voneni, 'wa da vo, bani'odi i da 'enoneganega i vo, Ananaiasi.” I vo, Yau, 'Auvea.”
44009011	-
44009012	'Auvea i voneni i vo, 'U na tovoi 'u na nago 'eda 'ana wagava 'Eda Tonovina 'waineamo, Iudasa yana vanuge 'u na velutoli Saulo 'atamana Tasisu 'wainega faifaina. Vanuganina 'waineye Saulo i vevelu'ui Yaubada 'waineye 'akonadi i 'isemu 'wa da vo i da 'enoneganega, 'u luku 'waineye, nimamu 'u yatodi 'waineye bega i na 'isadewa.”
44009013	Siwe Ananaiasi 'Auvea yana vona i tutuli i vo, Tomotoga fuedi i lu'ivona 'waikuye tomogonina faifaina, yamu tomotoga Ielusalema 'waineye i nikenikedi.
44009014	'Akonadi tovelomu 'adi to'edakumetavo veimea i veleni i mai Damasiko bega fuedi i subisubiamuga i na 'ive'avinidi.”
44009015	'Auvea Ananaiasi i voneni i vo, 'Asa'aiana, 'u na nago fai 'akonadi a venua'ivineni yaku tofolova. Faifaiku i na lulu'ivona me Diu wata mali tomotoga kebu Diu yadi kini taiadi 'waidie.
44009016	Wata yau a na veni veviga bwaikina i na veluagai faifaiku.”
44009017	'Auvea yana vona i 'a'avana, Ananaiasi i tovoi i nago Iudasa yana vanuge, i luku Saulo i 'abitonovi i voneni i vo, Taiku Saulo, 'Auvea i vetuneku. Taunina Iesu kumanina 'u 'iseni 'edeye tutuyanina 'u mimai side bei. I vetuneku bega 'u na 'isa-vaitugana wata 'Anu'anunu 'Atumaina i na agemu.”
44009018	-
44009019	I vona'a'avana tamu nani matanega i 'anita'ia bani'odi igana kwanavidi nika i 'isadewa. I tovoi i bafitaiso wata i 'ani, nika yana fa'alina i veluagai. S1 Fol 8:3 S5 Fol 5:39 S15 Fol 25:23 Lom 1:5 S16,2 Kol 11:23-28 Saulo i yogomia tovetumaganavo taiadi Damasiko 'waineye.
44009020	Bei tonovina i nago Diu yadi 'eba miava'auta 'waidie i lau'age Iesu faifaina i vo, Taunina Yaubada Natuna.”
44009021	Fuedi i nogai nuadi i voganidi 'aise'avadi i vona i vo, Voke kumanina tomogonina Iesu 'ana tovetumaganavo i luluvewafadi Ielusalema 'waineye wata i mai side bei igodi tovetumaganavo i da 'ive'avinidi i da nawedi tovelomu 'adi to'edakumetavo 'waidie.”
44009022	Saulo yana lau'age i vevetoketoke i kiavemageta Iesu mogitana Yaubada 'ana Venua'ivina, begaidi me Diu i miamianiga Damasiko 'waineye kebu 'adi fata bonana i na tutuli.
44009023	'Aiata fuedi i 'a'ava, mulieta me Diu i va'auta i veifufu-giva bani'odi i na munega Saulo i na nikei i na wafa.
44009024	'Atamananina matatabuna kalikalina, kalinina i didigi i laka manamanawena bega toveifufunidi 'awa i tovibodadi igodi nuanuadi Saulo i na 'ive'avini, siwe tamu tomogo i lu'ivona 'waineye.
44009025	Begaidi tamu lovana Saulo yana tovetutuyamavo i naweni i laka kali tabwaneye walisava fa'alina 'waineye i dodogi, i siobuyeni kalimulie i dega. S21 Fol 9:1,2 S22 Fol 17:3; 18:28 S23 Fol 23:12
44009026	Tutuyanina Saulo Damasiko i 'iaweni i nago Ielusalema nuanuana bei tovetumaganavo ma fuedie i na folofolova siwe i kololoyeni i vo 'ako, Kebu tonuavilanaga.”
44009027	Mulieta tamu tovetumagana 'ana wagava Banabasa i mai Saulo i 'ivaiseni i 'edakumeseni i naweni tomata'aulelevo 'waidie. I veifufu 'waidie i vo, De'e iada, 'Auvea i 'iseni Damasiko 'ana 'edeye wata i veifufu 'waineye. Mulieta i luku Damasiko nageneye ma yana venuafoufa'ala i lau'age Iesu faifaina.”
44009028	Tomata'aulelevo i ve'awamogitana bega taiadi i miamiani, wata ma fuedie Ielusalema matatabuna 'waineye i lalau'age Toveimea Iesu faifaina, ma yana toketokena kebu i da kolologa.
44009029	Wata i nago Diu 'ifwaidi bonadi Guliki 'waidie, taiadi i ve'ikwayekwayega, siwe igodi i da luvewafai.
44009030	Tutuyanina tovetumaganavo i 'asetai, i vagavaia i obuyeni 'atamana Sisalia 'waineye, bega i vetunei i nago Tasisu 'ana tuvadeye.
44009031	Tutuyanina i 'iawedi, Iesu 'ana tovetumaganavo i miamiani 'awalawa Iudia, Galili wata Samelia yadi mia i ve'atumai, kololo wata venuafouviga kebu. 'Anu'anunu 'Atumaina yana 'aivaita 'wainega i vetoketoke wata i tovoi fa'alina, wata 'adi 'aila'a i vebwaika, matatabudi Toveimea Iesu i ve'ililibuyeni. S27 Fol 9:4
44009032	Fita 'atamana fuedi 'waidie i folova-vuvua, wata tamu 'aiata i nago 'atamana Lida, Yaubada yana tomotoga i na fogedi.
44009033	Bei tamu tomogo bwalobwalokona i veluagai 'ana wagava Inia malamala 8 'ivie i 'eno'enovamo kebu 'ana fata i na yaba.
44009034	Fita i voneni i vo, Inia, Iesu Keliso i na 'ive'atumaimu. 'U tovoi, 'amu 'ivi 'u nunumi.” Fita i vona'a'ava, Inia i tovoi-matayo'o.
44009035	Tomotoga Lida wata Seloni laube'una 'waidie i miamiani, i 'iseni bega fuedi i nuaviladi 'Auvea 'waineye. S34 Ion 5:8,9
44009036	We'e 'atamana Iofa nageneye tamu vavine i miamia, 'adi wagava Tabida, taunidi tovetumagana. 'Adi wagavanina 'ana saivila Guliki bonadiega Dokasa. Vavine de'e yadi sauluva wata yadi folova 'atumaidi, wekowekoma i nunuakalikaliedi.
44009037	Tutuyanina 'waineye viga i veluagai i wafa. Vanuganina 'waineye i wafaga, 'etotubwatubwana, tutudaba 'ifwaidi dibuneye, 'ifwaidi tabwaneye bega ediavo tomogodi i lekoai, mulieta i yatodi tamu tutudaba 'waineye vanuga tabwaneye.
44009038	Iofa kebu 'ani'iega Lida 'wainega bega tutuyanina tovetumaganavo i nogai Fita i miamia Lida, tomotoga 'adi 'ailuga i vetunedi Fita i na voneni nuanuadi i na lilide i na mai Iofa.
44009039	Fita tomotoga 'adi 'ailuga i nogayedi i tovoi ma fuedie i nagoi. Tutuyanina i le'wai i lakaveni tutudaba 'waineye vanuga tabwaneye. 'Wabu'wabulavo fuedi Dokasa tomogodi i tovififineni i vevemogai, we'e talauma siaidi wata bwaikidi ma yawaidie i 'idewadiga Fita i veni.
44009040	Fita i talabodedi i souyedi, i 'odu i velu'ui, mulieta i sivilai tomogodi 'waineye i vona i vo, Tabida, 'wa tovoi.” I 'isala Fita i 'iseni i tovoi i miabui.
44009041	Fita nimana i 'otoi i sivetovoiotogidi. I 'a'avana, tovetumaganavo wata 'wabu'wabulavo taiadi i goledi i luku i vedi vavine 'akonadi i yawasa.
44009042	Matatabudi Iofa nageneye valadi i nogai, bega fuedi i vetumagana 'Auvea 'waineye.
44009043	'Aiata fuedi nagedie Fita i miamia Iofa, Saimoni 'aisaya bunudi 'adi to'idewadewa, yana vanuge. S39-40 Mak 5:38-41
44010001	'Atamana Sisalia 'waineye tamu tolugavia 'adi to'edakumeta i miamia, 'ana wagava Konilio. Tolugavianidi 'adi wagava 'Aila'a Itali.
44010002	Taunina wata yana vavine natunavo taiadi totafalolo, Yaubada i subisubiai. Taunina kebu tomogo Diu siwe yana sauluva me Diu i vewekowekomaga i 'i'ivaisedi, wata tutuya fuedi i vevelu'ui Yaubada 'waineye.
44010003	Tamu lavilavi, bani'odi 3 kiloki 'waineye, tamu Yaubada yana anelose i souyeni 'waineye 'wa da vo i da 'enoneganega i voneni i vo, Konilio.”
44010004	Ma yana kololo i 'isanago 'waineye i vo, Ava'ai 'Auvea?” Anelosenina i vo, Yaubada yamu velu'ui i nogaidi wata yamu nuakalikali i 'isedi i sosoana bega i nuanuanimu.
44010005	'Asiau 'ifwaidi tomotoga 'u na vetunedi i na nagoi Iofa, bei tamu tomogo i na veluagai 'ana wagava Saimoni Fita.
44010006	Tomogonina tamu Saimoni 'aisaya bunudi 'adi to'idewadewa 'ana wakawaka i miamiana balebaleye.”
44010007	-
44010008	I vona'a'ava i 'iaweni, Konilio yana vanuga 'ana tofolovavo 'adi 'ailuga wata tamu tolugavia siwe taunina totafalolo, i goledi i veifufudi mulieta i vetunedi i obu Iofa. S3 Fol 9:10 S4 Ve 8:4 S6 Fol 9:43
44010009	I 'atai, tomotoganidi 'adi 'aitonu i tauya i nunago 'edeye sai'afoga i na le'wai Iofa, utukamwane Fita i laka vanuga tabwana bababana yadi 'eba veba'wa 'waineye bei i na velu'ui.
44010010	-
44010011	I lase nuanuana i na 'ani, siwe tutuyanina tomotoga 'ifwaidi 'ani'ani i 'idewadewa, Fita i 'iseni abama i 'anikililia tamu nani i obuobuma 'wa da vo i da 'enoneganega. Naninina i 'iseniga bani'odi velu'uva bwaikina ifwadi 4 'waidie i 'abi i sisiobuyeni fwayefwayeye.
44010012	Nageneye 'aisaya tulina tulina, 'ifwaidi daledaledi, wata manuga, matatabudi me Diu yadi tabu.
44010013	Fita tamu bona i nogai i vo, Fita, 'u tovoi tamu 'u nikei 'u 'ani.”
44010014	Siwe Fita i vo, Kebu 'Auvea, yau kebu a da 'utavenuafaniga wata 'aisayanidi 'ima me Diu yama tabu kebu a da 'ani'anidiga.”
44010015	Wata i vona-vaitugana 'waineye i vo, Ava'ai Yaubada i awave'atumaiediga, kebu 'u na awavesakoyedi.”
44010016	Tutuya 'aitonu naninina i souyeni 'waineye, mulieta velu'uvanina i silakai i laka abame.
44010017	-
44010018	Fita 'aise'avana i nuanua 'enoneganega de'e bani'odi 'ana nuanua nika Konilio yana tomotogavo i le'wai Iofa, i vedi ava'aibe bei Saimoni yana vanuga bega i nagoi 'awaneye i tovoi i vegole i vo, De'e bei tamu wakawaka i miamia 'ana wagava Saimoni Fita?”
44010019	We'e Fita bola i nuanua ava'ai i 'iseniga faifaina, nika 'Anu'anunu 'Atumaina i vo, Saimoni, tomotoga 'adi 'aitonu i vevelutolitoli faifaimu.
44010020	'U tovoi 'u obu ma fuemie 'wa na nagoi. Taunidi kebu tomotoga Diu siwe kebu 'u na venuanaluga 'u na nagomo fai yau a vetunedi.”
44010021	Bega Fita i obu tomotoganidi i vonedi i vo, Yau side, tomotoganiku 'wa lulualeku. Ava'ai faifaina 'wa maia?”
44010022	I voneni i vo, Konilio, tolugavia 'adi to'edakumeta tamu, i vetunema 'a maia. Taunina tomogo 'atumaina, Yaubada 'ana tosubia wata me Diu fuedi i ve'ililibuyeni. Tamu anelose magemagetana i voneni i vo, Vona 'u na vetunei Fita 'waineye i na mai, ava'ai i na vonemuga bonana 'u na nogai.”
44010023	Tomotoganidi 'adi 'aitonu i lu'ivona'a'ava, Fita i vonedi i luku i 'enovi Saimoni yana vanuge. S14 Vei 11:3,13,20,26 S19 Fol 11:12 I 'atai, Fita i 'idewadewa, ma fuedie i tauya, wata 'ifwaidi Iesu 'ana tovetumaganavo Iofa 'wainega taiadi i nagoi.
44010024	'Edeye i 'enovi, mulieta i le'wai Sisalia ava'aibe bei Konilio i lulukamata ma yana vavine natunavo taiadi wata enavo 'akonadi i vonedi i maiaga ma fuedie.
44010025	Fita i le'wa sai'afoga i da luku yana vanuge, Konilio taiadi i veluaga ma yana ve'ililibu 'agena i vetufano'uyeni i 'odu Fita 'waineye.
44010026	Siwe i sivetovoia, i voneni i vo, 'U tovoi, yau tomotoga 'omu bani'odi bega kebu 'u na 'odu 'waikuye.”
44010027	Fita Konilio taiadi i veifufu'eda'eda i luku vanuge tomotoga fuedi i 'isedi 'akonadi i va'auta i miamiani.
44010028	Fita i vonedi i vo, 'Akonadi 'wa 'asetai 'ima me Diu yama ve'etoboda, kebu 'a na veiana wata 'a na vava'auta 'omi mali tomotoga taiadi, siwe bogibei Yaubada i veku kebu mali tomotoga a na awavesakoyedi wata a na awa'idi'idi.
44010029	Faifainanina tutuyanina iada bonana i wai a nogai, kebu a da venuanaluga a tovoi a mai. Begaidi a na velutoliemu awale nuanuamu yau?”
44010030	-
44010031	Konilio Fita i voneni i vo, 'Aiata 'aitonu bogibei i 'a'avaga, lavilavi 3 kiloki 'waineye a vevelu'ui yaku vanuge nika tamu tomogo ma yana kaleko 'aninamanamalina i souyeni i tovoi maigikuyega i voneku i vo, Konilio, Yaubada yamu velu'ui i nogai wata yamu nuakalikali i 'isedi i sosoana i nuanuanidi.
44010032	'Asiau 'ifwaidi tomotoga 'u na vetunedi i na nagoi Iofa, bei tamu tomogo i na veluagai 'ana wagava Saimoni Fita i na voneni i na mai. Tomogonina i miamiana balebaleye, tamu Saimoni 'aisaya bunudi 'adi to'idewadewa 'ana wakawaka.”
44010033	Bega a vetune-matayo'odi faifaimu, 'u maiga 'atumaina 'waikuye. 'Ida de'e matatabuda Yaubada mataneye nuanuama ava'ai 'Auvea i vonemuga, faifaidi 'u na lu'ivona 'waimeye.” S25-26 Ve 19:10 Mad 4:10
44010034	Fita i velamu i vo, Tutuya de'e a 'asetai Yaubada kebu me Diu 'aisema nuanuaotoginaga, siwe wata mali tomotoga fuedi nuanuaotogina, kebu i da lau'idi.
44010035	Tomia fwayafwaya 'aila'a tulida tulida, siwe egavo ma yadi ve'ililibu Yaubada i subisubiai wata i vevesauluva-tonovina, tomotoganidi 'atumaidi Yaubada mataneye.
44010036	-
44010037	A 'asetai 'akonadi 'wa nogai Vala 'Atumaina me Isileli tomotoga faifaima. Iesu Keliso, Yaubada 'ana Venua'ivina wata tomotoga fueda 'ada Toveimea i mai bega Yaubada taiadi ta na veiana. Valananina i velamu tutuyanina Ioni Tobafitaiso i lau'age wata i bafitaiso Galili 'waineye, mulieta nani bwaikidi i souyedi 'awalawa Iudia nageneye.
44010038	Wata 'wa 'asetai Yaubada yana toketokena Iesu tomogo Nasaledi i veleni wata 'Anu'anunu 'Atumaina i agei. Fai Yaubada i 'wea'weabuya, begaidi Iesu i nago 'atamana fuedi 'waidie, i vevesauluva 'atumaina tomotoga 'waidie, wata egavo Seitani ma yana 'aila'a i agediga i vona yaiaina 'waidie i 'awa'a'idi.
44010039	'Ima tomata'aulelevo nani matatabuna Iesu i 'idewadiga 'a 'isedi, Ielusalema 'waineye, wata 'ifwaidi me Diu yama 'awalawa 'waidie, mulieta me Diu 'ai lagalagana 'waineye i tutufwaseni i wafa.
44010040	Siwe 'aiata 'ana vetonu 'waineye Yaubada i sivetovoia wafayega, wata i sivemageseni.
44010041	Tomotoga matatabudi kebu i da 'iseniga, we'e 'ima 'akonadi Yaubada i venua'ivinemaga bega 'a na vetolu'ivona faifaina 'a 'iseni. Tutuyanina i tovoi-vaitugana taiadi 'a 'ani wata 'a yemu.
44010042	Wata Iesu i toke i velu'ase'asema bega Valana 'Atumaina 'a na lu'ageyeni tomotoga 'waidie, wata 'a na lu'ivona Yaubada 'akonadi Iesu i silakai bega tomotoga matatabuda, ma yawaida wata wafawafadi 'ada Toveimea, bola ta na vonayavuga mataneye.
44010043	Yaubada yana tolu'ivonavo matatabudi i vona-vagata Iesu faifaina i vo, Egavo i na vetumagana 'waineye, Yaubada yadi sakona i na nuatavunidi Iesu yana toketokena 'wainega.” S34 Lom 2:11 S36 Efe 2:13,14 S37-38 Mad 3:16 S39-40,1 Kol 15:4-7 S41 Luk 24:42-43 S42 Fol 17:31 S43 Ais 53:5,6 Iel 31:34
44010044	Tutuyanina Fita i veveifufu, 'Anu'anunu 'Atumaina i obuma, tonogaya matatabudi i agedi.
44010045	-
44010046	Tomotoganidi 'Anu'anunu 'Atumaina yana 'alavelevelena 'wainega i vonavona, bonanidi basenadi kebu i da 'asetadiga 'waidiega wata Yaubada i subisubiai i fafali-bwaikeni. Me Diu tovetumaganavo Fita taiadi i maiaga Iofa 'wainega i nogai nuadi i voganidi fai i 'asetai Yaubada 'Anu'anunu 'Atumaina mali tomotoga taunidi kebu Diu i veledi.
44010047	Fita i vona-vaitugana i vo, De'e tomotoganidi 'Anu'anunu 'Atumaina i agedi 'ida basenadi bani'odi. Kebu tamu aitoi 'ana fata i na talabodedi bafitaiso ufayega faifaina.”
44010048	Fita i veimeyedi i na bafitaiso Iesu Keliso 'ana wagavayega. I 'a'avana tovetumaganavo fuedi Fita i talabodeni sai'afo taiadi i na yogomia. S46 Fol 2:4 S48 Fol 2:38 Mad 28:19
44011001	Tomata'aulelevo wata Iesu 'ana tovetumaganavo 'awalawa Iudia matatabuna 'waineye vala i nogai i vo, Mali tomotoga kebu Diu, Yaubada yana Vona i vetumaganeni.”
44011002	-
44011003	Ielusalema 'waineye, 'ifwaidi Diu, taunidi Iesu 'ana tovetumaganavo yadi nuanua i vo, Egavo kebu Diu i vetumagana Iesu 'waineye, Diu yada sauluva i na ve'ililibuyedi, nagami bunudi i na bobodi mulieta i na luku Iesu yana 'Aila'a 'waideye.” Bega tutuyanina Fita i laka Ielusalema, tomotoganidi i awavesakoyeni i vo, 'Omu 'u nago mali tomotoga kebu bunudi 'adi 'aiboboga 'waidie. Awale 'u miamia yadi vanuge wata taiadi 'wa 'ani?”
44011004	-
44011005	Siwe Fita nani matatabuna 'waidie i veifufuyedi i vo, Nagami, 'atamana Iofa 'waineye a vevelu'ui, a 'iseni abama i 'anikililia tamu nani i obuobuma 'wa da vo a da 'enoneganega. Naninina a 'iseniga bani'odi velu'uva bwaikina ifwadi 4 'waidie i 'abi i siobuyeni 'waikuye.
44011006	A 'isadewai nageneye a 'isedi 'aisaya tauvanuga, walawala'ai, nani daledaledi, wata manuga, matatabudi me Diu yada tabu.
44011007	Bona a nogai i vo, Fita, 'u tovoi tamu 'u nikei 'u 'ani.”
44011008	Siwe a vo, Kebu 'Auvea, yau kebu a da 'utavenuafaniga wata 'aisayanidi 'ima me Diu yama tabu kebu a da 'ani'anidiga.”
44011009	Wata i vona-vaitugana 'waikuye i vo, Ava'ai Yaubada i awave'atumaiediga, kebu 'u na awavesakoyedi.”
44011010	Tutuya 'aitonu naninina i souyeni 'waikuye, mulieta velu'uvanina i silakai i laka abame.
44011011	Tutuyanina i laka, nika tomotoga 'adi 'aitonu i le'wai 'waikuye Sisalia 'wainega, i maia ava'aibe bei vanuganina a miamiaga 'waineye.
44011012	Yaubada 'Anu'anununa i voneku i vo, Kebu 'u na venuanaluga, taiadi 'wa na nagoi.” Wata de'e tomotoganidi 'adi 6, taunidi Iesu 'ana tovetumaganavo Iofa 'wainega taiadi 'a nagoi Sisalia. 'A le'wai 'a luku tamu tomogo 'ana wagava Konilio yana vanuge.
44011013	I vonema bagase tamu anelose i souyeni i tovoi yana vanuge i voneni i vo, 'Ifwaidi tomotoga 'u na vetunedi i na nagoi Iofa, bei tamu tomogo i na veluagai 'ana wagava Saimoni Fita i na voneni i na mai.
44011014	Ava'ai i na vonemu 'u na 'idewai bega Yaubada i na 'ita'ita'iemi sakona 'waidiega, 'omu wata yamu vanuga 'ana tomia.”
44011015	Tutuyanina a velamu a veveifufu Konilio ma enavo 'waidie, 'Anu'anunu 'Atumaina i obuma i agedi, 'ida nagami i agedaga bani'odi.
44011016	Nika a nuani 'ada Toveimea Iesu yana vona basenadi i vo, Ioni Tobafitaiso ufayega tomotoga i bafitaisodi we'e 'omi 'Anu'anunu 'Atumaina i na agemi 'wa da vo Yaubada i da bafitaisomi.”
44011017	'Akonadi ta 'asetai Yaubada 'Anu'anununina 'Atumaina mali tomotoga taunidi kebu Diu i veledi, 'ida bani'odi nagami i veleda tutuyanina ta vetumagana Toveimea Iesu Keliso 'waineye. Begaidi kebu i da lubwaineku Yaubada a na talabodeni.”
44011018	Tutuyanina toawavesakonidi Fita yana veifufu i nogai, kebu tamu ava'ai i da voneyeni siwe Yaubada i subisubiaimo, i vo, Mogitana, mali tomotoga taunidi kebu Diu wata Yaubada i tauyedi, 'adi fata i na nuaviladi bega mia 'atumaina wata miamia-vagaina i na veluagai.” S14 Fol 16:31 S15 Fol 2:4 S16 Fol 1:5 S18 Fol 14:27
44011019	Tutuyanina me Diu Sitiveni i nikei i wafa, tovetumaganavo veviga bwaikaotogina i veveluagai Iesu 'ana tovedumwe'ai'ai 'waidiega. Bega i yavula i nagoi 'awalawa 'ifwaidi 'waidie. Finisia, Imula Saifilosi, wata 'atamana Anitioki, bei Iesu Valana i lulu'ivona ediavo Diu 'aise'avadi 'waidie.
44011020	We'e 'ifwaidi tovetumaganavo Saifilosi wata 'atamana Sailini 'waidiega i nagoi Anitioki wata bei Vala 'Atumaina Toveimea Iesu faifaina i lulu'ivona mali tomotoga taunidi kebu Diu 'waidie.
44011021	'Auvea yana toketokena i veledi bega 'aila'a bwaikaotogina i vetumagana wata i nuaviladi 'Auvea 'waineye.
44011022	Valadi i nago tovetumaganavo Ielusalema 'waineye i nogai bega Banabasa i vetunei Anitioki i na 'isedi.
44011023	Tutuyanina i le'wa i 'iseni Yaubada yana nuakalikali tomotoga 'waidie i sosoana i vonedi i vo, Ma yami vetumagana taunimi 'wa na tautauyemi Iesu 'waineye, 'wa na nunuakalikalieni wata 'wa na vevematayakeyakeni.”
44011024	Banabasa tomogo 'atumaina taunina tovetumagana toketokena wata 'Anu'anunu 'Atumaina i agei mogitana bega 'atamananina 'waineye tomotoga fuedi i vetumagana Toveimea Iesu 'waineye. S21 Fol 2:41 S22 Fol 4:36 S23 Fol 14:22
44011025	Mulieta Banabasa i tauya i nago 'atamana Tasisu Saulo i na lualeni.
44011026	Tutuyanina i veluagai i vagavaia i naweni Anitioki bei i valovei. Malamala 'aitamogana nageneye, 'adi 'ailuga tovetumaganavo fuedi taiadi i vava'auta wata i veve 'waidie. Tutuyanina 'waineye, bei mali tomotoga i velamu tovetumaganavo i golegoledi Keliso yana 'Aila'a.
44011027	Tutuyanina 'waineye, 'ifwaidi Yaubada yana tolu'ivonavo Ielusalemega i obu Anitioki.
44011028	-
44011030	'Waidiega tamu, 'ana wagava Agabu, 'Anu'anunu 'Atumaina toketokena i veleni bega i tovoi i vona-vagata bola loka bwaikina i na souyeni fwayafwaya matatabuna 'waineye. Tovetumaganavo yana vonanina i nogai, i nuanua nuanuadi 'aitamogana 'aitamogana bani'odi 'adi fata mani i na yato ediavo Iudia 'waineye i miamianiga 'adi 'aivaita. Yadi nuanuananina i 'idewai i 'a'avana, Banabasa wata Saulo nimadie mani i yatoi bega i na naweni Ielusalema i na 'aniveleneni tovetumaganavo 'adi to'edakumetavo 'waidie. Mulieta Loma 'ana toveimea bwaikaotogina Sisa Kaladiu yana tutuye vona-vagatanina 'ana mogitana i souyeni loka bwaikina. S28 Fol 21:10 S29 Lom 15:26
44012001	Tutuyanina 'waineye Kini Elodi i velamu 'ifwaidi Keliso yana 'Aila'a veviga i veleveledi.
44012002	Yana tolugaviavo i vonedi Iemesa Ioni tatana i luvewafai kefatayega.
44012003	Iemesa yana wafa faifaina me Diu i sosoana bega Elodi Fita i 'ive'avini i yatoi vanuga 'eba yogona 'waineye. Nani de'e i souyeni tamu me Diu yadi sakali 'ana tutuye. Sakalinina 'waineye beledi kebu 'ana 'ivebwaika i 'ani'ani, 'adi 'eba tolinuata'i basenadiotoga Yaubada tubudiavo i 'ita'ita'iedi i vagavaidi 'awalawa Itifita 'wainega faifaina.
44012004	'Eba yogona nageneye tolugaviavo 'adi 'aila'a 4 Fita i 'isave'avini, 'aila'a 'aitamogana 'aitamogana nageneye tomotoga 'adi 4. Elodi yana nuanua Diu yadi sakalinina 'ana wagava Uvi'agalatagona i na 'a'ava, Fita i na vonayavuga tomotoga fuedi matadie mulieta i na nikei i na wafa.
44012005	Siwe tovetumaganavo 'adi 'aila'a i toke i vevelu'ui Yaubada 'waineye Fita faifaina. S2 Mad 4:21 S3 Sou 23:15 S5 Efe 6:18
44012006	'Awa'awai bani'odi Elodi igodi Fita i da nikei, lovananina 'waineye, Fita i 'eno'eno tolugavia 'adi 'ailuga 'awasasadie. Nimana bulava kainumu 'adi 'ailuga 'waidiega i yogonidi wata tolugavianidi nimadie i luifwedi, we'e 'ifwaidi tolugaviavo i tovotovoi vanuga 'eba yogona 'awana 'ana to'isave'avinavo.
44012007	I 'eno'eno nika tamu 'Auvea yana anelose i souyeni i tovoi tutudaba i magetai. Anelosenina Fita 'avalaneye i 'abi i luvagoni i vo, 'U tovoi-matayo'o,” nika bulava kainumu i 'anita'idi Fita nimanega.
44012008	Wata i vo, 'Amu wa'ila 'u na si'i'ia wata 'amu 'ageyafayafa 'u na veagei.” Yana vona Fita i vematayakeyakeni bega wata i voneni i vo, Yamu velu'uva 'u 'ewai 'u sifafamu 'u mai mulikuye.”
44012009	Bega anelosenina i kumeta Fita i vemuli siwe kebu i da 'asetai, mogitana i sousouyeni 'alo i 'e'enoneganega.
44012010	I maia, tolugaviavo 'ifwaidi i 'iawedi, wata i vagamai tamu 'aila'a i 'iawedi mulieta i le'wa vanuga 'eba yogona 'ana saiboda kainumu 'waineye. Saibodanina taunina i 'anibaleni, i souyedi. I nunagoi 'atamana kamwaneamo nika anelose Fita i 'iaweni.
44012011	Bega Fita nuana i magetai i vo, 'Alo de'e mogitana. 'Auvea yana anelose i vetunei i 'ita'ita'ieku Elodi yana toketokena wata naninidi vitadi igodi me Diu nuanuadi i da 'idewadiga 'waikuye 'waidiega.” S7 Fol 5:19; 16:26
44012012	'Akonadi Fita i 'asetai ava'ai i souyeni 'waineye, i nago Meli yadi vanuge, taunidi Ioni Malika inana. Bei tomotoga fuedi i va'auta, i vevelu'ui faifaina.
44012013	Fita i le'wa i tovoi tanotanogayega i velutoli, nika tamu tofolova ne'e'elina 'ana wagava Loda bonana i nogai bega i nago i na 'iseni aitoi.
44012014	Taunina ne'e'elanina Fita bonana i nogaya'inanai, i sosoana bwaikina bega kebu saiboda i da sibaleni i vilai i lilide i nago enavo 'waidie. I vonedi i vo, Fita siva'e i tovotovoi tanotanoge.”
44012015	I voneni i vo, 'Omu 'u ve'wava'wava,” nika i ve'awafatafata i vo, Mogitana.” Tomotoganidi i voneni Loda i vo, We'e tamu anelose Fita bonanega i nago.”
44012016	Loda tomotoga taiadi i veve'ikwayekwayega Fita bola i vonavona nuanuana saiboda i na sibaleni, mulieta tutuyanina saiboda i sibaleni nika mogitana i 'iseni nuadi i voganidi.
44012017	Nimanega i talabodedi i na ve'wada bega i veifufu 'waidie bani'odi 'Auvea i munegi i souyeni vanuga 'eba yogona 'wainega. I vo, Nani de'e matatabuna 'wa na lu'ivona Iesu taina Iemesa 'waineye wata 'ifwaidi tovetumaganavo 'waidie.” I vona'a'avana, i 'iawedi i nago tulineye.
44012018	I 'atai 'awa'awaie tolugaviavo Fita i 'isa'avai i veludabedabeni i vo, Fita ava'aiamo i nago?”
44012019	Kini Elodi i vonedi i na lualeni, siwe kebu i da veluagai, begaidi tolugavianidi 16 i vetalatolitoliedi mulieta i veimea i na luvewafadi fai Fita i 'isave'avina-sakoi. I 'a'avana, mulieta Elodi Iudiayega i obu 'atamana Sisalia bei i na yogomia. S17 Fol 12:7,8
44012020	Tamu tutuya Kini Elodi i nuasako bwaikina tomia Taia wata Saidoni 'waidie, bega tomotoganidi i va'auta i nagoi i na 'iseni. Siwe nagami yana vanuga 'ana to'isave'avina 'ana wagava Balasitu i veianeni bega i na 'ivaisedi Elodi nuana i na 'iveagiagia fai yana 'eba veimea 'wainega 'adi'adi i mimai.
44012021	Balasitu i veifufu Elodi 'waineye begaidi tamu 'aiata i venua'ivineni bega kini 'adi vaigavu i vigavuyeni i miabui yana 'eba miabui 'ai'aiwabuna 'waineye bega i veifufu tomotoga 'waidie.
44012022	'Aila'a yana vona i nogai, ma yadi subia i vegolegole i vo, We'e kebu tomogo bonana, Yaubada bonana.”
44012023	Fai Elodi kebu i da vo, Yau kebu Yaubadaga, yau tomotogaotoga,” begaidi tamu 'Auvea yana anelose i nikei ugauga i 'alavewafa-matayo'oi.
44012024	Tutuyanina 'waineye Keliso yana 'Aila'a i vevebwaika. Tomotoga fuedi basenadi Yaubada yana Vona kebu i da nogaiga, wata i nogai bega fuedi Iesu i vetumaganeni.
44012025	Basenadi Banabasa wata Saulo i laka Ielusalema mani tovetumaganavo i na veledi loka faifaina. 'Akonadi i 'a'ava wata i vilaviladi Anitioki, wata Malika tamu 'ana wagava Ioni i vagavaia ma fuedi i nagoi. S24 Ais 55:11 Fol 19:20
44013001	Anitioki 'waineye, tovetumaganavo 'waidiega 'ifwaidi Yaubada yana Vona 'ana tolu'ivonavo wata 'ifwaidi yana tovevo. Tomotoganidi 'ifwaidi side 'adi wagava, Banabasa, Simioni tamu 'ana wagava Boto, Lusia tomogo Sailini, Maneni Kini Elodi taivakevakelina, wata Saulo.
44013002	Tamu tutuya 'Auvea i subisubiai wata i veve'udigana 'ani matatabuna yadi velu'ui i na vetoketoke faifaina, 'Anu'anunu 'Atumaina i vonedi i vo, Banabasa wata Saulo 'wa na vemia'idiedi fai a venua'ivinedi i na vetofolova faifaiku.”
44013003	Begaidi tutuyanina ve'udigana wata velu'ui i 'a'avana, nimadi i yatodi 'adi 'ailuga 'unu'unudie, mulieta i vetunedi. S2 Fol 9:15 S3 Fol 6:6
44013004	'Anu'anunu 'Atumaina 'akonadi Banabasa wata Saulo i vetunedi, 'adi 'ailuga i obu 'atamana Selusia bega wakeye i dodoga i nagoi Imula Saifilosi.
44013005	Tutuyanina i le'wai i nagoi 'atamana Salami, bei Yaubada yana Vona i lu'ageyeni me Diu yadi 'eba miava'auta 'waidie. Wata Ioni Malika i 'weabudi 'adi to'aivaita.
44013006	-
44013007	'Agediamo imula kamwaneamo i yogodaba i souyedi 'atamana Fefosi, bei tamu tomogo 'afo'afo'ana i veluagai 'ana wagava Baiesu tutuya fuedi 'eba nuavogana wata 'eba nua'ewa i 'i'idewadi. Taunina tomogo Diu, siwe i vekali tomotoga 'waidie i vo, Yau Yaubada yana tolu'ivona.” Baiesu iana gabemani 'ana to'edakumeta 'ana wagava Sesiasi Faulosi, yana 'aseta bwaikina. To'edakumetanina Banabasa wata Saulo i goledi nuanuana i na nagoi 'waineye Yaubada yana Vona i na veifufuyeni.
44013008	Tomogo 'afo'afo'ananina me Guliki bonadiega tamu 'ana wagava Elimasi, nuanuana igodi Sesiasi Faulosi i na talabodeni bega kebu i na vetumagana Iesu 'waineye.
44013009	-
44013010	Saulo, tamu 'ana wagava Faulo 'Anu'anunu 'Atumaina i agei mogitana, i 'isanago tomogo 'afo'afo'ana 'waineye i vona i vo, 'Omu Seitani natuna, nani 'atumaidi matatabuna 'adi to'ivesako. 'Omu sakoimu tovekali, 'Auvea yana nuanua tonovidi 'adi tosidamadamana.
44013011	'Asiauotoga 'Auvea i na nikemu, matamu i na sako bega tutuya 'ifwaidi 'waidie kebu 'amu fata mageta 'u na 'ise'iseni.” Saulo yana voneye Elimasi i vebaeni matana i vewaowa wata i dudubali, bega i 'abitufa nuanuana tamu tomogo i na siveyaia.
44013012	Tutuyanina gabemani 'ana to'edakumeta i 'iseni, i vetumagana Iesu 'waineye, wata nuana i vogani bwaikina 'Auvea yana Vona faifaina. S5 Fol 12:12 S9 Fol 4:8 S10 Ion 8:44
44013013	Mulieta Faulo ma enavo i dodoga Fefosi 'wainega i nagoi Fega, 'awalawa Famifilia 'waineye. Bei i miamia we'e Ioni Malika i vilai i nago Ielusalema.
44013014	Wata bega i tauya, Fega i 'iaweni i nagoi Anitioki 'awalawa Fisidia 'waineye. Me Diu yadi 'Aiata Veawai 'waineye, i luku yadi 'eba miava'auta nageneye i miabui.
44013015	Yaubada yana veimea Mosese 'wainega, wata tolu'ivona 'adi kilukiluma 'waidiega tamu tomogo i lu'iawawadi i 'a'ava mulieta 'eba miava'auta 'ana to'edakumetavo vala i vetunei Faulo ma enavo 'waidie i vo, Emavo, 'ai'edi tamu yami vona 'ama 'aivaita faifaina, nuanuama 'wa na veifufu 'waimeye.”
44013016	Bega Faulo i tovoi nimanega i talabodedi i na ve'wada mulieta i vo, Ekwavo, 'omi me Isileli wata 'omi mali tomotoga kebu Diu Yaubada 'wa subisubiaiga a na vonemi.
44013017	-
44013018	'Ida me Isileli yada Yaubada tubudavo i venua'ivinedi wata tutuyanina i miamiani Itifita 'adi 'aila'a i 'ivebwaiki. Wata Yaubada yana toketokena bwaikinega i vagavaidi Itifita 'wainega bega sali'avu'avuye malamala 40 nagedie i 'isave'avinidi.
44013019	Mulieta Kenani 'waineye, Yaubada i 'ivaisedi 'awalawa bwaikidi 7 'adi tomotoga i leodi, bega yadi fwayafwaya matatabuna i 'aniveleneni me Isileli 'waidie i veimeyeni.
44013020	-
44013021	Yaubada me Isileli i 'ivaisedi i maiga, malamala 450 i veluagai. I miamiani Kenani, Yaubada toveimea toketokedi i venua'ivinedi bega i na 'isave'avinidi. Mulieta Yaubada yana tolu'ivona Samuela yana tutuye, me Isileli nuanuadi tamu kini i na 'isave'avinidi. Begaidi Yaubada i veledi Saulo, Kisa natuna, Beniamina 'ana wauma 'wainega, i ve-kini malamala 40 nagedie.
44013022	I 'a'avana Yaubada i ve'idi'idieni i obu, ma'itufa Devida i silakai i ve-kini. Yaubada tomogonina faifaina i vo, Devida, Iese natuna yana nuanua bani'odi yau yaku nuanua wata i vevematayakeyakeku nani matatabuna 'waidie.”
44013023	Devidanina 'ana wauma 'wainega Yaubada tamu tomogo i silakai 'ana wagava Iesu, i ve-To'ita'ita'i me Isileli 'waideye bani'odi basenadi i vona'awaufaufa.
44013024	Bola Iesu kebu i da maiga, nagami Ioni i lau'age tomotoga Isileli matatabuna 'waidie i vo, Yami sakona 'wa na vedumwe'ubu'ubusedi 'wa na nuavilami, wata 'wa na bafitaiso.”
44013025	Mulieta sai'afoga Ioni yana folova i na 'a'ava, tomotoga i vonedi i vo, 'Wa da nuani yau aitoi? Kumanina Yaubada 'ana Venua'ivina 'wa lulukamaseniga, yau kebu kumanikuga. Siwe wata a na vonemi. I mimai mulikuye, taunina toketokeotogina, yau kebu bani'odi. Kebu i da lubwaineku 'waineye a na vetofolova fai taunina bwaikina a bunumayaga.” S13 Fol 15:38 S17 Sou 6:6; 12:51 S18 Sou 16:35 S19 Num 7:1 S21,1 Sam 8:5,19 S22,1 Sam 13:14; 16:13 S23 Ais 11:1 S24 Mad 3:1,2 S25 Ion 1:20,27
44013026	Ekwavo, 'ifwaimi Ebelamo 'ana wauma 'wainega, wata 'ifwaimi mali tomotoga kebu me Diu Yaubada 'ana tosubisubiavo, valanina i mai Yaubada 'wainega 'ida faifaida, Iesu 'ana fata i na 'ita'ita'ieda.
44013027	Tomotoga i miamianiga Ielusalema 'waineye wata yadi to'edakumetavo kebu i da 'isa'inanaiga Iesu taunina To'ita'ita'i. Wata Yaubada yana tolu'ivonavo 'adi kilukiluma i vonavona Iesu faifaina kebu i da 'asetaiga, vonanidi i lulu'iawawa-vebogidi me Diu yadi 'Aiata Veawai 'waidie. Siwe tutuyanina i veimea Iesu i na wafa, tolu'ivonavo yadi vona 'ana mogitana i souyeni.
44013028	Kebu tamu wafa lamuna 'waineye i da veluagai siwe Failato i voneni nuanuadi i na luvewafai.
44013029	Vonanidi basenadiotoga i kilumidiga Iesu faifaina 'adi mogitana i souyedi i 'a'avana, mulieta enavo i ta'ia 'ai lagalagana 'wainega taumaseye i tavuni.
44013030	-
44013031	Siwe Yaubada wafayega i sivetovoia, wata 'aiata fuedi nagedie i sousouyeni enavo 'waidie, taunidi basenadi taiadi i maia Ielusalema Galili 'wainega. Enavonidi 'asiau i lulu'ivona tomotoga Isileli 'waidie Iesu faifaina.
44013032	-
44013033	Wata 'ima bani'odi 'a mai Iesu Valana 'Atumaina 'a mieni 'wa na nogai. Ava'ai basenadiotoga Yaubada i vona'awaufaufa tubudavo 'waidie, 'akonadi i 'idewadi faifaida fai Iesu i sivetovoi-vaitugani wafayega. Basenadi bani'odi i kilumi Iesu yana tovi-vaitugana faifaina Same 2 'waineye Yaubada i vo, 'Omu natuku, 'Asiau fai yau Tamamu veimea a velemu.”
44013034	Wata tamu Yaubada yana vona i kilumi Iesu i sivetovoi-vaitugani kebu i na wafa-vagata faifaina. I vo, Basenadi a vona'awaufaufa Devida 'waineye nani 'atumaiotogidi wata magemagetadi a na 'idewadi faifaina. We'e mogitana naninina a na 'idewadiga 'omi faifaimi.”
44013035	Wata tamu yana vona Same 'waineye Devida i vo, Yamu Tofolova Magemagetana kebu 'u na baileni bega tomogona i na bokana.”
44013036	Devida i kilumiga kebu taunina faifaina fai tutuyanina i miamia ma yana 'aila'avo, Yaubada yana folova i 'idewa'a'avadina i wafa tubunavo lilivadie i tavuni siwe i bokana.
44013037	We'e tamu tomogo Yaubada i sivetovoia wafayega kebu i da bokanaga.
44013038	-
44013039	Ekwavo a na vonemi. Tomogonina Iesu 'wainega Yaubada 'ana fata yami sakona i na nuatavunidi begaidi valana 'a lulu'ageyeni. Yaubada yana ve'etoboda i maiaga Mosese 'wainega 'ai'edi 'wa na geudiga 'ami vematavuloga 'wa na wafa. Ve'etobodanidi kebu 'adi fata i na 'etoyavumi yami sakona 'waidiega, Iesu 'aisena 'ana fata. Begaidi nuanuama 'wa na 'asetai, egavo Iesu i na vetumaganeni sakona 'waidiega i na 'etoyavudi wata i na ve'atumai Yaubada mataneye.
44013040	'Wa na 'isave'avinimi, bega vitanina Yaubada yana tolu'ivonavo basenadiotoga faifaina i kilumi kebu i na souyeni 'waimie, fai basenadi Yaubada i vo,
44013041	Tamu yaku folova a 'idewadewai yami tutuya 'waineye, siwe kebu 'wa na vetumagana. 'Ai'edi tamu tomogo i na kiavemagetai, kebu 'wa na ve'awamogitana. 'Omi yaku vona 'wa 'amalakibuyeniga, a na vonemi. Yaku folovanina 'wa na 'iseni 'wa na nuavogana, mulieta 'wa na wafa.” S27 Ion 16:3 S28 Mad 27:22,23 S29 Mad 27:59,60 S30 Fol 2:24 S31 Fol 1:3,8 S33 Same 2:7 S34 Ais 55:3 S35 Same 16:10 S36 Fol 2:29 S38 Fol 10:43 S39 Lom 10:4 S41 Aba 1:5
44013042	'Akonadi yadi tafalolo i 'a'ava, Faulo wata Banabasa i sousouyedi 'eba miava'auta 'wainega, tomotoga i velu'ui 'waidie nuanuadi 'Aiata Veawai matadie i na viladi bega wata i na veifufu nani de'e faifaidi.
44013043	Matatabudi i yavula, 'ifwaidi Diu wata 'ifwaidi mali tomotoga i ve-Diu, Faulo wata Banabasa taiadi i veifufu'eda'eda. Tomata'aulelevo 'adi 'ailuga tomotoganidi i velu'ase'asedi i vo, Taunimi 'wa na tautauyemi Yaubada yana nuakalikali 'waineye, kebu 'wa na baileni.”
44013044	'Aiata Veawainina matadie i le'wa, tomotoga sai'afo matatabudi 'atamana bwaikina 'wainega i maia, nuanuadi 'Auvea yana Vona i na nogai.
44013045	Tutuyanina me Diu 'aila'a bwaikina i 'isedi i ve'unumagigi bega i vona-awadamana Faulo 'waineye, wata tomotoga i vonedi i vo, We'e Faulo i vevekaliemi, kebu bonana 'wa na nogai.”
44013046	Siwe Faulo wata Banabasa ma yadi venuafoufa'ala i vonedi i vo, I lubwainema Yaubada yana Vona nagami a na lu'ivona 'waimie mulieta mali tomotoga. Siwe fai 'omi 'wa vedumwe'ai'aieni, taunimi 'wa veimeyemi kebu i da lubwainemi mia 'atumaina wata miamia-vagaina 'wa na veluagai. Faifainanina 'a na bailemi 'a na nagoi mali tomotoga taunidi kebu Diu 'waidie.
44013047	Fai 'akonadi bani'odi 'Auvea i vonema yana Buki 'wainega i vo, 'Omu mageta bani'odi a yatomu mali tomotoga taunidi kebu Diu faifaidi bega 'omu 'waimuyega tomia fwayafwaya matatabudi 'adi fata 'ita'ita'i i na veluagai.”
44013048	Tutuyanina mali tomotoga vonanina i nogai, ma yadi sosoana 'Auvea i subisubiai yana Vona faifaina, we'e egavo 'akonadi Yaubada i venua'ivinedi bega mia 'atumaina wata miamia-vagaina i na veluagai, taunidi i vetumagana Iesu 'waineye.
44013049	'Awalawanina 'waineye, tomotoga matatabudi 'Auvea yana Vona i nogai.
44013050	Me Diu i nagoi 'atamana 'ana to'edakumetavo wata vevine 'adi wagava bwaikidi 'waidie nuadi i 'anidi. Vevinenidi kebu Diu, siwe Yaubada 'ana tove'ililibu. Bega to'edakumetanidi 'aila'a i vonedi i daba Faulo wata Banabasa veviga i veledi wata i sogiedi yadi 'awalawa 'wainega.
44013051	Tomata'aulelevo 'adi 'ailuga i souyedi 'awalawanina 'wainega, 'agedi i lubutubutudi, yadi 'eba 'isa kebu wata bei i na lalau'age, mulieta i nagoi 'atamana Ikoniami.
44013052	We'e Anitioki 'waineye, 'ifwaidi 'akonadi Faulo wata Banabasa yadi vona i vetumaganeni, i sosoana bwaikina wata 'Anu'anunu 'Atumaina i agedi. S45 Fol 17:5 S46 Fol 18:6 S47 Ais 49:6
44014001	Tutuyanina Faulo wata Banabasa i le'wa Ikoniami, i nagoi me Diu yadi 'eba miava'auta 'waineye, bei ma yadi toketokena i veifufu 'waidie nika me Diu wata taunidi kebu Diu fuedi i vetumagana Iesu 'waineye.
44014002	Diu 'ifwaidi i baila kebu i da vetumagana i nagoi mali tomotoga nuadi i 'anidi bega Faulo wata Banabasa i vedumwe'ai'aiedi.
44014003	Tomata'aulelenidi 'adi 'ailuga bei i miamiani 'aiata fuedi nagedie ma yadi venuafoufa'ala i veveifufu Toveimea Iesu yana nuakalikali faifaina. Yadi vonanina Toveimea Iesu i ve'awamogitaneni fai toketokena i veledi bega 'eba nuavogana wata 'eba nua'ewa i 'i'idewadi.
44014004	'Aila'a bwaikina 'atamananina 'waineye i 'idia, 'ifwaidi nuanuadi Faulo ma iana Banabasa, 'ifwaidi i baila.
44014005	Mulieta 'ifwaidi Diu wata mali tomotoga ma yadi to'edakumetavo nuanuadi tomata'aulelevo i na 'ive'avinidi veviga i na veledi mulieta i na lukileudi i na wafa.
44014006	-
44014007	Tutuyanina yadi nuanua i 'asetai, Faulo ma iana i dega i nagoi 'awalawa Likionia. Bei 'atamana Lisitala, Debi, wata 'awalawa lilivadie Vala 'Atumaina Iesu faifaina i lau'age. S2 Fol 13:45 S3 Mak 16:20 S5 Fol 14:19
44014008	Lisitala nageneye, tamu tomogo i miamia, 'agena sinunumina inana kamodiega kebu 'ana fata i na yaba.
44014009	-
44014010	Tutuyanina Faulo i lalau'age, toviganina i miabui i noganogaya. Faulo i 'isanaweni yana nuanua 'waineye i vo, I lubwaineni a na 'ive'atumaia fai i vetumagana Iesu 'waineye.” Bega bonana bwaikinega i voneni i vo, 'U tovoi tonovimu,” nika tomogonina i luafwalagi i yaba.
44014011	-
44014012	Tutuyanina 'aila'a i 'iseni ava'ai Faulo i 'idewai toviganina 'waineye, i vegolegole bonadiega vona Likionia 'wainega igodi i vo, 'Akonadi yada yaubada 'adi 'ailuga i vetomotoga i obuma 'waideye.” Tomotoganidi yadi yaubada-vekavekali fuedi, yaubadanidi yadi to'edakumeta 'ana wagava Iufita, we'e yadi toveifufu 'ana wagava Makiuli. Tomotoga yadi nuanua i vo, Banabasa i ve-Iufita we'e Faulo i ve-Makiuli fai taunina toveifufu.”
44014013	Basenadi tamu vanuga 'eba velu'ui i yogoni Iufita faifaina 'atamana bwaikina lilivaneye. 'Aiatanina 'waineye Iufita 'ana tovelomu 'aisaya bulumakau wata welavi ididi uyauyana i miedi 'awa 'waineye, ma yana tomotogavo igodi 'aisayanidi i da velomuyedi Banabasa wata Faulo 'waidie bega i da subisubiadi.
44014014	-
44014015	Tutuyanina Banabasa wata Faulo i 'asetai tomotoga nuanuadi i na velomu 'waidie, ma yadi nuavita 'adi kaleko i silabu'idi i lilide i nagoi 'aila'a nagedie i vegolegole i vo, Awale nuanuami 'wa na velomu 'waimeye? 'Ima tomotogaotoga 'omi bani'odi, kebu yami yaubadavo. 'Ima 'a maiga Iesu Valana 'Atumaina 'a lulu'ivoneyeni 'waimie bega yami yaubada-'avo'avovo 'waidiega 'wa na nuavilami Yaubada miamia-vagaina 'waineye. Taunina abama, fwayafwaya, eyaga wata nani fuedi nagedie i 'idewadi.
44014016	Basenadi tomia fwayafwaya matatabudi Yaubada i tauyedi taunidi yadi nuanua i 'i'idewadi.
44014017	Yaubada nani fuedi 'atumaidi i 'idewadewadi faifaida, yada 'eba 'isa bega ta na 'asetai Yaubada miamia-vagaina wata toketokena. Yana nuakalikali i veveda fai i veve'wei abamega, 'ani'ani i veleveleda 'aitamogana 'aitamogana 'adi tutuya 'waidie, bega kamoda i aiaidi wata ta sososoana.”
44014018	Faulo wata Banabasa de'e vonanina 'wainega tomotoga i talabodedi kebu i na velomu 'waidie siwe i kwayega i nagoga yadi talaboda i vetoketoke.
44014019	Mulieta 'ifwaidi me Diu i maia Anitiokiega, 'awalawa Fisidia nageneye, wata 'atamana Ikoniami 'wainega. Tomotoganidi 'aila'a nuadi i 'anidi bega ma fuedie i daba Faulo i 'ive'avini i lukileuya. Yadi nuanua i vo, I wafa,” bega i luyo'ei i naweni mwalilige.
44014020	Siwe tovetumaganavo i tovififineni nika Faulo i tovoi-matayo'o wata i vila-vaitugani i nago 'atamane. I 'atai, ma iana Banabasa i tauya i nago Debi. S8 Fol 3:2 S14-15 Fol 17:24 S17 Lom 1:19-20 S19 Fol 17:13
44014021	Faulo wata Banabasa Iesu Ifufuna 'Atumaina i lu'ageyeni Debi 'waineye bega fuedi i vetumagana Iesu 'waineye, mulieta i viladi i nagoi Lisitala. Bega i tauya i nago Ikoniami, wata bega i tauya i nago Anitioki 'awalawa Fisidia nageneye.
44014022	'Atamananidi 'waidie, tomata'aulelenidi 'adi 'ailuga tovetumaganavo velu'ase'aseyega i kiavefa'alidi i vo, Kebu 'wa na 'ailove, 'wa na vevetumagana Iesu 'waineye, fai nagami veviga fuedi ta na veluagadi, mulieta Yaubada i na veimeyeda yana 'Aila'a nageneye.”
44014023	Faulo wata Banabasa i nagoi tovetumaganavo 'adi 'aila'a 'aitamogana 'aitamogana 'waidie, yadi to'edakumetavo i venua'ivinedi bega tovetumaganavonidi i na 'isave'avinidi. Fai nuanuadi Yaubada i na 'ivaisedi, i ve'udigana 'ani matatabuna wata i vevelu'ui i vo, 'Auvea, 'a vetumaganemu bega nuanuama to'edakumetanidi 'u na 'ivaisedi wata tutuya fuedi 'u na 'isave'avinidi.”
44014024	I 'a'avana mulieta i tauya i nago 'awalawa Fisidia 'waineamo nika i le'wai 'awalawa Famifilia.
44014025	Fega 'waineye Iesu Valana i lu'ageyeni, mulieta i obu 'atamana Atelia.
44014026	Bei i dodoga i viladi i nagoi Anitioki 'awalawa Silia nageneye. Anitiokinina 'waineye basenadi ediavo i velu'ui faifaidi bega Faulo wata Banabasa Yaubada i na 'ivaisedi wata i na nuakalikaliedi folovanina 'akonadi i ve'a'avaiga faifaina.
44014027	Tutuyanina Faulo wata Banabasa i le'wai Anitioki, tovetumaganavo i goleva'augidi i lu'ivona 'waidie. I veifufu 'waidie bani'odi Yaubada i 'ivaisedi taiadi i folova, wata mali tomotoga taunidi kebu Diu wata Yaubada i tauyedi Iesu 'waineye i vetumagana.
44014028	Anitioki 'waineye, i mia tutuya manamanawena tovetumaganavo taiadi. S21 Mad 28:19 S22 Fol 18:23,2 Tim 3:12 S26 Fol 13:1-2 S27 Fol 15:4,12
44015001	Tamu tutuya tomotoga 'ifwaidi Iudia 'wainega i maia Anitioki. Bei tomotoganidi tovetumaganavo i ve 'waidie i vo, 'Ai'edi bunumi kebu 'wa na bobodiga bani'odi yada veimea Mosese 'wainega, Yaubada kebu i na 'ita'ita'iemi yami sakona 'waidiega.”
44015002	Faulo wata Banabasa tovenidi taiadi i ve'ikwayekwayega i 'alamagi'aia begaidi mali tovetumaganavo nuanuadi tomata'aulelenidi 'adi 'ailuga wata 'ifwaidi Anitioki 'wainega i na nagoi Ielusalema i na veifufu 'ifwaidi tomata'aulelevo wata to'edakumetavo 'au'auveadi taiadi bunu 'aibobo faifaina.
44015003	Tovetumaganavo Anitioki 'wainega, Faulo, Banabasa wata ediavo taiadi i nawedi 'edeye i valovedi i viladi we'e tomotoganidi i nagoi 'awalawa 'ailuga 'waidiamo, Finisia wata Samelia. Bei mali tovetumaganavo 'waidie i lu'ivona tomotoga taunidi kebu Diu yadi nuavilana Yaubada 'waineye faifaina, begaidi matatabudi i sosoana bwaikina.
44015004	Tutuyanina i le'wai Ielusalema, tomata'aulelevo, to'edakumetavo 'au'auveadi, wata tovetumaganavo matatabudi, Faulo ma enavo i yogo'ede'ededi ma yadi sosoana. Mulieta i veifufu 'waidie bani'odi Yaubada i 'ivaisedi taiadi i folova. S1 Gal 5:2 S4 Fol 15:12
44015005	We'e tovetumaganavo 'ifwaidi, taunidi Falisi yadi 'aila'a 'wainega, i tovoi i vonedi i vo, Egavo nuanuadi i na luku Keliso yana 'Aila'a 'waideye, nagami bunu 'aibobo i na 'ewai, wata ta na vonedi ve'etobodanidi basenadiotoga Mosese i veledaga i na vevematayakeyakedi.”
44015006	Begaidi tomata'aulelevo wata to'edakumetavo 'au'auveadi taiadi i miava'auta bunu 'aibobo 'ana nuanua i na sivetovetonovi.
44015007	Tutuya manamanawena naninina faifaina i veveifufu, mulieta Fita i tovoi i vo, Ekwavo, 'akonadi 'wa 'asetai, basenadi yau Yaubada i venua'ivineku 'waimiega bega Iesu Valana 'Atumaina a na lau'age mali tomotoga taunidi kebu Diu 'waidie bega 'adi fata i na vetumagana Iesu 'waineye.
44015008	Yaubada tomotoga matatabuda yada nuanua i 'asetadi bega i veda nuanuana mali tomotoga taunidi kebu Diu, Iesu 'waineye i na vetumagana. I vedaga fai 'Anu'anunu 'Atumaina i veledi, basenadi 'ida bani'odi.
44015009	'Ida me Diu, wata taunidi kebu Diu, Yaubada kebu i da lu'idida, fai tomotoganidi i vetumagana Iesu 'waineye, yadi sakona i nuatavunidi wata i 'ive'atumaidi.
44015010	Awale nuanuami igodi Yaubada 'wa na silubuya bega i na nuasako? 'Akonadi i veda mali tomotoga i tauyedi i na vetumagana. Tovetumaganavo kebu ta na lukakadedi 'ida me Diu yada ve'etoboda vitadi i na ve'ililibuyedi. 'Ai'edi ta na lulukakadediga, bani'odi venuana vitana ta vevevadi, ve'etobodanidi tubudavo wata 'ida kebu 'ada fata ta na evaevadi.
44015011	Kebu bani'odi ta na munega. Ta vetumagana Toveimea Iesu yana nuakalikaliega i 'ita'ita'ieda sakona 'waidiega bega ta ve'atumai, wata taunidi kebu Diu bani'odi i 'ita'ita'iedi.”
44015012	Fita i vona'a'ava, matatabudi kulukulu i lovogi. Mulieta Banabasa wata Faulo i tovoi i lu'ivona 'waidie Yaubada 'eba nuavogana wata 'eba nua'ewa i 'idewadi mali tomotoga taunidi kebu Diu matadie.
44015013	Tutuyanina i vona'a'ava, nika Iemesa i vo, Ekwavo a na vonemi.
44015014	Saimoni Fita ava'ai 'akonadi i voneyeniga, i vona mogitana. I veifufuga Yaubada mali tomotoga taunidi kebu Diu i nuakalikaliedi wata be'ama 'waidiega 'ifwaidi i venua'ivinedi, wata 'Anu'anunu 'Atumaina i agedi, bega yana tomotoga mogitana.
44015015	Fita yana vona i vesala tolu'ivona yadi vona bani'odi fai basenadiotoga i vona-vagata mali tomotoga taunidi kebu Diu Yaubada i na ve'ililibuyeni.
44015016	Yaubada yana vona i kilumi i vo. Kini Devida 'ana wauma 'wa da vo yana vanuga i be'u, Siwe yau Yaubada a na vilaku a na lufolovi wata a na vetovoi-vaitugani.
44015017	A na 'ive'ivauya bega mali tomotoga matatabudi yau yadi 'Auvea i na lualeku. Taunidi kebu Diu a venua'ivinediga a goledi i na maia bega yaku tomotoga mogitana.”
44015018	Vonanina 'Auvea yana vona, basenadiotoga i voneyeni.”
44015019	Wata Iemesa i vonedi i vo, De'e yau yaku nuanua. Mali tomotoga taunidi kebu Diu i nunuaviladiga Yaubada 'waineye, kebu nuanuaku vita fuedi ta na veleveledi.
44015020	-
44015021	Siwe tomotoga fuedi yada ve'etoboda wata veimea Mosese 'wainega i 'asetadi fai ta lulu'iawawa-vebogidi vanuga 'eba miava'auta 'waidie yada 'Aiata Veawai 'aitamogana 'aitamogana 'waidie, wata 'atamana fuedi 'waidie ta lulu'ageyedi. Faifainanina lubulubu'ava ta na kilumi ta na vonedi bega 'aisayanidi mali tomotoga yaubada-vekavekali 'waidie i velomuyediga, kebu i na 'ani'anidi, wata kebu i na ve'avula-'avo'avovo. Lologa kebu i na 'ani, wata 'aisaya 'i'i'idi kebu i na 'anidi fai dayaga bwaikina nagedie.” S7-9 Fol 11:4-17 S11 Gal 2:16 Efe 2:8 S16-18 Emo 9:11-12 S20 Vei 17:10-16
44015022	Yadi vona i 'a'ava, tomata'aulelevo, to'edakumetavo 'au'auveadi, wata tovetumaganavo matatabudi taiadi yadi nuanua 'aitamogana 'wainega, tomotoga 'ifwaidi i venua'ivinedi bega i na vetunedi i na nagoi Anitioki Faulo wata Banabasa taiadi. Tomotoganidi i venua'ivinediga ma 'adi ve'ililibu ediavo 'waidiega, 'adi wagava Sailasa, wata Iudasa tamu 'ana wagava Balisaba.
44015023	Valanina i kilumiga tomotoganidi i na naweniga 'ana nogaya side bani'odi. Ie emavo, 'Omi tovetumaganavo kebu Diu 'wa miamiani Anitioki, 'awalawa Silia, wata Silisia 'waidie. 'Ima emiavo tomata'aulelevo, to'edakumetavo 'au'auveama wata tovetumaganavo, matatabuma 'a vekaiwa 'waimie.
44015024	Vala 'a nogai tomotoga 'ifwaidi 'ama 'aila'a 'wainega i vonemi bunumi 'wa na bobodi wata 'ifwaidi me Diu yama ve'etoboda 'wa na ve'ililibuyedi, 'a nuaniga i vekaliemi. Kebu nuafoumi i na veviga, 'ima kebu 'a da vetunedi, taunidi yadi nuanuayega i vona 'waimie.
44015025	-
44015026	Faifainanina fuema 'a va'auta 'a veifufu yama nuanua 'aitamogana 'wainega, 'ifwaidi tomotoga 'a venua'ivinedi 'a na vetunedi i na waia 'waimie. Tomotoganidi i na waiaga emavo nuafouma Banabasa wata Faulo taiadi, tomata'aulelenidi 'adi 'ailuga yawaidi i tauyedi 'ada Toveimea Iesu Keliso yana folova faifaina.
44015027	Bega Iudasa wata Sailasa 'a venua'ivinedi 'a na vetunedi 'waimie, ava'ai i na voneyeniga wata 'ima ava'ai 'a veifufuyeniga 'adi nogaya 'aitamogana.
44015028	'Anu'anunu 'Atumaina wata 'ima yama nuanuana 'aitamogana, veimea vitadi kebu 'a na velemi siwe nuanuama 'ifwaidi ve'etoboda 'wa na ve'ililibuyedi.
44015029	'Aisayanidi mali tomotoga yaubada-vekavekali 'waidie i velomuyediga, kebu 'wa na 'ani'anidi, wata lologa kebu 'wa na 'ani. 'Aisaya 'i'i'idi kebu 'wa na 'ani fai dayaga bwaikina nagedie, wata kebu 'wa na ve'avula-'avo'avovo. Side bani'odi 'ai'edi ve'etobodanidi 'wa na ve'ililibuyedi yami sauluva i na ve'atumai. 'Asa'aiana yama nuanua 'ana fata 'waimie. Ieu emavo.”
44015030	Valanina i kilumi tomotoga i na nagoiga Anitioki i veledi i naweni. Tutuyanina i le'wai tovetumaganavo matatabudi i va'auta bega valanina i veledi.
44015031	I lu'iawawai, i sosoana bwaikina fai 'aivaita i veluagai.
44015032	Iudasa wata Sailasa, taunidi Yaubada yana Vona 'ana tolu'ivonavo i veifufu manamanawena tovetumaganavo taiadi, yadi vetumagana Iesu 'waineye i kiavefa'alidi wata i kiavesosoanidi.
44015033	Iudasa wata 'ifwaidi tomotoga i maiaga Ielusalemega, Anitioki 'waineye i miamiani sai'afo tutuya manamanawena, we'e yadi tauya 'waineye ediavo i vonanuakalikali 'waidie mulieta i viladi Ielusalema 'adi tovetune 'waidie.[
44015034	We'e Sailasa nuanuana i na miamia kebu i da vilai Ielusalema.]
44015035	Wata Faulo ma iana Banabasa i miamiani Anitioki, 'ifwaidi tomotoga taiadi bei i lalau'age wata i veve 'Auvea yana Vona. S24 Fol 15:1 S29 Fol 15:20
44015036	Tutuya 'ifwaidi i 'a'ava, Faulo Banabasa i voneni i vo, Side beidimo ta na vilada ta na nagoi 'atamana 'aitamogana 'aitamogana 'waidie basenadi bei 'Auvea yana Vona ta lau'agega, 'waideamo. Edavo ta na 'isedi ta na 'asetai yadi vetumagana Iesu 'waineye i fa'alidi 'alo kebu.”
44015037	-
44015038	Banabasa nuanuana Ioni Malika taiadi i na nago, siwe Faulo i nuani kebu 'atumainaga bega i vo, Basenadi taiadi ta folofolova Famifilia 'waineye yada folova kebu ta da ve'a'avadiga Malika i 'iaweda.”
44015039	-
44015040	'Adi 'ailuga i ve'ikwayekwayega bwaikina begaidi i vetawe'eagi, Banabasa Malika i vagavaia i damana Imula Saifilosi, we'e Faulo Sailasa i venua'ivineni 'ana 'weabu. Mulieta ediavo 'Auvea 'waineye i velu'ui i na nuakalikaliedi wata i na 'isave'avinidi.
44015041	I 'a'avana nika Faulo wata Sailasa i tauya i nagoi 'awalawa Silia wata Silisia 'waidiamo tovetumaganavo yadi vetumagana Iesu 'waineye i kikiavefa'alidi. S37 Fol 12:12,25 S38 Fol 13:13 Kolos 4:10
44016001	Faulo ma iana Sailasa i nagoi 'atamana Debi wata Lisitala. Bei tamu Iesu 'ana tovetumagana 'ana wagava Timoti i miamia, inana tovetumagana vavine Diu, we'e tamana tomogo Guliki.
44016002	Tovetumaganavo matatabudi Lisitala wata Ikoniami 'waidie Timoti i ve'ililibuyeni.
44016003	Faulo nuanuana Timoti taiadi i na nago siwe 'atamananidi 'waidie me Diu i 'asetai Timoti tamana tomogo Guliki, bununa kebu 'ana 'aiboboga wata natuna bani'odi. Faifainanina Faulo Timoti bununa i boboi bega me Diu i na 'asetai yadi sauluva i ve'ililibuyedi.
44016004	I 'a'avana, ma fuedie i nagoi 'atamana fuedi 'waidiamo, Iesu Valana 'Atumaina i veveifufuyeni tovetumaganavo 'waidie wata ve'etoboda i lu'ivoneyedi bega i na ve'ililibuyedi. Ve'etobodanidi tomata'aulelevo wata to'edakumetavo 'au'auveadi basenadi i veifufuyedi Ielusalema 'waineye.
44016005	Bega tovetumaganavo 'adi 'aila'avo 'atamana 'aitamogana 'aitamogana 'waidie yadi vetumagana i vetoketoke wata 'aiata 'aitamogana 'aitamogana 'adi 'aila'a i vevebwaika. S1,2 Tim 1:5 S2 Fil 2:19-22 S4 Fol 15:23-29
44016006	Faulo ma enavo i nagoi 'awalawa Filigia wata Galetia 'waidiamo, wata igodi Iesu Valana i da lau'age 'awalawa Eisia nageneye, siwe 'Anu'anunu 'Atumaina i talabodedi.
44016007	Tutuyanina i le'wa 'awalawa Maisia lilivaneye, nuanuadi i na luku 'awalawa Batinia 'waineye, siwe Iesu 'Anu'anununa kebu i da tauyediga.
44016008	Begaidi i viladi i nagoi 'awalawa Maisia lilivaneamo bega i obu 'atamana Tiloasi.
44016009	Bei lovane Faulo i 'enoneganega, tamu tomogo Masidoniayega i 'iseni i vevelu'ui 'waineye i vo, 'Wa da mai Masidonia 'wa da 'ivaisema.”
44016010	Faulo 'ana 'enoneganega i 'a'avana i tovoi, wata yau taiadi 'a 'idewadewa 'a na tauya Masidonia fai yama nuanua Yaubada i vonema Iesu Valana 'Atumaina 'a na lau'age me Masidonia 'waidie. S6 Fol 18:23
44016011	Tiloasi 'wainega 'a dodoga, tonovina 'a nagoi 'a luku Imula Samotilesi. I 'atai wata 'a dodoga 'a nagoi 'atamana Nefoli bei 'a obu.
44016012	Wata bega 'a tauya 'agemeamo 'a luku Filifai, 'atamananina bwaikina 'awalawa Masidonia nageneye, basenadi me Loma bei i vila i mia. Bei 'a miamiani 'aiata 'ifwaidi 'waidie.
44016013	Mulieta me Diu yadi 'Aiata Veawai 'waineye 'atamananina 'a 'iaweni 'a obu ufeye fai 'a nuani bei me Diu yadi 'eba velu'ui. Bei 'a miabui mosomoso 'waidie, 'a veifufu vevine i va'autaga 'waidie.
44016014	Vevinenidi 'waidiega tamu vavine Taiatala 'wainega bonama i nogai. Vavinenidi 'adi wagava Lidia, Yaubada 'ana tove'ililibu we'e yadi folova kaleko yamoyamoina wata 'ana tutula bwaikina i vevekimwaneyedi. 'Auvea i 'ivaisedi yadi nuanua i magetai bega ava'ai Faulo i voneyeniga i vetumagana.
44016015	Mulieta taunidi wata tomotoganidi yadi vanuga 'ana tomia matatabudi taiadi i bafitaiso. I 'a'avana i vonema 'a na nagoi yadi vanuge i vo, 'Ai'edi 'wa na nuaniga yau tovetumagana mogitana 'Auvea 'waineye, 'wa na mai yama vanuge bei 'wa na 'eno'enovi.” Yadi lukakada 'wainega 'a nagoi. S15 Fol 16:33, 18:8
44016016	Tamu 'aiata 'a nunagoi 'eba velu'ui 'waineye, tamu vavine tofolova-maimaiga 'a veluagai. Basenadi yaiaina i agei bega 'ana fata i na vona-vagata tutuya i mimai ava'ai i na souyeniga faifaina. 'Ai'edi aitoi mani i na veleni i na vona-vagata ava'ai bola i na souyeni 'waineye, we'e maninina bwaikina i 'une'unediga 'ana to'isave'avinavo i eloeloi.
44016017	Tutuya fuedi Faulo wata 'ima i yoyogo'wailima wata i vevegolegole i vo, De'e tomotoganidi Yaubada Bwaikaotogina yana tofolovavo. Ava'ai i veveifufuyediga bonadi 'wa na nogai bega Yaubada i na 'ita'ita'iemi.”
44016018	'Aiata fuedi nagedie i vevegolegole, Faulo i logi bega i sivilai yaiaina i talabodeni i vo, Iesu Keliso 'ana wagavayega a vonemu 'u 'awa'a'imu vavine 'wainega.” Faulo i vona'a'ava nika yaiaina i 'awa'a'ia.
44016019	Vavine 'ana to'isave'avinavo i 'iseni i nuani kebu wata i na vona-vagata wata kebu 'ana fata i na 'ai'une yadi mani 'akonadi i 'a'ava. Begaidi ma yadi nuasako Faulo wata Sailasa i 'ive'avinidi i yo'edi i nawedi 'atamanafouye gabemani 'waidie.
44016020	Tutuyanina vavine 'ana to'isave'avinavo Faulo wata Sailasa i le'wedi toveimeanidi Loma 'wainega matadie i vonedi i vo, De'e tomotoganidi me Diu, sakona 'adi to'idewadewa yada 'atamane.
44016021	Yadi sauluva i veveda igodi nuanuadi sauluvanidi me Loma ta talabodediga ta na 'i'idewadi.”
44016022	Tomotoga fuedi i maia Faulo wata Sailasa i tovififinedi i velamu i nikenikedi we'e toveimeanidi gabemani Faulo ma iana 'adi talauma i silabu'idi mulieta tolugaviavo i veimeyedi i toke i fitalidi.
44016023	I toke i lumadimadiwauwadi, mulieta vanuga 'eba yogona 'waineye i yatodi, wata to'isave'avina i voneni i na toke i na sibodedi.
44016024	Fai bani'odi i veimeyeni, begaidi to'isave'avinanina i bifelefeledi i luku tamu tutudaba 'waineye vanuga 'eba yogona kamwaneye, wata 'agedi i vetutufwasedi 'ai vitadi 'waidiega. S17 Mak 1:24 S18 Mak 16:17 S20-22 Mad 10:17-18
44016025	Lovana 'ana utukamwana 'waineye, Faulo wata Sailasa i vevelu'ui wata i lei-subisubia Yaubada 'waineye, mali tomotoga yogoyogonidi i noganogai bonadi.
44016026	Nika tutuyanina 'waineye yoyoyo bwaikina i yue vanuga 'eba yogona matatabuna wata 'ana 'ogola taiadi i feto. Saiboda matatabuna i 'aniyavudi wata bulava kainumu i 'anidabadi tomotoga yogoyogonidi nimadiega.
44016027	To'isave'avina i 'isa, saiboda matatabuna i 'isedi yavuyavudi yana nuanua i vo 'ako, Tomotoga yogoyogonidi 'akonadi i ve'aladegadega,” begaidi yana kefata i 'ewai igodi taunina i da luvewafai.
44016028	Siwe Faulo i ta'ala i vo, Taunimu kebu 'u na 'ivekokovimu. 'Ima matatabuma side'e.”
44016029	Bega vanuga 'eba yogona 'ana to'isave'avina i vegole mageta i na mieni, i lilide i luku 'waidie ma yana tatava wata ma yana ve'ililibu i be'u Faulo wata Sailasa matadie.
44016030	Mulieta to'isave'avinanina Faulo wata Sailasa i vonedi taiadi i souyedi vanuga 'eba yogona 'wainega i velutoliedi i vo, Yaku 'auveavo, ava'ai a na vai bega 'ita'ita'i a na veluagai?”
44016031	I voneni i vo, Ma yamu vetumagana taunimu 'u na tauyemu Toveimea Iesu 'waineye i na 'ita'ita'iemu, 'omu wata yamu 'aila'a.”
44016032	Mulieta 'Auvea yana Vona i veifufuyedi 'waineye wata yana vanuga 'ana tomia 'waidie.
44016033	Bola lovana siwe i veifufu'a'avana, vanuga 'eba yogona 'ana to'isave'avina i vagavaidi i nawedi 'adi kini'ona i lekoadi mulieta taunina wata yana 'aila'avo taiadi i bafitaiso.
44016034	I 'a'avana Faulo wata Sailasa i nawedi yana vanuge 'ani'ani i veledi i 'ani. Fai to'isave'avinanina ma yana 'aila'avo i vetumagana Yaubada 'waineye, faifainanina i sosoana bwaikina.
44016035	I 'atai, toveimeanidi Loma 'wainega filisimani i vonedi i vo, 'Wa na nagoi vanuga 'eba yogona 'ana to'isave'avina 'waineye 'wa na voneni bega Faulo wata Sailasa i na 'etoyavudi.”
44016036	Filisimani i nagoi to'isave'avina i voneni i 'a'avana to'isave'avinanina i nago Faulo ma iana i vonedi i vo, Toveimeanidi Loma 'wainega i veimeaga a na 'etoyavumi. Bega 'asa'aiana 'wa na nagoi, kebu 'wa na kolologa.”
44016037	Siwe Faulo filisimani i vonedi i vo, 'Ima kebu tamu yama sakona lamuna i da veluagaiga wata kebu i da tauyema 'a da vonayavuga, we'e i fitalima 'aila'a matadie wata i bifelefelema 'a luku vanuga 'eba yogona 'waineye. 'Ima Loma 'ana tomotoga yama gabemani sauluvanidi i talabodedi. Wata 'asiau igodi nuanuadi i na vetunema givagivayega. Kebu tamu sai'afo i da lubwaineni. Toveimeanidi i lubwainedi taunidi i na maia bega i na vetunema 'a na nagoi.”
44016038	Bega filisimani i viladi i nagoi Loma toveimeavo 'waidie Faulo bonana i lu'ivoneyeni. Tutuyanina i nogai i nuani Faulo wata Sailasa taunidi mogitana Loma 'ana tomotoga begaidi i kololo.
44016039	Faifainanina toveimeanidi i nagoi Faulo ma iana 'waidie ma yadi bunumayaga i vonave'ililibu fai kebu tamu yadi sakonaga i nike-maimaigidi. Mulieta vona bikanega Faulo wata Sailasa i vonedi nuanuadi yadi 'atamana i na 'iaweni.
44016040	Bega Faulo wata Sailasa i tovoi i souyedi vanuga 'eba yogona 'wainega i nagoi Lidia yadi vanuge. Bei tovetumaganavo fuedi i veluagadi i 'ivaisedi velu'ase'aseyega, mulieta yadi 'atamana i 'iaweni. S25 Kolos 3:16 S33-34 Fol 16:15 S37 Fol 22:25
44017001	Faulo ma enavo Filifaiega i tauya i nagoi 'atamana 'ailuga 'waidiamo, Amififoli wata Afolonia, mulieta i le'wai Tesalonaika, ava'aibe bei Diu yadi 'eba miava'auta 'waineye.
44017002	Yana sauluvanina bani'odi Faulo i nago 'eba miava'autanina 'waineye, wata bei 'Aiata Veawai 'aitonu 'waidie tomotoga taiadi i ve'ikwayekwayega Yaubada yana Buki 'wainega.
44017003	I kiavemageta wata i veve Iesu Keliso faifaina veviga i veluagaiga i lubwaineni, siwe mulieta i tovoi-vaitugana wafayega. Wata Faulo i vonedi i vo, Tomogonina Iesu kumanina a lulu'ivoneyeniga 'waimie, taunina Keliso Yaubada 'ana Venua'ivina.”
44017004	Tomotoga 'ifwaidi yana veifufu faifaina i ve'awamogitana bega Faulo wata Sailasa 'adi 'aila'a 'waineye i luku. Tovetumaganavonidi me Guliki fuedi Yaubada 'ana tosubisubia, 'ifwaidi vevine 'adi wagava bwaikidi, wata 'ifwaidi me Diu.
44017005	Tutuyanina me Diu i 'iseni tomotoga fuedi Faulo yana vona i vetumaganedi i ve'unumagigiedi, faifainanina Diunidi i nagoi 'atamanafouye toveyaba-'avo'avovo i goledi i veifufu taiadi. I 'a'ava mulieta i nagoi 'adi 'aila'a i laugogona bega i daba i maia 'atamana matatabuna i veadagi nuanuadi Faulo wata Sailasa i na 'ive'avinidi i na miedi 'aila'a bwaikina matadie i na nikedi. Yadi nuanua i vo 'ako, Daisoni yana vanuge i miamiani,” bega i nagoi vanuganina 'waineye, saiboda i tutuwealidi siwe Faulo ma iana kebu i da veluagadiga.
44017006	Fai kebu i da veluagadiga, Daisoni wata 'ifwaidi tovetumaganavo i 'ive'avinidi i yo'edi i nawedi 'atamana 'ana toveimeavo 'waidie ma yadi vegolegole i vo, Faulo ma enavo to'ivesako 'awalawa matatabuna 'waidie wata i maia yada 'atamane i vevesauluva-sakoina.
44017007	Tomotoganidi Daisoni 'ana wakawaka. 'Ida me Loma yada veimea, yada kini 'aitamogana Sisa ta veve'ililibuyeni, siwe tomotoganidi yada veimea i geugeuya i vonavona tamu kini ta na subisubiai 'ana wagava Iesu.”
44017008	Vonanina faifaina toveimeavo wata 'aila'a bwaikina ma yadi kamogala i toke i vegolegole.
44017009	Gabemani Daisoni ma enavo 'waidiega mani i 'ewai, igodi yadi sakona tutulina, mulieta i vonedi i nagoi. S1,1 Tes 2:1-2 S2-3 Luk 24:26-27 Fol 9:22 S6 Fol 16:20 S7 Luk 23:2
44017010	Iesu 'ana tovetumaganavo 'atamananina 'waineye i kololo Faulo wata Sailasa faifaidi, bega lovane i vetunedi i nagoi Belia. Tutuyanina i le'wai i nagoi Diu yadi 'eba miava'auta 'waineye bei i veifufu tomotoga 'waidie.
44017011	Me Belia nuadi 'anibwekabwekadi kebu bani'odi me Tesalonaika. Ma yadi sosoana Faulo yana vona i nogai bega nuadi i magetadi. 'Aiata 'aitamogana 'aitamogana Yaubada yana Buki i lulu'iawawa nuanuadi i na 'asetai Faulo i vona mogitana 'alo kebu.
44017012	Me Diu fuedi Faulo yana vona i vetumaganeni, 'ifwaidi me Guliki iaveta wata 'ifwaidi vevine Guliki 'adi wagava bwaikidi.
44017013	Tutuyanina me Diu i miamianiga Tesalonaika vala i nogai Faulo Yaubada yana Vona i lulu'ageyeni Belia 'waineye, i maia i veifufu tomotoga 'waidie nuadi i 'anidi i vo, Faulo i vevekaliemi,” bega ma yadi nuasako ma fuedie nuanuadi Faulo i na nikei.
44017014	Tutuyanina tovetumaganavo yadi nuanua i 'asetai, Faulo i voneni bega tomotoga 'ifwaidi taiadi i nagoi balebaleye, we'e Sailasa wata Timoti i miamiani Belia.
44017015	Tomotoganidi Faulo taiadi i obuga balebaleye ma fuedie i dodoga i nagoi 'atamana Adeni bei Faulo i valovei. Mulieta bega i viladi i nagoi Belia Faulo yana vona i lu'ivoneyeni Sailasa wata Timoti 'waidie nuanuana i na yogo-matayo'o i lulukamasedi Adeni. S11 Ion 5:39 S12 Fol 17:4 S13 Fol 14:19
44017016	Tutuyanina Faulo i lulukamasedi Sailasa wata Timoti, yana yaba 'waineye kumaea fuedi i 'isedi me Adeni i 'idewadi, i nuavita tomotoganidi faifaidi fai ma yadi subia 'waidie i 'odu'odu.
44017017	Faifainanina 'eba miava'auta 'waineye me Diu taiadi i ve'ikwayekwayega wata mali tomotoga taunidi kebu Diu Yaubada 'ana tosubisubia. Wata 'aiata 'aitamogana 'aitamogana 'atamanafouye, toyaba taiadi i veve'ikwayekwayega.
44017018	'Ifwaidi to'aseta i nagoi Faulo taiadi i veifufu, to'asetanidi 'adi 'aila'a 'ailuga i goledi Efikuliani wata Sitoika. 'Ifwaidi i vo, Faulo nuana i lugaugauya kebu i da nuanua mulieta i da vonavona,” we'e 'ifwaidi i vo, Voke i vonavona mali tomotoga yadi yaubadavo faifaidi.” Tomotoganidi i vonaga fai Faulo i lalau'age Iesu faifaina wata tovi-vaitugana wafayega faifaina.
44017019	-
44017021	Me Adeni wata 'adi wakawaka yadi nuanua bwaikina tutuya matatabuna nani 'ivau'avadi i na veveifufuyedi wata i na noganogaidi. Begaidi Faulo i naweni Aliofago Kaniselo 'waidie i voneni i vo, Nuanuama 'a na 'asetai yamu ve 'ivauna wata ava'ai 'u vonevoneyeni. Yamu ve 'ifwaidi 'a bavuyedi wata nuama i voganidi. 'Adi nuanua 'waimeye 'u na kiavemagetadi.”
44017022	Faulo i tovoi Aliofago Kaniselo matadie i vo, 'Omi tomotoga Adeni, a 'isemi nuanuami bwaikina 'wa na vetotafalolo yami yaubadavo 'waidie.
44017023	A yabayaba yami 'atamane a 'isedi yami 'eba 'odu 'aitamogana 'aitamogana, wata tamu 'eba velomu a veluagai. 'Eba velomunina 'waineye kiluma a 'iseni 'ana nogaya side bani'odi. TAMU YAUBADA KEBU 'A DA 'ASETAIGA FAIFAINA. Yaubadanina 'wa subisubiaiga siwe 'wa bavuyeni, kumanina a lulu'ageyeni 'waimie.
44017024	Yaubadanina fwayafwaya wata nani matatabuna nageneye i 'eno'enoviga i 'idewadi, abama wata fwayafwaya 'adi Toveimea. We'e tomotoga vanuga 'eba velu'ui nimadiega i yogoni kebu yana 'eba miaga.
44017025	Tomotoga kebu 'ada fata tamu ava'ai ta na 'idewai ta na veleni, fai nani matatabuna nimanega i souyedi wata yawaida lamuna.
44017026	Nagami Yaubada tamu tomogo 'ana wagava Adama i 'idewai, mulieta tomia fwayafwaya fuedi i souyedi 'wainega, wata i luveyavulidi fwayafwaya matatabuna 'waineye i miamiani. Bola tomotoga kebu i da 'idewadiga, nagami 'aila'a 'aitamogana 'aitamogana yadi 'eba mia wata yadi tutuya i yatodi.
44017027	Yaubada tomotoga i 'idewadi i na lualeni, wata 'ai'edi i na vo, 'A na veluagai,” i na 'abitufa voke i na veluagai. Siwe Yaubada kebu 'ani'iega, lilivadeye.
44017028	Basenadi tamu tomogo vonanina faifaina i veifufu i vo, Fai yawaida i veleveleda ta fetofeto wata ta miamiani lilivaneye.” Wata vonanina faifaina yami lei i kilumi i vo, 'Ida wata natunavo.”
44017029	Fai 'ida Yaubada natunavo, kebu ta na vo 'ako, Yaubada bani'odi kumaea todabi ma yana 'aseta 'ana kilukiluma kileu, siliba, 'alo golida 'waidiega.”
44017030	Basenadi Yaubada kebu i da luvematavulogimi fai yami bavu 'wainega kumaea 'wa dabidabidi 'waidie 'wa 'odu'odu, siwe 'asiau i veimea tomotoga matatabuna i na nuaviladi yadi sauluva sakoidi 'waidiega.
44017031	Fai 'akonadi tamu 'aiata Yaubada i venua'ivineni tomia fwayafwaya matatabuda ta na vonayavuga mataneye i na veimeyeda faifaina. We'e yana veimeanina tamu tomogo 'akonadi i venua'ivineni 'wainega i na mai, wata yana veimea tonovina fai yada sauluva i 'aseta-dewadi. 'Akonadi i veda bani'odi i na 'idewai fai tomogonina Iesu i sivetovoi-vaitugani wafayega.”
44017032	Tutuyanina tomotoga i nogai Faulo i vonavona tovi-vaitugana wafayega faifaina, 'ifwaidi i sidibidibieni, we'e 'ifwaidi i vo, Tamu tutuya 'ima nuanuama wata 'u na veveifufuyeni 'waimeye.”
44017033	Mulieta Faulo 'eba miava'auta i 'iaweni.
44017034	Tomotoga 'ifwaidi i vetumaganeni i nagoi Faulo 'waineye. Tomotoganidi 'waidiega tamu tomogo Aliofago yadi kaniselo 'wainega 'ana wagava Daionosiasi, wata tamu vavine 'adi wagava Damali. S24 Fol 7:48 S26 Nag 10:32, 11:9 S27 Ais 55:6 S29 Nag 1:27 Fol 19:26 S31 Ion 5:22 Fol 10:42
44018001	Faulo i souyeni Aliofago Kaniselo 'wainega, mulieta Adeni i 'iaweni i nago 'atamana Kolinita.
44018002	-
44018003	Tutuyanina 'waineye, me Loma yadi toveimea bwaikaotogina Sisa Kaladiu i veimea me Diu matatabudi 'atamana Loma i na baileni, i na nagoi mali 'awalawa 'waidie. Bega tamu Fonito tomogina 'ana wagava Akwila ma yana vavine Filisila i tovoi i nago Kolinita. Bei Faulo i veluagadi 'waidie i miamia yadi vanuge, ma fuedie 'aisaya bunudi i 'iagiagila lau'weta faifaidi, bega mali tomotoga i na kimwanedi. Folovanina basenadi Faulo yana folova.
44018004	Me Diu yadi 'Aiata Veawai 'aitamogana 'aitamogana 'waidie, Faulo i lukuluku yadi 'eba miava'auta 'waineye, me Diu wata Guliki taiadi i veve'ikwayekwayega, nuanuana matatabudi i na vetumagana Iesu 'waineye.
44018005	Faulo i miamia Kolinita, nika Sailasa wata Timoti i le'wai Masidonia 'wainega. Tutuyanina 'waineye Faulo 'iagiagila i baileni, yana tutuya matatabuna i tauyeni i lalau'agemo wata i veve Iesu faifaina, taunina mogitana Keliso, Yaubada 'ana Venua'ivina.
44018006	Me Diu fuedi yana vona i vedumwe'ai'aieni i vona-awadamana Faulo 'waineye, bega 'ana kaleko i sibutubutuya fwayafwaya i na 'anita'idi matadie, yadi 'eba 'isa kebu wata bei i na lalau'age. Wata i vonedi i vo, 'Omi taunimi, yau kebu. 'Ai'edi ma yami sakona 'wa na luku 'ai-'ala'alase, kebu 'wa na 'uvanikuga. 'Asa'aiana, tutuya de'e a na bailemi a na lalau'age mali tomotoga kebu Diu 'waidie.”
44018007	Begaidi i tovoi i 'iawedi i nago Taito Iusito yana vanuge bei i miamia. Tomogonina kebu Diu, siwe Yaubada 'ana tosubisubia, we'e yana vanuga, 'eba miava'auta lilivaotogineye.
44018008	'Eba miava'autanina 'ana to'edakumeta 'ana wagava Kilisifasi ma yana 'aila'a matatabudi i vetumagana Toveimea Iesu 'waineye. Wata tomotoga fuedi Kolinita 'waineye Vala Iesu faifaina i nogai i vetumagana wata i bafitaiso.
44018009	-
44018010	Tamu lovane 'Auvea i souyeni Faulo 'waineye 'wa da vo i da 'enoneganega i voneni i vo, Yau 'amu 'weabu bega kebu 'u na kolologa tomotoga 'waidie. 'U na veveifufu Vala 'Atumaina faifaina, kebu 'u na 'ailove. Kebu tamu aitoi 'ana fata i na nikemu fai fuedi 'atamana de'e 'waineye yaku tomotoga.”
44018011	Faulo 'Auvea yana vona i nogai begaidi i miamia malamala 'aitamogana wata weta'i 6, tomotoga 'waidie i veve Yaubada yana Vona. S3,1 Kol 4:12 S5 Fol 17:14-15 S6 Fol 13:46 S9,1 Kol 2:3
44018012	Tutuyanina Galio i vetoveimea Guliki yadi 'awalawa 'waineye, me Diu fuedi yadi nuanua 'aitamogana 'wainega i tovoi Faulo i 'ive'avini i mieni 'eba vonayavuga 'waineye.
44018013	I vo, Tomogo de'e nuanuana i na lukakadeda bega Yaubada ta na subisubiai, siwe kebu yada sauluva bani'odi yada veimea i geugeudi.”
44018014	Faulo igodi i da veifufu, nika Galio ma yana nuasako i veifufu-matayo'o me Diu 'waidie. I vo, 'Ai'edi Faulo sai'afo i da vekali wata 'ai'edi tamu yana sakona bwaikina i lubwaineni bonami a da nogai.
44018015	We'e kebu 'wa da ve'ikwayekwayega me Loma yama veimea faifaidi, 'wa ve'ikwayekwayega-maimaiga nani siaidi faifaidi, bani'odi wagava, vona, wata yami ve'etoboda-'avo'avovo. Yau naninidi kebu 'adi toveimea, 'omi taunimi.”
44018016	Bega tolugaviavo i vonedi tomotoganidi i sogiedi 'eba vonayavuga 'wainega.
44018017	I sousouyedi nika yadi 'eba miava'auta 'ana to'edakumeta 'ana wagava Sosideni i veluagai, i 'ive'avini bei vanuga 'awaneye i nikei. Galio i 'isedi kebu tamu sai'afo i da 'ikasikasisi faifaina. S14-15 Fol 25:18-19
44018018	'Aiata fuedi nagedie Faulo i miamia Kolinita tovetumaganavo taiadi. Yana tauya 'waineye enavo 'waidie i 'alanuai, mulieta i nago 'atamana Senikilia. Basenadi Faulo i vona'awaufaufa Yaubada 'waineye tamu nani faifaina bega yana tugusa nava'auna kebu i na boboi bani'odi Diu yadi sauluva. Bei Senikilia 'waineye, vona'awaufaufanina 'ana tutuya i 'a'ava, begaidi nava'auna i boboi. Mulieta Akwila ma yana vavine Filisila taiadi i nagoi tamu waka i veluagai i nunago Silia, bei i dodoga i nagoi.
44018019	-
44018021	Tutuyanina i luku Efeso, Faulo i nago Diu yadi 'eba miava'auta 'waineye i luku taiadi i ve'ikwayekwayega. I voneni nuanuadi taiadi sai'afo i na yogomia siwe kebu i da nogaya. Tutuyanina i tautauya i vonedi i vo, 'Ai'edi Yaubada nuanuana, a na vilaku a na mai 'waimie, we'e 'ai'edi kebu nuanuana, kebu a na maiga.” Efeso 'waineye, bei Akwila ma yana vavine i 'iawedi Faulo 'aisena i dodoga i nago Sisalia.
44018022	Tutuyanina i le'wa i laka Ielusalema tovetumaganavo i 'isedi wata taiadi i veifufu. 'Aiata 'ifwaidi i 'a'ava, mulieta i 'iawedi i nago Anitioki.
44018023	Tutuyanina Anitiokiega i tauya i nago 'atamana fuedi 'waidiamo 'awalawa Galetia wata Filigia nagedie. Tovetumaganavo 'adi 'aila'a 'aitamogana 'aitamogana i fogedi taiadi i veveifufu bega yadi vetumagana i na vetoketoke. S19 Fol 17:17 S21 Fol 19:1 Iem 4:15
44018024	Tamu tomogo Diu 'ana wagava Afolosa, 'ana tuvada 'atamana Alekisanidilia Itifita nageneye i mai Efeso bei i miamia. Tomogonina yana lau'age 'adi nogaya 'atumaidi wata Yaubada yana Buki i 'aseta-'atumaia.
44018025	Tutuyanina i miamia Itifita nageneye Ioni Tobafitaiso ifufuna i nogai wata Iesu Valana 'Atumaina i vetumaganeni. Ma yana toketokena wata ma yana sosoana i veveifufu Iesu faifaina wata ve tonovina 'wainega i veve tomotoga 'waidie, siwe Ioni yana bafitaiso 'aisena i 'asetai.
44018026	Tamu tutuya ma yana venuafoufa'ala i lalau'age me Efeso yadi 'eba miava'auta 'waineye nika Akwila ma yana vavine i nogai. Bega i vagavaia i naweni yadi vanuge nani matatabuna Yaubada yana 'Eda'eda faifaina i veifufu-deweni 'waineye.
44018027	Afolosa nuanuana i na nago me Guliki yadi 'awalaweye, bega tovetumaganavo Efeso 'wainega lubulubu i kilumi 'ana awave'atumai faifaina ediavo me Guliki 'waidie, Afolosa i na 'isave'avini faifaina. We'e me Guliki fuedi basenadi Yaubada ma yana nuakalikali i 'ivaisedi bega i vetumagana Iesu 'waineye. Tutuyanina Afolosa i le'wa, tomotoganidi i veluagadi bega yana lau'age 'wainega yadi vetumagana i vetoketoke.
44018028	'Aila'a bwaikina matadie, Diu taiadi i ve'ikwayekwayega Yaubada yana Buki 'wainega mogitana i ve Iesu taunina Keliso, Yaubada 'ana Venua'ivina, we'e me Diu kebu 'adi fata yana vona i na tutuli. S24,1 Kol 3:5 S25 Fol 19:3 S28 Fol 9:22
44019001	Tutuyanina Afolosa i miamia Kolinita, Faulo 'awalawa Galetia wata Filigia kamwadiamo i nago Efeso i le'wa bei Iesu 'ana tovetumaganavo i veluagadi.
44019002	Faulo i velutoliedi i vo, Tutuyanina 'wa vetumagana Iesu 'waineye, 'Anu'anunu 'Atumaina i agemi 'alo kebu?” Yana velutoli i tutuli i vo, 'Anu'anununina 'Atumaina ava'ai? Kebu tamu sai'afo 'a da 'asetaiga.”
44019003	Wata Faulo i vo, Vetuma tutuyanina 'wa bafitaiso, aitoi yana ve 'waineye 'wa vetumagana?” I vo, Ioni Tobafitaiso yana ve 'waineye 'a vetumagana.”
44019004	Faulo i vonedi i vo, Basenadi tomotoga yadi sakona i vedumwe'ubu'ubusedi, Ioni i bafitaisodi yadi nuavilana Yaubada 'waineye 'ana tugusa. Siwe wata Ioni i vonedi i vo, Bola tamu tomogo i mimai, taunina Iesu 'wa na vetumaganeni.”
44019005	Faulo yana vona i nogai bega tovetumaganavonidi wata i bafitaiso Iesu 'ana wagavayega.
44019006	I 'a'avana, Faulo nimana i yatoi 'waidie bega 'Anu'anunu 'Atumaina i agedi, nika 'Anu'anunu 'Atumaina yana 'alavelevelena 'wainega i vonavona, bonanidi basenadi kebu i da 'asetadiga 'waidiega, wata Yaubada yana Vona i lu'ivoneyeni.
44019007	Tomotoganidi 'Anu'anunu 'Atumaina i agediga matatabudi bani'odi 12.
44019008	Weta'i 'aitonu nagedie Faulo i lukuluku me Diu yadi 'eba miava'auta 'waineye ma yana venuafoufa'ala tomotoga taiadi i ve'ikwayekwayega. Nuanuana bwaikina Yaubada yana veimea tomotoga 'waideye me Diu i na 'aseta-'atumaia wata i na vetumaganeni.
44019009	Siwe 'ifwaidi nuadi i 'amalakibu kebu nuanuadi i na vetumagana, 'aila'a matadie i vona-awadamana Toveimea Keliso wata yana 'Eda'eda tomotoga faifaida 'waidie. Faifainanina Faulo ma enavo tomotoganidi i 'iawedi i nagoi Tilanasa yana vanuga sikulu 'waineye, bei 'aiata 'aitamogana 'aitamogana i veve 'waidie.
44019010	Faulo i veve malamala 'ailuga nagedie, bega me Diu wata mali tomotoga matatabudi i miamianiga 'awalawa Eisia nageneye Toveimea Iesu Valana i nogai. S1,1 Kol 3:6 S2 Fol 2:38, 8:15-16 S4 Mad 3:11 S9 Fol 19:23
44019011	Yaubada Faulo i 'ivaiseni bega 'eba nuavogana wata 'eba nua'ewa i 'i'idewadi.
44019012	Faulo kebu yogo 'wainega i da 'ive'atumaiga, siwe 'ai'edi tovetumaganavo 'ifwaidi nuanuadi i na 'ive'atumai, Faulo 'ana kaleko i veleveledi i nunaweni bega toviga kalekonina 'wainega i 'a'abitonovidi i veve'atumai wata yaiaina i 'a'awa'a'idi.
44019013	We'e 'ifwaidi me Diu tokweli kebu i da vetumagana Iesu 'waineye siwe taunidi yadi nuanuayega 'atamana fuedi 'waidie i nunagoi i vonavona yaiaina i 'a'awa'a'idi. Yadi nuanua i vo, 'Ai'edi Iesu 'ana wagava ta na 'inanai, bonada kasikasisina.” Begaidi tomotoga yaiaina i agediga i vonevonedi i vo, Tomogonina Iesu faifaina Faulo i vevega, 'ana wagavayega a vonemi 'wa 'awa'a'imi.”
44019014	Tamu me Diu yadi tovelomu 'adi to'edakumeta 'ana wagava Sikiva natunavo matatabudi 7 wata de'e bani'odi i vonavona yaiaina i 'a'awa'a'idi.
44019015	Siwe tutuyanina Iesu 'ana wagava i 'inanai, yaiaina i vonedi i vo, Iesu a 'asetai wata Faulo, siwe 'omi egavo?”
44019016	Bega tomogonina yaiaina i ageiga i tovoi tomotoganidi 'adi 7 i 'ive'avinidi i toke i nikedi. 'Adi kaleko i silabulabu'idi bega ma 'adi dayaga i ve'aladegadega konekonedi.
44019017	Me Diu wata mali tomotoga fuedi i miamiani Efeso, vala i nogai i ve'alakolokololo begaidi Toveimea Iesu 'ana wagava i ve'ililibuyeni bwaikina.
44019018	Iesu 'ana tovetumaganavo fuedi i maia ediavo tovetumaganavo matadie yadi sakona 'waidiega i nuaviladiga faifaidi i lu'ivona.
44019019	We'e 'ifwaidi taunidi basenadi tovebalau, tokweli wata tolu'afo'a, yadi yogo wata 'adi 'afo'a 'adi buki bei i kilumidiga i va'augidi 'atamanafouye i kabunidi. Bukinidi 'adi tutula i lu'iawawadi lubulubu 50,000.
44019020	Naninidi valadi tomotoga fuedi i 'asetai bega Iesu Valana 'Atumaina i vebwaika i nago mali tomotoga 'waidie bega 'ifwaidi wata i vetumagana Iesu 'waineye. S11 Fol 14:3 S12 Fol 5:15 S15 Mak 1:24 S19 VeL 18:10-12
44019021	'Adi 'afo'a 'adi buki wata yadi yogo i kabunidi i 'a'avana, Faulo i nuanua nuanuana i na nago 'awalawa Masidonia wata Gulisi 'waidiamo bega i na nago Ielusalema. Wata Faulo i vo, Ekwavo Ielusalema 'waineye a na fogedi, mulieta a na nago Loma.”
44019022	Begaidi Faulo 'ana to'aivaitavo 'adi wagava Timoti wata Elasitasi i vonedi i kumeta Masidonia, we'e taunina sai'afo i yogomia 'awalawa Eisia bola i na nago.
44019023	Tutuyanina 'waineye tomotoga fuedi Efeso 'waineye i vetumagana Iesu 'waineye, faifainanina mali tomotoga i nuasako bwaikina 'waidie.
44019024	Yadi nuasako lamuna side bani'odi. Efeso 'waineye tamu yaubada-vekavekali 'ana wagava Daiana tomotoga ma yadi subia i 'odu'odu 'waineye bega 'ana tosubianidi vanuga 'eba velu'ui bwaikina i yogoni faifaina. We'e tamu tomogo 'ana wagava Dimitilasi siliba i dabidabidi vanuga 'eba velu'uinina 'ana 'isa'isa bani'odi. Tomotoga i kimwakimwanedi 'waidie i 'odu'odu bega Dimitilasi ma 'ana to'aivaitavo mani bwaikina i veveluagai.
44019025	Tomotoga fuedi Daiana i baibaileni Iesu 'waineye i vevetumagana, faifainanina to'idabidabi matatabudi Dimitilasi i goleva'augidi i vonedi i vo, Ekwavo, 'akonadi 'wa 'asetai yada folova de'e 'wainega mani bwaikina ta veveluagai.
44019026	Siwe kumanina Faulo yana sauluva 'akonadi 'wa 'iseni wata 'wa nogai i vonavona Daiana wata yada yaubadavo kebu yaubada mogitana fai tomotoga nimadega ta 'idewai. We'e de'e bei Efeso 'waineye, wata 'awalawa Eisia sai'afoga matatabuna nageneye, fuedi i ve'awamogitana Faulo yana vona faifaina.
44019027	A kololo i na nunago yada folova i na 'ivesakoi bega mani ta veveluagadiga i na 'ailove, wata yada yaubada Daiana faifaina a kololo. Taunina me Eisia wata tomia fwayafwaya matatabudi i subisubiaiga voke yana toketokena i na mwea wata yana vanuga 'eba velu'ui i na venani-'avo'avovo.”
44019028	Fuedi i nogai yana vona ma yadi nuasako i vegolegole i vo, 'Ida me Efeso yada yaubada Daiana toketokena.”
44019029	Bega tomotoga 'ifwaidi i nogai wata bani'odi i vegolegole 'atamananina matatabuna bani'odi 'oluga. Tomotoga matatabudi i ve'ililide i nagoi yadi 'eba miava'auta 'waineye, Faulo 'ana 'weabu 'adi 'ailuga Masidonia 'wainega i 'ive'avinidi i nawedi, 'adi wagava Gaiasa wata Alisitako.
44019030	Faulo taunina nuanuana matadie i na veifufu, siwe tovetumaganavo i kololo i talabodebodeni.
44019031	Wata Faulo enavo 'ifwaidi, taunidi gabemani, vala i vetunei 'waineye i vo, Kebu nuanuama 'eba miava'auta 'waineye 'u na lukuga.”
44019032	'Eba miava'autanina nageneye tomotoga 'ifwaidi i vevegolegole nani 'aitamogana faifaina, wata 'ifwaidi i vevegolegole nani tulidi tulidi faifaidi, we'e sai'afo matatabudi yadi va'auta lamuna kebu i da 'asetaiga.
44019033	-
44019034	Me Diu tamu tomogo 'ana wagava Alekisana i lukakadeni i tovoi 'aila'a matadie. 'Aila'anidi i 'iseni i vo, Voke kumanina, taunina daba lamuna.” Tomogonina igodi i da ve'ewa matadie wata nuanuana nimanega i na talabodedi i na ve'wada siwe tutuyanina i 'isa'inanai taunina tomogo Diu, Daiana 'waineye kebu i da subisubiaga, ma yadi nuasako i vegolegole bonadi bwaikinega 'awasasa 'ailuga nagedie i vo, 'Ida me Efeso yada yaubada Daiana toketokena.”
44019035	Mulieta kaniselo yadi kalaka 'ana fata 'aila'a i talabodedi bega i tovoi matadie i vo, Ekwavo me Efeso, 'wa ve'wada a na vonemi. Yada 'atamana nageneye yada yaubada Daiana toketokena yana vanuga 'eba velu'ui wata yana kileu tabu basenadi i 'anita'ia abamega ta 'i'isave'avinidi. Wata tomotoga matatabudi nani de'e i 'asetai.
44019036	Kebu tamu aitoi 'ana fata i na awave'eve'eweni naninidi yada 'atamane i 'eno'enovi, bega 'asa'aiana 'wa 'ailove, kebu 'wa na lu'avo'avovo nagami 'wa na venua'ivina-'atumai.
44019037	Faulo enavo kebu yada yaubada i da awavesakoyeniga wata kebu i da vainagoga yada vanuga 'eba velu'ui 'wainega siwe 'wa 'ive'avina-maimaigidi 'wa miedi.
44019038	'Ai'edi Dimitilasi ma yana tofolovavo nuanuadi tamu tomogo i na vevitai, 'adi fata i na naweni 'eba vonayavuga 'waineye bei toveimea matadie i na vonayavuga.
44019039	We'e 'ai'edi 'omi kebu ma yami sosoana wata tamu nuanua 'waimie, yada toveimea gabemani 'adi fata tomotoga matatabuda i na goleva'augida, nuanuananina ta na sivetovetonovi.
44019040	'Asiau 'wa daba, faifainanina voke Loma gabemani veimea vitana i na veleda. Bani'odi ta na veifufuyedi fai yami daba kebu lamunaga?
44019041	'Asa'aiana, 'wa 'ailove. 'Wa nagoi yami vanuge.” S21 Lom 1:13 S26 Fol 17:29 S29 Fol 27:2
44020001	Tomotoga yadi nuasako i 'a'ava i nagoi yadi vanuge, mulieta Faulo tovetumaganavo i goleva'augidi i velu'ase'asedi wata i kiavefa'alidi. I 'a'avana i 'alanuai 'waidie i 'iawedi i nago Masidonia.
44020002	'Awalawanina 'waineamo i nunago tovetumaganavo 'adi 'aila'a 'aitamogana 'aitamogana i 'ivaisedi yadi vetumagana i vetoketoke yana lau'age 'wainega, mulieta i nago i le'wa 'awalawa Gulisi.
44020003	-
44020004	Bei weta'i 'aitonu nagedie i miamia mulieta i 'idewadewa igodi wakeamo i da nago Silia, siwe vala i nogai me Diu 'ana laugiva 'ana 'eda 'akonadi i veluagai bega i na luvewafai. Faifainanina i vilai Masidonia 'waineamo i nagoi ma 'ana 'weabuvo taiadi. Tomotoganidi side 'adi wagava. Sofata, taunina tomogo Belia, Filiasi natuna, Alisitako wata Sekanido, 'atamana Tesalonaika 'wainega, Gaiasa, tomogo Debi, Timoti, Tikiasa wata Tolofimo, 'awalawa Eisia 'wainega.
44020005	Tomotoganidi i kumeta i lulukamasema 'atamana Tiloasi 'waineye.
44020006	Tutuyanina 'waineye me Diu i sakali, beledi kebu 'ana 'ivebwaika i 'ani, 'adi 'eba tolinuata'i basenadiotoga Yaubada tubudiavo i 'ita'ita'iedi i vagavaidi 'awalawa Itifita 'wainega. Sakalinina i 'a'avana, yau ma ekwavo 'a dodoga Filifai 'wainega 'a nunagoi 'aiata 5 nagedie, mulieta 'a le'wa Tiloasi, bei tomotoganidi 'a veluagadi wata 'a miamiani wiki 'aitamogana. S3 Fol 20:19 S4 Fol 19:29, 21:29 Efe 6:21
44020007	Satadei lavilavie, tovetumaganavo matatabuma 'a 'aniluvetubama, i 'a'avana Iesu 'ana 'eba nuave'avina faifaina 'a 'ani. Fai 'awa'awaie Faulo i na tauya, begaidi i veifufuga lovana 'ana utukamwana.
44020008	Vanuganina 'waineye 'a va'autaga 'etotubwatubwana tutudaba 'ifwaidi dibuneye, 'ifwaidi kamwaneye, wata 'ifwaidi tabwaotogineye. Tutudabanina 'waineye 'a miava'autaga tabwaotogineye bei mageta fuedi i 'ala'alata.
44020009	We'e tamu tubuau 'ana wagava Iutiko tutubweka 'waineye i miabui Faulo yana veifufu i vavainenega. Yana veifufu i vemanamanawe begaidi Iutiko matana i duduna. I vevemataduduna nika i be'u i obu tanotanoge. Tomotoga i obu i silakai 'akonadi i wafa.
44020010	Faulo i obu tubuaunina tabwaneye i lumata'afufu i 'avalamaigi i vo, Kebu nuafoumi i na veviga, ma yawaina.”
44020011	Mulieta wata i viladi i laka tutudabanina 'waineye bei i 'ani Iesu 'ana 'eba nuave'avina faifaina. 'Ani i 'a'ava, wata Faulo i velamu i veifufuga nika i 'atai i tauya.
44020012	We'e enavo i nagoi yadi vanuge ma yadi sosoana tubuaunina taiadi.
44020013	Emavo 'a 'iawedi, Faulo i vonema bega 'a dodoga 'a kumeta 'a nagoi Asosa, bei Faulo 'a lulukamaseni i yoyogodaba 'ageneamo i mimai.
44020014	Tutuyanina Faulo i veluagama Asosa, ma fuema 'a dodoga 'a nagoi 'atamana Mitilini.
44020015	Wata bega Mitiliniega 'a tauya 'awa'awaie Kaiosi tabwaneamo 'a yogo-vagata. Wata 'aiata 'aitamogana i 'a'ava 'a le'wa Samosi bega 'awa'awaie Efeso tabwaneamo 'a yogo-vagata 'a nago 'a luku Milito.
44020016	Faulo i walowaloga nuanuana nagami i na le'wa Ielusalema mulieta Diu yadi Sakali Fenitikosi 'ana 'aiata i na veluagai. Faifainanina kebu nuanuana i na yogomia 'awalawa Eisia nageneye, begaidi kebu 'a da lukuga Efeso.
44020017	Tutuyanina 'a luku Milito, Faulo vala i vetunei Efeso bega tovetumaganavo yadi to'edakumetavo 'au'auveadi i na maia taiadi i na veifufu.
44020018	-
44020019	Tomotoganidi i le'wai Faulo i veifufu 'waidie i vo, Basenadi a mai Eisia yami 'awalaweye i maiga 'asiau de'e ma yaku nuaobu a vetofolova 'Auvea faifaina, wata ma matageuku a nuavita faifaimi fai nuanuaku bwaikina Iesu 'wa na vematayakeyakeni. We'e me Diu igodi nuanuadi i da luvewafaku faifainanina tutuya vitadi a veveluagadi. Naninidi de'e 'akonadi 'wa 'asetadi.
44020020	Iesu Valana 'Atumaina a lalau'age fuedi matadie, wata yami vanuga 'waidie a veve, vonanidi 'ami 'aivaita kebu tamu a da giveniga.
44020021	Me Diu wata mali tomotoga taunidi kebu Diu kebu a da lu'idia, a vonedi yadi sakona i na bailedi i na nuaviladi Yaubada 'waineye, wata 'ada Toveimea Iesu i na vetumaganeni.
44020022	We'e yau 'Anu'anunu 'Atumaina i lukakadeku a nunago Ielusalema, kebu a da 'asetaiga ava'ai i na souyeni 'waikuye no'o bei.
44020023	Siwe 'Anu'anunu 'Atumaina 'akonadi i voneku 'atamana 'aitamogana 'aitamogana 'waidie tutuya vitadi a na veveluagadi wata tomotoga i na 'i'ive'aviniku i na yatoyatoku vanuga 'eba yogona 'waidie.
44020024	'Ai'edi a na wafa 'alo ma yawaiku 'asa'aiana kebu tamu ava'ai. Siwe nani bwaikina 'waikuye nuanuaku nagami folova basenadi Toveimea Iesu i velekuga a na ve'a'avai. Folovanina Vala 'Atumaina Yaubada yana nuakalikali bwaikina faifaina a veve tomotoga 'waidie.
44020025	Side bani'odi. Tutuya fuedi matamie a lalau'age Yaubada yana veimea tomotoga 'waideye faifaina, siwe 'awaie kebu tamu aitoi 'waimiega maigiku i na 'ise'iseni.
44020026	-
44020027	Siwe tutuya de'e a na vonemi, 'ai'edi tamu aitoi 'waimiega i na wafa ma yana sakona i na luku 'ai-'ala'alase kebu i na 'uvaniku. 'Omi taunimi, yau kebu fai 'akonadi Yaubada yana nuanua matatabuna 'ita'ita'i faifaina a lu'ivoneyedi 'waimie, kebu tamu nani a da giveni.
44020028	-
44020029	Taunimi 'wa na 'i'isave'avinimi fai 'Anu'anunu 'Atumaina i venua'ivinemiga Yaubada 'ana tovetumaganavo 'adi 'aila'a 'wa na 'isave'avinidi. 'Aila'anidi Yaubada i veakutagonidi taunina natuna yana wafa 'wainega. Taunidi bani'odi sifi, we'e 'omi 'adi to'isave'avinavo. Bola a na 'iawemi a 'asetai tomotoga 'ifwaidi i na mai i na vekaliedi nuanuadi i na sakona, bani'odi 'ou'ou kasikasisidi sifi i ovaovadi, faifainanina 'wa na 'isave'avina-dewadi.
44020030	Wata tutuya mulina 'waineye, 'ifwaidi tomotoga taunimi yami 'aila'a 'wainega ediavo i na vekaliedi bega yadi sauluva wata yadi nuanua i na vetutuyamedi.
44020031	Begaidi 'wa na 'isa'isa i na nunago i na vekaliemi. 'Wa na nuani 'aiata wata lovana malamala 'aitonu nagedie kebu a da veawai ma matageuku a veve 'waimie.
44020032	Bega 'asiau de'e a na 'iawemi, a 'anivelenemi Yaubada 'waineye i na 'i'isave'avinimi wata yana nuakalikali valana i na kalififinemi. Valanina 'ana fata yami vetumagana i na kiavetoketokedi wata Yaubada i na vesauluva-'atumaiemi wata nani fuedi 'atumaidi i yato'idiediga yana tomotoga faifaidi i na velemi.
44020033	'Waimiega kebu tamu aitoi yana mani 'alo yana kukua 'adi 'ewa faifaidi a da nuagiva.
44020034	'Akonadi 'wa 'asetai yau wata ekwavo taiadi kebu vakeli 'a da 'ani'ani, tauniku nimakuyega 'a folofolova bega 'ama'ama wata yama kukua a kimwakimwane.
44020035	Yaku sauluva 'waidiega a vemi egavo kebu 'adi fata i na folova ta na 'ivaisedi yada folova toketokedi 'waidiega. Ta na nuani Toveimea Iesu taunina yana vona basenadi i vo, Ta na 'une ta na sosoana, we'e ta na ve'unega 'eba sosoana bwaikaotogina.”
44020036	Tutuyanina Faulo yana vona i 'a'ava, matatabuma 'agema 'a vetufano'uyedi Yaubada 'waineye 'a velu'ui.
44020037	Matatabudi Faulo 'ana mogai i 'we'wela wata i 'avalamaigi.
44020038	Yadi nuavita bwaikaotogina Faulo yana vona faifaina fai i vonediga kebu wata i na 'ise'iseniga. I 'a'avana ma fuema 'a nagoi wakeye 'ima 'a dodoga. S22 Fol 19:21 S23 Fol 21:11 S24,2 Tim 4:7 S28,1 Fit 5:2 S29 Mad 7:15 S32 Kolos 1:12, 2:7 S34 Fol 18:3 S38 Fol 20:25
44021001	Ma yama nuavita 'a 'alanuai me Efeso 'waidie i 'a'avana nika 'a silakata tonovima 'a nagoi Imula Kosa. I 'atai Kosa 'wainega 'a silakata 'a nagoi 'a le'wa Imula Losa, wata bega 'a silakata 'a nagoi 'a le'wa 'atamana Fetala.
44021002	Bei tamu waka 'a veluagai i nunago 'awalawa Finisia bei 'a dodoga 'a nagoi.
44021003	'A nagoi, 'a le'wa Imula Saifilosi lilivaneamo siwe 'ama wamayega 'a yatoi tonovima 'a nagoi 'awalawa Silia. 'A luku 'atamana Taia bei kukua i siobuyedi.
44021004	-
44021005	'Atamananina 'waineye Iesu 'ana tovetumaganavo 'a veluagadi taiadi 'a miamiani wiki 'aitamogana. 'Anu'anunu 'Atumaina i vedi Faulo veviga bwaikina i na veluagai bega i talabodebodeni kebu i na nago Ielusalema, siwe wikinina i 'a'ava, 'a tovoi 'a tauya. Ma yadi vevinevo wata natudiavo taiadi ma fuema 'a obu balebaleye bei 'agema 'a vetufano'uyedi 'a velu'ui Yaubada 'waineye.
44021006	Velu'uinina i 'a'avana, i 'alanuaima wata 'a 'alanuaidi mulieta 'a dodoga wakeye we'e i viladi i nagoi yadi vanuge.
44021007	Wata Taia 'wainega 'a silakata 'a nagoi 'a le'wa 'atamana Tolemesi, tovetumaganavo 'a veluagadi 'a vekaiwa 'waidie, bei taiadi 'a miamiani 'aiata 'aitamogana.
44021008	I 'atai bega 'a tauya 'a nagoiga nika 'a le'wa Sisalia. 'A le'waga 'a nagoi Filifi yana vanuge bei taiadi 'a miamiani. Taunina tomogonina ma enavo 6 basenadi Ielusalema 'waineye tovetumaganavo i venua'ivinedi bega 'ani'ani i na 'i'isave'avinidi wata taunina tolau'age Iesu Valana 'Atumaina faifaina.
44021009	We'e natunavo 4 ne'e'elidi taunidi Yaubada yana Vona 'ana tolu'ivonavo.
44021010	'Aiata 'ifwaidi taiadi 'a miamiani nika tamu Yaubada yana tolu'ivona Iudiayega i le'wa, 'ana wagava Agabu.
44021011	I lukuma Faulo 'ana wa'ila i 'ewai Agabu taunina nimana wata 'agena i 'iyogoyogonidi i 'a'avana i vona i vo, 'Anu'anunu 'Atumaina i vonekuga wa'ila de'e 'ana tomotoga bola side bani'odi me Diu i na 'iyogoyogoni Ielusalema 'waineye bega i na 'aniveleneni mali tomotoga taunidi kebu Diu 'waidie.”
44021012	Tutuyanina Agabu yana vona 'a nogai, 'ima wata me Sisalia tovetumaganavo Faulo a talabodebodeni bega kebu i na nago Ielusalema.
44021013	Siwe Faulo i vo, Awale 'wa 'we'we'wela. Kebu nuafouku 'wa na kiavedayadayagi. Yau a tauyeku i na yogoniku Ielusalema 'waineye, we'e 'ai'edi i na luvewafakuga Toveimea Iesu faifaina, kebu tamu ava'ai.”
44021014	Faulo yana vona 'a nogai siwe kebu 'ama fata 'a na talabodebodeni 'a ve'wadamo 'a vo, Naninina i na souyeniga 'asa'aiana, Yaubada 'aisena yana nuanua.”
44021015	'Aiata 'ifwaidi i 'a'ava, 'a 'idewadewa 'a tauya 'a nagoi Ielusalema.
44021016	'Ifwaidi tovetumaganavo Sisalia 'wainega i 'weabuma taiadi 'a nagoi Nasoni yana vanuge bei taiadi 'a na miamia. Taunina tomogo Saifilosi wata taunina tamu Iesu yana tovetutuyama kumekumetana. S8 Fol 8:5,40 S9 Fol 2:17 S10 Fol 11:28 S11 Fol 21:33 S13 Fol 20:24
44021017	Tutuyanina 'a le'wa Ielusalema emavo tovetumaganavo 'a veluagadi i sosoanema.
44021018	Bei 'a 'eno i 'atai Faulo taiadi 'a nagoi Iemesa 'waineye, wata yana vanuge tovetumaganavo 'adi 'aila'a 'adi to'edakumetavo 'au'auveadi 'a veluagadi.
44021019	Faulo i vona-vekaiwa 'waidie, mulieta nani matatabuna i lu'ivoneyedi ava'ai Yaubada i 'idewaiga mali tomotoga taunidi kebu Diu 'waidie, taunina yana folova 'wainega.
44021020	Tutuyanina Faulo yana vona i nogai, ma yadi sosoana Yaubada i subiai. Wata i vona Faulo 'waineye i vo, Iama side bani'odi, me Diu fueotogidi side bei 'akonadi i vetumagana Iesu 'waineye, we'e yada ve'etoboda Mosese 'wainega i veve'ililibuyedi mogitana.
44021021	Tomotoganidi i nuasako 'waimuye fai vala-vekavekali i nogai igodina 'omu 'u da veve me Diu mali 'awalaweye i miamiani 'waidie 'u da vo, Ve'etoboda Mosese 'wainega 'wa na bailedi, natumiavo bunudi kebu 'wa na bobodi, wata 'ida me Diu yada sauluva kebu 'wa na ve'ililibuyedi.”
44021022	Wata Iemesa ma enavo Faulo i voneni i vo, Taunidi 'ako vala i na nogai 'omu 'akonadi 'u mai de'e bei. Bani'odi ta na munega?
44021023	Ava'ai 'edaga 'a na vemu 'u na 'idewai. 'Ama 'aila'a 'wainega tomotoga 4 'akonadi i vona'awaufaufa Yaubada 'waineye tamu nani faifaina.
44021024	Taiadi 'wa na nagoi yadi 'aisaya 'u na kimwanedi i na velomu Yaubada 'waineye wata taiadi 'wa na tafalolo yada sauluva bani'odi. I na 'a'avana 'adi fata nava'audi i na 'welidi yadi tugusa 'akonadi yadi vona'awaufaufa Yaubada 'waineye i 'idewai. Fuedi i na 'isemi i na ve'awamogitana yada ve'etoboda Mosese 'wainega 'u veve'ililibuyedi wata valanina i nogaiga igodina yada sauluva 'u da geugeudi kebu mogitana, vekali.
44021025	We'e mali tomotoga taunidi kebu Diu i vetumagana Iesu 'waineye 'akonadi leta 'a kilumi 'waidie bega yama nuanua 'a vonedi 'aisayanidi yaubada-vekavekali 'waidie mali tomotoga i velomuyediga, kebu i na 'ani'anidi, wata kebu i na ve'avula-'avo'avovo. Lologa kebu i na 'ani, wata 'aisaya 'i'i'idi kebu i na 'anidi fai dayaga bwaikina nagedie.”
44021026	Faulo yadi vona i nogai bega i 'atai tomotoganidi 'adi 4 i vagavaidi i nawedi taiadi i tafalolo bega i na vevunavunaga Yaubada mataneye. Mulieta ma fuedie i luku vanuga 'eba velu'ui nageneye 'aiatanina yadi tafalolo i na ve'a'avaga 'ana 'aiata i lu'ivoneyeni tovelomu 'waidie, mulieta 'adi 4-nidi yadi 'aisaya i na velomuyedi basenadi bani'odi i vona'awaufaufaga Yaubada 'waineye. S19 Fol 15:12 S25 Fol 15:28-29 S26,1 Kol 9:20
44021027	Faulo ma enavo yadi tafalolo 'adi 'aiata 7 sai'afoga i na 'a'ava, nika me Diu 'ifwaidi i maia 'awalawa Eisia 'wainega Faulo i 'iseni vanuga 'eba velu'ui nageneye. I vegolegole bega fuedi i lilide ma yadi kamogala Faulo i 'ive'avini.
44021028	Yadi vegolegolenina i vo, Emavo me Isileli 'wa 'ivaisema. De'e tomogonina tutuya fuedi mali 'awalaweye i nunago i veve 'ida me Isileli wata yada vanuga 'eba velu'ui bani'odi nani-'avo'avovo, wata yada ve'etoboda Mosese 'wainega i geugeudi. We'e 'asiau yana sakona bwaikaotogina fai mali tomotoga taunidi kebu Diu i miedi de'e yada vanuga 'eba velu'ui tabutabuna nageneye i 'iveyokei.”
44021029	De'e bani'odi i voneyediga fai i 'iseni Tolofimo 'atamana Efeso 'wainega taunina kebu tomogo Diu Faulo taiadi i tovotovoi 'atamane yadi nuanua i vo 'ako, Wata taiadi i luku vanuga 'eba velu'ui tabutabuna nageneye, bei mali tomotoga taunidi kebu Diu, kebu 'adi fata i na lukuga.”
44021030	Tomotoga matatabudi 'atamane i miamiani i daba i lilide i maia Faulo i 'ive'avini i yo'ei i obuyeni tanotanoge. Tutuyanina i souyedi vanuga 'eba velu'ui 'awana i siboda-matayo'oi.
44021031	'Aila'anidi igodi Faulo i da luvewafai siwe tamu tomogo vona i vetunei Loma tolugavia yadi toeva biola 'waineye i vo, Me Ielusalema matatabudi i daba.”
44021032	Vonanina toeva biola i nogai tolugaviavo wata 'adi to'edakumetavo i vonedi taiadi i ve'ilililide i obu 'aila'a 'waidie. 'Aila'anidi i 'isedi i mimaia Faulo i nikenikeiga i 'ailove.
44021033	Toevanina biola i nago Faulo i 'ive'avini i veimea yana tolugaviavo i na yogoni bulava kainumu 'ailuga 'waidiega. I velutoli 'aila'a 'waidie i vo, Ava'ai tomogo de'e? Ava'ai yana sakona?”
44021034	'Ifwaidi i vegolegole nani 'aitamogana faifaina wata 'ifwaidi yadi vegolegole tulina tulina, bega toevanina biola kebu 'ana fata i na 'asetai ava'ai lamuna i daba. Faifainanina tolugaviavo i vonedi Faulo i na naweni i na laka yadi vanuga fa'alina 'waineye.
44021035	Tutuyanina i le'wai vanuganina 'ana wanala 'waineye, tolugaviavo Faulo i evai fai 'aila'a ma yadi nuasako nuanuadi i na nikei.
44021036	'Aila'anidi i yogo'waili i maia i toke i vegolegole i vo, 'Wa luvewafai.” S33 Fol 21:11 S36 Fol 22:22 Luk 23:18
44021037	Sai'afoga i da lukuveni vanuge, nika Faulo toeva biola i voneni i vo, Nuanuaku a na veifufu 'waimuye.” Tutuyanina i nogai vona Guliki 'wainega i vonavona toeva biola i vo, 'Alo 'omu 'u 'asetai vona Guliki.
44021038	Siwe tutuyanina a 'isemu yaku nuanua a vo 'ako, 'Omu tomogo Itifita,” wata igodi a vo, Kumanina tomogonina basenadi tolugaviavo 4,000 i 'edakumesedi taiadi i nagoi wala'aie Loma gabemani taiadi i vetalaga.”
44021039	Nika Faulo i vo, Yau tomogo Diu 'aku tuvada Tasisu 'awalawa Silisia nageneye wata 'atamananina bwaikina 'ana tomotoga yau. A vevelu'ui 'waimuye, nuanuaku a da veifufu tomotoga 'waidie.”
44021040	Bega toeva biola Faulo i tauyeni i tovoi wanala 'waineye, nimanega i talabodedi nika i ve'wada i veifufu 'waidie Diu bonadiega.
44022001	Faulo i vonedi i vo, Ekwavo wata tamakwavo matatabumi 'wa ve'wada a na vonemi 'waikuye 'wa nuasakoga faifaina.”
44022002	Tutuyanina 'aila'a i nogai Faulo i veveifufu taunidi Diu bonadiega, i ve'wada-'afo'afo nika i veifufu i nago.
44022003	I vo, Yau tomotoga Diu, 'aku tuvada Tasisu 'awalawa Silisia nageneye 'a mai de'e bei Ielusalema a taulai. 'Aku tove-'atumai Gamelieli, wata ve'etoboda tubudavo 'waidiega i ve 'waikuye bega matatabuna a 'aseta-'afo'afoidi. 'Omi tutuya matatabuna taunimi 'wa tautauyemi Yaubada 'waineye 'wa veve'ililibuyeni, yau wata bani'odi.
44022004	Basenadi Iesu yana 'Eda'eda 'ana tovematayakayaka, vevinedi wata iavetadi, a 'i'ive'avinidi a yatoyatodi vanuga 'eba yogona 'waidie, veviga a veleveledi we'e 'ifwaidi i wafawafa.
44022005	Tovelomu bwaikina wata Diu yada Kaniselovo taunidi 'aku to'aseta 'adi fata i na veifufu 'waimie. Taunidi basenadi leta i kilumidi 'aku awave'atumai wata 'aku 'aseta faifaina ediavo me Diu i miamianiga Damasiko faifaidi. I veleku a nawedi igodi bei Iesu yana tomotoga a da 'ive'avinidi wata a da yogonidi bulava kainumu 'waidiega a da miedi Ielusalema vematavuloga faifaina.” S3 Fol 5:34 S4 Fol 8:3, 22:19
44022006	Wata Faulo i vonedi i vo, 'Aiatanina 'waineye utukamwane a nunago Damasiko sai'afoga a da le'wa 'atamananina 'waineye nika mageta bwaikina abamega i kianamali i mageseku.
44022007	A be'u fwayefwayeye bona a nogai i vonavona 'waikuye i vo, Saulo, Saulo, awale vita 'u veleveleku a veveviga?”
44022008	Bonana a tutuli a vo, 'Auvea, 'omu aitoi?” I vo, Yau Iesu 'atamana Nasalediega, kumaniku vita 'u veleveleku.”
44022009	Tomotoganidi taiadi a nunagoiga, mageta i 'iseni siwe tomotoganina i vonavona 'waikuye kebu bonana i da 'asetai.
44022010	Yau a velutoli a vo, 'Auvea, bani'odi a na munega?” 'Auvea i voneku i vo, 'U na tovoi. 'U na nago Damasiko, bei tamu tomogo nani matatabuna Yaubada yana nuanua faifaimu i na vonemu.”
44022011	Igodi a da 'isala nika mataku i sako fai mageta bwaikina, bega 'aku to'weabu nimakuye i 'abi i veikaniku 'a nagoi Damasiko.
44022012	Damasiko 'waineye tamu tomogo i miamia 'ana wagava Ananaiasi. Taunina Yaubada 'ana tove'ililibu, yada ve'etoboda i vevematayakeyakedi, wata me Diu matatabudi i miamianiga Damasiko i veve'ililibuyeni.
44022013	Tomogonina i mai lilivakuye i tovoi i vo, Taiku Saulo, 'U 'isa-vaitugana.” Yana vona i ve'a'ava, nika a 'isala a 'iseni.
44022014	Wata i voneku i vo, Tubudavo yadi Yaubada i venua'ivinemu bega yana nuanua 'u na 'asetai wata yana Tofolova 'Atumaiotogina Iesu 'u na 'iseni, tauniotogina i na veifufu 'waimuye.
44022015	Bega 'u na vetolu'ivona faifaina ava'ai 'u 'iseniga wata 'u nogaiga faifaidi tomotoga matatabudi 'waidie.
44022016	Bega kebu 'u na lulukamata, 'u tovoi 'u bafitaiso wata 'u na velu'ui 'ana wagavayega bega yamu sakona i na lekoa-yavuledi.”
44022017	-
44022018	Wata Faulo tomotoga i vonedi i vo, Bafitaiso i 'a'avana a vilaku a nago Ielusalema, a luku vanuga 'eba velu'ui 'waineye. A vevelu'ui nika 'Auvea i souyeni 'waikuye a 'iseni 'wa da vo a da 'enoneganega. I voneku i vo, Tomotoganidi de'e bei i miamianiga yamu vona faifaiku kebu i na nogaiga, faifainanina 'u na tovoi-matayo'o Ielusalema 'u na 'iaweni.”
44022019	Bonana a tutuli a vo, Kebu 'Auvea, nuanuaku a na miamia. Tomotoganidi de'e i 'asetaku mogitana fai basenadi a nago a luku yadi 'eba miava'auta 'waidie, 'amu tovetumaganavo a 'ive'avinidi a nikenikedi.
44022020	We'e yamu tofolova Sitiveni yana wafa yau matakuye, 'ana to'ainike 'adi kaleko a 'isave'avinidi we'e yana wafa faifaina a sosoana. Fai basenadi tomotoga de'e bei yaku sauluvanina i 'iseni bega kebu i na vedumwe'ai'aiekuga. Tutuyanina a na veifufu faifaimu, yaku vona i na nogai.”
44022021	Siwe wata 'Auvea i voneku i vo, A na vetunemu 'u na nago 'ani'ie mali tomotoga 'waidie taunidi kebu Diu, bonamu i na nogai.” S19 Fol 8:3 S20 Fol 7:58 S21 Fol 9:15
44022022	Faulo wanalayega i veveifufu tomotoga 'waidie yana vona i noganogai, siwe tutuyanina i vonedi 'Auvea i vetunei mali tomotoga taunidi kebu Diu 'waidie bega 'ita'ita'i i na veluagai, ma yadi nuasako i vegolegole i vo, 'Wa luvewafai, kebu i da lubwaineni ma yawaina taiadi ta na miamia.”
44022023	Matatabudi i gagali, 'adi kalekoyega i lu'wai'wai wata fwayafwaya i sevalidi i tawedi i laka.
44022024	Tomotoga i gagagali nika me Loma yadi toeva biola yana tolugaviavo i vonedi Faulo i na 'ewai i na naweni vanuga fa'alina 'waineye bei i na fitali wata i na velutolitolieni ava'ai faifaina me Diu i daba.
44022025	'Akonadi i 'iyogoyogoni i 'a'avana, igodi i da fitali nika Faulo i vona tamu yadi to'edakumeta 'waineye i vo, 'Alo 'omu i lubwainemu Loma yana tomotoga 'u na nikei 'ai'edi bola kebu i na vonayavuga.”
44022026	Tutuyanina to'edakumetanina Faulo bonana i nogai, i nago yana toeva biola 'waineye i lu'ivona i vo, No'o tomogonina tamu Loma 'ana tomotoga. Kebu i da lubwaineda 'ai'edi ta na nikei.”
44022027	Bega toeva biola i nago Faulo i velutolieni i vo, Vona mogitana 'omu tamu Loma 'ana tomotoga?” Faulo i vo, E'e, mogitana.”
44022028	Toeva biola i vo, Yau wata Loma 'ana tomotoga, siwe nagami mani bwaikina a veledi Loma gabemani mulieta i tauyeku yau 'ana tomotoga mogitana.” Siwe Faulo i voneni i vo, Tamaku tomogo Loma, faifainanina yau a tubuga tamu Loma 'ana tomotoga.”
44022029	Tomotoganidi igodi i da velutolitolieniga bonana i nogai yawaidi i lovoga i dega, wata toeva biola i kololo fai i 'asetai tamu Loma 'ana tomotoga i yogoni bulava kainumu 'waidiega.
44022030	Toeva biola nuanuana i na 'aseta-'atumaia ava'ai faifaina me Diu i nuasako Faulo 'waineye, faifainanina i 'atai 'awa'awaie Faulo nimana 'ana yogoyogona i 'etoyavudi wata i veimea tovelomu 'adi to'edakumetavo Kaniselo taiadi i na miava'auta. Tutuyanina i va'auta'a'ava, toeva biola Faulo i mieni i tovoi matadie. S22 Fol 21:36 S25 Fol 16:38
44023001	Faulo i 'isanago me Diu yadi Kaniselovo 'waidie i vonedi i vo, Ekwavo, tutuya matatabuna 'aku vebae yaku nuanua tonovidi Yaubada mataneye, 'asiau wata bani'odi.”
44023002	Tovelomu bwaikina 'ana wagava Ananaiasi i nuasako, begaidi tomotoga i tovotovoiga Faulo lilivaneye i vonedi 'awaneye i 'ainike.
44023003	Faulo i vo, 'Omu toveimea sakoimu. 'Omu wata Yaubada i na nikemu. 'U miabuimo 'u veveimea 'waikuye yada ve'etoboda 'waidiega siwe yada ve'etobodanidi 'akonadi 'u geudi fai 'u veimea i nikeku.”
44023004	Wata tomotoganidi i tovotovoiga Faulo lilivaneye i voneni i vo, Awale 'u vovona-awadamana Yaubada yana tovelomu bwaikina 'waineye.”
44023005	Faulo i vo, Ee. Ekwavo kebu a da 'asetaiga taunina tovelomu bwaikina. We'e Yaubada yana Buki 'waineye i vo, Kebu 'wa na vona-awadamana tomotoga 'adi to'edakumetavo 'waidie.”
44023006	Tutuyanina Faulo i 'asetai Kaniselovo 'ifwaidi Sadusi yadi 'aila'a wata 'ifwaidi Falisi yadi 'aila'a i toke bonana bwaikinega i vo, Ekwavo, tamaku wata inaku Falisi, wata yau bani'odi. 'Asiau a vovonayavuga matamie fai a nuani mogitana towafa Yaubada i na sivetovoidi wafayega.”
44023007	Tutuyanina i vona'a'ava, Falisi wata Sadusi taiadi i ve'ikwayekwayega begaidi 'aila'a i 'idia.
44023008	Yadi ve'ikwayekwayega side bani'odi. Sadusi i vonaga igodina Yaubada towafa kebu i na sivetovoidi, wata i vo, Anelose wata 'anu'anunu kebu i da miamianiga.” We'e Falisi naninidi 'aitonu i vetumagana 'waidie.
44023009	Yadi ve'ikwayekwayega i vebwaika-'afo'afo begaidi 'ifwaidi ve'etoboda 'adi tovevo taunidi Falisi i tovoi 'awadi i fa'ala i vo, Tomogo de'e, kebu tamu yana sakona 'a da veluagai. Voke mogitana tamu anelose 'alo tamu 'anu'anunu i souyeni 'waineye Damasiko 'ana 'edeye.”
44023010	Yadi ve'ikwayekwayega 'wainega vetalaga i souyeni begaidi Loma yadi toeva biola i kololo i vo i na nunago Faulo i na sivo'avo'ai bega yana tolugaviavo i vonedi i obu Faulo nimaneye i 'abi i yo'ei me Diu 'waidiega i naweni yadi vanuga fa'alina 'waineye.
44023011	Lovananina 'waineye, 'Auvea i souyeni lilivaneye i tovoi i voneni i vo, Kebu 'u na kolologa. 'Akonadi 'u vetolu'ivona faifaiku de'e bei Ielusalema 'waineye, wata bani'odi 'u na nago Loma, bei wata 'u na lu'ivona faifaiku.” S5 Sou 22:28 S6 Fol 24:15,21 S8 Mad 22:23 S11 Fol 28:16,23
44023012	I 'atai 'ifwaidi me Diu i va'auta yadi nuanua i 'idewai bani'odi i na munega Faulo i na luvewafai. Taunidi i bodadi i vona'awaufaufa Yaubada mataneye kebu i na 'ani wata i na yemu nagami Faulo i na nikei i na wafa.
44023013	Toveifufunidi 'adi 'aila'a 40 i 'iaweni.
44023014	Bega i nagoi tovelomu 'adi to'edakumetavo wata 'ifwaidi to'edakumeta 'au'auveadi 'waidie i vonedi i vo, 'Ima taunima a bodaotogima kebu tamu ava'ai 'a na 'alatonovi nagami Faulo 'a na nikei i na wafa.
44023015	Begaidi nuanuama 'omi wata Kaniselovo matatabudi taiadi vona 'wa na vetunei Loma yadi toeva biola 'waineye Faulo i na mieni 'waimie. Yami vaiseba 'wa na vo, Nuanuama 'a na 'aseta-'atumaia yana nuanua wata yana sauluva,” we'e 'ima 'a na 'idewadewa 'edeye 'a na lulukamata bei 'a na luvewafai.”
44023016	Siwe Faulo avuna novuna natudi, 'ana 'ainike faifaina i nogai bega i nago i luku vanuga fa'alina 'waineye yadi nuanua i lu'ivoneyedi Faulo 'waineye.
44023017	Begaidi Faulo tamu tolugaviavo 'adi to'edakumeta i goleni i mai i voneni i vo, Tubuau de'e 'u na vagavaia 'u na naweni toeva biola 'waineye i na veifufu.”
44023018	Bega to'edakumeta tubuaunina i vagavaia i naweni toeva biola 'waineye. Tutuyanina i le'wa i voneni i vo, Kumanina Faulo i miamia vanuga 'eba yogona 'waineye i voneku tubuau de'e a mieni, nuanuana i na veifufu 'waimuye.”
44023019	Toeva biola nimaneye i 'abi 'aiseneye i naweni i velutolieni i vo, Ava'ai nuanuaga 'u na veifufuyeni 'waikuye?”
44023020	Tubuaunina i voneni i vo, Me Diu fuedi i veifufu yadi nuanua i fali'atumaieni i na mai i na vonemu bega 'awa'awaie Faulo 'u na naweni Kaniselovo 'waidie, yadi vaiseba i na vo, 'A na 'aseta-'atumaia yana nuanua wata yana sauluva faifaidi.”
44023021	Kebu bonadi 'u na nogai fai tomotoga bani'odi 40 i na 'edu 'edeye i na lulukamata. Faulo 'ana luvewafa faifaina taunidi i bodadi kebu i na 'ani wata i na yemu nagami i na nikei. 'Akonadi i 'idewadewa i lulukamata 'ai'edi 'u na nogayedi.”
44023022	Toeva biola tubuau i velu'ase'asei i vo, 'U lu'ivonaga 'waikuye, kebu tamu aitoi 'u na voneni,” mulieta i voneni i nago. S15 Fol 25:3
44023023	Toeva biola vonanina i nogai tubuau 'wainega begaidi tolugaviavo 'adi to'edakumetavo 'adi 'ailuga i goledi i mai i vonedi i vo, 'Wa na nagoi tolugaviavo ma yadi 'ibadi 200, wata tolugaviavo 70 ma yadi 'aisaya osi, wata 'ifwaidi tolugaviavo 200 'wa na vonedi i na 'idewadewa lavilavi 'ana utukamwane 'wa na tauya Faulo 'wa na naweni Sisalia.
44023024	Wata 'aisaya osi 'ifwaidi 'wa na 'idewadi bei Faulo i na dodoga wata 'wa na 'isave'avina-'atumaia 'wa na naweni gabemani 'adi to'edakumeta bwaikina 'ana wagava Filikesa 'waineye 'wa na valovei.”
44023025	-
44023026	Bega toeva biola leta side bani'odi i kilumedi i vo, 'Omu gabemani 'adi to'edakumeta bwaikina Filikesa, ma yaku ve'ililibu a vekaiwa 'waimuye.
44023027	Tomogo we'e yaku tolugaviavo i viweni, me Diu i 'ive'avini igodi i da luvewafai. Vala a nogai taunina tamu Loma 'ana tomotoga bega ma yaku tolugaviavo 'a obu 'a 'ita'ita'ieni.
44023028	Nuanuaku a na 'asetai i vevitaiga lamuna bega a naweni Diu yadi Kaniselovo 'waidie.
44023029	A velutolitoliedi bega a 'asetai i vevitai nani-'avo'avovo taunidi yadi veimea faifaidi, kebu tamu yana sakona a da veluagai bega a na yatoi vanuga 'eba yogona 'waineye 'alo i na wafa.
44023030	We'e tamu tomogo i lu'ivona 'waikuye me Diu i veifufugiva Faulo i na luvewafai faifaina. Faifainanina a vetunei 'waimuye, wata 'ana tovevitavo a vonedi i na waia bei taiadi i na vonayavuga 'waimuye. Side bani'odi, Yau, Kaladiu Laisiasi.
44023031	Tolugaviavo yadi toeva biola yana vona i nogai, bega letanina wata Faulo taiadi i naweni, ma lovanidi i nagoi i le'wa 'atamana Anitifatili.
44023032	I 'atai, tolugaviavo ma yadi 'aisaya osi Faulo i naweni we'e tolugavianidi 'agediamo taiadi i nagoiga, wata i viladi Ielusalema.
44023033	Tutuyanina i le'wai Sisalia, i luku gabemani 'waineye leta i veleni wata Faulo nimaneye i yatoi.
44023034	-
44023035	Filikesa letanina i lu'iawawai, i 'a'ava Faulo i velutolieni i vo, 'Amu tuvada mogitana ava'aibe?” Faulo i vo, Silisia.” Tutuyanina i 'asetai Faulo i mai tamu me Loma yadi 'awalawa 'wainega i voneni i vo, Bola 'amu tovevitavo i na maia taiadi 'wa na vonayavuga 'waikuye.” Mulieta yana tolugaviavo i vonedi Faulo i na 'isave'avini vanuga bwaikineye basenadi Kini Elodi i yogoni. S27 Fol 21:30-33, 22:25-27 S28 Fol 22:30 S30 Fol 23:12-13
44024001	Faulo i miamia Kini Elodi yana vanuga bwaikina 'waineye, mulieta 'aiata 5 i 'a'ava, tovelomu bwaikina Ananaiasi, wata Diu yadi to'edakumetavo 'au'auveadi 'ifwaidi i maia Sisalia, to'aivaita tamu taiadi. To'aivaitanina 'ase'asetana 'ana wagava Tetalasi, me Diu yadi nuanua i na lu'ivona vonayavuga 'waineye. Ma fuedie i tovoi Filikesa mataneye Faulo i vevitai.
44024002	-
44024003	Yadi vevita i 'a'avana, Faulo i goleni i luku 'waidie mulieta me Diu yadi vevita Faulo faifaina Tetalasi i veifufuyeni Filikesa mataneye. Side bani'odi yana vona i vo, 'Auvea bwaikimu, yamu 'aseta bwaikina wata 'ama to'edakumeta bega tutuya manamanawena kebu tamu vetalaga i da souyeni yama 'awalawa nageneye. Tutuya fuedi 'u veveimea 'atumaina bega yama mia i ve'atumai. 'Ima matatabuma 'a miamiani 'awalawa 'aitamogana 'aitamogana 'waidie ma yama sosoana 'a vekaiwa bwaikina 'waimuye nani de'e faifaidi.
44024004	Kebu nuanuama 'a na veifufuvedule bega 'u na 'abiawa, nani bwaika'avadi 'a na veifufuyedi siwe 'a velu'ui 'waimuye 'u na nuakalikaliema bonama 'u na nogai.
44024005	Tomogo de'e 'a 'asetai sakoiotogina, wata 'atamana 'aitamogana 'aitamogana yana vona 'waidiega me Diu kamoma i ogaogala tauni'avadi i vevetalaga. Iesu 'ana tovetumaganavo 'adi 'aila'a 'adi wagava Nasaledi, tomogonina 'adi to'edakumeta.
44024006	-
44024007	Wata yama vanuga 'eba velu'ui i 'iveyokei begaidi 'a 'ive'avini. [Taunima yama ve'etoboda 'waidiega igodi a da veimeyeni siwe toeva biola Laisiasi ma yana tolugaviavo i obuma i luleoleoma bega i 'ive'avini i naweni.
44024008	Mulieta Laisiasi i veimea 'a na mai Faulo taiadi 'a na vonayavuga 'waimuye.] 'Ai'edi tomogo de'e 'u na velutolitolieni, bola taunimu 'u na 'aseta-'atumaia taunina 'wainega ava'ai faifaina 'a vevitai.”
44024009	Tutuyanina Tetalasi yana vona i 'a'ava, me Diu matatabudi i gagali i vo, E'e mogitana.” S5 Fol 17:6 S6 Fol 21:28-30
44024010	Bega tomogo bwaikina gabemani nimanega Faulo i voneni i na tovoi i na veifufu. Faulo i tovoi i vo, 'Asiau ma yaku sosoana a na ve'ewa 'waimuye me Diu i vevitakuga faifaina fai a 'asetai malamala fuedi 'u veveimeyema yama 'awalawa nageneye bega me Diu yama nuanua 'u 'asetadi.
44024011	'Ai'edi tomotoga de'e 'u na velutoliedi 'u na 'aseta-'atumaia, a lakaga Ielusalema Yaubada a subiai i maiga 'asiau bola kebu 'aiata 13 ta da veluagai.
44024012	Tutuyanina 'waineye me Diu kebu i da 'iseku tamu aitoi taiadi a da veve'ikwayekwayega vanuga 'eba velu'ui nageneye, 'alo i da 'iseku tomotoga a da kiavekamogaogalidi yadi 'eba miava'auta 'waidie 'alo 'atamane.
44024013	Tomotoganidi i vevitakuga kebu tamu ava'ai i na vemu bega 'u na ve'awamogitana yadi vonanidi faifaidi.
44024014	We'e tamu nani a na lu'ivoneyeni. Tubumavo yadi Yaubada a subisubiai wata Iesu yana 'Eda'eda a vevetutuyameni, 'Eda'edanina faifaina i vo, Vekali.” Yama ve'etoboda Mosese 'wainega wata Yaubada yana tolu'ivonavo 'adi kilukiluma a subiadi wata a vetumagana 'waidie.
44024015	'Aku tovevitanidi i nuani mogitana bega i lulukamata 'awaie to'atumaina wata tosakona i wafaga Yaubada i na sivetovoidi wafayega, yau wata bani'odi a nuani mogitana.
44024016	Faifainanina a tokemaigeku bega tutuya matatabuna 'aku vebae wata yaku nuanua tonovidi Yaubada mataneye wata tomotoga matadie.
44024017	Malamala fuedi kebu a da nunago Ielusalema begaidi a laka, 'anivelena-maimaiga basenadi a va'augi, ekwavo me Diu a na veledi wata a na velomu Yaubada 'waineye.
44024018	Nagami a tafalolo yama veimea bani'odi bega a vevunavunaga Yaubada mataneye, i 'a'avana mulieta a luku vanuga 'eba velu'ui nageneye velomu faifaina, bei i veluagaku, kebu tamu ve'ikwayekwayega wata 'aila'a kebu.
44024019	We'e me Diu 'ifwaidi 'awalawa Eisia 'wainega matadie wata i 'iseku. 'Ai'edi yadi vevita mogitana, i lubwainedi i da maia i da lu'ivona matamuye.
44024020	'Ai'edi kebu, side tomotoganidi taiadi ta miamiani i na veifufu 'ai'edi ava'ai yaku sakona i veluagai tutuyanina a tovoi Kaniselovo matadie.
44024021	Siwe tamu nani a na lu'ivona 'waimuye, tutuyanina a tovoi matadie bonaku bwaikinega a vonedi a vo, 'Asiau a vovonayavuga matamie fai a nuani mogitana towafa Yaubada i na sivetovoidi wafayega.”
44024022	Faulo yana vona i 'a'ava, Filikesa 'akonadi nani fuedi Iesu yana 'Eda'eda faifaidi i 'asetadi begaidi i vona Faulo 'waineye i vo, Bola toeva biola Laisiasi i na mai, mataneye yamu vonayavuga a na venua'ivineni wata a na sidewadewai. 'Asa'aiana, bei ta na yatoi.”
44024023	Vonayavuga i 'a'ava, tolugaviavo i vonedi Faulo i na 'isave'avini vanuga 'eba yogona 'waineye, veviga kebu i na veleni, wata 'ai'edi enavo 'anava i na mimaiedi faifaina, kebu i na talabodediga. S14 Fol 26:22 S15 Ion 5:28-29 S17 Lom 15:25-26 S18 Fol 21:26-27 S21 Fol 23:6 S23 Fol 27:3
44024024	'Aiata 'ifwaidi i 'a'ava, Filikesa ma yana vavine Dalusila, taunidi vavine Diu, i nago 'eba vonayavuga 'waineye, vona i vetunei tolugaviavo 'waidie Faulo i na mieni 'waidie i na veifufu Iesu Keliso faifaina, wata bani'odi tomotoga i na munega i na vetumagana.
44024025	Wata Faulo i veifufu i nago, sauluva 'atumaidi faifaidi, taunida yada sauluva ta na 'isave'avinidiga faifaidi, wata Iesu yana mai-vaitugana faifaina tomotoga ta na tovoi mataneye ta na vonayavuga wata i na veimeyeda. Filikesa Faulo yana vona i nogai i kololo i vo, 'Asa'aiana 'u tovoi 'u nago. 'Ai'edi tamu 'aiata safailina 'waikuye wata a na golemu 'u na mai.”
44024026	Tutuya fuedi i golegoleni i mimai 'waineye taiadi i veveifufu, Filikesa yana nuanua igodi i vo, Faulo mani i na mieni givagivayega i na veleku 'ana fata a na 'etoyavuya vanuga 'eba yogona 'wainega.”
44024027	'Akonadi malamala 'ailuga i 'a'ava, Fokiasi Fesito i mai, Filikesa tutulina. Fai Filikesa 'ana subia, nuanuana me Diu i na subiai, i veimea Faulo i na miamia vanuga 'eba yogona 'waineye.
44025001	Mulieta Fesito i le'wa Sisalia bega 'awalawanina 'ana toveimea. I miamia 'aiata 'aitonu, i 'a'ava mulieta i laka Ielusalema.
44025002	Me Diu 'adi to'edakumetavo wata tovelomu 'adi to'edakumetavo matatabudi i maia Fesito 'waineye, i vevita-maimaiga Faulo faifaina.
44025003	Fai nuanuadi Faulo i na nikei 'edeye, Fesito i lukakadeni i vo, Nuanuama 'u da vesauluva 'atumaina 'waimeye bega vona 'u da vetunei Faulo i da mieni Ielusalema.”
44025004	Fesito i vo, Faulo Sisalia i miamia vanuga 'eba yogona 'waineye, yau sai'afoga wata a na vilaku bei.
44025005	Bega yami to'edakumetavo 'wa na vonedi taiadi 'a na nagoi Sisalia, tomogonina 'ai'edi ma yana sakona bei i na vevitai matakuye.”
44025006	Fesito i miamia Ielusalema bani'odi 'aiata 8 'alo 10 mulieta i obu Sisalia. I 'atai, i luku 'eba vonayavuga nageneye i miabui i veimea Faulo i na mieni.
44025007	Tutuyanina Faulo i le'wa me Diu Ielusalemega i tovififineni nani fuedi sakoidi 'waidiega i vevitai siwe kebu tamu ava'ai i da veni bega toveimea i na ve'awamogitana.
44025008	We'e Faulo i ve'ewa i vo, Yau kebu tamu me Diu yama ve'etoboda a da geuya, wata vanuga 'eba velu'ui a da 'iveyokei, wata a da vesauluva sakoina Loma gabemani 'waidie.”
44025009	Fesito nuanuana me Diu i na awa'ai'aia bega Faulo i velutolieni i vo, Nuanuamu ta na nagoi Ielusalema bei 'u na vonayavuga matakuye me Diu i vevitamuga faifaina?”
44025010	Siwe Faulo yana vona i tutuli i vo, 'Akonadi a tovotovoi Loma gabemani yadi toveimea bwaikaotogina Sisa yana 'eba vonayavuga 'waineye, wata ava'ai 'eba vonayavuga ta na lualeni? 'Akonadi 'u 'aseta-'atumaia kebu tamu yaku sakona me Diu 'waidie.
44025011	'Ai'edi ve'etoboda bwaikidi a da geudiga i lubwaineku a da wafa, 'ako kebu a da baila. We'e 'ai'edi i vevita-maimaigiku, kebu tamu aitoi 'ana fata i na 'aniveleneku me Diu 'waidie. 'Omu kebu 'u na 'aniveleneku me Diu 'waidie, nuanuaku a na nago a na vonayavuga Loma yadi toveimea bwaikaotogina Sisa mataneye.”
44025012	Fesito i nogai bega i veifufu yana kaniselovo taiadi, mulieta Faulo i voneni i vo, Fai nuanuamu Sisa, 'atumaina, Sisa 'waineye 'u na nago.” S3 Fol 23:15 S7 Fol 24:5-6,13 S9 Fol 24:27
44025013	'Akonadi 'aiata fuedi i 'a'ava, Kini Akalifa ma novuna Benaisa i maia Sisalia bega i na vekaiwa Fesito 'waineye i maiga faifaina.
44025014	Bei i miamia 'aiata 'ifwaidi i 'a'ava, Fesito i veifufu kininina 'waineye Faulo faifaina. I vo, Sino tamu tomogo i miamia vanuga 'eba yogona nageneye Filikesa yana tutuye i veimea i luku.
44025015	Tutuyanina a nago Ielusalema me Diu yadi tovelomu 'adi to'edakumetavo wata 'ifwaidi to'edakumeta 'au'auveadi yadi vevita tomogonina faifaina i lu'ivona 'waikuye nuanuadi a na veimea i na wafa.
44025016	Siwe a vonedi a vo, 'Ima me Loma kebu bani'odi yama sauluvaga. 'Ai'edi tomogo yogoyogonina 'ana tovevita kebu taiadi i na vonayavuga wata kebu 'ama fata 'a na veimea i na wafa. I lubwaineni nagami i na vonayavuga, bega ta na 'asetai i ve'ewa mogitana 'alo i vevekali.”
44025017	A vonedi i na maia de'e bei i na vonayavuga. Tutuyanina i maia kebu a da 'ivogavogana. A 'eno i 'atai a nago 'eba vonayavuga 'waineye a miabui a veimea tomogonina i mieni.
44025018	-
44025019	Yaku nuanua a vo 'ana tovevitavo yana sakona fuedi faifaidi i na lu'ivona siwe i tovoi i vona-'avo'avovo yadi tafalolo 'ana veimea faifaidi wata tamu towafa 'ana wagava Iesu faifaina. Faulo i vonaga tomogonina i yawasa-vaitugana ma yawaina.
44025020	Yau a venuanaluga bani'odi a na munega bega a na 'aseta-'atumaia nani de'e faifaidi, faifainanina Faulo a velutolieni a vo, Nuanuamu 'u na nago Ielusalema bei 'u na vonayavuga i vevitamuga faifaina?”
44025021	Siwe Faulo i baila nuanuana i na vonayavuga Sisa mataneye. Bega tolugaviavo a vonedi i na 'i'isave'avini vanuga 'eba yogona 'waineye, mulieta a na vetunei Sisa 'waineye.”
44025022	Akalifa i vo, Yau wata nuanuaku tomogonina bonana a na nogai.” Nika Fesito i vo, 'Awa'awai bonana 'u na nogai.” S18-19 Fol 23:29 S21 Fol 25:11-12
44025023	I 'atai, Akalifa ma novuna Benaisa i lukuluku vanuga 'eba mia va'auta 'waineye matatabudi i ve'ililibuyedi fai taunina tomogo bwaikina wata ma yana 'ai'aiwabu. Toeva biola 'ifwaidi wata 'ifwaidi tomotoga bwaikidi 'atamananina 'ana to'edakumetavo taiadi i luku. I luku i miabui, mulieta Fesito yana vona i vetunei Faulo i mieni.
44025024	Fesito i velamu i veifufu i vo, Kini Akalifa wata 'omi matatabumi taiadi ta maia, side tomogonina me Diu matatabudi de'e bei wata Ielusalema 'waineye faifaina i lu'ivona 'waikuye. Matatabudi i vegolegole i vo, I lubwaineni wafa, kebu nuanuama taiadi ta na miamia.”
44025025	Siwe kebu tamu yana sakona bwaikina a da veluagai bega a na veimea i na wafa. Taunina i vonaga nuanuana i na vonayavuga Sisa mataneye, faifainanina a nuani a na vetunei i na nago 'waineye.
44025026	Fai yana sakona kebu a da veluagai, kebu 'aku fata yana sakonanidi faifaidi leta a na kilumi Sisa 'waineye. Begaidi Faulo a mieni, Kini Akalifa matamuye wata matatabumi matamie yana vona ta na nogai mulieta 'aku fata faifaina a na kiluma a na veifufu Sisa 'waineye.
44025027	Kebu 'ana 'isa 'atumaina 'waikuye 'ai'edi tamu tomogo yogoyogonina a na vetuneimo i na nago Sisa 'waineye kebu yana lamunaga.” S23 Mad 10:18 S24 Fol 22:22
44026001	Fesito yana vona i 'a'ava, Akalifa Faulo i voneni i vo, A tauyemu 'u na veifufu taunimu faifaimu.” Faulo i velamu ma nimanimana, side bani'odi i veifufuyedi.
44026002	I vo, Kini Akalifa, a sosoana fai 'asiau a na vonayavuga matamuye naninidi me Diu i vevitakuga faifaidi.
44026003	Yaku sosoana lamuna fai me Diu yama sauluva wata yama nuanua tulidi tulidi 'u 'aseta-'atumaidi. Begaidi a velu'ui 'waimuye, 'u na tokemaigemu yaku vona matatabuna 'u na nogaidi.
44026004	Tutuyanina tubuaukuye me Diu matatabudi yaku sauluva i 'asetadi, nagami 'aku tuvadeye mulieta a mai Ielusalema.
44026005	Yau siaikuye tomogo Diu, siwe Falisi yadi 'aila'a nageneye a miamia yama ve'etoboda matatabuna a veve'ililibuyedi. Nani de'e me Diu fuedi i 'asetai wata 'ai'edi nuanuadi 'adi fata i na veifufuyedi 'waimuye.
44026006	-
44026007	Basenadiotoga Yaubada i vona'awaufaufa tubumavo 'waidie 'ana Venua'ivina Keliso i na vetunei, bega me Diu 'ama wauma 12 tutuya matatabuna ma yadi subia wata ma yadi vetumagana vona'awaufaufanina i lulukamaseni. Kini Akalifa, vona'awaufaufanina 'waineye yau wata a vetumagana begaidi me Diu i vevitaku a tovotovoi matamuye.
44026008	Awale 'omi 'waimie vitana kebu 'ami fata 'wa na vetumagana Yaubada towafa i na sivetovoidiga faifaina?
44026009	Basenadi yau yaku nuanua, egavo i vetumagana Iesu tomogo Nasaledi 'waineye, veviga a veleveledi.
44026010	Side bani'odi a munemunegidi Ielusalema 'waineye. Tovelomu 'adi to'edakumetavo veimea i veleku bega Iesu 'ana todumwebika fuedi a yatoyatodi vanuga 'eba yogona 'waineye, wata i nikenikedi i wafawafa yau 'anigoku i bikabika.
44026011	Yaku veimea 'wainega fuedi i nikenikedi 'eba miava'auta 'waidie, 'ifwaidi a veve'isakololodi nuanuaku yadi vetumagana Iesu 'waineye i na baileni. Wata kamoku i ogaogala a nunago 'ani'ie mali 'awalawa 'waidie veviga a veleveledi.” S4-5 Fol 22:3 Fmi 3:5-6 S6 Fol 28:20 S10 Fol 8:3 S11 Fol 9:1-2
44026012	Wata Faulo i vonedi i vo, Fai nuanuaku Iesu 'ana tovetumaganavo veviga a na veleveledi, begaidi tovelomu 'adi to'edakumetavo veimea i veleku i vetuneku a na nago Damasiko.
44026013	Kini Akalifa, 'aiata-'wane'waneye 'a nunago 'ifwaidi tomotoga taiadi, nika 'edeye mageta abamega i magesema. Magetanina bwaikaotogina, kebu bani'odi inala yana mageta.
44026014	Matatabuma 'a be'u fwayefwayeye bona a nogai Diu bonamega i vonavona 'waikuye i vo, Saulo, Saulo awale vita 'u veleveleku a veveviga, siwe 'omu wata taunimu veviga 'u velevelemu.”
44026015	Yau a vo, 'Auvea, 'omu aitoi?” Yaku velutoli 'Auvea i tutuli i vo, Yau Iesu, kumaniku vita 'u veleveleku.
44026016	'U tovoi. Yau a souyeku 'waimuye bega a na venua'ivinemu yaku tofolova wata yaku tolu'ivona. 'U na nago mali tomotoga 'waidie 'u na lu'ivona 'asiau a souyeku 'waimuye faifaina wata bola tutuya 'ifwaidi 'u na 'iseku faifaina.
44026017	A na vetunemu mali tomotoga taunidi kebu Diu 'waidie, tomotoganidi wata yamu tomotoga me Diu nuanuadi i na nikemu siwe a na 'i'ita'ita'iemu.
44026018	Tomotoganidi matadi 'u na tolialadi, bega dudubala 'wainega 'u na vagavaidi 'u na miedi mageta 'waineye, wata bani'odi Seitani yana toketokena 'wainega 'u na vagavaidi 'u na miedi Yaubada 'waineye. Fai i na vetumagana 'waikuye, Yaubada yadi sakona i na nuatavunidi mulieta i na luku yana tomotoga basenadi i venua'ivinediga 'waidie.” S18 Kolos 1:13,1 Fit 2:9
44026019	-
44026020	Wata Faulo i vo, Kini Akalifa, Iesu yana vona abamega i 'a'ava, kebu a da vedumwe'ai'aieni a vematayakayaka a lau'age me Diu wata mali tomotoga taunidi kebu Diu 'waidie. Nagami a nago Damasiko, mulieta Ielusalema, wata bani'odi a nago 'awalawa matatabuna 'waidie Iudia nageneye. Matatabudi a vonedi yadi sakona i na bailedi, Yaubada 'waineye i na nuaviladi, yadi sauluva i na ve'atumai bega mali tomotoga i na 'isedi i na 'asetai 'akonadi i nuaviladi.
44026021	Yaku folovanidi faifaidi me Diu i 'ive'aviniku vanuga 'eba velu'ui nageneye wata igodi i da luvewafaku.
44026022	-
44026023	Tutuya fuedi Yaubada i 'i'ita'ita'ieku i maiga 'asiau begaidi a tovoi a lulu'ivona 'omi tomotoga bwaikimi wata tomotoga-'avo'avovo 'waimie. Ava'ai a veveifufuyediga i vesala Mosese wata Yaubada yana tolu'ivonavo yadi vona taiadi, vonanidi basenadiotoga i kilumidi bola Keliso Yaubada 'ana Venua'ivina veviga bwaikina i na veluagai i na wafa mulieta kumanina nagami i na tovoi-vaitugana. Wata i kilumi Keliso faifaina i vo, 'Awaie yana lau'age bani'odi mageta me Diu wata mali tomotoga taunidi kebu Diu 'waidie.”
44026024	De'e bani'odi Faulo i veveifufuga, nika Fesito bonana bwaikinega i vo, Faulo, 'omu 'u ve'wava'wava. Yamu sikulu bwaikina nuamu i 'ivegaugauya.”
44026025	Faulo yana vona i tutuli i vo, Fesito 'omu toveimea bwaikimu, yau kebu a da ve'wava'wavaga. Yaku vona tonovina wata nuaku kebu i da lugaugauya.
44026026	Ava'ai a veifufuyediga 'akonadi Kini Akalifa i 'asetadi begaidi ma yaku venuafoufa'ala 'aku fata a na veveifufu 'waineye. Iesu yana wafa wata yana tovi-vaitugana tomotoga fuedi i 'iseni wata i 'asetai. A nuani naninidi matatabuna 'akonadi i 'asetadi kebu nani givagivana.
44026027	Kini Akalifa, 'omu Yaubada yana tolu'ivonavo yadi vona 'u vetumaganedi? A 'asetai 'u vetumagana.”
44026028	Siwe Kini Akalifa i voneni i vo, Yamu vonanina 'ale'usana 'wainega igodi nuanuamu yaku nuanua 'u na sivilai a na vetumagana Iesu 'waineye.”
44026029	Faulo i vo, Aigodi, yaku veifufu 'ale'usanega 'alo manamanawena siwe a vevelu'ui Yaubada 'waineye, nuanuaku 'omu wata 'ifwaimi 'asiau yaku vona 'wa noganogaiga, 'wa na vetumagana Iesu 'waineye yau bani'odi a vetumagana, siwe kebu i da lubwainemi tolugavia i na yogonimi yau bani'odi.”
44026030	-
44026031	Faulo yana vona i 'a'ava, Kini Akalifa, Fesito, Benaisa, wata 'ifwaidi tomotoga matatabudi i tovoi i souyedi tanotanoge 'aise'avadi i veifufu i vo, Faulo kebu i da lubwaineni i na miamia vanuga 'eba yogona 'waineye 'alo i na wafa fai kebu tamu yana sakona.”
44026032	Akalifa Fesito i voneni i vo, Tomogo de'e 'ai'edi kebu Sisa i da 'inanaiga, ta da 'etoyavuya, siwe fai nuanuana i na nago i na vonayavuga Sisa 'waineye, 'asa'aiana i na miamia vanuga 'eba yogona 'waineye, mulieta i na nago Loma.” S20 Fol 9:22,28, 22:21 S21 Fol 21:30-31 S23 Luk 24:46-47 S26 Ion 18:20 S31-32 Fol 25:25
44027001	Faulo i miamia vanuga 'eba yogona 'waineye, mulieta Fesito i veimea 'a na nagoi Loma. Loma tolugaviavo, tamu 'aila'a 'ana wagava 'Aila'a Sisa, 'ana to'edakumeta 'ana wagava Diuliasa. Tomogonina Faulo wata 'ifwaidi tomotoga yogoyogonidi i 'ewadi taiadi 'a na nagoi Loma.
44027002	Tamu waka 'a veluagai 'atamana Adalamitio 'wainega i mai, sai'afoga i na tauya i na nago 'atamana fuedi Eisia balabalana 'waidiamo. Wakanina 'waineye 'a dodoga wata tamu tomogo Masidonia taiadi 'atamana Tesalonaika 'wainega 'ana wagava Alisitako.
44027003	I 'atai 'a le'wa 'atamana Saidoni. Diuliasa tomogo 'atumaina, Faulo i tauyeni i nago enavo i na 'isedi wata ava'ai nuanuana i na veleni.
44027004	Wata bega 'a silakata, fai yagina i vevevilama begaidi Imula Saifilosi wata fwayafwaya bwaikina kamwaneamo 'a nago.
44027005	'Awalawa Silisia wata Famifilia tabwadiamo 'a nago 'a le'wa 'atamana Maila, 'awalawa Lisia nageneye.
44027006	Bei tolugaviavo 'adi to'edakumeta tamu waka bwaikina i veluagai Alekisanidilia 'wainega i mai i na nago 'awalawa Itali bega matatabuma wakanina 'waineye 'a dodoga 'a nagoi, we'e 'ama 'aila'a 276.
44027007	Fai yagina i vevevilama bega kebu 'a da lilidega, ma'inuama 'a nago mulieta 'a le'wa 'atamana Naidasi. Bei kaukau debanagomega i nununuga bega 'a laka 'a nago Salimoni fogeneamo, bei kaukau sai'afo 'a veluagai.
44027008	Bega Imula Kiliti balabala lilivaneamo 'a nago bei wata yagina i vevevilama begaidi ma'inuama 'a nago 'a le'wa 'Awauku Niwaniwalovina 'waineye 'atamana Lasea lilivaneye.
44027009	-
44027010	Tutuya manamanawena 'akonadi i 'a'ava kebu i da lubwainema 'a na vaganago fai 'akonadi toalu'u i le'wa, kaukau bwaikina 'ana tutuya. Faifainanina Faulo waka 'ana tofolovavo i vonedi i vo, Ekwavo, a nuani 'ai'edi ta na tauya bola vita ta na veluagai malaveseye waka wata kukua i na 'ivesakodi, wata 'ifwaida ta na monu.”
44027011	-
44027012	Faulo yana nuanuananina i veifufuyeniga tolugaviavo 'adi to'edakumeta kebu i da awave'atumaieniga. 'Eba lukunina kebu 'atumainaga kaukau 'ana tutuye begaidi tomotoga fuedi nuanuadi sai'afo 'a na vaganago 'ai'edi 'ama fata 'a da le'wa Finikisa, bei tamu 'awauku Imulanina Kiliti 'waineye. 'Awaukunina 'atumaiotogina fai kaukau 'ana tutuye yagina kebu 'ana fata i na luku. Begaidi tolugaviavo 'adi to'edakumeta toniwaka wata wakanina 'ana to'isave'avina yadi nuanua i fali'atumaieni. S3 Fol 24:23
44027013	'Awaukunina 'waineye 'a luku bei 'a miamiani, nika kaukau sai'afo i nunuga bolimanayega, waka 'ana tofolovavo yadi nuanuananina i veveifufuyeniga nuanuadi 'a na tauya 'a na nago Finikisa. Bega lomu i yo'ei naya i silakai balabala lilivaneamo 'a nago.
44027014	'A balabala nika tamu kaukau bwaikina i yagiobuma 'oyayega. Kaukaunina 'atagiega i nunuga, yavalata bolimana kamwadie.
44027015	Kaukau naya i 'onai, waka i yagivekenai kebu 'ama fata debanagomega 'a na nago bega waka i vivieni i bewemamo.
44027016	I bewema 'a nago imula siaina 'ana wagava Koda dibunega bei sai'afo i velubabalema bega waka siaina 'a dikwadikwaniga 'a tokemaigema 'a silakai i laka tabwaneye 'a sifwasefwaseni.
44027017	I 'a'avana waka bwaikina i fania bulavayega bega yagina kebu waka i na tufuai. Waka 'ana tofolovavo i kololo waka i na tula faifaina 'awalawa Libia 'waineye bega naya i siobuyeni kaukau i bewemamo 'a nago.
44027018	I 'atai kaukau wata yagina bwaikaotogidi waka i lusakosakoi begaidi kukua i vedodogidiga i veavuledi.
44027019	Wata 'awa'awaie yagina i vebwaika-'afo'afo waka taunina 'ana kukua wata i veavuledi.
44027020	'Aiata fuedi nagedie kaukau bwaikina i nununuga kebu 'ama fata 'ubwana wata inala 'a na 'isedi bega 'a bavu, kebu 'a da 'asetaiga ava'aibe 'a nunago. Yama nuanua matatabuna i ve'ale'usa 'a vo, Kebu ta na ve'atumaiga, mogitana ta na wafa.”
44027021	Tutuya manamanawena kebu tamu aitoi i da 'ani, mulieta Faulo i tovoi matameye i matawa'ulidi i vo, 'Wa 'iseni, bonaku 'wa taweniga. Ta da miamiaga Imula Kiliti, 'ako kebu vita de'e ta da veluagai wata kukua i da 'eno'eno 'atumaidi.”
44027022	Wata Faulo i tolinuavatuvatudi i vo, Kebu 'wa na kolologa, waka mogitana i na tuweaweali we'e kebu tamu aitoi 'waidega i na wafaga.
44027023	-
44027024	Lovane yaku Yaubadanina kumanina a subisubiaiga, tamu yana anelose i souyeni 'waikuye i voneku i vo, Faulo, kebu 'u na kolologa. Yaubada nuanuana 'u na vonayavuga Loma yadi toveimea bwaikaotogina mataneye wata 'akonadi i vesauluva-'atumaiemu emwavonidi taiadi wakeye 'wa dodoga kebu tamu aitoi i na wafa.”
44027025	Ekwavo, 'wa na tokemaigemi. A vetumagana ava'ai Yaubada i vonekuga, bani'odi i na souyeni.
44027026	Siwe bola tamu imula 'waineye ta na tula.” S21 Fol 27:9-10 S23-24 Fol 23:11 S26 Fol 28:1
44027027	'Aiata 14 nagedie kaukau bwaikina i nununuga i bewebewema Eyaga Mediteleniani 'waineye. Lovananina 'ana utukamwane waka 'ana tofolovavo i nuani 'akonadi 'a le'wale'wa fwayafwaya lilivaneye.
44027028	Awana i 'etowavai 'eba 'etowavayega i 'iseni 'ana vemanawe 40 mita. I yo'ei 'a vaganago wata i 'avalainani i 'iseni 30 mita bega i 'asetai 'akonadi 'avala lilivaneye.
44027029	Waka 'ana tofolovavo i kololo kileuye 'a na tula faifaina, begaidi lomu matatabuna 4 i tawedi waka mulineye bega waka i sive'avini, wata i velu'ui yadi yaubada-vekavekali 'waidie 'atai-matayo'o faifaina.
44027030	Siwe 'ifwaidi nuanuadi i na dega bega waka siaina i siobuyeni igodi i da obu yadi vaiseba i vo, Wata lomu 'ifwaidi 'a na tawedi fogenega.”
44027031	Faulo yadi nuanua 'akonadi i 'asetai begaidi tolugaviavo wata 'adi to'edakumeta taiadi i vonedi i vo, 'Ai'edi no'o tomotoganidi i na dega, 'omi fuemi 'wa na wafa.”
44027032	Begaidi tolugaviavo waka siaina 'ana bulava i kinidabai i beweni.
44027033	Sai'afoga tutuya i na fuai Faulo matatabudi i lukakadedi 'ani faifaina i vo, Wakeye ta mimai 'aiata 14 nagedie kebu tamu sai'afo 'wa da 'anitonova.
44027034	A vonevonemi 'wa na 'ani bega 'wa na vetoketoke. Tutuyanina ta na obuobu 'avale, kebu tamu ava'ai i na 'eto'wa'imi, matatabumi 'atumai'avami.”
44027035	Faulo yana vona i 'a'ava, 'ani'ani i 'ewai, matadie i vekaiwa Yaubada 'waineye i 'ivivia i 'ani.
44027036	Matatabudi Faulo i 'iseni nuafoudi i vatu begaidi i 'ani.
44027037	'Ama 'aila'a matatabuma 276.
44027038	Matatabuma 'a 'ani kamoma i aidi. 'Ani i 'a'ava, nuanuadi waka i na safaila begaidi witi basenadi i vedodogidiga matatabuna i veavuledi eyage. S34 Fol 27:22
44027039	I 'atai, waka 'ana tofolovavo balabala i 'isanaweni siwe kebu i da 'isa'inanai. Nidula i 'iseni 'awaukuye nuanuadi bei yagina i da bewema i da lulakavema nidule 'ai'edi 'ana fata.
44027040	Bega lomu 'adi bulava i tudabadi i bailedi eyaga nageneye i 'eno'enovi, wata wayaisi i siobuyedi we'e fogeneye naya i silakai bega 'ai'edi 'ana fata kaukau waka i na beweni 'a na obu balebaleye.
44027041	Siwe waka bwaikina bega i lilide i nago tamu nidula malaveseye bei i tula wata i toke fogena i vetufadualeni nidulanina 'waineye. Fai yagina bwaikaotogidi waka mulina i tugeugeuya.
44027042	Tolugaviavo yadi nuanua, nuanuadi tomotoganidi yogoyogonidi matatabudi i na luvewafadi bega kebu tamu aitoi i na kayo i na obu 'avale i na dega.
44027043	Siwe tolugavianidi 'adi to'edakumeta nuanuana Faulo i na 'ita'ita'ieni begaidi i talabodebodedi wata matatabuma i vonema i vo, Egavo kayokayomi nagami 'wa na sou 'wa na kayo 'wa na obu balebaleye.
44027044	We'e 'ifwaimi kayo bavubavumi deu 'wa na 'ewadi bega 'wa na kayo.” Side bani'odi 'a munega bega matatabuma 'atumai'avama. S44 Fol 27:22-25
44028001	Matatabuma 'atumai'avama 'a laka 'avale, we'e imulanina 'ana tomotoga i vonema imula 'ana wagava Melita.
44028002	I vekaiwa 'waimeye wata ma yadi nuakalikali i 'ivaisema bwaikina. 'Wei i le'wa fuema 'a vekaukau begaidi faifaima 'ai i levai.
44028003	Faulo 'ai'weu'weu ma 'itavina i mieni matatabuna i silakaveni 'ai meaneye 'o'olo kasikasisina i 'alavesouya Faulo nimaneye i 'aiova kebu i da 'anita'ia i fwata-vagata.
44028004	Imulanina 'ana tomotoga i 'iseni 'o'olo i fwata-vagata 'aise'avadi i vona i vo, Vona mogitana Faulo basenadi tamu tomogo i luvewafai. I lubwaineni i da wafa wakeye, siwe i dega, begaidi tamu yada yaubada 'ana wagava Feiti de'e bei i na luvewafai.”
44028005	Faulo 'o'olo i luitaleni 'ai i 'alai siwe kebu tamu ava'ai i da vaia.
44028006	Tomotoganidi Faulo i 'ise'iseni i vo, Tomogona matatabuna i na tubuga 'alo i na 'aniuliulia i na wafa.” Tutuya manamanawena i 'ise'iseni nika 'atumai'avana bega yadi nuanua i sivilai i vo, Tomogonina no'o tamu yaubada.”
44028007	Imulanina 'ana tomotoga 'adi to'edakumeta bwaikina 'ana wagava Fabilisi yana tanoga kebu 'ani'iega bei 'a vevevalaga 'wainega. I mai i vekaiwa 'waimeye bega i vagavaima 'a nagoi yana vanuge 'a miamiani 'aiata 'aitonu nagedie i 'i'isave'avinima.
44028008	Fabilisi tamana i viga kamotaitaina i 'iveyaviyavia. Faulo i luku yana tutudabeye i velu'ui faifaina wata nimana i yatoi 'waineye i veagiagi.
44028009	Toviga matatabudi imulanina 'waineye vala i nogai i maia Faulo 'waineye i 'ive'atumaidi.
44028010	Yadi nuakalikali nani fuedi i velema wata tutuyanina yama dodoga 'waineye 'ifwaidi wata i velema 'ama 'ibua. S5 Mak 16:18 S6 Fol 14:11
44028011	Weta'i 'aitonu nagedie 'a miamiani Imula Melita 'waineye, mulieta 'a dodoga tamu waka 'ana wagava Yaubadavo-Natulugaluga 'waineye. Wakanina basenadi Alekisanidilia 'wainega i mimai nika kaukau 'ana tutuya i veluagai bei i tutubodeni i mia-vagata.
44028012	'A silakata 'a nago 'a le'wa 'atamana Silakusa, Imula Sisili 'waineye bei 'a miamiani 'aiata 'aitonu.
44028013	Wata bega 'a silakata 'a nago 'a le'wa 'atamana Litiami 'a 'eno. I 'atai kaukau i nunuga bolimanayega wata bega 'a silakata 'aiata 'ailuga 'a nunago mulieta 'a le'wa 'atamana Futioli.
44028014	Bei tovetumaganavo 'ifwaidi 'a veluagadi nuanuadi taiadi 'a na miamiani wiki 'aitamogana, mulieta 'a tauya 'a na nagoi Loma.
44028015	Emavo tovetumaganavo Loma 'waineye valama i nogai i maia i yogo'ede'edema. 'Ifwaidi 'a veluagadi 'eba sivedavedamana 'waineye Afiasi, wata 'ifwaidi tamu 'atamana 'waineye, Vanuga Wakawaka 'Aitonu. Tutuyanina Faulo i 'isedi ma yana sosoana i vekaiwa Yaubada 'waineye.
44028016	Tutuyanina 'a le'wa Loma, tolugaviavo 'adi to'edakumeta Faulo i tauyeni i na mia'eni, siwe tamu tolugavia i na 'i'isave'avini.
44028017	'A miamiani 'aiata 'aitonu, mulieta Faulo nuanuana i na veifufu me Diu 'adi to'edakumetavo 'waidie. Vala i vetunei 'waidie matatabudi i va'auta 'waineye taiadi i veifufu i vo, Ekwavo, basenadi me Diu i miamianiga Ielusalema i 'ive'aviniku i 'aniveleneku me Loma 'waidie, siwe kebu tamu sakona a da 'idewai yada tomotoga 'waidie wata kebu tamu yada sauluva tubudavo 'waidiega a da geuya.
44028018	Loma gabemani i velutolitolieku nuanuadi i da 'etoyavuku fai kebu tamu sakona i da veluagai 'waikuye bega i na luvewafaku.
44028019	Siwe me Diu i baila kebu nuanuadi i na 'etoyavuku begaidi me Loma gabemani a vonedi nuanuaku a na vonayavuga Sisa mataneye. Yada tomotoga me Diu i vevita-maimaigiku siwe kebu a da nuasako 'waidie wata kebu nuanuaku yadi vevita a na tutuli.
44028020	Me Isileli fueda ta vetumagana Yaubada 'ana Venua'ivina i na vetunei faifaina 'wa lulukamata, yau wata bani'odi a vetumagana, faifainanina i yogoniku de'e bulava kainumu 'wainega.”
44028021	To'edakumetanidi Faulo yana vona i tutuli i vo, Emavo Iudia 'waineye i miamiani kebu tamu leta i da vetunei 'waimeye 'omu faifaimu, wata 'waidiega kebu tamu aitoi i da mai valamu i da veifufuyeni 'waimeye 'alo i da awavesakoyemu.
44028022	Siwe nuanuama 'u na veifufu 'waimeye bega yamu nuanua 'a na 'asetadi fai 'a nogai 'omi Iesu yana 'Aila'a tomotoga fuedi i awaobuobuyemi.”
44028023	Bega tamu 'aiata i venua'ivineni tomotoga fuedi i souyedi ava'aibe bei Faulo i miamia 'waineye. Faulo i veifufu wata i kiavemageta Yaubada yana veimea tomotoga 'waideye faifaina, 'awa'awaiega i nago i lovani. Nuanuana fuedi i na vetumagana Iesu 'waineye begaidi vona 'ifwaidi Yaubada yana Buki 'wainega i voneyedi. Vonanidi i maia Mosese wata 'ifwaidi Yaubada yana tolu'ivonavo 'waidiega.
44028024	Tomotoga 'ifwaidi yana veifufu i nogai i vetumagana Iesu 'waineye, we'e 'ifwaidi kebu i da vetumagana i baila.
44028025	-
44028028	Yadi tauya 'waineye taiadi i ve'ikwayekwayega begaidi Faulo i vonedi i vo, Basenadiotoga 'Anu'anunu 'Atumaina i vona mogitana tubudavo 'waidie 'omi tobailanimi faifaimi. Tamu Yaubada yana tolu'ivona 'ana wagava Aisea i 'ivaiseni bega i kilumi i vo, 'U na nago me Diu 'u na vonedi 'u na vo, Tomotoga de'e nuadi tabodadi, Tanigadi i 'ibodadi Bega kebu i na nogai. Matadi i 'uludi Bega kebu i na 'iseni. 'Ai'edi nuadi i da magetaiga I da nuaviladi 'waikuye A da 'ive'atumaidi. Begaidi i na nogaya-wayoga, kebu nuadi i na magetadi. Wata i na 'isa-wayoga siwe kebu i na 'isa'inanaiga.” Wata Faulo i vonedi i vo, Fai 'omi me Diu fuemi 'wa baila, nuanuaku 'wa na 'asetai Yaubada nuanuana mali tomotoga taunidi kebu Diu i na 'ita'ita'iedi. 'Ita'ita'i valana 'akonadi i vetunei 'waidie, taunidi i na nogai i na vetumagana.” [
44028029	Faulo yana vona i 'a'ava, me Diu i sousouyedi, tauni'avadi i veve'ikwayekwayega Faulo yana veifufu faifaina.]
44028030	Malamala 'ailuga nagedie Faulo i miamia tamu tomogo yana vanuga 'waineye i tututula, wata egavo 'ana veba'wa faifaina i mimaia ma yana sosoana taiadi i veveifufu.
44028031	Ma yana venuafoufa'ala i lalau'age Yaubada yana veimea tomotoga 'waideye faifaina, wata i veve 'waidie Toveimea Iesu Keliso faifaina, kebu tamu aitoi i da tatalabodeni. S18-19 Fol 26:32 S20 Fol 26:6 S26-27 Ais 6:9-10 S28 Fol 13:46 'Asa'aiana bani'odi, Yau Luke.
45001001	Ekwavo, yau Faulo, Iesu Keliso yana tofolova, a vekaiwa 'waimie. Basenadi Yaubada i venua'ivineku veimea i veleku a vetomata'aulele Valana 'Atumaina faifaina.
45001002	Valanina 'Atumaina faifaina basenadiotoga i vona'awaufaufa, yana tolu'ivonavo i kilumi yana Buki nageneye.
45001003	-
45001004	Valanina Natuna faifaina, taunina 'ada Toveimea Iesu Keliso i vetomotogaotoga i tubuga Kini Devida 'ana wauma 'wainega. Tutuyanina i wafaga, Yaubada i sivetovoia bega yana tovi-vaitugana 'wainega i veda taunina mogitana Yaubada Natuna wata 'anu'anunu magemagetana ma yana toketokena.
45001005	Yaubada yana veimea 'wainega, Kelisonina ma yana nuakalikali i tauyema 'a vetomata'aulele faifaina, bega yama folova 'wainega tomotoga 'aila'a tulina tulina 'waidiega 'ifwaidi i na vetumagana 'waineye wata i na vematayakeyakeni nika 'ana wagava i na vebwaika.
45001006	'Omi tovetumagananimi Loma 'waineye taunidi ma fuemie Yaubada i venua'ivinemi bega 'omi Iesu Keliso yana tomotoga.
45001007	Bega a kilukiluma 'omi 'wa miamianiga Loma 'waimie, 'aila'animi Yaubada i nuakalikaliemi wata i venua'ivinemi bega 'omi yana tomotoga mogitana. A vevelu'ui faifaimi, nuanuaku Tamada Yaubada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie wata nuanua bikadi mia 'atumaina taiadi i na velevelemi. S1 Gal 1:15 S3-4,2 Tim 2:8 S5 Gal 2:7
45001008	Nagami faifaimi a vekaiwa Yaubada 'waineye Iesu Keliso 'ana wagavayega, fai 'wa vetumaganaga Iesu Keliso 'waineye bega tomotoga fuedi 'awalawa matatabuna 'waidiega valami i 'asetai.
45001009	-
45001010	Yaubada i 'asetaku mogitana tutuya fuedi yaku velu'ui 'waidie a nuanuanimi. Yaubadanina 'waineye tauniku a tauyeku mogitana a vetofolova bega Natuna Valana a lulu'ageyeni. Wata a vevelu'ui nuanuaku 'ai'edi tutuya de'e 'waineye Yaubada nuanuana, i na tauyeku 'aku fata a na wai 'waimie.
45001011	Nuanuaku bwaikina a na wai a na 'isemi bega tamu nuakalikali 'wa na veluagai 'Anu'anunu 'Atumaina 'wainega, nuakalikalinina yami vetumagana i na kiavetoketokei.
45001012	Yaku nuanuananina side bani'odi, yada vetumagananidi 'waidiega ta na ve'ivaivaita.
45001013	Ekwavo, nuanuaku 'wa na 'asetai tutuya fuedi igodi a da viwai nika nani 'ifwaidi i velubodebodeku. Nuanuaku a da folofolova 'awasasamie bega yaku folovanina 'wainega vuaga a da 'iseni 'ifwaidi i da vetumagana Iesu Keliso 'waineye, bani'odi basenadi a folova mali tomotoga taunidi kebu Diu 'waidie nika i vetumagana.
45001014	Fai folovanina Yaubada i veleku, i lubwaineku a na lalau'age tomotoga matatabuna 'waidie Iesu Keliso faifaina. Vona mogitana, 'atamana bwaikidi 'adi tomia wata kweda 'adi tomia 'waidie, taunidi ma yadi 'aseta wata taunidi kebu i da sikulu, matatabudi 'waidie a na lalau'age.
45001015	Wata bani'odi i lubwaineku nuanuaku bwaikina Iesu Valana 'Atumaina 'omi wata 'wa miamianiga Loma, 'waimie a na lau'age.
45001016	Valananina 'Atumaina faifaina kebu a da ve'awamayamayaga, fai kebu nani mweanaga. Valanina Keliso faifaina Yaubada yana 'eda'eda toketokena, egavo i na vetumaganeni i na 'ita'ita'iedi sakona 'waidiega. 'Ima me Diu nagami Valanina 'a nogai, mulieta mali tomotoga taunidi kebu Diu.
45001017	Keliso Valananina 'wainega Yaubada i veveda taunina tomotoga i 'ive'atumaida yada sauluva i tonova mataneye, siwe vetumagana'ava 'wainega. Avinodi 'ida tosakona, fai ma yada vetumagana taunida ta tauyeda Keliso 'waineye bega Yaubada i awave'atumaieda. 'Ada 'ive'atumai Yaubada mataneye faifaina basenadiotoga i kilumi Yaubada yana Buki 'waineye i vo, Egavo yadi vetumagana 'wainega yadi sauluva i na tonova Yaubada mataneye, Mia 'atumaina wata miamia-vagaina i na veluagai.” S8,1 Tes 1:8 S9 Efe 1:16 S10 Lom 15:23-24 S16,1 Kol 1:18,24 S17 Lom 3:22 Aba 2:4
45001018	Yaubada abame yana nuasako tosakona faifaidi 'akonadi i veda. Fai tomia fwayafwaya fuedi Yaubada i vevedumwe'ai'aieni wata sakona tulina tulina i 'i'idewadi 'adi vematavuloga i na veluagai 'wainega. Yadi sakonanidi 'waidiega Yaubada yana nuanua tonovidi i tatalabodedi tomotoga 'ifwaidi 'waidiega.
45001019	Yaubada vematavuloga i veleveledi fai ava'ai nuanuana tomotoga i na 'asetaiga taunina faifaina mageseye, kebu i da givediga, taunina i sivemagesedi.
45001020	I sivemagesediga yana 'idewadewa 'waidiega fai fwayafwaya 'ana 'idewavau 'wainega i maiga 'asiau Yaubada yana toketokena i 'eno-vagata wata yana sauluva magemagetadi tomotoga i 'asetadi. Kebu 'adi fata Yaubada i na 'isaotogi siwe 'ana 'idewadewa i da 'isedina nika i da 'asetai taunina mogitana Yaubada toketokena bega kebu 'adi fata i na bavuseba i na vo, 'Ima bavubavuma bega 'a sakosakona.”
45001021	Vona mogitana Yaubada i 'asetai, i lubwainedi i da subisubiai wata i da vevekaiwa yadi Yaubada 'waineye, siwe fai i baila bega nuadi 'anigaugaudi, nua'avadi wata nuadi dududubalidi.
45001022	Yadi vona 'adi nogaya 'wa da vo 'ase'asetadi, we'e mogitana kebu ma yadi 'asetaga.
45001023	Yaubada Miamia-vagaina wata Magemagetana i da subisubiaiga i baileni, taunidi 'adi 'idewadewa 'waidie i 'odu'odu. Yadi 'eba 'odunidi kumaea, 'adi 'isa'isa tomotoga siwe kebu i na mia-vagata, manuga, 'aisaya wata 'aisaya daledaledi.
45001024	Fai tomotoga i baila Yaubada, nani-'avo'avovo 'waidie i 'odu'odu, begaidi Yaubada i baila i tauyedi bega ava'ai sauluvaga sakoidi nuanuadi i 'i'idewadi. Sauluvanidi bunu 'ana nuanua 'eba bunumayaga, tauni'avadi tomogodiega i sakosakona.
45001025	Yaubada 'ana 'aseta i baila, ma'itufa taunidi i tauyedi nani-vekavekali 'waidie. Yaubada 'ana 'idewadewa 'waidie i 'odu'odu we'e mogitana i lubwaineda tomotoga matatabuda Yaubada 'ada to'idewadewa ta na subisubiai kebu ta na 'ailove. Vona mogitana, yaku nuanua bani'odi.
45001026	Fai tomotoga nuanuadi sakona, Yaubada i baila i tauyedi bunu 'ana nuanua 'eba bunumayaga 'waidie. Wata vevine bani'odi, sauluvanidi i lubwainediga i baila, vevine'ava i lu'avo'avovo.
45001027	Wata bani'odi iaveta nagi i baila, nuanuaotogidi iaveta'ava i na lulu'avo'avovo. Iaveta'avadi i sakosakona 'eba bunumayaga bwaikaotogina, begaidi vematavuloga i veveluagai tomogodi wata nuadi 'waidie. Vematavuloganina i lubwainedi, yadi sauluva sakoidi 'adi tutula.
45001028	Wata fai Yaubada 'ana 'aseta mogitana 'waidie i venani-'avo'avovo kebu nuanuadi faifaina i na nuanua, bega Yaubada i tauyedi nua'anigaugau 'waineye kebu 'adi fata i na venua'ivina-'atumai. Nuadi i lulugaugaudiga, sauluvanidi kebu i da lubwainediga i 'i'idewadi.
45001029	-
45001031	Sakona tulina tulina nuadi i 'ewadi, bani'odi kukua 'adi nuanua 'waidie i vebwaika, bunu 'ana nuanua sakoidi nuadi i 'ewai, i veve'unumagigi, i luluvewafa, i veveta'ata'ala, i vevekali, wata i totolive'eda nuanuadi vita i na veveluagadi. Wata i vevebonaivo, i awavesako, Yaubada i vevedumwe'ai'aieni, i manimanini-'avo'avovo, i nunualaka, wata taunidi i awa'ai'aidi. Tutuya fuedi nani sakoidi 'adi nuanua 'waidie i vevebwaika, tamadiavo wata inadiavo yadi veimea kebu nuanuadi, yadi nuanua 'oka'okadi, yadi vona'awaufaufa i geugeudi, kebu i da nunuakalikali wata kebu i da 'i'isanuakalikali.
45001032	Yaubada yana veimea i 'eno'eno, tomotoga bani'odi i na vesauluvediga i lubwainedi i na wafaotoga. Veimeanina i 'asetai siwe wata i 'i'idewadi. Mogitana i sakona siwe yadi sakona i vebwaika-'afo'afo, fai mali tomotoga bani'odi i na sakosakonaga i na 'isedi i na awave'atumaiedi. S18 Kolos 3:5-6 S19-20 Same 19:1 S21 Efe 4:17-18 S23 Same 106:20 S27 Vei 18:22
45002001	Ekwavo, voke 'wa vonavona 'wa vo, Tomotoganidi mogitana tosakona, vematavuloga i na veluagai Yaubada 'wainega.” Siwe 'omi wata tomotoganidi bani'odi 'wa sakosakona, 'wa awavesakoyediga nika 'asa'aiana taunimi 'wa awavesakoyemi, 'awaie kebu 'ami fata 'wa na ve'ewa yami sakonanidi faifaidi Yaubada mataneye.
45002002	Ta 'asetai Yaubada i lubwaineni i na veimea tomotoga vematavuloga i na veluagai sauluvanidi sakoidi faifaidi.
45002003	Ekwavo, 'omi tomotoga 'ifwaidi 'wa awavesakoyedi yadi sakona faifaidi, siwe 'omi wata bani'odi 'wa sakosakona, kebu tamu sai'afo 'wa na dega Yaubada yana vematavuloga 'wainega.
45002004	'Akonadi i 'isanuakalikaliemi, i tokemaiga kebu i da tutula-matayo'o 'waimie yami sakona faifaidi. 'Alo yana nuakalikalinina i venani-'avo'avovo 'waimie? I lubwainemi 'wa da 'asetai Yaubada ma yana nuakalikali i lulukamasemi, nuanuana 'wa na nuavilami yami sakona 'waidiega.
45002005	Siwe 'omi 'wa baila, kebu nuanuami 'wa na nuavilami begaidi taunimi 'ami vematavuloga 'wa 'ivebwaika'a'avai. We'e Vonayavuga 'ana 'Aiata 'waineye Yaubada yana veimea tonovina 'wainega ma yana nuasako tosakona matatabudi i na vematavulogidi, bei mogitana 'ami tutula 'wa na veluagadi.
45002006	'Wa na veluagadiga fai 'aiatanina 'waineye tomotoga matatabuda tutula ta na veluagai Yaubada 'wainega, yada sauluva 'adi 'isa'isa bani'odi.
45002007	Tomotoga 'ifwaidi tutuya fuedi i vevesauluva 'atumaina nuanuadi Yaubada i na awave'atumaiedi, nuanuadi 'ai'aiwabu i na veluagai 'wainega, wata nuanuadi taiadi i na mia-vagata. Tomotoganidi Yaubada mia 'atumaina wata miamia-vagaina i na veledi.
45002008	We'e tomotoga 'ifwaidi taunidi 'aisedi faifaidi i nuanua, nani tonovidi i baila we'e sakona nuadi i 'ewai, tomotoganidi Yaubada yana nuasako kasikasisinega i na vematavulogidi.
45002009	Tomia fwayafwaya matatabudi i sakosakonaga veviga wata 'we'wela i na veluagai, mogitana me Diu, siwe wata mali tomotoga taiadi.
45002010	We'e tomia fwayafwaya matatabudi i vevesauluvaga 'atumaina, Yaubada i na awave'atumaiedi, 'ai'aiwabu i na veledi, wata nuanua bikana mia 'atumaina taiadi i na veluagai 'wainega, mogitana me Diu, siwe wata mali tomotoga taiadi.
45002011	Mogitana Yaubada de'e bani'odi i na veimeyeda, kebu i na lau'idi, me Diu wata mali tomotoga matatabuda ta vesala mataneye.
45002012	-
45002015	We'e mali tomotoga taunidi kebu Diu Yaubada yana ve'etoboda i maiaga Mosese 'wainega kebu i da 'asetadiga, siwe 'ai'edi i na sakonaga i na wafaotoga. Yaubada kebu i na veimeyedi ve'etobodanidi kilukilumidi 'waidiega fai kebu i da 'eno'enoga 'waidie, siwe fai yadi nuanua 'waidie Yaubada yana ve'etoboda i 'eno'enovi, i na geugeudiga vematavuloga i na veluagai. 'Ai'edi taunidi yadi nuanua 'waidiega yadi sauluva wata Yaubada yana ve'etoboda kilukilumidi taiadi i na vesalaga, ta 'asetai ve'etobodanidi yadi nuanua 'waidie i 'eno'enovi. 'Ai'edi tamu sauluva sakoina i na 'idewaiga, 'adi vebae 'wainega i na 'asetai 'akonadi i sakona, we'e 'ai'edi tamu sauluva 'atumaina i na 'idewaiga, 'adi vebae 'wainega i na 'asetai kebu i da sakonaga, yadi sauluva tonovidi. Fai 'adi fata de'e bani'odi i na vebaedi, 'eba 'isa Yaubada yana ve'etoboda i 'eno'enovi nuadie. We'e me Diu, Yaubada yana ve'etoboda kilukilumidi i 'eno'enovi 'waidie. 'Ai'edi i na sakonaga Yaubada i na veimeyedi ve'etobodanidi 'waidiega vematavuloga i na veluagai. Egavo Yaubada yana ve'etoboda i na nogaidi siwe kebu i na vematayakeyakediga, kebu i na ve'atumai mataneye, we'e egavo ve'etobodanidi i na 'i'idewadiga Yaubada i na 'ive'atumaidi. 'Ai'edi tamu aitoi ve'etobodanidi matatabuna i na vematayakeyakediga Yaubada i na vo, Tomogonina yana sauluva tonovidi matakuye.”
45002016	Bei Vonayavuga 'ana 'Aiata 'waineye Yaubada Iesu Keliso i na voneni tomotoga matatabuda yada sauluva wata yada nuanua givagivadi faifaidi ta na vonayavuga mataneye i na veimea vematavuloga faifaina. Naninidi a lulu'ageyedi Keliso Valana 'Atumaina 'wainega. S6 Mad 16:27 S8,2 Tes 1:8 S11,1 Fit 1:17 S13 Mad 7:21 Iem 1:22 S16,1 Kol 4:5
45002017	We'e 'omi me Diu a na vonemi. Taunimi 'ami wagava 'wa awa'ai'aia 'wa vo, 'Ima me Diu, 'a tauyema Yaubada yana ve'etoboda 'waidie, wata 'ima yana tomotoga mogitana 'a veiana taiadi.”
45002018	Yaubada yana nuanua 'akonadi 'wa 'asetai ve'etobodanidi 'waidiega, bega 'ami fata 'wa na venua'ivina-'atumai ava'aibe sakona, 'alo ava'aibe sauluva 'atumaina.
45002019	Wata 'wa vo, Egavo Yaubada i bavuyeniga i miamiani dudubala 'waineye, 'ima 'adi tove. Yadi nuanua dududubalidi 'a kikiavemagetadi.”
45002020	Tutuya fuedi tobavu 'wa awave'ede'ededi wata egavo yadi nuanua bola mweamweadi yavayavava bani'odi 'waidie 'wa veve. Yami nuanua 'wa vo, Fai Yaubada yana ve'etoboda 'waimeye, nani matatabuna 'a 'aseta-'atumaidi wata naninidi 'a vonevoneyediga, vona mogitana.”
45002021	Mali tomotoga 'waidie 'wa veve, we'e kebu 'wa da vo, Taunima 'a na ve 'waimeye.” 'Wa lalau'age 'wa vo, Kebu 'wa na vainagoga,” we'e 'omi 'wa da nuani, 'wa vavainago?
45002022	'Wa vonavona 'wa vo, Kebu 'wa na sakonaga bunu 'ana nuanua 'waidie,” we'e 'omi 'wa da nuani, bani'odi 'wa sakosakona? Kumaea 'waidie tomotoga i 'odu'odu 'wa 'ise'isedi 'wa veve'eduogaogala siwe 'omi 'wa da nuani, kukua 'wa vivinagodi kumaeanidi 'adi vanuga 'eba 'odu'odu 'waidiega?
45002023	Ve'etoboda i maiaga Mosese 'wainega faifaidi taunimi 'wa awa'ai'aimi 'wa vo, 'Ima me Diu Yaubada yana ve'etoboda 'a 'asetadi, nani bwaikina 'waimeye.” Siwe 'wa da nuani, ve'etobodanidi 'wa geugeudi bega yami sauluvanidi 'waidiega mali tomotoga Yaubada i awavesakoyeni?
45002024	Yami sauluvanidi faifaidi basenadiotoga i kilumi Yaubada yana Buki 'waineye i vo, 'Omi me Diu yami sauluva sakoidi 'waidiega Mali tomotoga Yaubada i awavesakoyeni.” S24 Isi 36:22
45002025	Wata 'omi me Diu a na vonemi. Basenadi 'wa tubugaga bunumi i bobodi, 'ami tugusa 'omi me Diu mogitana Yaubada yana tomotoga. We'e 'ai'edi yana ve'etoboda 'wa na vematayakeyakediga, bunu 'aibobo 'ami wagava 'eba 'inana. 'Ai'edi ve'etobodanidi 'wa na geugeudi, bunu 'aibobo ava'ai 'ana 'atumaina, 'omi bani'odi mali tomotoga Yaubada i bavuyeni.
45002026	We'e 'ai'edi mali tomotoga taunidi kebu Diu bunu 'aibobo kebu i da 'ewaiga, siwe Yaubada yana ve'etoboda i na vevematayakeyakediga, taunidi mogitana yana tomotoga.
45002027	Tomotoganidi mogitana kebu tomotoga Diu, bunu 'aibobo kebu, siwe 'omi me Diu i na awavesakoyemi fai ve'etoboda 'wa geugeudi. Avinodi Yaubada yana ve'etoboda kilukilumidi 'waimie i 'eno'enovi wata bunu 'aibobo 'wa 'ewai siwe 'wa geugeudi, we'e tomotoganidi kebu bunu 'aibobo i da 'ewaiga, siwe Yaubada yana ve'etobodanidi i vevematayakeyakedi.
45002028	Egavo Yaubada yana tomotoga mogitana? 'Omi me Diu 'wa vonaga 'wa vo, Bunu 'aibobo 'a 'ewaiga Yaubada yana veimea bani'odi, 'ima yana tomotoga mogitana. Tamamavo wata inamavo tomotoga Diu, sauluva Diu matatabuna 'a veve'ililibuyedi, mogitana 'ima me Diu.” Bani'odi 'wa voneyediga siwe kebu.
45002029	Egavo yadi nuanua tonovidi Yaubada mataneye taunidi yana tomotoga mogitana. Ve'etoboda kilukilumidi kebu 'ana fata tamu aitoi yana nuanua i na sivilai, we'e mogitana 'Anu'anunu 'Atumaina tomotoganidi yadi nuanua i sisiviladi i 'ive'ivaudi, 'wa da vo 'Anu'anununina 'Atumaina yadi nuanua sakoidi i da bobo-yavuledi. Tomotoganidi mogitana Yaubada yana tomotoga, 'adi subia i veveluagai 'wainega, kebu tomotoga 'waidiega. S29 Kolos 2:11
45003001	A vonavonaga bunu 'aibobo faifaina, 'wa da nuani, tomotoga Diu 'aivaita i na veluagai fai taunidi 'aila'a Diu 'alo kebu? Bunu 'aibobo, 'wainega 'aivaita i na veluagai?
45003002	E'e, 'eba 'aivaita fuedi me Diu 'waidie. Tamu 'eba 'aivaita side bani'odi. Yaubada yana Vona i 'aniveleneni me Diu 'waidie i na 'i'isave'avini.
45003003	Avinodi me Diu 'ifwaidi yana Vonanidi i vedumwe'ai'aiedi, we'e Yaubada kebu tamu sai'afo i na bailedi.
45003004	'Akonadi 'wa 'asetai tomotoga matatabudi i vevekali we'e Yaubada yana vona matatabuna tonovidi. Bani'odi yana Buki 'waineye i kilumi i vo, Yaubada, 'u vonaga, tomotoga fuedi i 'iseni yamu vona tonovidi. 'Ai'edi tomotoga i na vevitamu sakona faifaina, fuedi i na 'asetai i vevekali.”
45003005	Tomotoga 'ifwaidi i vonavona i vo, 'Ai'edi ta na sakosakonaga, nani 'atumaina, mali tomotoga sakonanidi i na 'isedi 'wainega i na vo, Yaubada kebu bani'odiga, taunina 'atumaiotogina.” Wata i vo, Yama sakonanidi 'waidiega Yaubada yana 'atumaina 'a sisivemageseni, siwe awale vematavuloga 'a veveluagai 'wainega?”
45003006	Yadi vonanidi mogitana vekali, kebu bani'odiga. Yaubada yana sauluva tonovi'avadi. 'Ai'edi sakona i da 'ise'isedimoga, 'awaie Vonayavuga 'ana 'Aiata 'waineye kebu 'ana fata veimea tonovina 'wainega i na veimeyeda.
45003007	Wata tomotoga 'ifwaidi i vonavona i vo, 'Ai'edi ta na vevekaliga, nani 'atumaina, bega tomotoga vekalinidi i na 'isedi nika 'wainega Yaubada yana Vona tonovidi i na 'aseta-matayo'odi ma yadi subia Yaubada i na awa'ai'aia. Yama vekalinidi 'waidiega Yaubada yana sauluva tonovidi 'a sisivemagesedi, siwe awale vematavuloga 'a na veluagai 'wainega 'wa da vo 'ima tosakona bani'odi.”
45003008	'Ai'edi yadi vonanidi vona mogitana 'ako ta da vo, Ma fueda ta na sakotoga nika nani 'atumaidi i na souyedi.” Nuanuananidi mogitana vekali, siwe tomotoga 'ifwaidi i awavesakoyeku igodina yau wata bani'odi a da vevesauluvedi. I lubwainedi tomotoganidi 'adi vematavuloga i na veluagai. S3,2 Tim 2:13 S4 Same 51:4
45003009	Vetuma bani'odi ta na voneyedi? 'Wa da nuani, me Diu 'atumaidi Yaubada mataneye, we'e mali tomotoga sakoidi? Kebu'a'ava. 'Akonadi a vonemi matatabuda ta vesala, me Diu wata mali tomotoga ma fueda ta sakosakona, 'wa da vo sakona i da veveimeyeda.
45003010	Bani'odi basenadi Yaubada yana Buki 'waineye i kilumi i vo, Kebu tamu aitoi tonovina Yaubada mataneye, kebu'a'avaotoga.
45003011	Kebu tamu aitoi sauluva tonovina i da 'asetaiga, 'alo Yaubada faifaina i da nunuavetafewaga.
45003012	Tomotoga matatabudi Yaubada yana 'eda'eda i baileni. Tomotoganidi i venani-'avo'avovo. Kebu tamu aitoi i da vevesauluva 'atumaina, kebu'a'avaotoga.
45003013	Yadi vona 'adi nogaya bani'odi taumata 'anibaina magaina, Bonadi vekali 'adi loi, Yadi vona tuva bani'odi, 'waidiega tomotoga vita wata wafa i veveluagadi.
45003014	Ma yadi nuasako i manimanini,
45003015	Yadi nuanua 'anidabadi, nuanuadi tomotoga vita i na veleveledi wata luvewafa.
45003016	'Awalawa matatabuna 'waidiamo i nunagoga i sakosakona, 'wa da vo mulidiega yadi sakona 'iavena i da 'eno'eno, 'ivesako wata 'we'wela,
45003017	Mia 'atumaina wata veiana bavubavuotogidi.
45003018	Kebu tamu sai'afo Yaubada i da kololoyeni bega i da ve'ililibuyeni.” Tomotoga yada sauluva side bani'odi begaidi Yaubada de'e bani'odi i voneyedi yana Buki 'waineye.
45003019	Egavo Yaubada yana Vona i 'ewadiga, i lubwainedi yana Vonanidi matatabuna i da vematayakeyakedi. Siwe tomotoga matatabuda, me Diu wata mali tomotoga taiadi yana Vonanidi ta geugeudi bega Vonayavuga 'ana 'Aiata 'waineye mataneye ta na ve'wadamo kebu ta na ve'awafatafata.
45003020	Fai matatabuda yana ve'etoboda ta geugeudi bega kebu 'ana fata Yaubada i na vo, De'e tomogonina yana sauluva tonovidi matakuye.” We'e mogitana Yaubada yana ve'etobodanidi yada sakona i sivemagesedi fai ta geugeudi nika 'wainega ta 'asetai matatabuda ta sakosakona. S9 Lom 3:23 S10-12 Same 14:1-3 S13 Same 5:9, 140:3 S14 Same 10:7 S15 Voa 1:16 S18 Same 36:1 S20 Gal 2:16 Lom 7:7
45003021	Mogitana 'ida nagami tosakona siwe tutuya de'e 'waineye Yaubada tamu 'eda'eda i veda 'wainega taunina i 'ive'atumaida yada sauluva i tonova mataneye. 'Eda'edanina faifaina basenadiotoga Mosese wata Yaubada yana tolu'ivonavo i kilumi, we'e kebu ta da ve'atumai Yaubada mataneye yana ve'etoboda 'adi vematayakayaka 'waidiega.
45003022	-
45003023	'Ada 'ive'atumainina side bani'odi. Yaubada i 'ive'atumaidaga yada vetumagana 'wainega. Egavo ma yadi vetumagana taunidi i tauyedi Iesu Keliso 'waineye, faifaidi Yaubada i vo, Tomotoganidi yadi sauluva tonovidi matakuye, kebu yadi sakonaga.” Tomotoga matatabuda ta vesala, me Diu wata mali tomotoga ma fueda ta sakona. Yaubada Magemagetana, i lubwaineda 'ida wata yada sauluva magemagetadi, siwe matatabuda yada sakonanidi faifaidi ta 'usa 'waineye.
45003024	Ta sakona siwe fai ta vetumagana Iesu Keliso 'waineye Yaubada i 'ive'atumaida wata i nuatavunida. Kelisonina 'wainega i 'isanuakalikalieda wata i vesauluva 'atumaina 'waideye i tuveobuda sakona 'wainega, siwe kebu ta na tutuliga.
45003025	Yaubada Keliso i 'aniveleneni i wafa tomotoga matadie bega yana wafanina 'wainega yada sakona 'adi vita i evadi, Yaubada yana nuasako 'waideye i 'a'ava, wata dayaginega yada sauluva i tonova Yaubada mataneye. 'Ai'edi ta na vetumagana Keliso dayagina i lolo faifaida, nuatavunanina ta na veluagai. Wata Keliso yana wafanina 'wainega, Yaubada i veda yana sauluva tonovidi fai basenadi i tokemaiga tomotoga yadi sakona i 'ise'isedimo, siwe i 'asetai 'awaie Keliso yadi sakonanidi i na tutulidi yana wafa 'wainega.
45003026	We'e tutuya de'e, fai Keliso i 'aniveleneni bega ta 'asetai Yaubada yana sauluva tonovidi wata tomotoga yadi vetumagana 'waidiega i 'ive'atumaidi. Egavo i vetumagana, Keliso yana wafa 'wainega yadi sakona i tutula'a'avadi, Yaubada i nuatavunidi yadi sauluva i tonova mataneye.
45003027	Vetuma 'wa da nuani? 'Ada fata taunida ta na awa'ai'aida 'ada 'ive'atumai Yaubada mataneye faifaina? Kebu, kebu 'ada fata ta na awa'ai'aidaga fai 'ada 'ive'atumai mataneye kebu ve'etoboda 'adi vematayakayaka 'waidiega, we'e mogitana vetumagana 'wainega.
45003028	Bega ta nuani tomotoga yadi sauluva i tonovaga Yaubada mataneye vetumagana 'aisena 'wainega, kebu ve'etoboda 'adi vematayakayaka 'waidiega.
45003029	-
45003030	Wata 'wa da nuaniga? Me Diu 'aisedi yadi Yaubada wata 'aisedi i na 'ita'ita'iedi? Kebu. Yaubada 'aitamogana, bega taunina me Diu yadi Yaubada wata mali tomotoga kebu taunidi Diu yadi Yaubada. 'Omi me Diu 'wa na ve'atumai Yaubada mataneye yami vetumagana 'wainega, wata bani'odi 'omi kebu me Diu yami vetumagana 'wainega 'wa na ve'atumai.
45003031	Fai ta ve'atumaiga Yaubada mataneye yada vetumagana 'wainega, we'e yana ve'etoboda bani'odi? Ta na bailedi? Kebu, kebu ta na bailediga, ta na awave'atumaiedi. S22-23 Lom 1:17, 3:9 S24 Efe 2:8 S25,1 Ion 4:10 S28 Gal 2:16 S29 Lom 10:12
45004001	Ebelamo, me Diu 'adi wauma lamuna a na veifufuyeni. Yana ve'atumai Yaubada mataneye, ava'ai 'wainega?
45004002	'Ai'edi yana vematayakayaka 'wainega Yaubada i da 'ive'atumaia, 'ako yana vematayakayakanina faifaina taunina i da awa'ai'aia. Siwe kebu tamu nani i da 'eno'eno bega 'wainega taunina i na awa'ai'aia Yaubada mataneye.
45004003	'Ana 'ive'atumai faifaina i kilumi Yaubada yana Buki 'waineye i vo, Ebelamo i vetumagana Yaubada 'waineye, Yana vetumagananina faifaina Yaubada i awave'atumaieni I vo, Taunina yana sauluva tonovidi matakuye.”
45004004	'Ai'edi tamu aitoi i na vetofolovaga tamu tomogo 'waineye mani i na veleni. Siwe kebu i na vo, De'e 'ana nuakalikali,” we'e mogitana i na vo, 'Ana tutula, folova vitadi i 'idewadiga faifaina.”
45004005	We'e 'ive'atumai folova 'wainega kebu faifaina Yaubada i da nuanuaga, vetumagana nani bwaikina 'waineye. Avinodi 'ida tosakona, siwe 'ai'edi ta na vetumaganamo Yaubada 'waineye ta na ve'atumai mataneye, bega faifaida i na vo, Taunidi yadi sauluva tonovidi matakuye, yadi sakona i 'a'ava.”
45004006	Wata bani'odi basenadiotoga Kini Devida i vona 'ada 'ive'atumai Yaubada mataneye faifaina. I vonaga i vo, Egavo i ve'atumaiga, kebu yadi folova 'alo yadi vematayakayaka 'waidiega, i ve'atumaiga vetumagana'ava 'wainega, 'eba sosoana 'waidie.”
45004007	Wata i vo, Egavo yadi sauluva sakoidi Yaubada i nuatavunidiga wata yadi sakona i 'u'umidiga, 'Eba sosoana 'waidie.
45004008	Aitoi yana sakona 'Auvea kebu i na nuanuanidiga, 'Eba sosoana 'waineye.”
45004009	Sosoananina Devida i voneyeniga, 'wa da nuani, me Diu kumanidiavo bunudi i bobodiga 'aisedi i veveluagai yadi vetumagana 'wainega? Kebu, wata mali tomotoga bunu 'aibobo kebu i da 'ewaiga 'adi fata i na sosoana yadi vetumagana 'wainega. Nani de'e ta 'asetai fai 'akonadi Yaubada yana Buki 'wainega a lu'ivona 'waimie. I vo, Ebelamo i vetumagana Yaubada 'waineye, Yana vetumagananina faifaina Yaubada i awave'atumaieni, I vo, Taunina yana sauluva tonovidi matakuye.”
45004010	Ma'avia 'ana awave'atumai i veluagai? Nagami Yaubada i awave'atumaieni mulieta bununa i boboi, 'alo bununa i boboina mulieta i awave'atumaieni? Nagami Yaubada i awave'atumaieni, mulieta bununa i boboi.
45004011	Nagami Yaubada i vo, Ebelamo yana vetumagana 'wainega yana sauluva i tonova matakuye,” mulieta wata i voneni bununa i boboi. I boboiga, yana 'eba 'isa nagami Yaubada i awave'atumaieni yana vetumagana faifaina, mulieta tugusanina i 'ewai. Naninidi i souyedi Ebelamo 'waineye bega egavo tugusanina kebu i da 'ewaiga siwe yadi vetumagana 'aisena 'wainega i ve'atumai Yaubada mataneye, taunidi bani'odi Ebelamo 'ana wauma i vetubuna 'waineye.
45004012	Wata bani'odi Ebelamo me Diu tubudi, kumanidiavo Yaubada yana tugusa i 'ewai tomogodi 'waidie. I vetubunaga kebu bunu 'aibobo 'aisena faifainaga, siwe wata fai yana sauluva i salai. Yana sauluvanina bola kebu bunu 'aibobo i da 'ewaiga, ma yana vetumagana Yaubada 'waineye i miamia. S3 Nag 15:6 Gal 3:6 S7-8 Same 32:1-2
45004013	Basenadiotoga Yaubada i vona'awaufaufa Ebelamo 'waineye i vo, 'Omu wata 'amu wauma fwayafwaya matatabuna a na velemi.” De'e bani'odi Yaubada i vona'awaufaufa Ebelamo 'waineye fai yana vetumagana faifaina Yaubada i vo, Taunina yana sauluva i tonova matakuye,” kebu ve'etoboda 'adi vematayakayaka 'waidiega i da ve'atumaiga.
45004014	Yaubada kebu i da vo, Tomotoganidi yaku ve'etoboda a velediga Mosese 'wainega i na vematayakeyakedi yaku vona'awaufaufa 'adi mogitana i na veluagadi.” 'Ai'edi mogitana, we'e tomotoganidi i vetumaganamo bani'odi? 'Wa da vo i da vetumagana-maimaiga wata Yaubada yana vona'awaufaufa i da venani-'avo'avovo.
45004015	Kebu 'ana fata tomotoga Yaubada yana vona'awaufaufa 'adi mogitana i na veluagadi yana ve'etoboda 'adi vematayakayaka 'waidiega fai ve'etobodanidi i geugeudi bega Yaubada yana nuasako wata yana vematavuloga i sousouyedi 'waidie. 'Ai'edi ve'etoboda kebu, 'ako tomotoga kebu i da geugeudi. Siwe fai ve'etobodanidi i 'eno'enovi nika tomotoga i geugeudi 'adi vematavuloga i na veluagai.
45004016	Fai ve'etoboda 'waidiega Yaubada yana nuasako i sousouyeni, bega yana vona'awaufaufa 'adi mogitana kebu 'ana fata ta na veluagadi ve'etobodanidi 'adi vematayakayaka 'waidiega. We'e mogitana vetumagana'ava 'wainega nika ta na 'asetai mogitana, vona'awaufaufanidi Yaubada yana 'anivelena-maimaiga 'waideye. 'Ai'edi me Diu yadi ve'etoboda ta na vematayakeyakediga 'alo kebu, kebu tamu ava'ai, we'e nani bwaikina ta na vetumagana Yaubada 'waineye Ebelamo bani'odi i vetumagana, nika vona'awaufaufa 'adi mogitana ta na veluagadi. 'Ai'edi Ebelamo ta na salaiga, 'ida tubunavo.
45004017	Ta na vetubuna Ebelamo 'waineye faifaina Yaubada i vona yana Buki 'waineye i vo, A venua'ivinemu bega 'aila'a tulina tulina i na ve'awatubuna 'waimuye.” Bega Ebelamo 'ida tovetumagana tubuda Yaubada mataneye. Yaubadanina kumanina Ebelamo i vetumagana 'waineye, taunina towafa 'adi tosivetovoi wata naninidi bola kebu i da souyediga, faifaidi i vovona-vagata 'wa da vo 'akonadi i da souyedi.
45004018	Basenadiotoga Yaubada Ebelamo i voneni i vo, 'Amu wauma i na vefue, Wala'ai 'ana 'ilukulukuta bani'odi.” Ebelamo kebu tamu natunavoga wata 'akonadi i ve'auvea siwe kebu i da vo, Bani'odi i na munega 'aku 'aila'a i na vefue?” Ma yana vetumagana i nuaniamo mogitana Yaubada yana vona'awaufaufanina 'ana mogitana i na souyeni, nika mogitana 'aila'a tulina tulina i vetubuna 'waineye.
45004019	Ebelamo i ve'auvea-'afo'afo 'ana malamala 100 lilivaneye i 'asetai taumata 'awaneye i tovotovoi we'e yana vavine Sela i vemo'ai kebu 'adi fata venatuna, siwe yana vetumagana kebu i da mwea.
45004020	Ma yana vetumagana Yaubada yana vona'awaufaufanina faifaina kebu i da venuanaluga, yana vetumagananina i kiavetoketokei Yaubada i subiaimo naninina 'awaie i na souyeniga faifaina.
45004021	I nuani mogitana Yaubada ma yana toketokena, ava'ai i voneyeniga 'ana mogitana i na souyeni.
45004022	Yana vetumagananina 'wainega Yaubada i awave'atumaieni i vo, Taunina yana sauluva matatabuna tonovidi matakuye.”
45004023	-
45004024	Awave'atumai 'ana vonanina i kilumiga kebu Ebelamo 'aisena faifainaga, wata 'ida faifaida, fai ta vetumagana 'waineye Yaubada i awave'atumaieda. Yaubadanina, 'ada Toveimea Iesu i sivetovoia wafayega.
45004025	'Ada Toveimeanina Yaubada i 'aniveleneni tomotoga i luvewafai yada sakona faifaidi we'e Yaubada i sivetovoia bega ta ve'atumai mataneye yada sakona i nuatavunidi. S14 Gal 3:18 S15 Lom 5:13 S17 Nag 17:5 S18 Nag 15:5 S19 Nag 17:17 S22 Nag 15:6 S23-24 Lom 15:4 S25 Ais 53:5
45005001	Tutuya de'e 'waineye Yaubada i 'ive'atumaida yada sakona i 'u'umidi fai ta vetumagana Iesu Keliso 'waineye. 'Ada 'ive'atumainina 'wainega ta veiana Yaubada taiadi wata mia 'atumaina ta veveluagai, 'ada Toveimea Iesu Keliso faifaida i 'idewai.
45005002	Wata fai ta vetumagana 'waineye i mieda Yaubada yana nuakalikali nageneye, 'asiau bei ta miamia i vevesauluva 'atumaina 'waideye. Wata fai ta nuani mogitana 'awaie Yaubada yana 'ai'aiwabu magemagetadi i na veleda ta sososoana bwaikina.
45005003	'Ai'aiwabu ta na veluagadiga kebu 'aisedi faifaidi ta da sososoanaga, siwe wata vita ta veveluagadiga faifaidi ta sososoana fai ta 'asetai vitanidi 'waidiega yada tokemaiga i vevebwaika.
45005004	Yada tokemaiga i na nagoga ta na vetoketoke wata ta na kumakumaga, nika 'wainega ta na vetumagana fa'alina wata ta na nuani mogitana 'ai'aiwabu i na veleda.
45005005	Ta 'asetai mogitana ta na veluagai bega kebu ta na bunumayaga, fai 'Anu'anunu 'Atumaina i veleda bega ta vevebaeda Yaubada yana nuakalikali bwaikina 'waideye.
45005006	Mogitana Yaubada i nuakalikalieda fai bola 'ida kebu ta da vetoketokega wata kebu 'ada fata taunida ta na 'ive'atumaidaga, bei Yaubada yana nuanua 'ana tutuya mogitana 'waineye, Keliso i wafa 'ida Yaubada 'ana tovedumwe'ai'ai faifaida.
45005007	Tamu tomogo 'atumaina 'ana 'ita'ita'i faifaina, kebu 'ana fata tamu aitoi taunina i na tauya-matayo'oyeni wafa 'waineye. We'e voke tamu tonuakalikali 'ana 'ita'ita'i faifaina 'ana fata tamu aitoi taunina i na tauyeni wafa 'waineye.
45005008	We'e Yaubada yana nuakalikali bwaikaotogina i veda fai bola ta sakosakona Keliso i wafa 'ada 'ita'ita'i faifaina.
45005009	Fai Keliso dayagina i ilolo faifaida bega ta ve'atumai Yaubada mataneye, vona mogitanaotoga i na 'ita'ita'ieda Yaubada yana nuasako 'wainega nika kebu yada sakona 'adi tutula ta na veluagadiga.
45005010	Nagami 'ida Yaubada 'ana gaviavo, Natuna yana wafa 'wainega i veianeda. 'Akonadi taiadi ta veianaga, vona mogitanaotoga i na 'ita'ita'ieda fai Keliso ma yawaina i miamia abame.
45005011	Mogitana i na 'ita'ita'ieda siwe wata ta sososoana Yaubada 'waineye fai 'ada Toveimea Iesu Keliso 'wainega Yaubada taiadi ta veiana. S1 Lom 3:24 S3 Iem 1:2-3 S8 Ion 3:16,1 Ion 4:10 S9 Efe 1:7 S10 Kolos 1:22
45005012	Tomogo 'aitamogana yana sakona 'wainega, tomia fwayafwaya matatabuda ta sakona, bei sakona i velamu. Adama yana sakonanina 'ana tutula i wafa bega wata wafa i souyeni tomia fwayafwaya matatabuda 'waideye fai fueda ta sakona.
45005013	Basenadiotoga Yaubada yana ve'etoboda kebu i da maiga Mosese 'wainega, tomotoga i sakosakona siwe fai ve'etoboda kebu, bega Yaubada yadi sakonanidi i veve'ise'isedi.
45005014	Adama 'wainega i mai Mosese 'waineye wafa i vetoketoke tomotoga 'waidie. Tomotoga matatabudi i wafa, we'e egavo Yaubada yana veimea kebu i da geuyaga bani'odi Adama i sakona, siwe wata i wafa. Adama wata yana sakonanina, a na veifufuyedi bega 'waidiega Iesu yana sauluva 'atumaidi 'wa na 'asetadi.
45005015	Tomotoganidi 'adi 'ailuga yadi sauluva kebu i da vesalaga fai Yaubada yana 'anivelena-maimaiga 'waideye kebu bani'odi Adama yana sakona. Tomogonina yana sakona 'wainega tomotoga fuedi wafa i veluagai, we'e mogitana tamu tomogo yana nuakalikali 'wainega Yaubada ma yana nuakalikali i 'anivelena-maimaiga 'waideye. Mogitana, Iesu Keliso 'wainega, Yaubada yana 'anivelena-maimaiga 'atumaiotogina tomotoga fueda ta veluagai.
45005016	Yaubada yana 'anivelena-maimaiga 'waideye yana nuakalikali 'wainega, kebu i da vesalaga naninidi i souyedi tomogonina 'aitamogana yana sakona 'wainega. Sakonanina 'aitamogana 'wainega Yaubada i veimea sakona matatabuna 'adi tutula wafa. We'e tomotoga matatabudi i sakosakona mulieta Yaubada yana 'anivelena-maimaiga 'ada nuakalikali i 'ive'atumaida bega i vo, Yami sakona i 'a'ava, yami sauluva tonovidi matakuye.”
45005017	Tomogonina 'aitamogana yana sakona 'wainega wafa i vetoketoke, we'e vona mogitana naninina i souyeniga tamu tomogo 'ana wagava Iesu Keliso 'wainega 'atumaiotogina. Egavo Yaubada yana nuakalikali bwaikina i na 'ewai wata i na vonedi i na vo, 'Omi a 'ive'atumaimi siwe kebu 'wa na tutuliga,” taunidi yadi mia matatabuna 'waidie i na vetoketoke Keliso 'wainega.
45005018	Yaku vona 'ana nuanua side bani'odi. Sakona 'aitamogana 'wainega matatabuda ta sakosakona bega Yaubada i vo, Yadi sakona 'adi tutula vematavuloga a na veledi,” wata bani'odi Keliso nani 'aitamogana 'atumaina i 'idewai i wafa faifaida bega tomotoga fueda i 'etoyavuda sakona 'waidiega wata mia 'atumaina wata miamia-vagaina taiadi i veleda.
45005019	Wata fai tomogo 'aitamogana Yaubada yana veimea i vedumwe'ai'aieni matatabuda ta sakosakona, we'e tomogo 'aitamogana Keliso, Yaubada yana nuanua i vematayakeyakeni nika 'wainega Yaubada tomotoga fuedi i na 'ive'atumaidi.
45005020	Yaubada yana ve'etoboda i maia Mosese 'wainega bega tomotoga yadi sakona i sivemagesedi nika sakona i vebwaika. Mogitana i vebwaika, siwe Yaubada yana nuakalikali i vebwaika-'afo'afo.
45005021	Nagami sakona i vetoketoke 'ana tutula tomotoga matatabudi i wafawafa, siwe fai Yaubada yana nuakalikali i vebwaika-'afo'afo i 'ive'atumaida, begaidi mia 'atumaina wata miamia-vagaina ta na veluagai. Nani de'e Yaubada i 'idewai 'ada Toveimea Iesu Keliso yana wafa 'wainega. S12 Nag 3:6 Lom 6:23 S14,1 Kol 15:21-22 S18,1 Kol 15:22 S21 Lom 6:23
45006001	Yaubada yana nuakalikali nani bwaikaotogina, bega 'wa da nuani? Tutuya fuedi ta na sakosakonaga, i lubwaineni 'ana fata Yaubada yana nuakalikali i na vevebwaika?
45006002	A nuani kebu'a'avaotoga. 'Ai'edi tamu aitoi i na wafaga, yana mia fwayefwayeye i 'a'ava, wata bani'odi 'ida ta wafa yada sauluva sakoidi ta 'iawedi. Fai ta wafaga sakona yana toketokena 'waideye i 'a'ava, bega 'ai'edi ta na sakosakonaga kebu i da lubwaineda.
45006003	Ava'ai a na voneyeniga 'akonadi 'wa 'asetai. Tutuyanina ta bafitaiso Iesu Keliso 'ana wagavayega, 'akonadi taiadi ta miave'itubama. Fai ta miave'itubama taiadi, yana wafa 'waineye 'wa da vo taiadi ta da wafa.
45006004	Keliso i wafaga i tavuni, wata bani'odi ta bafitaiso i lekoada ufayega 'wa da vo Iesu taiadi ta da wafa i da tavunida. Fai bani'odi ta wafayediga, bega Yaubada Tamada Keliso i sivetovoia wafayega yana toketokena 'wainega, wata 'ida i sivetovoida bega mia 'ivauna wata 'atumaina ta veluagai.
45006005	Ta wafaga wata i sivetovoida mia 'ivauna ta veluagaiga 'adi 'aseta side bani'odi. Kebu 'aisedaga, Keliso taiadi ta wafa wata bani'odi Yaubada i sivetovoiaga wata fai 'akonadi taiadi ta miave'itubama 'ida mogitana i na sivetovoida.
45006006	'Akonadi ta 'asetai tutuyanina Keliso i tutufwaseni 'ai lagalagana 'waineye, yada nuanua sakoidi nagami, taiadi i tutufwasedi i wafa. Nagami tauniotogida nuanuada bega ta sakosakona, we'e Keliso 'ana 'ai lagalagana 'waineye nuanuananidi i ve'a'avaotogidi. Basenadi sakona i vetoketoke 'waideye, sakonanina yana nuanua ta 'i'idewadi, siwe fai bani'odi ta wafayediga Keliso taiadi, kebu 'ana fata sakona wata i na veveimeyeda.
45006007	'Ai'edi aitoi Keliso taiadi i na wafaga, sakona kebu 'ana fata i na veveimeyeni.
45006008	Fai Keliso taiadi ta wafaga, ta vetumagana wata Keliso taiadi ta na miamia.
45006009	Mogitana taiadi ta na miamia fai ta 'asetai Yaubada Keliso i sivetovoia kebu 'ana fata i na wafa-vaitugana, kebu wata wafa i na vetoketoke 'waineye.
45006010	Wafanina 'wainega i wafaga, yada sakona i wafedi, tutuya 'aitamogana i wafa sakona matatabuna faifaidi, we'e 'asiau Yaubada taiadi i miave'itubama i miamia.
45006011	Wata bani'odi taunimi 'wa na nuanimi, 'wa na vo, 'Ima 'a wafa Keliso taiadi, sakona kebu 'ana fata i na vetoketoke 'waimeye wata fai Iesu Keliso taiadi 'a miave'itubama, ma yawaima taunima 'a tauyema Yaubada 'waineye.” S4 Kolos 2:12 S6 Gal 2:19-20 S9 Ve 1:18 S10,1 Fit 3:18 S11,1 Fit 2:24
45006012	'Omi 'wa miave'itubama Keliso taiadi, siwe 'ai'edi sakona i na vetoketoke tomogomie bega yana nuanua 'wa na vematayakeyakedi, 'wa na sakosakonaga kebu i da lubwainemiga.
45006013	Wata kebu tamu du'umi 'wa na tauyeni sakona 'waineye 'wa na foloveni. We'e mogitana taunimi 'wa na tauyemi Yaubada 'waineye fai wafayega i vevilami bega mia 'ivauna wata 'atumaina 'wa veluagai. Taunimi 'wa na 'anivelenemi 'waineye yana nuanua tonovidi 'wa na 'i'idewadi.
45006014	Tomotoga 'ifwaidi igodi nuanuadi i na ve'atumai Yaubada mataneye yana ve'etoboda 'adi vematayakayaka 'waidiega, we'e 'omi 'akonadi 'wa ve'atumai yami vetumagana 'wainega. Ve'etobodanidi kebu i da veveimeyemiga 'ami 'ive'atumai faifaina we'e mogitana Yaubada yana nuakalikali faifaimi i veveimeyemi, begaidi sakona kebu 'ana fata i na vetoketoke 'waimie. S13 Lom 12:1
45006015	'Ada 'ita'ita'i kebu ta da veluagaiga ve'etoboda 'adi vematayakayaka 'waidiega, we'e mogitana Yaubada yana nuakalikali 'wainega ta veluagai. Fai Yaubada kebu i na vematavulogida bega 'wa da nuani, ta na sakosakonaga i lubwaineni 'alo kebu? A nuani kebu tamu sai'afo i da lubwaineni.
45006016	'Wa na nuani, 'ai'edi 'wa na nago tamu tomogo bwaikina 'waineye 'wa na vo, 'Auvea, nuanuaku a na vetofolova-maimaiga, tauniku a tauyeku 'waimuye yamu veimea matatabuna a na vematayakeyakedi,” 'omi 'akonadi tomogonina yana tofolova-maimaiga. Wata bani'odi 'ai'edi taunimi 'wa na tauyemi sakona 'waineye siwe 'asa'aiana 'akonadi 'wa vetofolova sakona 'waineye i na nagoga wafa i na souyeni. We'e 'ai'edi taunimi 'wa na tauyemi Yaubada 'waineye yana nuanua 'wa na vevematayakeyakediga, siwe 'asa'aiana 'akonadi 'wa vetofolova Yaubada 'waineye i na nagoga i na 'ive'atumaimi.
45006017	Siwe ta na vekaiwa Yaubada 'waineye, fai basenadi 'wa vetofolova sakona 'waineye, we'e tutuya de'e taunimi 'wa tauyemi mogitana Keliso yana tomotoga yadi vona nuanuami, yadi venidi vona tonovidi 'wa vevematayakeyakedi.
45006018	'Omi 'akonadi Yaubada i yavumi sakona 'wainega, sakonanina nagami 'ami toveimea we'e 'asiau 'wa vetofolova sauluva tonovidi 'waidie, taunina 'ami toveimea 'ivauna.
45006019	Vonanidi a voneyediga vitadi 'waimie we'e tofolova wata 'adi toveimea 'waidiega a awatalatutula nika 'wa na 'aseta-matayo'oi. Nagami taunimi 'wa tauyemi mogitana bunu 'ana nuanua sakoidi 'waidie bega yami sakona i vevebwaika-'afo'afo, we'e tutuya de'e i lubwainemi taunimi 'wa na tauyemi sauluva tonovidi 'wa na 'i'idewadi i na nagoga nika yami sauluva magemagetadi, 'wa da vo 'wa na vetofolova sauluvanidi 'waidie.
45006020	Nagami 'wa vetofolovaga sakona 'waineye, sauluva tonovidi kebu faifaidi 'wa da nuanuaga.
45006021	Tutuyanina 'waineye ava'ai naniga 'atumaina 'wa veluagai sauluvanidi sakoidi 'waidiega? Sauluvanidi 'adi tutula wafa, we'e 'asiau faifaidi bunumi i mayaga.
45006022	Tutuya de'e 'akonadi Yaubada i yavumi sakona 'waidiega kebu wata i na vetoketoke 'waimie, ma'itufa 'wa vetofolova Yaubada 'waineye. 'Wa vetofolovaga Yaubada 'waineye, yami sauluva i na magemagetadi i na nagoga mia 'atumaina wata miamia-vagaina 'wa na veluagai.
45006023	Sakona 'ana tutula wafa, we'e Yaubada yana 'anivelena-maimaiga 'waideye mia 'atumaina wata miamia-vagaina fai ta miave'itubama 'ada Toveimea Iesu Keliso taiadi. S15 Lom 6:1 S16 Ion 8:34 S18 Ion 8:36 S21 Lom 7:5 S23 Lom 5:12,15
45007001	Ekwavo, 'omi ma fueda Iesu yana 'aila'a, veimea matatabuna 'akonadi 'wa 'asetadi bega a na vonemi. 'Ai'edi tamu tomogo ma yawaina i na miamiaga, i lubwaineni veimea matatabuna i na vematayakeyakedi, 'ai'edi i na wafaga, 'akonadi veimeanidi i 'iawedi.
45007002	Nagi 'ana sauluva 'wainega a na awatalatutula, side bani'odi. 'Ai'edi tamu vavine ma yadi lamoga i na miamia, yadi lamoga bola ma yawaina vavinenidi nagi 'ana veimea i na veveimeyedi. We'e yadi lamoga i na wafaga vavinenidi yavuyavudi nagi 'ana veimea 'wainega.
45007003	Begaidi 'ai'edi yadi lamoga bola ma yawaina i na baileni i na nago mali tomogo 'waineye, taunidi i sakona 'ana wagava saidamana. We'e 'ai'edi yadi lamoga i na wafa, 'akonadi yavuyavudi veimeanina 'wainega bega 'ai'edi i na nagi-vaitugana kebu i da sakonaga.
45007004	Ekwavo, wata bani'odi, tutuyanina Keliso i wafa 'wa da vo 'omi taiadi 'wa da wafa bega 'omi yavuyavumi ve'etoboda 'waidiega. Fai 'akonadi yavuyavumi 'omi tamu tomogo yana tomotoga, taunina Iesu Keliso, kumanina Yaubada i sivetovoia wafayega bega 'omi nani 'atumaidi 'waidie 'wa na folofolova Yaubada faifaina.
45007005	Yada nuanua sakoidi nagami, basenadi i veimeyeda, sauluvanidi sakoidi Yaubada i talabodediga nika yada nuanua 'waidie i vebwaika. I vebwaikaga bega tomogoda 'waidie ta vebaeda naninidi i talabodediga nuanuada ta na 'idewadi. Sauluvanidi faifaidi Yaubada i veimea 'adi tutula wafa.
45007006	Basenadi Yaubada yana ve'etoboda igodi ta da vematayakeyakedi siwe kebu 'ada fata, 'wa da vo ve'etobodanidi i da yogonida. Fai Keliso taiadi ta wafaga 'ida yavuyavuda ve'etobodanidi 'waidiega, bega nuanua nagami wata ve'etoboda kilukilumidi taiadi ta bailedi. We'e tutuya de'e 'Anu'anunu 'Atumaina yana 'aivaita 'wainega nuanua 'ivauna ta 'i'idewai bega ta folofolova Yaubada faifaina. S4 Gal 2:19 S5 Lom 6:21 S6 Lom 8:2
45007007	'Akonadi a vona a vo, Ve'etoboda i maia Mosese 'wainega i 'eno'enovi begaidi sakona i vevetoketoke.” We'e 'wa da nuaniga, ve'etobodanidi nani sakoidi? Kebu'a'avaotoga. We'e mogitana, ve'etobodanidi i veku nika a 'asetai ava'ai sauluvaga sakoidi. 'Ai'edi Yaubada yana ve'etoboda kebu i da vo, Emiavo yadi kukua faifaidi kebu 'wa na nuagiva,” wata 'ako kebu a da 'asetai nuagiva nani sakoina.
45007008	We'e ve'etobodanina 'wainega sakona yana 'eda i veluagai bega nuagiva tulina tulina 'adi nuanua i vebwaika 'waikuye. 'Ai'edi ve'etoboda kebu i da 'eno'enoviga, sakona kebu 'ana fata i na vetoketoke.
45007009	Basenadi Yaubada yana ve'etoboda kebu a da 'asetadiga yaku mia 'atumaina, siwe tutuyanina ve'etobodanina nuagiva faifaina a nogai nuanua sakoidi i vetoketoke 'waikuye nika a sakona, sakonanina 'ana tutula wafa.
45007010	Yaubada nuanuana yada mia i na ve'atumai bega ve'etoboda i veleda, we'e yau tauniku a geuya, yaku sakonanina faifaina 'ana tutula wafa.
45007011	A geuyaga fai ve'etobodanina 'wainega sakona yana 'eda i veluagai nika i vekalieku, yaku sakona 'ana tutula wafa, 'wa da vo sakona i da luvewafaku Yaubada yana ve'etoboda 'wainega.
45007012	Yaubada yana ve'etoboda tauniotogina 'wainega i maia begaidi veimeanidi magemagetadi, tonovidi wata 'atumaidi.
45007013	'Wa da nuani, naninidi 'atumaidi 'waidiega a wafa? Kebu'a'avaotoga. We'e mogitana sakona 'wainega a wafa. Ve'etoboda 'atumaidi 'waidiega sakona i luvewafaku bega yaku nuanua sakoidi i na sivemagesedi. Fai Yaubada yana Veimea ta 'asetadi, yada nuanua sakoidi faifaidi ta na vo, Mogitana yaku sakona nani sakoiotogina.” S7 Sou 20:17 S12,1 Tim 1:8
45007014	Ta 'asetai Yaubada yana ve'etoboda i veleda, 'anu'anunuda 'adi 'ive'atumai faifaina, we'e yau tomotogaotoga tomogoku 'ana nuanua i vebwaika 'waikuye, nika sakona i veveimeyeku.
45007015	Sauluvanidi a 'i'idewadiga nuaku i vogavogani, fai sauluvanidi 'atumaidi nuanuaku, siwe kebu a da 'idewadiga, we'e sauluvanidi sakoidi 'eba ve'eduogaogala igodi a baibailaga a 'i'idewadi.
45007016	Sauluvanidi kebu nuanuaku a na 'idewadiga, siwe a 'idewadi nika vita a vebaeku yaku sakonanina faifaina 'wainega a 'asetai ve'etoboda nani tonovidi a awave'atumaiedi.
45007017	Fai yau kebu nuanuaku sakona, siwe a na 'idewaiga, ta 'asetai yau kebu kumaniku a da sakonaga, we'e mogitana sakonanina 'waikuye i 'eno'enoga i vetoketoke.
45007018	A 'asetai kebu tamu nani 'atumaina i da 'eno'eno 'waikuye, tomogoku nageneye, nuanuana sakona-vebogi. Nuanuaku a da vevesauluva 'atumaina, siwe kebu 'aku fata.
45007019	Sauluvanidi 'atumaidi nuanuaku siwe kebu a da 'idewadiga ma'itufa sauluvanidi sakoidi kebu nuanuaku a 'i'idewadi.
45007020	Naninidi kebu nuanuaku a 'i'idewadiga ta 'asetai yau kebu kumaniku a da sakonaga, we'e mogitana sakonanina 'waikuye i 'eno'enoviga i vetoketoke.
45007021	Yaku 'aseta sauluva 'atumaidi wata sakoidi faifaidi side bani'odi. Tutuyanina nuanuaku sauluva 'atumaidi a na 'idewadi siwe a venua'ivina-sako bega kebu 'aku fata nani 'atumaidi a na 'idewadi.
45007022	Yaku nuanua 'waineye Yaubada yana veimea 'waikuye 'eba sosoana mogitana.
45007023	We'e tomogoku 'waineye 'ana vebae tamu nuanua i yo'eyo'eku nuanuana a na sakona we'e tamu nuanua 'waikuye nuanuana Yaubada yana veimea a na vematayakeyakedi. I veveyo'eyo'eyeku nika sakona tomogokuye i vetoketoke 'wa da vo i da yogoyogoniku.
45007024	Vona mogitana yaku mia i sako-'afo'afo, a nuavita bwaikina, sakona tomogokuye i vetoketoke wafa a vaduduni. Aitoi 'ana fata i na 'ita'ita'ieku?
45007025	'Ada Toveimea Iesu Keliso, taunina 'aku to'ita'ita'i, faifaina a vekaiwa Yaubada 'waineye. Vonanidi a voneyediga 'adi nuanua side bani'odi. Tauniku yaku nuanua a tauyeni Yaubada 'waineye, yana veimea a na vematayakeyakedi, we'e sakona tomogokuye i vetoketoke. S23 Gal 5:17 Iem 4:1 S25,1 Kol 15:57
45008001	Iesu Keliso yana wafa 'wainega yada sakona 'adi tutula i evadi, begaidi tutuya de'e 'waineye egavo i miave'itubama Kelisonina taiadi, kebu vematavuloga i na veluagai.
45008002	Basenadi sakona i vetoketoke 'waideye, sakonanina 'adi tutula wafa, 'wa da vo sakona wata wafa i da yogonida we'e tutuya de'e Iesu Keliso i yavuda mia 'ivauna wata 'atumaina ta veluagai 'Anu'anunu 'Atumaina yana toketokena 'wainega.
45008003	-
45008004	Basenadi tomogoda yadi nuanua ta 'i'idewadi bega kebu 'ada fata Yaubada yana ve'etoboda ta na vematayakeyakedi, 'ako ta da vematayakeyakediga ta da ve'atumai Yaubada mataneye. We'e tutuya de'e Yaubada i 'ive'atumaida, yada sauluva tonovidi mataneye, fai taunina Natuna i vetunei i vetomotogaotoga 'ida tosakona bani'odi, siwe kebu i da sakonaga, yana wafa 'wainega yada sakona i 'u'umidi. Yaubada yana ve'etoboda matatabuna tonovidi, i lubwaineda ta da vematayakeyakedi, siwe fai kebu, 'ana tutula wafa. We'e Natuna tomogonega tutulanina i evai i wafa faifaida nika Yaubada mataneye yada sauluva matatabuna i tonova, 'wa da vo ve'etoboda matatabuna ta da vevematayakeyakedi. 'Ida tomotoganida 'Anu'anunu 'Atumaina yana nuanua ta 'i'idewadi, ma'itufa tomogoda yadi nuanua sakoidi ta bailedi.
45008005	Egavo yadi nuanua i tauyedi tomogodi yadi nuanua sakoidi 'waidie, nuanuananidi tomogodi 'waidie i veveimeyedi. We'e egavo yadi nuanua i tauyedi 'Anu'anunu 'Atumaina yana nuanua 'waineye, nuanuananidi 'Anu'anunu 'Atumaina 'wainega i veveimeyedi.
45008006	'Ai'edi 'Anu'anunu 'Atumaina yami nuanua i veveimeyediga, mia 'ivauna wata 'atumaina 'wa veveluagai wata Yaubada taiadi 'wa veiana. We'e 'ai'edi tomogomi yami nuanua i veveimeyediga 'wa na wafaotoga.
45008007	'Wa na wafaotoga fai 'ai'edi aitoi taunina i tauyeni tomogona yana nuanua sakoidi 'waidie i vegavia Yaubada 'waineye. Tomogonina Yaubada 'ana gavia fai kebu nuanuana Yaubada yana ve'etoboda i na vematayakeyakedi wata mogitana kebu 'ana fata i na vematayakeyakedi.
45008008	Egavo tomogodi yadi nuanua sakoidi i veveimeyediga, kebu 'ana fata Yaubada i na sosoana faifaidi.
45008009	We'e 'omi, 'ai'edi 'Anu'anunu 'Atumaina i agemi 'waimie i miamiaga, tomogomi yadi nuanua kebu i da veveimeyemi, we'e mogitana Yaubada 'Anu'anununa i veveimeyemi. We'e 'ai'edi aitoi Keliso 'Anu'anununa kebu i da ageiga, taunina kebu Keliso yana tomotoga.
45008010	Tomogomi i na wafa sakona 'wainega, we'e 'ai'edi Keliso i agemi 'waimie i miamiaga, 'anu'anunumi i na mia-vagata fai Yaubada i 'ive'atumaimi.
45008011	Mogitana tomogomi i na wafa, we'e 'ai'edi Yaubada 'Anu'anununa i agemi 'waimie i miamiaga, Yaubadanina tomogomi i na sivetovoidi wafayega. Ta 'asetai i na sivetovoimi fai Keliso i sivetovoia wafayega wata fai 'Anu'anununa 'waimie i miamia. S3-4 Gal 5:16 S6 Gal 6:8 S9,1 Kol 3:16
45008012	Ekwavo, fai 'Anu'anunu 'Atumaina 'waimie i miamia, i lubwainemi yana nuanua 'wa na 'i'idewadi, we'e kebu i da lubwainemi tomogomi yadi nuanua 'wa na vematayakeyakedi.
45008013	'Ai'edi tomogomi yadi nuanua sakoidi 'wa na 'i'idewadiga 'awaie 'wa na wafaotoga, we'e 'ai'edi 'Anu'anunu 'Atumaina yana toketokena 'wainega yami sauluva sakoidi 'wa na bailedi 'wa da vo 'wa da luvewafadi, nika yami mia i na ve'atumai mia-vagata 'wa na veluagai.
45008014	Egavo Yaubada 'Anu'anununa yana nuanua i vonevonedi i 'i'idewadiga taunidi Yaubada natunavo.
45008015	Nagami Yaubada 'wa kololoyeni vematavuloga faifaina 'wa da vo yami kololo i da veimeyemi, we'e tutuya de'e Yaubada 'Anu'anununa i tauyeni i agemi kebu wata kololo i na veimeyemiga. We'e mogitana i agemi bega 'omi Yaubada natunavo wata 'Anu'anununina yana 'aivaita 'wainega ta vebaeda bega 'aitamogana 'aitamogana ta vevegole ta vo, Ie Tamaku.”
45008016	Ta vebaeda 'ida Yaubada natunavo wata Yaubada 'Anu'anununa i ve'awamogitana 'anu'anunuda 'waidie.
45008017	Fai 'ida Yaubada natunavo 'ai'aiwabunidi i 'idewadi i 'eno'enoviga natunavo faifaidi, 'awaie i na veleda, wata 'ai'aiwabunidi i 'idewadi Keliso faifaina, wata ma fueda faifaida taiadi i na veleda. Mogitana i na veleda siwe nagami i lubwaineda vitanidi Keliso i veluagadiga wata bani'odi ta na veluagadi faifaina, mulieta Keliso taiadi 'ai'aiwabunidi magemagetadi ta na 'ewadi. S13 Gal 6:8 S15,2 Tim 1:7 Gal 4:6 S16,1 Ion 4:13 S17 Gal 4:7 Ve 21:7
45008018	Vitanidi tutuya de'e ta veveluagadiga Keliso faifaina sai'afo bwaikidi we'e 'ai'aiwabu magemagetadi 'awaie ta na veluagadi Yaubada 'wainega nani bwaikaotogina. Vitanidi faifaidi kebu ta na nuanua.
45008019	Yaubada 'ana 'idewadewa matatabudi i lulukamata nuanuadi bwaikina nagami Yaubada natunavo i na sivetovoidi.
45008020	-
45008021	I lulukamata fai basenadi bei Adama i sakona Yaubada 'ana 'idewadewa i 'alatabutabudi i venani-'avo'avovo. 'Ana 'idewadewanidi kebu taunidi i da venani-'avo'avovo siwe fai Yaubada nuanuana. Yaubada yana veimeanina 'wainega nani matatabudi i sakosako wata i wafawafa, siwe tutuyanina i 'alatabutabudiga bei i nuani 'awaie i na 'ive'atumaidi. 'Ida Yaubada natunavo fwayafwaya 'ana vita i yogonida siwe 'awaie i na yavuda yana 'ai'aiwabu magemagetadi i na veleda, wata bani'odi, 'ana 'idewadewa matatabudi i na yavudi i na ve'atumaiotoga.
45008022	Yaubada i 'alatabutabudiga i maiga 'asiau tomotoga, 'aisaya, mosomoso wata nani 'ifwaidi i veveviga wata i wafawafa 'wa da vo i da taidaida bani'odi tamu vavine kwamana i tubutubuga i tataidaida.
45008023	Kebu 'ana 'idewadewa 'aisedi i da tataidaida, wata 'ida yana tomotoga ta tataidaida. Mogitana Yaubada 'Anu'anununa i tauyeni i ageda, 'Anu'anununina yana 'anivelena 'waideye nagami, siwe ta lulukamata ta tataidaida ta vo, Aioe, Yaubada i da vagavaida i da naweda yana 'Aila'a 'waineye bega 'ida natunavo mogitana, tomogoda 'ivaudi ta da veluagadi.”
45008024	Basenadi ta vetumagana ta nuani mogitana 'awaie ta na luku Yaubada yana 'Aila'a nageneye, bega vetumagananina 'wainega 'ita'ita'i ta veluagai. 'Ai'edi naninina faifaina ta lulukamataga ta da 'ise'iseniga 'ako kebu ma yada vetumagana ta da lulukamaseni. 'Ai'edi tamu tomogo tamu nani nuanuana siwe 'akonadi i veluagai, kebu 'ana fata i na lulukamaseni.
45008025	We'e 'ai'edi ta na vetumagana tamu nani bola kebu i da souyeniga faifaina, ma yada tokemaiga ta lulukamaseni.
45008026	Wata, 'ida yada nuanua mweadi, siwe 'Anu'anunu 'Atumaina i 'i'ivaiseda. Kebu ta da 'asetai ava'ai faifaina ta na vevelu'ui wata bani'odi ta na vevelu'uiedi siwe 'Anu'anununina faifaida i vevelu'ui Yaubada 'waineye. Voke kebu 'ada fata yada veviga wata vita 'waidie, bonada i na souyedi, siwe ve'awagusi 'waidiega 'Anu'anunu 'Atumaina i vevelu'ui faifaida.
45008027	Yaubada velu'uinidi i noganogaidi fai 'ida yana tomotoga yada nuanua i 'asetadi wata 'Anu'anunu 'Atumaina yana nuanua i 'asetadi. We'e ava'ai Yaubada nuanuana i na 'idewaiga 'Anu'anununa 'akonadi i 'asetadi begaidi 'ana fata i na velu'ui Yaubada 'waineye yana tomotoga faifaida.
45008028	Wata 'ida Yaubada ta nuakalikalieniga ta 'asetai nani matatabuna i na souyedi 'waideye i na siviladi yada 'atumaina faifaina, 'ida tomotoganida i venua'ivineda ava'ai i nuaniga faifaina.
45008029	Fai basenadiotoga egavo nagami Yaubada i 'asetadi wata i venua'ivinedi bega 'awaie i na vetuli Natuna bani'odi, we'e Natunanina tatadi bwaikaotogina, taiadi i na miamia.
45008030	Tomotoganidi Yaubada i venua'ivinediga wata i goledi i nagoi 'waineye, i golediga i 'ive'atumaidi mataneye kebu yadi sakonaga, i 'ive'atumaidiga i vetuli bega Yaubada taiadi magemagetadi. S18,2 Kol 4:17 S20 Nag 3:17-19 S21 Ve 21:1 S23,2 Kol 5:2-4 S27 Same 139:1 S28 Efe 1:11 S29,1 Ion 3:2 S30,2 Tes 2:13-14
45008031	Yaubada yana nuanuananidi 'atumaiotogidi 'ida yana tomotoga 'waideye a veifufuyedi, nuanuaku ta na nuanidi. Fai Yaubada nuanuana 'ida, kebu tamu aitoi 'ana fata i na vetoketoke 'waideye.
45008032	Kebu nuana i da loloiga, Natuna i 'aniveleneni i wafa matatabuda faifaida. Natuna 'akonadi i veleda, siwe wata nuakalikali tulina tulina i na veleveledamo.
45008033	'Ida Yaubada yana tomotoga vevenua'ivinida, kebu tamu aitoi 'ana fata i na vevitada sakona faifaina fai Yaubada tauniotogina i 'ive'atumaida yada sakona i nuatavunidi.
45008034	Wata kebu tamu aitoi 'ana fata i na veimea vematavuloga ta na veluagai sakona faifaidi, fai Iesu Keliso yana wafa 'wainega 'ada vematavuloga i evai. Wafanina 'wainega Yaubada i sivetovoia, 'asiau ma yana veimea Yaubada 'ana 'atagiega i miabui i miamia i vevelu'ui faifaida.
45008035	Wata kebu tamu ava'ai 'ana fata i na ve'idi'idieda Keliso yana nuakalikali bwaikina 'wainega. 'Ai'edi vita tulina tulina i na souyedi 'waideye bani'odi veviga, mali tomotoga i na vesauluva sakoina 'waideye Keliso faifaina, 'ai'edi ta na lase, 'alo ta na ve'ale'usa tomogoda 'adi baniuma faifaidi, 'alo 'ai'edi tomotoga nuanuadi i na luvewafada, vitanidi de'e kebu 'ana fata i na ve'idi'idieda Keliso yana nuakalikali 'wainega.
45008036	Vitanidi faifaidi basenadiotoga i kilumi Yaubada yana Buki 'waineye i vo, Yaubada, fai 'ima yamu tomotoga, bega 'aiata matatabuna 'waidie, 'amu tovedumwe'ai'ai nuanuadi i na luvewafama. 'Ima 'wa da vo 'aisaya i da vunugidi 'adi luvewafa faifaina.”
45008037	Vitanidi kebu 'adi fata i na ve'idi'idieda kumanina i nuakalikaliedaga 'wainega, we'e mogitana 'ada tonuakalikalinina 'wainega ta vevetoketoke-'afo'afo nani matatabuna 'waidie.
45008038	-
45008039	A nuani mogitana 'ai'edi ma yawaida 'alo ta na wafa kebu tamu nani 'ana fata i na ve'idi'idieda Yaubada yana nuakalikali 'wainega. Anelose kebu, yaiaina kebu, 'alo wata tamu nani toketokena. Kebu tamu nani i da 'eno'eno 'alo 'awaie i na souyeni 'ana fata i na ve'idi'idieda. Kebu tamu nani tabwaotoginega 'alo dibuotoginega, 'alo Yaubada yana 'idewadewa matatabuna 'waidiega 'ana fata i na ve'idi'idieda yana nuakalikali 'wainega. Yaubada yana nuakalikalinina 'waideye bwaikaotogina, ta 'iseni 'ada Toveimea Iesu Keliso i wafa faifaida. S34,1 Ion 2:1 Ibu 7:25 S35-37,2 Kol 4:8-11 S36 Same 44:22 S38-39 Ion 10:38
45009001	Ekwavo, nuanuaku a na veifufu tamu nani faifaina, naninina 'eba nuavita bwaikaotogina 'waikuye. Yau Keliso yana tomotoga, bega ta 'asetai naninina a na voneyeniga vona mogitana, kebu a na vekaliemi. Wata a vebaeku 'Anu'anunu 'Atumaina i ve'awamogitana yaku nuanua 'waineye.
45009002	-
45009003	Vona mogitana a nuavita bwaikaotogina wata ma yaku venuafouviga me Isileli faifaidi. A nuavitaga fai tomotoganidi yaku 'aila'a siwe Keliso i vedumwe'ai'aieni 'awaie vematavuloga i na veluagai Yaubada 'wainega i na wafaotoga. A vona mogitana siwe 'ai'edi i da lubwaineniga nuanuaku ekwavo me Isileli 'adi vematavuloganina a da evai wata nuanuaku Keliso i da 'awa'idia 'waikuyega ma'itufa me Isileli i da labinidi.
45009004	Me Isileli 'adi 'aivaita i veluagadi Yaubada 'wainega, siwe kebu i da vematayakeyakeni. Basenadiotoga Yaubada i venua'ivinedi taunidi yana tomotoga mogitana i vonedi i vo, 'Omi natukwavo.” Yana mageta mataududulina i sivemageseni 'waidie, i veakutagonidi, wata ve'etoboda i veledi. 'Ana subia 'ana 'eda'eda mogitana i vedi, wata yadi mia i na ve'atumaiga faifaina 'waidie i vona'awaufaufa.
45009005	'Aila'anina i souyedi tomotoga bwaikaotogidi 'waidiega bani'odi Ebelamo, Aisake, Iakobo, we'e Keliso Yaubada 'ana Venua'ivina i vetomotogaotoga 'aila'anidi 'waidiega. Kelisonina 'asa'aiana Yaubada, taunina nani matatabuna 'adi Toveimea. I lubwaineda tutuya matatabuna 'waidie ta na subisubiai. Vona mogitana, yaku nuanua bani'odi. S5 Mad 1:1-2 Ion 1:1
45009006	A vonaga me Isileli Iesu i vedumwe'ai'aieni faifaina, we'e kebu a da vo, Yaubada i vona'awaufaufaga me Isileli 'waidie yana nuanua wata i sivilai.” Me Isileli matatabudi, siwe kebu matatabudi Yaubada yana tomotoga fai yadi vetumagana kebu.
45009007	Wata bani'odi Ebelamo tubunavo taunidi me Isileli, kebu matatabudi Yaubada yana 'aila'a fai basenadiotoga Yaubada kebu i da vona Ebelamo natunavo matatabudi faifaidi, Aisake 'aisena faifaina i vona i vo, Natumu Aisake 'aisena 'wainega 'amu 'aila'a i na souyedi.”
45009008	-
45009009	Vonanina 'ana 'aseta Ebelamo tubunavo kebu matatabudi Yaubada natunavo fai yana vona'awaufaufa Ebelamo 'waineye side bani'odi i vo, A vonevonemu tutuya de'e bani'odi wata a na mai, bei Sela i na venatuna.” Fai bani'odi Yaubada i voneyedi ta 'asetai Ebelamo tubunavo mogitana, kumanidiavo i souyedi vona'awaufaufanina 'wainega.
45009010	-
45009012	Natunanina i tubuga i goleni Aisake, taunina me Isileli tubudi, mulieta i taulai Libeka taiadi i nagi. Sai'afoga natulugaluga i na venatunedi Yaubada i vonedi i vo, Tulaina i na vetofolova bwasiona 'waineye.” Bola kebu i da tubugaga Yaubada bwasiona Iakobo i venua'ivineni yana nuanua i na 'idewai, we'e tulaina Iso i na vetofolova taina 'waineye. Wata fai bola kebu i da tubugaga, bega kebu tamu ava'ai 'atumaina 'alo sakoina i da 'idewai, Yaubada Iakobo i venua'ivineni fai yana venua'ivina kebu tomotoga yadi sauluva 'waidiega, siwe taunina yana nuanua 'wainega.
45009013	Yana venua'ivinanina faifaina tamu yana vona i 'eno'eno yana Buki nageneye i vo, Iakobo nuanuaku, we'e Iso kebu.”
45009014	Fai Yaubada tamu tomogo nuanuana we'e tamu tomogo kebu nuanuana, voke 'wa vo, Awale Yaubada yana veimea kebu tonovinaga?” Kebu bani'odi 'wa na voneyediga.
45009015	Yana venua'ivina 'ana 'aseta faifaina basenadiotoga Yaubada Mosese i voneni i vo, 'Ai'edi nuanuaku tamu aitoi a na 'isanuakalikalieniga, a na 'isanuakalikalienimo. 'Ai'edi nuanuaku tamu aitoi ma yaku nuakalikali a na vesauluva 'atumaina 'waineye, a na vesauluva-'atumaienimo.”
45009016	Fai bani'odi i voneyediga bega ta 'asetai Yaubada yana venua'ivina kebu tomotoga yadi nuanua 'wainega 'alo yadi sauluva 'atumaidi 'waidiega, we'e mogitana egavo Yaubada i na 'isanuakalikaliedi, tomotoganidi i vevenua'ivinedi.
45009017	Yaubada yana venua'ivina 'ana vona i 'eno'eno yana Buki 'waineye, vonanina 'wainega Mosese i vona me Itifita yadi toveimea bwaikina 'ana wagava Felo 'waineye. Yaubada i vo, Yau a vona 'u ve-kini ava'ai a nuaniga faifaina. Naninidi a na 'idewadi 'waimuye, 'waidiega yaku toketokena a na sivemageseni bega tomia fwayafwaya matatabudi i na 'asetaku yau Yaubada mogitana.”
45009018	Fai Yaubada bani'odi i voneyedi ta 'asetai 'ai'edi nuanuana tamu aitoi i na 'isanuakalikalieni, i na 'isanuakalikalienimo, we'e 'ai'edi kebu nuanuana tamu aitoi yana nuanua i na tauya-matayo'oyeni tamu nani faifaina, nuafouna Yaubada i na kiavefa'ali. S7 Nag 21:12 S9 Nag 18:14 S11-12 Nag 25:21,23 S13 Mal 1:2-3 S15 Sou 33:19 S16 Tai 3:5 Efe 3:9 S17 Sou 9:16
45009019	Voke 'ifwaimi 'wa vonavona 'wa vo, Yaubada tomotoga 'ifwaidi nuafoudi i kikiavefa'alidi, vetuma awale i sakosakonaga i awavesakoyedi? Ava'ai Yaubada i nuaniga kebu tamu aitoi 'ana fata i na talabodeni.”
45009020	Ekwavo, 'omi 'wa da vo bwaikimi Yaubada 'wa 'uva'uvani. 'Ai'edi nau ma 'awanaga kebu i da lubwaineni i da vo, 'Omu 'aku to'abi, awale bani'odi 'u 'abiku?”
45009021	Nau 'ana to'abi ma yana veimea fwayafwaya 'waineye. Fwayafwayanina 'akonadi i 'idewaiga 'wainega 'ana fata tamu nau 'atumaina i na 'abia i na kilumi 'eba 'ani faifaina, we'e tamu i na 'abia ta'ula-'avo'avovo.
45009022	Yaubada nau 'ana to'abi bani'odi, 'ida tomia fwayafwaya i 'idewada bega ma yana veimea 'waideye. Tomotoga 'ifwaidi i 'idewadi bega yana toketokena wata yana nuasako i na sivemagesedi. Tomotoganidi i sakosakona i lubwainedi 'adi vematavuloga i da wafaotoga siwe Yaubada i tokemaiga kebu vematavuloga i da vele-matayo'odi. 'Ai'edi Yaubada nuanuana yana toketokena wata yana nuasako i na sivemagesedi tomotoganidi 'waidiega, we'e 'wa na 'uvani kebu i da lubwaineniga.
45009023	Yaubada i tokemaiga tosakonanidi kebu i da leodi tomotoga 'ifwaidi 'adi 'aivaita faifaina, kumanidiavo basenadiotoga i venua'ivinedi wata i 'idewadi bega i na 'isanuakalikaliedi. Nuanuana yana 'ai'aiwabu magemagetadi i na sivemagesedi 'waidie.
45009024	Tomotoganidi i venua'ivinediga, 'asa'aiana 'ida. Kebu me Diu 'aisedi 'waidiega, siwe wata mali tomotoga 'waidiega i venua'ivineda bega yana 'ai'aiwabu magemagetadi ta na veluagadi.
45009025	'Omi mali tomotoga kebu me Diu i venua'ivinemiga faifaina basenadiotoga tamu Yaubada yana tolu'ivona 'ana wagava Osea i kiluma. Yaubada i vona i vo, Mali tomotoga taunidi kebu me Diu nagami kebu yaku tomotoga, siwe 'asiau a na vo, Yaku tomotoga.” We'e 'aila'anina nagami kebu a da nuakalikaliediga, siwe 'asiau a na vo, A nuakalikaliemi.”
45009026	'Awalawanina 'waineye nagami a vonedi a vo, 'Omi kebu yaku tomotoga,” 'asiau 'awalawanina 'waineye a na vo, Yau Yaubada Miamia-vagaiku natukwavo 'omi.”
45009027	We'e basenadiotoga tamu Yaubada yana tolu'ivona 'ana wagava Aisea i vegolegole me Isileli faifaidi i vo, 'Ai'edi me Isileli 'adi 'aila'a i na vefue wala'ai 'ana 'ilukulukuta bani'odi, siwe 'adi 'aivia bani'odi 'ita'ita'i i na veluagai.
45009028	Kebu fuedi 'ita'ita'i i na veluagai fai tomia fwayafwaya matatabudi 'adi vematavuloga i na veluaga-matayo'oi 'Auvea 'wainega. Yadi sakona i na tutula-vagasedi.”
45009029	Wata bani'odi Aisea i vona-vagata me Isileli faifaidi i vo, 'Auvea Toketokeotogina i tauyeda 'ada 'aila'a 'ifwaidi ma yawaidi i miamiani, 'Ai'edi kebu, 'ako matatabuda i da leoda bani'odi basenadi me Sodoma wata me Gomola i leodi.” S20 Ais 45:9 S21 Iel 18:6 S25 Ose 2:23 S26 Ose 1:10 S27-28 Ais 10:22-23 S29 Ais 1:9
45009030	Vonanidi a veifufuyediga 'adi 'aseta side bani'odi. Mali tomotoga taunidi kebu Diu kebu i da vetafewa 'adi 'ive'atumai Yaubada mataneye faifaina, siwe yadi vetumagana 'wainega Yaubada i 'ive'atumaidi.
45009031	We'e me Isileli i vetafewa nuanuadi taunidi i na 'ive'atumaidi Yaubada mataneye ve'etoboda 'adi vematayakayaka 'waidiega, nika i vetafewa-wayoga.
45009032	Kebu i da ve'atumaiga Yaubada mataneye fai kebu ma yadi vetumagana taunidi i da tauyedi Yaubada 'waineye, nuanuadi taunidi yadi folova wata igodi yadi vematayakayaka 'waidiega i da ve'atumai. Tomotoganidi i baila, kebu nuanuadi i na vetumagana Iesu 'waineye begaidi vita i na veluagai. Iesu bani'odi 'unututu vanuga 'eba velu'ui nageneye, tomotoganidi 'wa da vo folovanina i da tayaidi.
45009033	'Adi 'agetaya wata folovanina, faifaidi basenadiotoga i kilumi Yaubada yana Buki 'waineye. Yaubada i vo, A na vonemi, yaku 'atamana Saioni 'waineye tamu folova a sisivetovoia, folovanina 'waineye tomotoga i na tayaidi i na be'ube'u. We'e egavo i na vetumagana folovanina 'waineye kebu i na vetumagana-maimaiga, mogitana 'aivaita i na veluagai.” S33 Ais 8:14, 28:16,1 Fit 2:6,8
45010001	Ekwavo, nuanuaku bwaikina yaku 'aila'a me Isileli 'ita'ita'i i na veluagai Yaubada 'wainega begaidi tutuya matatabuna a vevelu'ui faifaidi.
45010002	A 'asetadi bega 'aku fata a na lu'ivona me Isileli i dumwebika Yaubada faifaina siwe ava'ai Yaubada nuanuana bavubavudi bega i folova-maimaiga.
45010003	I bavuga fai kebu i da 'asetai Yaubada bani'odi i munegidi tomotoga i ve'atumai mataneye. Taunidi yadi nuanuayega i vo, Ve'etoboda 'a na vematayakeyakediga 'a na ve'atumai Yaubada mataneye.” Siwe kebu nuanuadi taunidi i na tauyedi Yaubada 'waineye bega i na 'ive'atumaidi.
45010004	Ve'etoboda i maiaga Mosese 'wainega i 'eno'enovi nika Keliso i mai, ve'etobodanidi tutulidi, bega egavo ma yadi vetumagana taunidi i na tauyedi Keliso 'waineye Yaubada i na 'ive'atumaidi nika yadi sakona kebu. S3 Lom 9:31-32
45010005	Me Isileli yadi 'aseta, 'ai'edi Yaubada yana ve'etoboda matatabuna i na vevematayakeyakedi i na 'ive'atumaidi mataneye. Basenadiotoga Mosese 'adi 'ive'atumainina faifaina i kilumi i vo, 'Ai'edi aitoi ve'etoboda matatabuna i na vematayakeyakedi, Mia 'atumaina wata miamia-vagaina i na veluagai.”
45010006	-
45010007	We'e vetumaganayega ta na ve'atumai Yaubada mataneye 'ana vona i vo, Kebu taunimi yami nuanuayega 'wa na vo, Aitoi i na laka Keliso i na obuyedima abamega?” Wata kebu 'wa na vo, Aitoi i na obu towafa yadi 'eba mia 'waineye Keliso i na voneni i na souyeni?” Kebu bani'odi 'wa na voneyediga fai Keliso 'akonadi i obuma wata wafayega 'akonadi i tovoi.
45010008	We'e tamu vona Yaubada yana Buki nageneye i vo, Yaubada yana Vona lilivamie i 'eno'eno, Nuamie 'wa nuanuanidi wata 'wa vonevoneyedi.” Yaubada yana Vonanina 'waineye ta vetumaganaga, faifaina a lalau'age 'waimie.
45010009	'Ai'edi tomotoga matadie 'wa na vo, Iesu 'aku Toveimea, tauniku a tauyeku 'waineye,” wata 'wa na vetumagana Yaubada i sivetovoia wafayega, Yaubada i na 'ita'ita'iemi sakona 'waidiega.
45010010	I na 'ita'ita'iedaga fai ta vetumagana bega ta ve'atumai Yaubada mataneye we'e ta lu'ivonaga ta vo, Iesu 'ada Toveimea,” bega Yaubada i 'ita'ita'ieda.
45010011	Yada vetumagana Keliso 'waineye, faifaina tamu vona i 'eno'eno Yaubada yana Buki 'waineye i vo, 'Ai'edi aitoi i na vetumagana 'waineye kebu i na vetumagana-maimaiga, 'aivaita i na veluagai.”
45010012	Vonanina a voneyeniga tomotoga matatabuda faifaida, me Diu wata mali tomotoga taunidi kebu me Diu, matatabuda 'ada vona fai matatabuda 'ada Toveimea 'aitamogana. Egavo ma yadi vetumagana i na velu'ui 'ada Toveimeanina 'waineye i na vevesauluva 'atumaiotogina 'waidie.
45010013	Fai wata tamu yana vona i vo, Tomotoga matatabudi i na velu'uiga 'Auvea 'ada Toveimea 'waineye 'aivaita faifaina, 'ita'ita'i i na veluagai.”
45010014	-
45010015	Siwe 'ai'edi kebu i na vetumagana 'waineye, kebu 'adi fata i na velu'ui 'aivaita faifaina, wata 'ai'edi 'ada Toveimea Valana kebu i na nogaiga kebu 'adi fata i na vetumagana. Wata 'ai'edi kebu tamu aitoi Valanina i na lu'ivoneyeniga kebu 'adi fata i na nogaiga, wata 'ai'edi tovetune kebu, tolau'age kebu i na vetuneiga nika kebu 'ana fata tamu aitoi Iesu Valana i na lu'ageyeni. Siwe Yaubada 'akonadi tolau'age i vetunedi, yana Buki nageneye i vo, Egavo Vala 'Atumaina i mieniga yadi mai nani 'atumaiotogina.”
45010016	Tomotoganidi Valanina Iesu faifaina i nogaiga, siwe kebu matatabudi i da ve'awamogitana. Aisea tobailanidi faifaidi i vona i vo, 'Auvea, valamu 'a lulu'ageyeni, siwe kebu fuedi i da ve'awamogitana.”
45010017	Bega tolau'age Keliso Valana i na lu'ageyeni, tomotoga i na nogai, nika 'ifwaidi i na vetumagana.
45010018	We'e me Isileli, Keliso Valana i nogai 'alo kebu? Manava'a i nogai, i nogaiga faifaina basenadiotoga i kilumi Yaubada yana Buki 'waineye i vo, I lau'age-vuvua tomia fwayafwaya matatabuna 'waidie bonadi i nogai, Fai mogitana bani'odi, tomotoga 'awalawa 'aitamogana 'aitamogana 'waidie i 'aseta.”
45010019	-
45010020	We'e Valanina me Isileli i 'asetai 'alo kebu? E'e, i nogai wata i 'asetai, siwe fai kebu nuanuadi i na vetumagana, Yaubada taunina i sivemageseni mali tomotoga 'waidie bega taunidi yana tomotoga. Nuanuana me Isileli i na ve'unumagigi 'waidie bega 'ai'edi i da nuaviladi i da vetumagana 'waineye. Yaubada yana vona me Isileli faifaidi nagami Mosese i kilumi i vo, 'Omi me Isileli yami nuanua 'wa vo, Mali tomotoga nani-'avo'avovo, taunidi 'wava'wavadi.” We'e yau a na vona tomotoganidi faifaidi a na vo, Taunidi yaku tomotoga.” Begaidi 'omi 'wa na nuasako 'wa na ve'unumagigiedi.” Mulieta Aisea ma yana venuafoufa'ala Yaubada yana vona i lu'ivona me Isileli 'waidie i vo, Egavo kebu i da lulualekuga 'akonadi i veluagaku, Egavo kebu faifaiku i da nuanuaga, 'waidie tauniku a sivemageseku.”
45010021	We'e me Isileli-nidi faifaidi Yaubada i vo, Tutuya matatabuna a lulukamata nuanuaku bwaikina i na maia 'waikuye. Siwe taunidi tovemata'wana'wana, kebu nuanuadi a na veveimeyediga.” S8 VeL 30:14 S11 Ais 28:16 S12 Kolos 3:11 Gal 3:28 S13 Ioe 2:32 S15 Ais 52:7 S16 Ais 53:1 S18 Same 19:4 S19 VeL 32:21 S20 Ais 65:1 S21 Ais 65:2
45011001	Yau a vonavona me Isileli Yaubada i vedumwe'ai'aieniga faifaina, bega 'wa da nuani? Taunina yana tomotoga i awa'idi'idiedi 'alo nuanuana? A nuani nuanuana, kebu i da awa'idi'idiediga. Yau wata bani'odi tomotoga Isileli, yau tamu Ebelamo tubuna, we'e aisena Beniamina 'ana wauma 'wainega a souyeku, siwe Yaubada kebu i da awa'idi'idieku.
45011002	-
45011003	Yana tomotoganidi me Isileli basenadiotoga Yaubada i venua'ivinediga kebu i da awa'idi'idiediga. 'Wa na nuani, Ilaitia ifufuna Yaubada yana Buki nageneye. Ilaitia me Isileli i awavesakoyedi Yaubada mataneye i vo, 'Auvea, me Isileli yamu tolu'ivonavo i luvewafadi, yamu 'eba velomu i talageugeudi, yau 'aiseku 'amu tonuakalikali a miamia, nuanuadi wata yau i na nikeku a na wafa.”
45011004	Siwe Yaubada Ilaitia bonana i tutuli i vo, 'Omu kebu 'aisemuga, yaku tomotoga 7,000 i miamiani, we'e kumaea tomotoga 'ifwaidi igodi yadi yaubada 'ana wagava Beli 'waineye kebu i da 'odu'oduga.”
45011005	'Asiau wata bani'odi, me Isileli matatabudi kebu Yaubada i da baileni, Yaubada ma yana nuakalikali 'ifwaidi i venua'ivinedi 'ita'ita'i i veveluagai.
45011006	I vevenua'ivinediga, kebu yadi sauluva 'atumaidi faifaidi, we'e mogitana yana 'isanuakalikali 'wainega i venua'ivinedi. 'Ai'edi Yaubada tomotoga yadi sauluva 'atumaidi i da 'isedi bega tomotoganidi i da venua'ivinedi, 'ako yana 'isanuakalikali 'wa da vo tutula yadi sauluva 'atumaidi faifaidi, bega kebu 'isanuakalikali mogitana.
45011007	Ava'ai a voneyeniga 'ana nuanua side bani'odi. Me Isileli i vetafewa igodi nuanuadi i da ve'atumai Yaubada mataneye siwe i vetafewa-wayoga. Tomotoga kebu fuediga Yaubada i venua'ivinedi i ve'atumai mataneye, we'e me Isileli 'ifwaidi i baila yadi venuafoufa'ala Yaubada i 'ivebwaika'a'avadi.
45011008	Yadi bailanina faifaina basenadiotoga i kilumi Yaubada yana Buki 'waineye i vo, Yaubada nuadi i kiavegaugaudi bega kebu 'adi fata i na 'asetai wata i na venua'ivina-'atumai. Tanigadi wata matadi i 'ibodadi, tutuyanina 'wainega i maiga 'asiau kebu i da 'isa'inanaiga wata i da nogaya'inanai.”
45011009	Wata bani'odi Kini Devida me Isileli i tolive'ededi i vo, Yadi sakali 'waidie i sosoana-'avo'avovo 'adi'adi bwaikina faifaina, tutuyanina 'waineye nuanuaku Yaubada i da tayaidi i da be'u vita i da veluagai, 'adi vematavuloga i da veledi.
45011010	Nuanuaku matadi i da 'ibodadi bega kebu 'adi fata i na 'isadewa wata vita fuedi i da veleveledi 'wa da vo tutuya fuedi venuana i da akuve'obwa'obwadi.” S1 Fil 3:5 S3,1 Kin 19:10,14 S4,1 Kin 19:18 S8 VeL 29:4 S9 Same 69:22-23
45011011	Tutuyanina me Isileli Iesu Keliso i baileni i tayaidi i be'u. 'Wa da nuani, i be'u-vagata bega Yaubada i baila-vagasedi? Kebu'a'avaotoga, siwe fai i sakona ma'itufa mali tomotoga taunidi kebu me Isileli 'ita'ita'i i veluagai bega me Isileli i na ve'unumagigi 'waidie. I na ve'unumagigiediga bega 'ai'edi i da nuaviladi i da vetumagana Iesu 'waineye.
45011012	Fai me Isileli i sakona Iesu Keliso i baileni, tomia fwayafwaya matatabuda Yaubada yana nuakalikali bwaikina ta veluagai. Fai me Isileli yana nuakalikalinina kebu i da veluagaiga mali tomotoga taunidi kebu Isileli 'ai'aiwabu 'atumaidi Yaubada i veledi. Me Isileli yadi bailanina faifaina bega mali tomotoga nuakalikali bwaikina ta veluagai, siwe 'awaie tutuyanina me Isileli i na nuaviladi i na vetumagana Keliso 'waineye mogitana ma fueda 'ada nuakalikali wata yada 'ai'aiwabu 'atumaiotogidi ta na veluagadi Yaubada 'wainega.
45011013	-
45011014	'Omi 'wa miamiani Loma, 'ifwaimi kebu me Diu, bega tutuya de'e 'waimie a na veifufu. 'Akonadi 'wa 'asetai Yaubada i venua'ivineku a vetomata'aulele 'omi kebu me Diu faifaimi. Yaku folovanina a awa'ai'aia yaku 'aila'a me Diu matadie bega 'ai'edi i na ve'unumagigiemi 'ita'ita'i 'wa veluagaiga faifaina, 'ifwaidi i da nuaviladi Iesu Keliso 'waineye nika ma fuemie 'ita'ita'i 'wa na veveluagai.
45011015	Tutuyanina Yaubada me Diu i mia'ubuidi ma'itufa tomia fwayafwaya 'ifwaidi i veianedi. Siwe 'awaie me Diu i na nuaviladi, Yaubada nuanuana i na nagoi 'waineye mia 'ivauna wata 'atumaina i na veluagai. Yadi mianina 'wa da vo towafa i da yawasa.
45011016	Tamu 'eba 'isa side bani'odi. 'Ai'edi 'ayavau 'wa na 'aile'wa 'ani'ani 'ifwaidi 'wa na 'anivelenedi Yaubada 'waineye, siwe 'asa'aiana 'ani'ani matatabuna 'akonadi 'wa 'anivelenedi. Wata bani'odi 'ai'edi tamu yami welavi 'walamina 'wa na 'aniveleneni Yaubada 'waineye, siwe 'asa'aiana tolobwana wata didina 'akonadi 'wa 'anivelenedi, welavinina matatabuna Yaubada yana welavi. Wata bani'odi basenadiotoga Ebelamo wata me Diu 'ifwaidi i vetumagana Yaubada 'waineye, faifaidi Yaubada i vo, Taunidi yaku tomotoga,” siwe 'asa'aiana 'akonadi me Diu matatabudi Yaubada yana tomotoga.
45011017	Me Diu bani'odi welavi 'ana wagava Olive i tabotabo bakule, we'e 'omi mali tomotoga kebu Diu bani'odi welavi Olive-walawala'ai. Welavinina bakule didina 'ifwaidi Yaubada i baidi i yatodi, mulieta welavi wala'aiega i ilidi i miedi i sifwasedi i baidiga 'waidie. Ufana i 'ivebikadi i luvedavedamanidi nika welavi 'aitamogana. Me Diu i vetumagana Yaubada 'waineye bani'odi welavi bakule ma 'walamina, we'e 'omi mali tomotoga kebu Diu bani'odi welavi wala'aiega ililina i sifwasedi yana welavi 'waineye. Welavi bakulayega ufaninega welavi wala'aiega i 'iveyauyauvi, wata bani'odi 'omi mali tomotoga kebu Diu, 'wa vevetoketokega me Diu 'adi nuakalikali 'wainega.
45011018	Begaidi kebu i da lubwainemi me Diu, kumanidiavo Yaubada i baidiga 'wa na awavesakoyedi. Fai yami toketokena 'wa veveluagai me Diu 'walamidiega we'e 'omi 'wa fwatafwatamo, bega kebu 'wa na awa'ai'aimiga.
45011019	Voke 'ifwaimi 'wa na vo, Mogitana 'a vetoketoke 'waidiega, Yaubada me Diu i baidi bega 'awasasanina i velema.
45011020	'Wa vonaga, mogitana, fai kebu i da vetumagana begaidi i baidi, we'e 'omi 'wa vetumaganaga ma'itufa 'awasasanina 'waineye 'wa miamia. Siwe kebu taunimi 'wa na awa'ai'aimi, i lubwainemi 'wa na kololo.
45011021	Me Diu Yaubada yana welavi didina mogitana, siwe i sakona kebu i da ve'ise'isediga i baidi. We'e 'omi, fai wala'aiega, 'wa na sakonaga, mogitana i na baimi.
45011022	Fai Yaubada bani'odi i na munegida ta 'asetai yana nuakalikali bwaikaotogina wata yana veimea toketokena. Egavo i be'u sakona 'waineye i vematavulogidi, we'e 'omi i nuakalikaliemi. 'Ai'edi yami vetumagana 'wa na yato-vagaseni 'waineye tutuya fuedi i na nuakalikaliemi, 'ai'edi kebu, 'omi wata i na baimi.
45011023	We'e me Isileli, 'ai'edi i na nuaviladi ma yadi vetumagana taunidi i na tauyedi Yaubada 'waineye, i na sifwatagi-vaituganidi. Yaubada 'ana fataotoga me Isileli-nidi i na veviladi 'adi 'ivie.
45011024	Ava'ai a voneyeniga side bani'odi. 'Omi mali tomotoga kebu Diu bani'odi welavi wala'aiega ilina Yaubada i ilimi i sifwasemi welavi bakule 'waineye 'wa luvedavedamanimi, nika 'omi bani'odi welavi 'aitamogana. Fai 'omi wala'aiega 'ami sifwatagi vitana. We'e me Isileli taunidi bani'odi welavinina bakule didina Yaubada i baidi, bega 'adi sifwatagi 'alo yadi vila-vaitugana safailaotogina Yaubada 'waineye fai taunidi welavinina didina mogitana. S11 Fol 13:46 S22 Ibu 3:14
45011025	Ekwavo, nuanuaku 'wa na 'asetai Yaubada yana nuanua basenadi i giveni siwe tutuya de'e i sivemageseni. Nuanuananina 'wa na 'asetai bega kebu taunimi 'wa na awa'ai'aimi 'wa na vo, 'Ima tomotoga 'atumaima 'a luku Yaubada yana 'Aila'a 'waineye, we'e me Isileli i bailedi.” Yana nuanuananina side bani'odi. Me Isileli 'ifwaidi i venuafoufa'ala kebu nuanuadi i na vetumagana Keliso 'waineye. Siwe kebu i da venuafoufa'ala-vagata, nagami tomotoganidi taunidi kebu Diu basenadiotoga Yaubada i venua'ivinedi i na lukuluku 'waineye nika 'adi 'aila'anina Yaubada nuanuana i na veluagai, mulieta me Isileli i na nuaviladi wata i na luku.
45011026	Side bani'odi Yaubada me Isileli matatabudi i na 'ita'ita'iedi. 'Adi 'ita'ita'inina faifaina Yaubada yana vona basenadiotoga Aisea i kilumi yana Buki 'waineye i vo, To'ita'ita'i i na mai 'atamana Ielusalema 'wainega, Me Diu i na kiavenuaviladi kebu wata i na sakosakonaga.
45011027	Tutuyanina 'waineye yadi sakona a na 'u'umidi, Bani'odi basenadi a vona'awaufaufa.
45011028	Basenadiotoga Yaubada me Diu tubudiavo bwaikidi i venua'ivinedi wata i vona'awaufaufa 'waidie tubudiavo wata taunidi i na vesauluva-'atumaina 'waidie. Siwe fai me Diu Iesu Keliso Valana i baila Yaubada i vegaviedi, ma'itufa 'omi mali tomotoga 'ita'ita'i 'wa veluagai. Siwe fai Yaubada i vona'awaufaufa me Diu tubudiavo 'waidie yana nuakalikali bwaikina i 'eno'eno 'waidie.
45011029	Kebu 'ana fata Yaubada yana vona'awaufaufa i na lugeuya 'alo yana nuakalikali i na 'ailove.
45011030	'Omi mali tomotoga kebu Diu basenadi Yaubada yana nuanua 'wa baila, siwe fai me Diu wata yana nuanua i baila ma'itufa 'asiau Yaubada i 'isanuakalikaliemi.
45011031	Wata bani'odi fai 'omi mali tomotoga Yaubada i 'isanuakalikaliemi bega 'asiau me Diu i baibaila, we'e 'awaie wata ma fuemie Yaubada i na 'isanuakalikaliemi.
45011032	Mogitana tomotoga matatabudi i sakona i lubwainedi 'adi tutula wafa 'wa da vo Yaubada i da yogonidi vematavuloga faifaina. I yogonidiga bega 'ana fata matatabudi i na 'isanuakalikaliedi. S26-27 Ais 59:20-21
45011033	Vona mogitana, Yaubada kebu ta na vona. Yana 'ai'aiwabu bwaikaotogina, yana 'aseta manamanaweotogina tutuya fuedi i vevenua'ivina 'atumaina. Yana nuanua i 'i'idewadiga kebu tamu aitoi 'ana fata i na 'asetadi 'alo nimana i na salai.
45011034	Kebu tamu aitoi 'ana fata 'Auvea yana nuanua i na 'asetadi wata kebu tamu aitoi 'ana fata i na awave'ede'edeni.
45011035	Taunina nani matatabuna 'adi to'anivelena bega kebu tamu aitoi 'ana fata tamu nani i na velenina i na vo, 'U tutuli.”
45011036	Nani matatabuna i souyedi nimanega, yana toketokena 'wainega ma yawaidi i miamiani, 'waidiega 'ana subia i veveluagai. Yana 'ai'aiwabu magemagetadi miamia-vagaidi, I lubwaineda fueda ta na subisubiai tutuya matatabuna 'waidie. Vona mogitana, yaku nuanua bani'odi. S34-35 Ais 40:13 Iob 41:11 S36,1 Kol 8:6
45012001	Ekwavo, vona mogitana Yaubada yana 'isanuakalikaili bwaikaotogina 'waideye begaidi a na vonemi. I lubwainemi nuanuaku tomogomi wata yami nuanua 'wa na tauyedi Yaubada 'waineye. Basenadi tomotoga yadi 'aisaya i mimaiedi i nikenikedi mulieta i 'a'anivelenedi Yaubada 'waineye 'ana subia faifaina. We'e 'omi tutuya matatabuna ma yawaimi taunimi 'wa na 'a'anivelenemi Yaubada 'waineye, yami sauluva wata yami folova faifaina magemagetadi, 'waidiega 'wa na kiavesosoani. Sauluvanina tafalolo yana 'eda'eda mogitana, i lubwainemi bani'odi 'wa na vevesauluvedi.
45012002	Tomotoga fuedi fwayafwaya 'ana nuanua 'waidie i vebwaika, we'e 'omi kebu wata 'wa na vetutuyamediga. Taunimi 'wa na tauyemi nika Yaubada yami nuanua i na 'ive'ivaudi bega yami sauluva wata yami nuanua matatabuna i na vetuli. I na vetuliga mulieta 'ami fata 'wa na 'asetai ava'ai Yaubada nuanuana 'wa na 'idewai, yana nuanuanidi 'atumaidi, tonovidi, yana 'eba sosoana.
45012003	Yaubada ma yana nuakalikali i venua'ivineku a vetomata'aulele faifaina, bega a na vonemi. Kebu i da lubwainemi taunimi 'wa na awa'ai'aimi 'wa na vo, 'Ima bwaikima, ma yama toketokena 'a vetofolova Yaubada faifaina.” We'e mogitana nagami 'wa na nuanua tonovina taunimi faifaimi 'wa na venua'ivina-'atumai, yami vetumagana Yaubada i velemiga 'wa na nuani bwaikina 'alo siaina, nika 'wa na 'asetai 'omi bwaikimi 'alo siaimi.
45012004	Tomogoda 'aitamogana we'e du'uda fuedi, yadi folova tulina tulina.
45012005	Wata bani'odi 'ida Keliso du'una. 'Ida fueda, yada folova tulina tulina, siwe fai ta miave'itubama taunina taiadi, bani'odi tomogo 'aitamogana i souyeni. Ta luvetubamaga ta ve'ivaivaita kebu 'ana fata tamu du'u i na mia'eni.
45012006	Yaubada ma yana nuakalikali 'aitamogana 'aitamogana 'ada veuveuta i veleda. 'Ada veuveutanidi ta na folovedi 'adi 'etowava bani'odi. 'Ai'edi tamu aitoi 'ana veuveuta lu'ivona, i lubwaineni 'Anu'anunu 'Atumaina i na voneniga i na lu'ivona tovetumagana 'waidie yana vetumagana 'ana 'etowava 'wainega.
45012007	'Ai'edi aitoi 'ana veuveuta 'aivaita, i lubwaineni i na 'aivaita-'atumai, we'e aitoi 'ana veuveuta ve, i na kikiavemageta 'atumaina.
45012008	'Ai'edi tamu aitoi 'ana veuveuta 'ivenua-agiagi, i lubwaineni yana lau'age wata yana vona 'waidiega i na 'a'aivaita. 'Ai'edi aitoi mani 'alo 'ani'ani i na veluagadi Yaubada 'wainega, i lubwaineni ma yana nuakalikali i na 'a'aivaita. 'Ai'edi aitoi 'ana veuveuta veto'edakumeta, i lubwaineni ma yana dumwebika tomotoga i na 'i'isave'avinidi, we'e aitoi to'isanuakalikali, i lubwaineni kebu i na 'isanuakalikalimo ma yana sosoana i na vevesauluva 'atumaina tomotoganidi nuanuadi 'aivaita 'waidie. S1 Lom 6:13 S2 Efe 4:22-24, 5:17 S3 Efe 4:7 S4-5,1 Kol 12:12 S6-8,1 Kol 12:7-10,1 Fit 4:10-11
45012009	Kebu 'awami i na vo, Nuakalikali,” i lubwainemi 'wa na nuakalikali mogitana. Sakona matatabuna 'wa na vedumwe'ai'aiedi nani 'atumaidi 'waidie 'wa na vevetoketoke.
45012010	'Omi 'wa luku Iesu yana 'Aila'a 'waineye, begaidi ma emiavo 'wa na vevenuakalikali mogitana, wata 'wa na veve'ililibu, kebu 'aise'avami faifaimi 'wa na nuanua.
45012011	Ma yami dumwebika 'wa na folofolova 'Auvea faifaina, kebu 'wa na 'abiawa 'wa na tokemaigemi.
45012012	Ava'ai 'wa nuaniga mogitana 'awaie Yaubada i na velemi, faifaidi 'wa na sososoana, vita i na souyediga 'waimie 'wa na tokemaigemi, wata tutuya fuedi 'wa na vevelu'ui.
45012013	Emiavo tovetumagana 'ifwaidi nani 'waidie i na 'usaga 'wa na 'ivaisedi yami kukuayega. Wakawaka 'adi 'ivi 'wa na lubutubutudi i na lakawa 'waimie.
45012014	'Ai'edi egavo vita i na velemi fai 'omi Keliso yana tomotoga, kebu 'wa na yagaidi, 'wa na velu'uimo Yaubada 'waineye i na vesauluva 'atumaina tomotoganidi 'waidie.
45012015	Egavo i sososoana, ma fuemi 'wa na sososoana, we'e egavo i nunuavita, wata i 'we'welaga, ma fuemi 'wa na 'we'wela wata 'wa na nunuavita.
45012016	Matatabumi yami nuanua i na vesala, bega yami nuanua 'aitamogana 'wainega 'wa na miamiani. Kebu taunimi 'wa na awa'ai'aimi, ma yami nuaobu 'wa na vetofolova tomotoga-'avo'avovo faifaidi. Kebu 'wa na vo, 'Ima 'aisema yama 'aseta bwaikina.”
45012017	'Ai'edi tamu aitoi i na vesauluva sakoina 'waimie, kebu wata sauluva sakoina 'wainega 'wa na tutuli. 'Wa na vewavawava bega sauluvanidi tomotoga fuedi 'adi laubwaina 'wa na 'i'idewadi.
45012018	Kebu tamu aitoi taiadi 'wa na ve'ikwayekwayega, 'wa na veiana 'wa na mia 'atumaina tomotoga matatabudi taiadi, we'e 'ai'edi 'ifwaidi kebu nuanuadi, 'asa'aiana.
45012019	Ekwavo, 'ai'edi tomotoga i na vesauluva sakoina 'waimie kebu 'wa na tutuli 'alo 'wa na nuanua kuba faifaina, we'e mogitana sauluvanina 'wa na 'aniveleneni Yaubada 'waineye, taunina ma yana nuasako vematavuloga i na veledi. I na vematavulogidiga fai yana vona i 'eno'eno yana Buki 'waineye i vo, Yau kumaniku totutula, tomotoga yadi sakona a na tutulidi.”
45012020	Kebu bani'odi 'wa na vesauluvediga we'e mogitana 'ai'edi 'ami vita 'ana to'anivelena i na lasega, 'ani'ani 'wa na veleni, 'anigona i na lalaga, ufa 'wa na veleni. 'Ai'edi de'e bani'odi 'wa na vesauluvediga taunina yana sauluva sakoina i na nuani nika i na bunumayaga.
45012021	Kebu i da lubwaineni sakona i na vetoketoke 'waimie, we'e mogitana yami sauluva 'atumaidi 'waidiega 'wa na vetoketoke sakona 'waineye. S9-10,1 Fit 1:22 S11 Kolos 3:23 S12,1 Tes 5:15-18 S14 Mad 5:44 Luk 23:34 S16 Lom 14:19 Fil 2:2-3 S17,1 Tes 5:15 S19 VeL 32:35,2 Tes 1:6-7
45013001	Gabemani wata toveimea 'aitamogana 'aitamogana Yaubada i sisilakaidi. Kebu tamu aitoi taunina yana nuanuayega i da vetoveimea, begaidi tomotoga matatabuda i lubwaineda yadi veimea ta na vematayakeyakedi.
45013002	Egavo toveimea yadi veimea i na baila siwe 'asa'aiana wata Yaubada yana veimea i baila, taunidi 'adi vematavuloga i 'i'idewai.
45013003	Egavo yadi sauluva 'atumaidi kebu i na kolologa gabemani yadi veimea faifaina, we'e mogitana egavo yadi veimea i geugeudi i na kololo. 'Ai'edi kebu nuanuami 'wa na kololo gabemani 'waidie 'wa na vevesauluva 'atumaina nika i na subiami yami sauluva faifaidi.
45013004	Toveimeanidi Yaubada yana tofolovavo yami 'atumaina faifaina i folofolova, we'e 'ai'edi sauluva sakoina 'wa na 'idewaiga 'ana fata 'wa na kololoyedi fai 'akonadi yadi veimea i 'eno'eno vematavuloga faifaina. Toveimeanidi Yaubada yana tofolovavo bega tosakona Yaubada yana nuasako wata yana vematavuloga i na veluagadi toveimeanidi 'waidiega.
45013005	Begaidi i lubwainemi toveimea yadi veimea 'wa na vevematayakeyakedi, kebu vematavuloga 'aisena faifaina 'wa na nuanua, siwe wata fai yada nuanua 'waidie ta vevebaeda i lubwaineda ta na vevematayakeyakedi.
45013006	Wata fai Yaubada gabemani i sisivetovoidi, begaidi takesi 'wa yatoyato. Toveimea yadi folova tulina tulina i 'i'idewadiga siwe 'asa'aiana Yaubada faifaina i folofolova, begaidi takesi 'wa yatoyato.
45013007	Bega ava'ai faifaina 'wa na 'anivelenaga i lubwainemi, 'wa na 'anivelenamo. Takesi tulina tulina 'wa na yatoyato wata toveimea 'aitamogana 'aitamogana 'wa na veve'ililibuyedi. S1 Tai 3:1 S3,1 Fit 2:13-14 S7 Mad 22:21
45013008	'Ai'edi tamu nani 'wa na 'ewa-maimaigi 'alo 'wa na 'uneiga, i lubwainemi 'wa na tutuli kebu i na 'eno'enoga. We'e tamu nani kebu 'ami fata 'wa na tutuliga, fai 'ami nuakalikali bwaikaotogina 'wa na tutula-wayogeni, i lubwainemi ma emiavo 'wa na vevenuakalikalimo. 'Ai'edi aitoi tomotoga i na nuakalikaliediga, siwe 'asa'aiana Yaubada yana veimea matatabuna i vevematayakeyakedi.
45013009	Basenadiotoga Mosese Yaubada yana ve'etoboda i kilumidi Yaubada yana Buki 'waineye, side bani'odi i vo, Kebu 'wa na lauobuga, kebu 'wa na luvewafa, kebu 'wa na vainago, kebu 'wa na nuagiva mali tomotoga yadi kukua 'alo tamu yadi nani faifaina.” De'e ve'etobodanidi wata 'ifwaidi 'adi 'itava 'aitamogana, venuakalikali. Emiavo 'wa na nuakalikaliedi taunimi 'ami nuakalikali bani'odi.
45013010	Egavo ediavo i na nuakalikaliediga kebu 'adi fata sauluva sakoina i na 'idewai 'waidie. Begaidi 'ai'edi ta na nuakalikali, siwe 'asa'aiana 'akonadi Yaubada yana veimea wata yana ve'etoboda matatabuna ta vevematayakeyakedi.
45013011	I lubwainemi ma emiavo 'wa vevenuakalikali fai tutuya de'e 'wa 'asetai, Iesu yana vila-vaitugana i vevelilivana. Basenadi tutuyanina ta vetumagana Iesu 'waineye ta vo, Iesu yana vila-vaitugana i velilivana.” Bega 'asiau ta na vo, 'Akonadi i vagamai bega i na 'ita'ita'ieda.” Fai yana mai sai'afoga, kebu 'wa na 'eno'enoga, 'wa na tovoi 'wa na lulukamata.
45013012	Lovana sai'afoga i na 'a'ava, 'aiata 'akonadi i vagamai sai'afoga i na magetai, begaidi dudubala 'ana sauluva ta na bailedi, yada sauluva magemagetadi 'waidiega ta na vetalaga Yaubada faifaina.
45013013	'Ida mageta 'ana tomotoga, ava'ai sauluvaga i lubwaineda ta na 'i'idewadi. Kebu 'wa na toke ufa toketokena 'wa na yemu bola nuami i na lugaugaudi 'wa na lu'avo'avovo. Kebu 'wa na ve'avula-'avo'avovo, kebu bunu 'ana nuanua sakoidi faifaidi 'wa na nuanua, ve'ikwayekwayega 'wainega kebu 'wa na ve'alamagi'ai, wata kebu 'wa na ve'unumagigi.
45013014	Kebu bani'odi 'wa na vesauluvediga wata yami nuanua sakoidi yadi nuanua kebu 'wa na 'idewadi. We'e mogitana taunimi 'wa na tauyemi 'ada Toveimea Iesu Keliso 'waineye i na agemi, yana toketokenayega faifaina 'wa na vevetalaga. S8 Mad 22:39-40 S9 Sou 20:13-17 S10,1 Kol 13:5 S12 Efe 6:11 S13 Efe 5:18 S14 Gal 5:16
45014001	'Ai'edi aitoi ma yana vetumagana taunina i na tauyeni Iesu Keliso 'waineye siwe yana vetumagananina bola kebu i da vetoketoke, kebu 'wa na baileni 'wa na voneni i na luku yami 'aila'a 'waineye. We'e sauluva 'ifwaidi faifaidi i vevenuanaluga kebu faifaidi 'wa na ve'ikwayekwayega.
45014002	Tovetumagana 'ifwaidi yadi 'aseta i vo, 'Ani'ani matatabuna 'aisaya taiadi Yaubada yana 'anivelena faifaida, 'ana fata matatabuna ta na 'anidi.” We'e 'ifwaidi yadi vetumagana mweadi taunidi i bodadi kebu 'aisaya i da 'ani'ani, 'ani'ani'ava i 'ani'ani.
45014003	Egavo nani matatabuna i na 'anidimoga kebu i na awaobuobu tove'udigana 'waidie, wata bani'odi tomotoganidi i veve'udigana 'aisaya kebu i na vona to'ani 'waidie i na vo, 'Omi sakoimi.” Kebu bani'odi 'wa na awavesakoyediga fai 'akonadi Yaubada i tauyedi i luku yana 'Aila'a 'waineye.
45014004	'Omi kebu tomotoganidi 'adi toveimea, 'wa na awavesakoyediga kebu i da lubwaineniga. 'Adi Toveimea Yaubada 'aisena i na veimea, i na awavesakoyedi 'alo i na awave'atumaiedi. 'Ana fata i na awave'atumaiedi fai taunina yana toketokena i na veledi bega kebu i na be'u sakona 'waineye i na tovotovoi fa'alina.
45014005	We'e tovetumagana 'ifwaidi yadi 'aseta tamu 'aiata faifaina i vo, De'e 'aiatanina 'aiata bwaikina Yaubada 'ana subia faifaina we'e 'aiata 'ifwaidi kebu.” We'e tomotoga 'ifwaidi i vo, 'Aiata matatabuna i vesala 'ana fata 'aiatanidi 'waidie Yaubada ta na subisubiai.” I lubwainemi 'aitamogana 'aitamogana taunimi 'wa na venua'ivina 'aiata 'eba subia faifaidi.
45014006	Egavo i na vo, De'e 'aiatanina 'aiata bwaikina Yaubada 'ana 'eba subia,” i vonaga fai nuanuadi 'Auvea i na veve'ililibuyeni. Egavo 'ani'ani matatabuna 'aisaya taiadi i 'ani'anidimoga, 'Auvea i veve'ililibuyeni fai i nuani nani matatabuna Yaubada taunina 'adi to'anivelena wata faifaidi i vevekaiwa 'waineye. We'e egavo i veve'udigana 'aisaya, wata Yaubada i veve'ililibuyeni wata i vevekaiwa 'waineye.
45014007	-
45014008	Mogitana yada sauluva matatabuna 'waidiega Yaubada ta na veve'ililibuyeni fai 'ai'edi ma yawaida ta na miamia kebu 'aiseda yada nuanua ta na 'i'idewadi, taunida ta na tauyeda 'Auvea 'waineye. 'Ai'edi ta na wafaga wata taunida ta na tauyeda nimaneye. Yada mia wata yada wafa 'ida kebu yada 'eba veimea, 'ida 'Auvea yana tomotoga i veveimeyeda.
45014009	Fai nuanuana 'ida yana tomotoga, Keliso i wafa wata i tovoi-vaitugana bega ma yawaida ta na miamia 'alo ta na wafaga, siwe taunina 'ada Toveimea.
45014010	Fueda Keliso 'ada Toveimea bega emiavo 'wa na awavesakoyedi 'alo 'wa na sidibidibiediga kebu i da lubwaineni. 'Awaie matatabuda ta na vonayavuga Yaubada mataneye i na veimeyeda yada sauluva faifaidi.
45014011	I na veimeyedaga fai yana vona i 'eno'eno yana Buki nageneye i vo, Yau fai Miamia-vagaiku, yaku vona, vona mogitana. Tomotoga matatabudi ma yadi ve'ililibu i na 'odu 'waikuye, I na vo, 'Omu Yaubada mogitana.”
45014012	Bega 'aitamogana 'aitamogana taunida yada sauluva ta na lu'ivoneyedi Yaubada 'waineye. S1 Lom 15:7 S4 Mad 7:1 S7-8,1 Tes 5:10 Fil 1:21 S10 Fol 17:31,2 Kol 5:10 S11 Ais 45:23 Fil 2:10-11 S12,1 Fit 4:5
45014013	Fai 'awaie matatabuda ta na vonayavuga Yaubada mataneye, kebu wata edavo ta na awavesakoyediga. We'e mogitana nagami yami nuanua 'waidie 'wa na vo, 'Ai'edi tamu yaku sauluva a 'i'idewai, siwe iaku sauluvanina faifaina i na vo, Sauluva sakoina,” sauluvanina a na baileni. 'Ai'edi a na 'idewaiga i na 'iseni voke taunina wata i na 'idewai, nika 'wainega vita i na veluagai 'alo i na be'u sakona 'waineye.
45014014	Yau a miave'itubama 'aku Toveimea Iesu taiadi bega a 'asetai mogitana kebu tamu 'ani'ani 'alo 'aisaya 'waidiega sakona i na souyeni. 'Ai'edi tamu aitoi tamu 'aisaya 'alo 'ani'ani faifaina i na vo, 'Ai'edi a na 'ania a na sakona Yaubada mataneye,” taunina 'aiseotogina faifaina i na talabodeni kebu 'ana fata i na 'ania.
45014015	'Ai'edi tamu ava'ai 'wa na 'ani'ania iami mataneye siwe 'ani'aninina faifaina 'akonadi taunina i bodai, i na 'isemi i na nuavitaga, 'ana 'isa kebu 'wa da nuakalikalieni. Tomotoganina ma fuemie faifaimi Keliso i wafa, bega kebu i da lubwainemi tamu yami sauluva i na 'iseni i na vo, Yau wata a na 'idewai,” nika i na be'u sakona 'waineye.
45014016	'Ai'edi tamu sauluva 'omi 'waimie 'atumaina, we'e 'ifwaidi tomotoga 'waidie sakoina, kebu matadie 'wa na 'idewaiga i na nunago sauluvanina i na awavesakoyeni.
45014017	'Ida Yaubada yana tomotoga i veveimeyeda begaidi 'ai'edi ta na 'ani'ani wata ta na yemuyemu 'alo ta na veve'udigana kebu tamu ava'ai, nani siaidi 'waideye, we'e mogitana nani bwaikidi 'waideye, yada sauluva i na ve'atumai Yaubada mataneye, yada nuanua i na bika wata yada mia i na ve'atumai, wata ta na sososoana. Naninidi bwaikidi 'Anu'anunu 'Atumaina i veleveleda.
45014018	Egavo de'e bani'odi i na vevesauluvediga Yaubada yana 'eba sosoana wata tomotoga i na awave'atumaiedi.
45014019	Fai sauluvanidi 'Anu'anunu 'Atumaina 'wainega nani bwaikidi, tutuya fuedi ta na vewavawava ta na veiana yada mia i na ve'atumai, wata ma edavo ta na ve'ivaivaita nika yada vetumagana i na vevetoketoke.
45014020	'Ani'ani wata 'aisaya matatabuna 'atumaidi, siwe 'ai'edi tamu aitoi tamu nani faifaina i na vo, 'Ai'edi a na 'aniaga a na sakona Yaubada mataneye,” i na 'isemi 'wa na 'ani'aniga wata i na 'ani nika i na sakona. Kebu yami sauluvanina 'wainega ava'ai Yaubada i 'i'idewadiga iami 'waineye 'wa na 'ivesakoi.
45014021	'Ai'edi 'aisaya 'wa na 'ani'ani 'alo ufa toketokena 'wa na yemuyemu 'alo tamu yami sauluva 'wainega iami 'wa na kiavebe'uya i lubwainemi sauluvanina 'wa na baileni.
45014022	Naninidi 'ifwaidi tomotoga i talabodediga kebu faifaidi 'wa na ve'ikwayekwayega, 'omi 'aisemi wata Yaubada taiadi naninidi faifaidi 'wa na venua'ivina. 'Ai'edi tamu sauluva 'wa awave'atumaieniga 'wa na 'idewai, mulieta 'ami vebae 'waidie 'wa na nuani kebu 'wa da sakonaga, 'eba sosoana 'waimie.
45014023	We'e 'ai'edi aitoi nuanuana tamu nani i na 'ania siwe wata i na vo, A na 'aniaga a na sakona Yaubada mataneye,” i na kwayega i na 'ania, mogitana i sakona. Sauluva matatabuna faifaidi 'wa na vo, 'A na 'idewaiga 'a na sakona Yaubada mataneye,” siwe wata 'wa na 'idewaiga, 'akonadi 'wa sakona. S14 Fol 10:15 S15,1 Kol 8:11-12 S19 Lom 12:18 S21,1 Kol 8:13
45015001	-
45015002	'Ida yada vetumagana fa'alidi Iesu Keliso 'waineye, i lubwaineda egavo yadi vetumagana mweadi ta na 'ivaisedi. Kebu tauni'avada faifaida ta na nuanua, wata edavo tovetumagana 'ifwaidi ta na nuanuanidi. Yada 'aivaita 'waidiega yadi mia i na ve'atumai wata yadi vetumagana i na vetoketoke.
45015003	Keliso kebu taunina faifaina i da nuanua, wata mali tomotoga i 'ivaisedi. Yana sauluvanina faifaina tamu vona i 'eno'eno Yaubada yana Buki 'waineye, Keliso i vona Yaubada 'waineye i vo, Tomotoga i yagayagaimu, siwe yadi manini yau a tovoieni.”
45015004	Yaubada yana Vona kilukilumidi matatabuna i veve 'waideye yada tokemaiga wata 'ada 'ivenua-agiagi faifaidi. Naninidi 'waidiega ta nuani ta vetumagana mogitana ava'ai basenadi Yaubada i vona'awaufaufa i na veledaga, mogitana ta na veluagadi.
45015005	-
45015006	A vevelu'ui faifaimi nuanuaku Yaubada kumanina tokemaiga wata 'ivenua-agiagi i veleveledaga, nuanua 'aitamogana i na velemi. Yami nuanua 'aitamogana 'wainega Iesu Keliso 'wa na vevetutuyameni bega matatabumi bonami 'aitamogana 'wainega Yaubada 'wa na subisubiai, taunina 'ada Toveimea Iesu Keliso Tamana. S2 Lom 14:19,1 Kol 10:24 S3 Same 69:9 S4,1 Kol 10:11,2 Tim 3:17-18
45015007	'Akonadi Keliso i vagavaimi 'wa luku yana 'Aila'a 'waineye, wata 'omi bani'odi ma yami sosoana emiavo 'wa na vonedi i na luku 'ami 'aila'a nageneye wata 'wa na veianedi, bega ma fuemi Yaubada 'wa na subisubiai.
45015008	A na vonemi, Keliso i vetofolova me Diu 'adi 'aivaita faifaina bega ta na 'asetai Yaubada yana Vona, vona mogitana. Basenadiotoga Yaubada i vona'awaufaufa me Diu tubudiavo bwaikidi 'waidie tomotoga 'adi 'ive'atumai Yaubada mataneye faifaina, bega Keliso i mai nika yana vona'awaufaufanina 'ana mogitana i souyeni.
45015009	Wata i mai bega mali tomotoga taunidi kebu Diu Yaubada i na subisubiai i 'isanuakalikaliediga faifaina. Yaubada 'ana subianina mali tomotoga 'waidiega faifaina i kilumi yana Buki nageneye i vo, Yaubada, a na subiamu mali tomotoga taunidi kebu Diu 'awasasadie, A na lei-subisubia 'amu wagava a na 'inanai.”
45015010	Wata tamu vona i vo, 'Omi mali tomotoga 'wa na sosoana Yaubada yana tomotoga me Diu taiadi.”
45015011	Wata tamu vona i vo, 'Omi mali tomotoga kebu me Diu, 'Auvea 'wa na subiai. Tomotoga matatabumi 'awalawa 'aitamogana 'aitamogana 'waidiega 'wa na lei-subisubia 'waineye.”
45015012	Wata Yaubada yana tolu'ivona Aisea i vona-vagata Keliso yana mai faifaina i vo, Kini Devida tamana 'ana wagava Iese 'ana wauma 'wainega tamu tomogo i na souyeni, Yaubada i na sivetovoia, mali tomotoga taunidi kebu me Diu i na veimeyedi, Ma yadi vetumagana taunidi i na tauyedi 'waineye.”
45015013	Yaubada i vona'awaufaufa i na 'ita'ita'ieda bega 'ida ta nuani ta vetumagana mogitana ta na veluagai. Begaidi a vevelu'ui faifaimi nuanuaku yami vetumagana 'wainega Yaubada sosoana bwaikina i na velevelemi, wata nuanua bikana mia 'atumaina taiadi. Naninidi i na velemi bega 'Anu'anunu 'Atumaina yana toketokena 'wainega yami vetumagana 'waineye i na vevetoketoke. S8-9 Fol 3:25-26 S9 Same 18:49 S10 VeL 32:43 S11 Same 117:1 S12 Ais 11:10 S13 Lom 14:17
45015014	Ekwavo, 'ida ma fuedeye Iesu 'ana tovetumaganavo, yau tauniku yaku 'aseta 'wainega a nuani 'omi mogitana yami sauluva 'atumaiotogidi, yami 'aseta bwaikidi Iesu Keliso faifaina, wata 'ami fata ma emiavo 'wa na awave'eda'eda bega yami vetumagana i na vetoketoke.
45015015	Basenadi Yaubada ma yana nuakalikali i venua'ivineku a vetomata'aulele faifaina, begaidi de'e yaku kilumanina 'waineye nuanua 'ifwaidi a sivemagesedi, ma yaku venuafoufa'ala vona toketokena a velemi bega de'e 'ami tolinuata'i.
45015016	We'e yau a vetofolova Iesu Keliso faifaina, Vala 'Atumaina Yaubada 'wainega a lulu'ivona mali tomotoga taunidi kebu me Diu 'waidie. Yaku folovanina tovelomu bani'odi, taunidi tomotoga yadi 'aisaya i 'a'anivelenedi Yaubada 'waineye, we'e yau, yaku lau'age 'wainega tomotoga taunidi i tautauyedi Yaubada 'waineye, 'wa da vo a da 'a'anivelenedi nika i na sosoana faifaidi. 'Anu'anunu 'Atumaina yana folova 'wainega tomotoganidi yadi sauluva magemagetadi Yaubada mataneye.
45015017	Fai Iesu Keliso yana toketokena 'wainega, yaku folova Yaubada faifaina ma vuagina, bega 'eba sosoana 'waikuye.
45015018	-
45015019	Mogitana 'eba sosoana 'waikuye bega yaku folovanina faifaina a na toke a na vonavona. Kebu tauniku a na awa'ai'aiku, we'e mogitana Keliso a na awa'ai'aia fai toketokena i veleveleku. Yana toketokenanina 'wainega a folofolova begaidi mali tomotoga taunidi kebu me Diu taunidi i tauyedi Yaubada i vematayakeyakeni. Yaku vona i nogai, yaku sauluva i 'isedi, 'eba 'isa toketokedi, 'eba nuavogana wata 'eba nua'ewa a 'idewadi matadie nika 'Anu'anunu 'Atumaina yana toketokena 'wainega i vetumagana Iesu 'waineye. Ielusalema 'wainega a velamu a luvivila 'atamana 'aitamogana 'aitamogana 'waidiamo Iesu Keliso Valana a lulu'ivona a nagoga a le'wa 'atamana Ililikami.
45015020	Tutuya matatabuna nuanuaku a na lalau'age, bei 'akonadi tamu aitoi yana lau'age 'wainega tovetumagana i souyedi wata bei kebu a na lau'agega, we'e mogitana 'atamananidi kebu Iesu Keliso Valana i da nogaiga, 'waidie a na nago a na lau'age.
45015021	Nuanuaku tamu vona Yaubada yana Buki 'waineye a na vetutuyameni i vo, Egavo 'waidie kebu Yaubada Valana i da lu'ivoneyeniga, i na 'iseni. Egavo basenadi Valananina kebu i da nogaiga, i na 'asetai.” S15-16 Lom 1:5 S18-19,2 Kol 3:5 Fol 19:11-12 S20,2 Kol 10:15-16 S21 Ais 52:15
45015022	Fai nuanuaku a na lalau'age tomotoganidi Iesu Valana kebu i da nogaiga 'waidie, tutuya fuedi igodi a vo, A na wai Loma,” nika kebu 'aku fata.
45015023	-
45015024	We'e de'e 'awalawanidi 'waidie 'akonadi yaku folova i 'a'ava, malamala fuedi a nuanua nuanuaku a da wai me Loma 'waimie a da 'isemi, bega tutuya de'e 'ami foge faifaina a nuanua a na wai a na 'isemina, a na nago 'awalawa Sifeni. Ma yada sosoana Loma 'waineye taiadi ta na miamia, mulieta yami 'aivaita 'wainega a na 'iawemi a na nago Sifeni.
45015025	Siwe nagami a na nago Ielusalema, Yaubada yana tomotoga bei i miamiani 'adi nuakalikali a na naweni a na veledi.
45015026	Tovetumaganavo 'awalawa Masidonia wata Gulisi 'waidie i miamiani, nuanuadi yadi 'anivelena-maimaiga i yato Yaubada yana tomotoga i vewekowekoma Ielusalema nageneye 'adi 'aivaita.
45015027	Tauniotogidi nuanuadi, siwe wata i lubwainedi i na 'aivaita. Tovetumagananidi i vewekowekomaga taunidi me Diu, 'adi 'aila'a 'wainega Keliso i tubuga. Me Masidonia wata me Guliki taunidi kebu Diu, siwe me Diu 'waidiega 'ita'ita'i i veluagai Keliso 'wainega, begaidi yadi 'aivaita mani i vetuneiga i lubwaineni.
45015028	Tutuyanina yadi nuakalikali matatabuna a na 'aniveleneni me Ielusalema 'waidie, i na 'a'avana nika a na vilaku a na wai a na nago Sifeni, a na waiga 'waimiamona bega a na nago.
45015029	Tutuyanina a na waiga a nuani mogitana tamu nuakalikali Keliso 'wainega a na viweni, nuakalikalinina 'atumaina, 'wainega yami vetumagana i na vetoketoke nika wata ava'ai 'wa na lualeni?
45015030	Ekwavo, 'ida fai Toveimea Iesu Keliso yana tomotoga, wata fai 'Anu'anunu 'Atumaina yana 'aivaita 'wainega 'wa nunuakalikali, bega nuanuaku bwaikina 'wa na 'ivaiseku, ma yami tokemaiga ta na vevelu'ui Yaubada 'waineye faifaiku.
45015031	'Wa na vevelu'ui nika kebu vita a na veluagai Keliso 'ana tovedumwe'ai'ai i miamianiga 'awalawa Iudia 'waidiega. Wata 'wa na vevelu'ui Yaubada yana tomotoga i miamiani Ielusalema, 'adi nuakalikali kebu i na baileni, ma yadi sosoana i na 'ewai.
45015032	Maninina a na veledi i na 'a'avana, 'ai'edi Yaubada nuanuana a na viwaiga ma yaku sosoana a na wai a na veluagami ma fueda ta na vetoketoke.
45015033	A vevelu'ui faifaimi, nuanuaku Yaubada, kumanina nuanua bikana i veleveleda mia 'atumaina taiadi, lilivamie i na miamia i na 'wea'weabumi. Vona mogitana, yaku nuanua bani'odi. S23-24 Fol 19:21 S26,2 Kol 8:1-2, 9:2 S29 Lom 1:11 S30-31 Kolos 4:3,2 Tes 3:1-2
45016001	Ekwavo, nuanuaku a na vonemi, novuda Fibi vavine 'atumaidi ma fueda tovetumagana. Vavinenidi i veto'aivaita tovetumaganavo 'waidie 'atamana Senikilia.
45016002	Tutuyanina i na wai Loma 'waimie, i na le'waga ma yami sosoana 'wa na vagavaidi wata 'wa na 'i'isave'avinidi fai ma fuemie 'Auvea yana 'Aila'a. Bani'odi 'wa na vesauluvediga 'waidie i lubwainemi wata 'ifwaidi Yaubada yana tomotoga 'wa na 'isave'avinidi. 'Ai'edi ava'ai nuanuadi 'wa na 'ivaisedi fai tomotoga fuedi 'waidie yadi 'aivaita 'atumaina wata yau 'waikuye.
45016003	Yaku vekaiwa 'wa na lu'ivona Filisila wata yadi lamoga Akwila 'waidie, folovanina 'aitamogana 'waineye taiadi 'a folofolova Iesu Keliso faifaina.
45016004	Yawaidi i tauyedi 'aku 'ita'ita'i faifaina sai'afoga i da wafa faifaiku, begaidi a vekaiwa bwaikina 'waidie. Yau kebu 'aiseku a da vevekaiwaga 'waidie, siwe wata tovetumagana 'aila'a tulina tulina i vekaiwa, kumanidiavo mali tomotoga taunidi kebu Diu.
45016005	Wata tovetumaganavo i vava'auta velu'ui faifaina Filisila ma yadi lamoga yadi vanuge, 'waidie a vekaiwa. Yaku vekaiwa 'wa na lu'ivona Efinito 'waineye, kumanina iaku mogitana, 'awalawa Eisia nageneye tomogonina nagami i vetumagana Keliso 'waineye, mulieta 'ifwaidi.
45016006	Wata yaku vekaiwa 'wa na lu'ivona tamu Iesu yana tofolova 'waidie, 'adi wagava Meli, 'aivaita bwaikina 'wa veveluagai 'waidiega.
45016007	Anidalonaiko wata Iunia taunidi yaku 'aila'a mogitana, basenadi ma fuema 'a luku vanuga 'eba yogona 'waineye Iesu Keliso faifaina, bega yaku vekaiwa 'waidie 'wa na lu'ivona. Tomotoganidi 'adi 'ailuga nagami i vetumagana Keliso 'waineye, mulieta yau, wata ma 'adi 'aseta Iesu yana tomata'aulelevo 'waidie.
45016008	Wata yaku vekaiwa 'wa na lu'ivona Amifilia 'waineye, taunina iaku mogitana ma fueda 'Auvea yana tomotoga.
45016009	Ebani taunina ma fueda ta folofolova Keliso faifaina wata tamu iaku mogitana 'ana wagava Sitakisi, 'adi 'ailuga 'waidie 'wa na lu'ivona yaku vekaiwa.
45016010	-
45016011	Wata a vekaiwa Afeli 'waineye, kumanina vita i veluagai Keliso faifaina siwe i vetoketoke bega ta 'asetai yana tomotoga mogitana. Yaku vekaiwa 'wa na lu'ivona Alisitobilo yana vanuga 'ana tomia 'waidie, wata a vekaiwa Elodioni 'waineye, taunina yaku 'aila'a mogitana. Wata yaku vekaiwa 'wa na lu'ivona Nasisi yana vanuga 'ana tomia 'waidie, kumanidiavo i vetumagana 'Auvea 'waineye.
45016012	Talaifina wata Talaifosa, vevinenidi 'adi 'ailuga yadi folova 'atumaina 'Auvea faifaina 'waidie a vekaiwa, wata yaku nuakalikali 'wa na lu'ivona Fesisi 'waidie, vavinenidi wata yadi folova toketokena 'Auvea faifaina.
45016013	A vekaiwa Lufusa 'waineye, tamu tofolova 'atumaiotogina 'Auvea 'waineye, we'e inana yadi sauluva 'atumaina 'waikuye 'wa da vo yau natudi, wata 'waidie a vekaiwa.
45016014	Wata yaku vekaiwa 'wa na lu'ivona Asinikilito, Filigoni, Emisi, Fataloba, Emasi, wata 'ifwaidi tovetumaganavo taiadi i miamiani.
45016015	Wata a vekaiwa Filologo, Diulia, Neliasi wata novuna, Olimifasi, wata 'ifwaidi Yaubada yana tomotoga taiadi i miamiani 'waidie.
45016016	Tutuyanina emiavo tovetumaganavo 'wa na veluagadi ma yami sosoana 'wa na 'avalamaigidi, yami nuakalikali 'ana 'eba 'isa. Tovetumaganavo 'adi 'aila'a tulina tulina yadi vekaiwa i vetunei 'waimie. S3-4 Fol 18:2,26 S5,1 Kol 16:19 S13 Mak 15:21 S16,1 Kol 16:20,1 Fit 5:14
45016017	Ekwavo, a na velu'ase'asemi, 'wa na 'isa'isa i na nunago tomotoga 'ifwaidi yadi ve tulina 'wainega i na kiavebe'umi. Yadi ve wata venidi nagami Keliso yana tomotoga 'waidiega 'wa nogaiga, kebu taiadi i da vesalaga, yadi ve tuliotogina. Tovetumagana 'ifwaidi venidi faifaidi i veve'ikwayekwayega yadi vetumagana i 'ivesakodi. Kebu lilivadie 'wa na nunagoiga, 'wa na bailedi.
45016018	Tomotoganidi bani'odi i vesauluvediga kebu Keliso 'ada Toveimea faifaina i da folofolova, taunidi 'aisedi faifaidi i nuanua. We'e mali tomotoga bola nuadi kebu i da magetadiga tovenidi bonadi 'adi nogaya 'eba nua'ewa wata yadi subia-vekavekali 'waidiega i vevekaliedi.
45016019	We'e 'omi yami vematayakayaka Keliso 'waineye faifaina 'akonadi tomotoga fuedi i 'aseta, begaidi faifaimi a sosoana bwaikina. Nuanuaku nuami i na 'anibwekadi nani 'atumaidi faifaidi we'e sauluva sakoidi kebu faifaidi 'wa na nuanua.
45016020	Yaubada, kumanina nuanua bikana mia 'atumaina taiadi i veleveleda, sai'afoga Seitani igodi i vevetoketokega yana toketokena i na ve'a'avai 'wa da vo i da tukudakudai, bega 'omi ma'itufa 'wa na veimeyeni. A vevelu'ui faifaimi, nuanuaku 'ada Toveimea Iesu ma yana nuakalikali i na vevesauluva 'atumaina 'waimie. S17 Tai 3:9-10 S18 Fil 3:19,2 Fit 2:3 S19 Lom 1:8
45016021	Timoti taunina 'aku tofolovavaita i vekaiwa 'waimie, wata Lusia, Daisoni, Sosifata kumanidiavo yaku 'aila'a mogitana yadi vekaiwa i vetunei 'waimie.
45016022	We'e yau Tetiasi kumaniku Faulo yana leta de'e 'ana tokiluma a vekaiwa 'waimie 'Auvea 'ana wagavayega.
45016023	Yau Faulo a miamia Gaiasa yana vanuge, wata bei tovetumaganavo 'a vava'auta velu'ui faifaina, tomogonina i vekaiwa 'waimie. Elasitasi taunina gabemani yadi mani 'ana to'isave'avina wata iada Kwatasi 'adi 'ailuga yadi vekaiwa i vetunei 'waimie.
45016024	A vevelu'ui faifaimi, nuanuaku 'ada Toveimea Iesu Keliso ma yana nuakalikali i na vevesauluva 'atumaina 'waimie. Vona mogitana yaku nuanua bani'odi. S21 Fol 16:1-2 S23,1 Kol 1:14
45016025	-
45016026	Yaubada ta na subisubiai. 'Ana fata i na kiavetoketokemi Iesu Keliso Valana 'Atumaina 'wainega. Valananina faifaina a lalau'age, basenadi 'ana nuanua givagivana tutuya manamanawena i 'eno'eno. We'e tutuya de'e Yaubada Miamia-vagaina yana veimea 'wainega tolau'age i sisivemagesedi tomotoga 'adi 'aila'a tulina tulina 'waidie. Basenadiotoga Yaubada yana tolu'ivonavo i vona-vagata Iesu yana mai faifaina, bega 'asiau tolau'agenidi tolu'ivona yadi vonanidi i 'ewadi i kikiavemagetadi bega tomotoga 'aila'a tulina tulina 'adi fata i na vetumagana Yaubada 'waineye i na vematayakeyakeni.
45016027	Yaubada 'aiseotogina nani matatabuna 'adi to'aseta, i lubwaineda ta na subisubiai, Iesu Keliso yana folova 'wainega Yaubada yana 'ai'aiwabu magemagetadi kebu i na 'a'avaga i na 'eno-vagata. Vona mogitana yaku nuanua bani'odi. S25-26 Kolos 1:25-26 S27,1 Tim 1:17 'Asa'aiana bani'odi, Yau Faulo.
46001001	-
46001002	Emavo, yau Faulo iada Sosideni taiadi 'a vekaiwa 'waimie. Yaubada nuanuana bega a vetomata'aulele Iesu Keliso faifaina, we'e 'omi Yaubada yana 'Aila'a 'wa miamianiga 'atamana Kolinita 'waineye a kilukiluma 'waimie. Yaubada i venua'ivinemi 'omi yana tomotoga mogitana wata fai Iesu Keliso taiadi 'wa miave'itubama i 'ive'atumaimi bega yami sauluva tonovidi mataneye. Kebu 'aisemiga, wata tomotoga matatabuna 'awalawa tulina tulina 'waidie, kumanidiavo ma yadi subia i vevegole 'ada Toveimea Iesu Keliso 'waineye, taunina 'adi Toveimea wata 'ada Toveimea.
46001003	'A vevelu'ui faifaimi, nuanuama Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie, wata nuanua bikadi mia 'atumaina taiadi i na velevelemi. S2,1 Kol 6:11
46001004	Tutuya matatabuna a vevekaiwa Yaubada 'waineye faifaimi, fai ma yana nuakalikali i vesauluva 'atumaina 'waimie Iesu Keliso 'wainega.
46001005	'Wa miave'itubamaga Keliso taiadi bega nani matatabuna 'waidie 'aivaita bwaikina 'wa veluagai Yaubada 'wainega 'wa da vo i da 'ive'ai'aiwabumi. Yana 'aivaitanina 'wainega yami vona faifaina matatabuna 'adi nogaya 'eba nua'ewa, wata yana nuanua tonovidi 'wa 'asetadi mogitana.
46001006	-
46001007	Keliso Valana a lu'ivoneyeniga 'waimie nuamie i 'eno'eno, wata taunimi 'wa tauyemi 'waineye, begaidi tutuyanina 'ada Toveimea Iesu Keliso yana souyagi 'wa lulukamaseni, Yaubada yana nuakalikali fuedi 'waimie i 'eno'enovi, kebu tamu nani 'wainega 'wa da ve'ale'usa 'anu'anunumi 'adi 'aivaita faifaidi.
46001008	Wata i na kikiavefa'alimi i na nagoga 'eba ve'a'ava 'waineye 'ada Toveimea Iesu Keliso yana vila-vaitugana 'ana 'aiata 'waineye kebu tamu yami sakonaga, yami sauluva matatabuna tonovidi Yaubada mataneye.
46001009	Naninidi Yaubada 'wainega ta na veluagadi fai bani'odi i vona, mogitana i na 'idewadi. Yaubadanina i venua'ivinemi bega 'wa veiana Natuna 'ada Toveimea Iesu Keliso taiadi. S4 Kolos 1:3-4 S8 Fil 1:6,1 Tes 3:13 S9,1 Ion 1:3
46001010	Ekwavo, 'ada Toveimea Iesu Keliso veimea i veleku begaidi a vevelu'ui 'waimie kebu 'wa na ve'ikwayekwayega, nuanuaku matatabumi yami vona 'adi nuanua 'aitamogana bega kebu 'wa na ve'idi'idiga. Wata nuanuaku yami nuanua matatabuna 'aitamogana wata nani matatabuna 'waidie yami venua'ivina i na vesala bega 'wa na luvetubama 'ami 'aila'a 'aitamogana.
46001011	Ekwavo, bani'odi a voneyediga fai Kiloi yadi vanuga 'ana tomia 'ifwaidi i maia 'waikuye i lu'ivona 'aise'avami 'wa veve'ikwayekwayega.
46001012	Yami awa'idi'idi side bani'odi, 'ifwaimi 'wa vo, 'Ima Faulo yana tomotoga,” 'ifwaimi 'wa vo, 'Ima Afolosa yana tomotoga,” we'e 'ifwaimi 'wa vo, 'Ima Fita yana tomotoga,” wata 'ifwaimi 'wa vo, 'Ima Keliso yana tomotoga.”
46001013	Bani'odi 'wa vevesauluvediga kebu i da lubwaineniga. Yami awa'idi'idi 'waidiega 'wa da vo Keliso 'wa da sivo'avo'ai. 'Wa da nuani yau Faulo i tutufwaseku 'ai lagalagana 'waineye a wafa faifaimi? 'Alo 'aku wagavayega 'wa bafitaiso bega 'omi yaku tovetutuyamavo? A nuani kebu.
46001014	-
46001015	A vekaiwa Yaubada 'waineye kebu fuemi a da bafitaisomi, Kilisifasi wata Gaiasa 'aisedi a bafitaisodi, begaidi kebu tamu aitoi 'waimiega 'ana fata i na vo, Yau Faulo i bafitaisoku, yau yana tovetutuyama mogitana.”
46001016	Wata tamu a nuani, Sitefana yana vanuga 'ana tomia taiadi a bafitaisodi, we'e a nuani kebu tamu wata aitoi a da bafitaisoi.
46001017	Keliso i voneku a vetofolovaga kebu bafitaiso faifaina, we'e mogitana Valana 'Atumaina a na lalau'age. A lalau'agega kebu nuanuaku tomotoga i na vo, Faulo yana lau'age 'ana nogaya ma yana 'aseta bwaikina wata 'eba nua'ewa.” Kebu yaku nuanua bani'odi, nuanuaku Keliso yana wafa 'ai lagalagana 'waineye 'aiseotogina tomotoga nuadi i na 'ewadi. Fai kebu nuanuaku Valananina yana toketokena i na venani-'avo'avovo begaidi a lulu'ivonamo tomotoga 'waidie. S10 Fil 2:2 S11-12 Fol 18:24-28, 19:1-2 S14 Fol 18:8 S16,1 Kol 16:15 S17,1 Kol 2:1-2,5
46001018	Keliso yana wafa 'ai lagalagana 'waineye 'ana vona tomotoganidi wafaotoga 'ana 'edeamo i nunagoiga, 'ana nogaya 'waidie 'wava'wavadi yadi vona. We'e 'ida 'ita'ita'i ta veveluagai ta vo, Keliso i wafaga, Yaubada yana 'eda'eda toketokena, 'ada 'ita'ita'i faifaina.”
46001019	Tofalive'wava'wavanidi yadi 'aseta faifaina tamu vona i 'eno'eno Yaubada yana Buki nageneye, Yaubada i vo, To'aseta yadi 'aseta a na 'ivesakodi, Tomotoganidi nuadi magemagetadi yadi nuanua a na 'ivetabodadi.”
46001020	Begaidi to'aseta, tomotoganidi nuadi magemagetadi, wata tomotoganidi tutuya de'e ma yadi 'aseta i veve'ikwayekwayega, yadi 'asetanidi ava'aibe bei i nago? Mogitana, tomia fwayafwaya yadi 'aseta Yaubada i sivilai bega bani'odi 'wava'wavadi yadi 'aseta.
46001021	Yadi 'asetanidi i siviladiga fai Yaubada ma yana 'aseta yana nuanua i 'idewai bega tomotoga i vetumagana taunidi yadi 'aseta 'waineye kebu 'adi fata Yaubada i na veluagai. We'e mogitana Yaubada i nuani nuanuana egavo i na vetumagana Keliso Valana 'waineye i na 'ita'ita'iedi, Valananina faifaina 'a lalau'age we'e tomia fwayafwaya fuedi yadi nuanua igodina 'wava'wavadi yadi vona.
46001022	Tofalive'wava'wavanidi me Diu, nuanuadi 'eba nuavogana wata 'eba nua'ewa i na 'isedina mulieta i na ve'awamogitana. We'e me Guliki i falive'wava'wavaga nuanuadi vona ma 'adi 'aseta wata 'eba nua'ewa i na nogaidi mulieta i na ve'awamogitana.
46001023	We'e 'ima 'a lalau'age Keliso i wafaga 'ai lagalagana 'waineye tomotoga 'ada 'ita'ita'i faifaina, siwe me Diu i nogai i nuani wafanina 'ana 'isa sakoina nika i bunumayaga i baila, mali tomotoga i nogai i vo, 'A baila, 'ana nogaya 'waimeye 'wava'wavadi yadi vona.”
46001024	We'e tomotoganida Yaubada i venua'ivinedaga bega 'ita'ita'i ta na veluagai, me Diu wata mali tomotoga taiadi, 'waideye Keliso taunina Yaubada yana toketokena wata yana 'aseta.
46001025	Tomotoga igodi to'aseta i vo, Yaubada Natuna i 'aniveleneni wafa 'waineye 'ana 'isa i ve'wava'wava,” siwe Yaubada yana nuanuananina tomotoga yadi 'aseta i vebwaika-'iawedi. Wata tomotoganidi i vo, Yaubada mweana, Natuna i wafa 'ai lagalagana 'waineye,” siwe Yaubada yana mweananina toketokeotogina, kebu bani'odi tomotoga yadi toketokena. S18 Lom 1:16 S19 Ais 29:14 S22 Mad 12:38 Fol 17:18
46001026	Ekwavo, 'wa na nuani tutuyanina Yaubada i venua'ivinemi 'wa vetumagana Keliso 'waineye, tomotoga matadie to'aseta kebu fuemiga, tovetoketoke kebu fuemiga, wata to'ai'aiwabu kebu fuemiga.
46001027	We'e mogitana tomotoganimi faifaimi tomia fwayafwaya i vo, Yadi sauluva 'wa da vo 'wava'wavadi yadi sauluva bani'odi,” siwe Yaubada i venua'ivinemi bega igodi to'aseta i na vedi yadi nuanuananina vekali nika i na bunumayaga. Wata bani'odi tomotoganimi mweami tomia fwayafwaya matadie, siwe Yaubada i venua'ivinemi bega tomotoga toketokedi i na vedi yadi toketokenanina nani-'avo'avovo nika i na bunumayaga.
46001028	Tomotoga-'avo'avovo, naninidi tomotoga i awaobuobuyediga, wata nani siaidi, Yaubada i venua'ivinedi bega 'waidiega naninidi tomotoga matadie bwaikidi i na venani-'avo'avovo.
46001029	Nani de'e Yaubada i 'idewaiga begaidi kebu tamu aitoi 'ana fata taunina i na awa'ai'aia mataneye.
46001030	We'e 'omi Yaubada i miemi Keliso 'waineye taiadi 'wa miave'itubama, bega Kelisonina 'asa'aiana yada 'aseta, nika 'wainega 'ada fata ta na venua'ivina-'atumai. Wata Keliso yana wafa 'wainega Yaubada i 'ive'atumaimi bega 'omi yana tomotoga mogitana yami sauluva matatabuna magemagetadi, wata Kelisonina 'wainega Yaubada i tuveobumi sakona 'wainega.
46001031	Fai naninidi 'atumaidi Yaubada i 'idewadi Keliso 'wainega begaidi ava'ai i voneyeniga Yaubada yana Buki nageneye ta na 'idewai i vo, 'Ai'edi aitoi i na vo, A na subia,” I lubwaineni 'Auvea 'aisena i na subiai, Kebu taunina i na awa'ai'aia.” S26 Mad 11:25 S28 Iem 2:5 S30 Lom 3:22 Efe 1:7 S31 Iel 9:24,2 Kol 10:17
46002001	Ekwavo, basenadi a wai 'waimie a lau'agega Yaubada Valana 'ada 'ita'ita'i faifaina, bonaku 'ana nogaya kebu 'eba nua'ewa wata yaku lau'age kebu vitadiga.
46002002	Yaku vonanidi safailidiamo a nago fai yaku nuanua a 'idewai bega tutuyanina taiadi ta miamia kebu tamu nani faifaina a da nuanua, 'aiseotogina Iesu Keliso faifaina a nuanua, we'e mogitana yana wafa 'ai lagalagana 'waineye nani bwaikaotogina 'waikuye.
46002003	Tutuyanina a wai-vauvau 'waimie yau kebu toketokekuga, wata ma yaku kololo a tatava.
46002004	Yaku lau'age wata ava'ai faifaina a lalau'agega, 'adi nogaya kebu 'eba nua'ewa 'alo kebu bani'odi tomia fwayafwaya yadi 'aseta, siwe Yaubada 'Anu'anununa yaku vonanidi i kiavetoketokedi, yami 'eba 'isa a vonavona mogitana.
46002005	A lau'agega 'Anu'anunu 'Atumaina yana toketokena 'wainega bega yami vetumagana Keliso 'waineye 'wa veluagai, kebu tomotogaotoga yadi 'aseta 'wainega, we'e mogitana Yaubada yana toketokena 'wainega. S1,1 Kol 1:17 S4,1 Tes 1:5
46002006	'Wa na vo 'ako yau kebu to'asetaga, siwe tovetumaganavo i kumaga 'waidie 'eba 'aseta mogitana a lulu'ivona. 'Asetanina kebu tutuya de'e 'ana tomotoga yadi 'aseta bani'odiga 'alo yadi toveimeavo yadi 'aseta bani'odi, toveimeanidi yadi toketokena i mweamwea sai'afoga i na 'a'ava.
46002007	'Eba 'asetanina faifaina a vonavona Yaubada yana nuanua givagivana wata 'ase'asetana. Basenadiotoga Yaubada bola kebu fwayafwaya i da 'idewaiga yana nuanua 'ase'asetana i 'idewai. Yana nuanuananina 'wainega i 'ive'ai'aiwabuda, siwe i giveni tomotoga 'waidiega.
46002008	Tutuya de'e toveimeanidi 'waidiega kebu tamu aitoi Yaubada yana nuanua 'ase'asetana i da 'asetai, i da 'asetaiga 'ako kebu 'ada Toveimea Magemagetana i da tutufwaseni 'ai lagalagana 'waineye.
46002009	Yaubada yana nuanua givagivana wata 'ase'asetana a lulu'ivoneyeniga, faifaina tamu vona i 'eno'eno Yaubada yana Buki nageneye i vo, Ava'ai Yaubada i 'idewadiga 'ana tonuakalikali faifaidi, 'atumaiotogidi, Kebu tamu aitoi i da 'isedi wata kebu tamu aitoi i da nogaidi. Naninidi 'atumaiotogidi faifaidi tomotoga i nuanua-wayoga.
46002010	We'e 'ida yana nuanuananina 'waideye i sivemageseni 'Anu'anununa 'wainega. I sivemageseniga fai 'Anu'anunu 'Atumaina nani matatabuna 'waidie i susula, siwe wata Yaubada yana nuanua givagivadi wata 'adi 'aseta vitadi 'waidiamo i nago.
46002011	Kebu aitoi 'ana fata tamu tomogo yana nuanua i na 'asetadi, tomotoganina 'anu'anununa 'aiseotogina 'ana to'aseta. Wata bani'odi kebu tamu aitoi 'ana fata Yaubada yana nuanua i na 'asetadi, 'Anu'anununa 'aiseotogina 'ana to'aseta.
46002012	We'e 'ida Yaubada 'Anu'anununa i tauyeni i ageda, kebu tamu 'anu'anunu tulina ta da 'ewai fwayafwaya de'e 'wainega, we'e mogitana 'Anu'anunu 'Atumaina naninidi Yaubada i 'anivelenediga 'waideye, i sivemagesedi nika ta 'asetadi.
46002013	Yaubada yana nuanua 'ase'asetadi faifaidi 'a lulu'ivona, yama vonanidi kebu 'a da 'ewadi tomia fwayafwaya 'waidiega, we'e mogitana 'Anu'anunu 'Atumaina yana awave'eda'eda 'wainega, Yaubada yana nuanua tonovidi 'a lulu'ivoneyedi tomotoganidi 'Anu'anunu 'Atumaina i agediga 'waidie.
46002014	We'e tomotoganidi Yaubada 'Anu'anununa kebu i da agediga, i baila kebu nuanuadi 'Anu'anununina yana 'anivelena i na 'ewadi fai 'waidie nani-'avo'avovo. Kebu 'adi fata naninidi i na 'asetadi fai 'Anu'anunu 'Atumaina 'aiseotogina 'ana fata i na kiavemagetadi.
46002015	Tomotoganidi 'Anu'anunu 'Atumaina i agediga 'adi fata nani matatabuna i na venua'ivinedi, ava'aibe 'atumaina, wata ava'aibe sakoina. We'e tomia fwayafwaya 'waidiega kebu tamu 'ana fata tovetumagananidi yadi 'aseta wata yadi toketokena i na nuaveluagai ava'aiega i mai.
46002016	Tomia fwayafwayanidi 'Anu'anunu 'Atumaina kebu i da agedi i bavuga, faifaina tamu vona i 'eno'eno Yaubada yana Buki nageneye i vo, Kebu tamu aitoi 'ana fata tauni'avana 'Auvea yana nuanua i na 'asetadi, Wata kebu 'ana fata i na awave'ede'edeni.” We'e 'ida Yaubada 'Anu'anununa i agedaga, nuadeye Keliso yana nuanua i 'eno'enovi. S7 Kolos 1:26 S8 Luk 23:34 Fol 13:27 S9 Ais 64:4 S12 Ion 16:13 S14,1 Kol 1:18 S16 Ais 40:13
46003001	Ekwavo, 'omi bani'odi kwakwama, yami vetumagana Keliso 'waineye mweadi, bola kebu i da vetoketoke. Yaku vona 'waimie kebu bani'odi tomotoganidi i tauyediga 'Anu'anunu 'Atumaina 'waineye 'adi vona, we'e mogitana tomotoganidi fwayafwaya 'ana nuanua 'waidie bola i vevetoketoke 'adi vona a velemi.
46003002	-
46003003	Kwakwama mwedamwedalidi nuanuadi susu'ava, 'ani'ani fa'alidi kebu 'adi fata. 'Omi bani'odi kwakwamanidi, Iesu 'ana veifufu 'adi 'aseta vitadi bani'odi 'ani'ani fa'alidi igodi a da velemi, siwe kebu 'ami fata yami vetumagana mweana, begaidi ve safailidi 'wa da vo susu'ava a velemi. Tutuya de'e 'ani'ani fa'alidi kebu 'ami fata fai bola fwayafwaya 'ana nuanua bwaikina i 'eno'eno 'waimie. I vebwaikaga fai tauni'avami 'wa veve'unumagigi wata 'wa awa'idi'idi ve'ikwayekwayega 'waidiega, 'eba 'isa fwayafwaya 'ana sauluva 'waidiega 'wa vevesauluva. Yami sauluvanidi Yaubada 'ana tobavu yadi sauluva 'wa saladi.
46003004	Fai 'wa veve'ikwayekwayega 'ifwaimi 'wa vo, 'Ima Faulo yana tomotoga,” we'e 'ifwaimi 'wa vo, 'Ima Afolosa yana tomotoga.” 'Wa 'iseni, Yaubada 'ana tobavu 'wa vevetutuyamedi. S1-2 Ibu 5:12-13
46003005	Afolosa wata yau Faulo kebu tomotoga bwaikima, awale faifaima 'wa 'eto'idi'idi? 'Ima Yaubada yana tofolovavo, ava'ai folovaga i velevelema siwe 'asa'aiana 'a 'i'idewadi, yama folovanina 'wainega 'wa vetumagana Keliso 'waineye.
46003006	Yama folova bani'odi bakula 'ana sauluva. Yau Yaubada yana Vona tomotoga nuamie a bakulidi, Afolosa to'isave'avina, we'e Yaubada taunina 'adi tokiavebwaika.
46003007	Tobakula wata to'isave'avina kebu tomotoga bwaikidi, Yaubada 'aisena bwaikaotogina, taunina tokiavebwaika.
46003008	Tomogonina Yaubada yana Vona 'ana tobakula, wata tomogonina to'isave'avina yadi folova 'aitamogana. Tomotoganidi 'aitamogana 'aitamogana 'adi tutula i na veluagadi Yaubada 'wainega yadi folova 'adi 'isa'isa bani'odi.
46003009	'Ama 'ailuga Yaubada 'ana folova-vaita taiadi 'a folofolova, we'e 'omi yana tanoga. S6 Fol 18:4,11,27-28 S9 Efe 2:20 Wata 'omi Yaubada 'ana 'a'aiyogona.
46003010	Yaubada ma yana nuakalikali i veku bega yau bani'odi to'aiyogona ma yana 'aseta. Tutuyanina Yaubada yana Vona a lau'age 'waimie, bei yaku folova i velamu, 'wa vetumagana Iesu 'waineye 'wa da vo Yaubada yana vanuga 'ana 'unututu a da vetovoia. Tutuya de'e mali tovetumaganavo yadi ve 'waidiega vanuganina 'omi luluna i 'iyogoyogonimi 'unututunina 'waineye. Siwe to'aiyogonanidi i lubwainedi yadi folova i na 'i'isave'avinidi i na folova-dewa, ve tonovidi wata mogitana bani'odi folova fa'alidi 'waidiega i na 'aiyogona.
46003011	'Ami 'unututu 'akonadi i tovotovoi, taunina 'asa'aiana Iesu Keliso, yada vetumagana lamuna. Kebu tamu aitoi 'ana fata tamu 'unututu tulina i na vetovoia, Keliso 'aiseotogina Yaubada yana vanuga 'ana 'unututu.
46003012	'Unututunina 'waineye tomotoga 'ifwaidi i 'a'aiyogona folova fa'alidi 'waidiega bani'odi golida, siliba wata kileu 'aninamanamalidi 'adi tutula bwaikidi, 'waidiega. We'e 'ifwaidi nuanuadi folova-'avo'avovo bani'odi welavi nuvanuvadi, 'ayalele, wata danidani.
46003013	'Awaie Vonayavuga 'ana 'Aiata 'waineye tomotoga 'aitamogana 'aitamogana yada folova 'adi mogitana Yaubada i na sivemagesedi 'ai-'ala'alata 'wainega, yana 'ainina 'wainega yada folova i na sitonovidi 'atumaidi 'alo sakoidi.
46003014	'Ai'edi aitoi i na 'aiyogona 'unututunina 'waineye we'e yana folova kebu i na 'ala'a'avaiga, taunina tutula i na veluagai.
46003015	'Ai'edi aitoi yana folova i na 'ala'a'avadi, tomogonina 'ana tutula Yaubada i na ve'o'oleni, siwe fai taunina tovetumagana 'ita'ita'i 'aisena i na veluagai 'wa da vo tamu tomotoga nima'ava'avana i da dega 'ai-'ala'alata 'wainega. S11,1 Fit 2:6 S13-14,1 Kol 4:5
46003016	'Wa da vo kebu 'wa da 'asetai, 'omi Yaubada yana vanuga 'eba velu'ui, 'Anu'anununa nagemie i miamia.
46003017	'Ai'edi aitoi Yaubada yana vanuganina i na kiavebe'uya bega i na sakona, wata Yaubada tomogonina i na 'ivesakoi. I na 'ivesakoiga fai yana vanuganina magemagetana, 'omi 'asa'aiana yana vanuganimi. S16,1 Kol 6:19
46003018	'Ai'edi tamu aitoi 'waimiega i na vo, Yau to'aseta tomotoga matadie,” yana vonanina 'ana nogaya vekali. Igodina ma yana 'aseta siwe i lubwaineni 'asetanina i na baileni, ma'itufa Yaubada yana 'aseta i na 'ewai. I na 'ewaiga nika ma yana 'aseta mogitana siwe tomotoga i na 'iseni i na fali'wave'waveni.
46003019	Taunina yana 'aseta i na baileniga i lubwaineni fai Yaubada mataneye tomia fwayafwaya yadi 'aseta nani-'avo'avovo. Tomotoganidi igodi to'aseta 'adi vona i 'eno'eno Yaubada yana Buki nageneye i vo, To'aseta yadi 'aseta Yaubada i sisiviladi, 'waidiega ilagi i veveluagadi.”
46003020	Wata tamu vona i 'eno'eno i vo, 'Auvea to'aseta yadi nuanua i 'aseta'a'avadi, Yadi nuanuanidi nani-'avo'avovo mataneye.”
46003021	Fai tomotoga yadi 'aseta nani-'avo'avovo Yaubada mataneye, 'wa subisubiadiga 'asa'aiana 'wa na 'ailove. Yami to'edakumetavo tulina tulina 'wa awa'ai'aidi, siwe kebu i da lubwainemi, to'edakumetanidi matatabudi 'ami to'aivaita. To'edakumetanidi nani matatabuna fwayefwayeye taiadi 'omi faifaimi.
46003022	Afolosa, Fita wata yau Faulo matatabuma 'omi faifaimi, wata bani'odi fwayafwaya, yami mia wata yami wafa, naninidi tutuya de'e i 'eno'enovi wata naninidi 'awaie i na souyediga, matatabuna 'omi faifaimi.
46003023	'Omi Keliso faifaina, we'e Keliso Yaubada faifaina. S19 Iob 5:13 S20 Same 94:11
46004001	Side bani'odi 'wa na nuanuayedi faifaima. 'Ima Keliso yana tofolovavo, Yaubada yana nuanua givagivadi 'adi to'isave'avinavo, bega a na lulu'ivoneyedi 'waimie.
46004002	'Akonadi 'wa 'asetai to'isave'avinavo i lubwainedi ma yadi dumwebika yadi toveimea yana nuanua i na 'i'idewadi.
46004003	'Ai'edi 'wa na venua'ivina yau to'isave'avina 'atumaiku 'alo sakoiku, 'waikuye kebu nani bwaikina. Wata bani'odi 'ai'edi mali tomotoga i na venua'ivina faifaiku, kebu tamu ava'ai. Yau wata kebu a da vevenua'ivina tauniku faifaiku yaku folova 'atumaina 'alo kebu, i na nunago a na vekali.
46004004	'Aku vebae 'waineye a lutonovi yaku folova matatabuna 'waineye kebu a da sakonaga, siwe 'aku vebaenina 'wainega kebu 'ami fata 'wa na 'asetai a vona mogitana 'alo kebu. 'Ada Toveimea Iesu 'aiseotogina i 'asetaku yaku sauluva 'adi tovenua'ivina.
46004005	Begaidi kebu i da lubwaineni tamu tomogo yana sauluva faifaina 'wa na venua'ivina. Tutuyanina 'ada Toveimea Iesu i na vila-vaitugani naninidi givagivadi dudubala nageneye wata tomotoga yadi nuanua givagivadi i na sivemagesedi. Tutuyanina 'waineye tomotoga 'aitamogana 'aitamogana 'ana subia i na veluagai Yaubada 'wainega yana sauluva 'adi 'isa'isa bani'odi. Begaidi tutuya de'e kebu awave'atumai 'alo awavesako 'ana tutuya, 'awaie Keliso nani matatabuna i na sivemagesedi 'ada fata bei ta na venua'ivina.
46004006	Ekwavo, a vonaga a vo, Yau wata Afolosa yami to'isave'avinavo, Yaubada faifaina 'a folofolova 'waimie,” wata a vo, Kebu ta na venua'ivina mali tomotoga yadi sauluva faifaidi.” Vonanidi wata yaku vona 'ifwaidi 'adi 'aseta faifaina, yau wata Afolosa a awatalatutulema nika nuami i na magetadi. A awatalatutulemaga nuanuaku tamu yada vona 'wa na 'aseta-'atumaia vonanina i vo, Veimea tonovidi kebu 'wa na bailedi.” 'Ai'edi veimea tonovidi 'wa na vematayakeyakediga, kebu taunimi 'wa na awa'ai'aimi 'ami to'edakumetavo faifaidi, we'e mali to'edakumetavo 'wa na awaobuobuyedi.
46004007	Kebu tamu aitoi i da kialakaimiga we'e awale taunimi 'wa awa'ai'aimi? Nani matatabuna 'waimie i 'eno'enovi Yaubada yana 'anivelena, kebu tamu nani taunimi nimamiega i da souyeni, we'e awale taunimi 'wa awa'ai'aimi 'wa da vo naninidi taunimi 'ami 'idewadewa.
46004008	'Omi me Kolinita 'ami 'isa. Igodi yami nuanua 'wa vo, 'Ima 'akonadi 'ama fata nani matatabuna 'waidie, 'ai'aiwabu bwaikina 'a veluagai. 'Ima 'a ve-kini ma yama veimea.” De'e bani'odi 'wa vonevoneyediga, igodi 'wa na vebwaika-'iawema siwe 'ai'edi mogitana 'omi tomotoga bwaikimi Yaubada mataneye yau a da sosoana bwaikina nika 'omi, wata 'ima taiadi ta da veveimea.
46004009	'Ana 'isa 'waikuye Yaubada i veimea 'ima tomata'aulele 'a vemuliotoga. Basenadi tolugavia 'adi gaviavo i 'i'ive'avinidi i lulu'ivevenedi tomotoga matadie bega i na 'isadewadi mulieta i luluvewafadi. Wata 'ima bani'odi mali tomotoga i kumekumeta we'e 'ima i vevemuliema, anelose wata tomia fwayafwaya matatabudi i 'i'isadewama 'wa da vo 'a da nunago 'a na wafa.
46004010	Keliso faifaina 'a vetofolova begaidi mali tomotoga i fali'wave'wavema, we'e 'omi Keliso yana tomotoga, igodina yami 'aseta bwaikina. 'Ima tomotoga mweama we'e 'omi igodina toketokemi. Mali tomotoga i awaobuobuyema we'e 'omi igodina ma 'ami ve'ililibu.
46004011	Basenadi wata 'asiau 'a laselase wata 'anigoma i lalala, 'ama kaleko 'anilabulabu'idi, tomotoga i nikenikema wata kebu yama vanuga 'a miayaba-vuvua.
46004012	'A toke 'a folofolova nimamega taunima 'ama 'aivaita faifaina. Tomotoga i yagayagaima we'e 'ima faifaidi 'a vevelu'ui Yaubada i na vesauluva 'atumaina 'waidie, i 'i'ivekokovima, siwe 'a totokemaigema.
46004013	Tomotoga i awavesakoyema, we'e 'ima vona bikadiega yadi vonanidi 'a tutulidi. Mogitana 'ima bani'odi 'ula'ula wata yogo tomotoga matadie. S8 Ve 3:17 S11,2 Kol 11:23-27 S12 Fol 18:3 Luk 6:28
46004014	De'e bani'odi a vonevoneyediga yaku kiluma 'wainega, kebu a da vo, A na 'ivebunumayagidi,” we'e mogitana fai 'omi bani'odi natukwavo a nuakalikaliemi bega nuanuaku a na awave'ede'edemi ve tonovidi 'waidiega.
46004015	Avinodi 'ami to'isave'avinavo fuedi i veve 'waimie Keliso faifaina, siwe tamamiavo kebu fuediga. Yau 'aiseotogiku tamami fai a kumeta a lau'age 'waimie Iesu Keliso Valana 'Atumaina faifaina nika 'wa vetumagana 'wa luku yana 'Aila'a nageneye 'wa da vo a da venatunemi.
46004016	Fai yau tamami a na vonemi, nuanuaku 'wa na salaku.
46004017	Fai nuanuaku 'wa na salaku Timoti a voneni i na wai 'waimie. Taunina natuku Keliso yana 'Aila'a 'waineye a nuakalikalieni, dumwena bikana 'ada Toveimea yana nuanua i 'i'idewadi. A vetuneiga 'ami tolinuata'i faifaina, i na vonemi 'wa na nuani yaku mia 'ivauna Iesu Keliso 'waineye 'ana sauluva, sauluvanidi faifaidi a veve tovetumaganavo 'adi 'aila'a tulina tulina 'waidie, 'awalawa matatabuna 'waidie.
46004018	'Ifwaimi ma yami fwausa taunimi 'wa awa'ai'aimi 'wa vo, 'A nuani Faulo kebu i na mai, i kololoyema.”
46004019	Siwe 'ai'edi 'Auvea i na tauyekuga sai'afoga a na wai tomotoganidi i awa'ai'aidiga a na 'isedi a na 'asetadi ma yadi toketokena i folofolova 'alo 'awa'avadi i vonavonamo.
46004020	A na 'asetadi fai 'ida Yaubada i veveimeyedaga yada toketokena i veleveleda, kebu 'awa'avada i da vonavonamo.
46004021	Taunimi 'wa na venua'ivina ava'ai nuanuami. Nuanuami a na wai vematavuloga a na velemi yami sauluva sakoidi faifaidi, 'alo nuanuami nagami yami sauluva 'wa na 'ive'atumaidi mulieta ma yaku nuakalikali a na wai bonaku bikanega a na vonemi? S16 Fmi 3:17 S17 Fmi 2:22 S20,1 Kol 2:4
46005001	Tamu vala i lulu'ivona-vuvueni a nogai, tamu tomogo tovetumagana 'ami 'aila'a 'wainega yana sauluva sakoiotogina. Tomotoga fuedi Yaubada 'ana tobavu taiadi sauluvanina i talabodeni kebu bani'odi i na 'i'idewai, we'e tomogonina taunina tovetumagana siwe madiana, tamana yana vavine taiadi i 'eno'eno.
46005002	Awale taunimi 'wa awa'ai'aimi, we'e mogitana i lubwainemi 'wa da nuavita bwaikina, wata tosakonanina 'wa da veugeugeni 'ami 'aila'a 'wainega.
46005003	Yau tulikuye a miamia siwe a nuanuanimi. 'Ada Toveimea Iesu veimea i veleku bega 'akonadi a veimea tosakonanina vematavuloga i na veluagai 'wa da vo taiadi ta da miamia a da vona.
46005004	-
46005005	Tutuyanina 'wa na va'autaga yau yaku nuanua taiadi 'wa na vava'auta, 'ada Toveimea Iesu yana toketokena 'wainega tosakonanina 'wa na 'aniveleneni Seitani 'waineye. 'Wa na veugeugeniga i na nago Seitani nimaneye vita fuedi 'waidiega voke yana nuanua sakoidi i na 'a'ava bega 'aiatanina 'ada Toveimea Iesu i na vila-vaitugani, 'anu'anununa 'ita'ita'i i na veluagai. S4-5,1 Tim 1:20
46005006	'Wa awa'ai'aimi 'wa vo 'Ima 'atumai'avama,” siwe kebu i da lubwainemi. 'Wa na nuani, isita nani siaina siwe falawa matatabuna 'waineye i sususula i vevebwaika. Wata bani'odi tomogo 'aitamogana yana sakona siwe i na tunuvelevelemi.
46005007	Naninina sakoina 'wa na 'ewayavuleni nika yami sauluva 'atumai'avana nagami bani'odi, kebu tamu yami sakonaga. 'Wa na ve'atumaiga fai Keliso yami sakona i 'u'umidi. Basenadi Itifita 'waineye me Diu 'ita'ita'i i veluagai 'aisaya sifi dayagidi 'waidiega. Anelose dayaganidi i 'isedi yadi vanuge, kebu i da luvewafadi i uvi'agalatagonidi. Begaidi Uvi'agalatagona 'ana sakali 'waineye me Diu sifi natudiavo i nikenikedi 'ana 'eba nuave'avina. Wata bani'odi Iesu, taunina Yaubada yana Sifi Siaina, i wafa yada sakona 'adi nuatavuna faifaidi.
46005008	Sakalinina i na velilivana me Diu beledinidi i kabunidiga isita taiadi i tawetawedi, ma'itufa beledinidi i kabunidiga falawa'ava 'wainega ma yadi sosoana i 'ani'anidi. Wata 'omi bani'odi, kebu sauluva sakoidi 'wa na luwanawanadi yami sauluva 'atumaidi taiadi, i lubwainemi yami mia matatabuna 'waidie ma yami sosoana Keliso yana wafa 'wa na nuanuani, wata yami nuanua yami sauluva taiadi tonovi'avadi.
46005009	Basenadi tamu leta a kilumi i wai a vonemi a vo, Tove'avula-'avo'avovo kebu taiadi 'wa na miave'itubama.”
46005010	Siwe Yaubada 'ana tobavu i sakosakonaga kebu faifaidi a da vonavona. Tobavunidi i veve'avula-'avo'avovo, i luluve'ove'o'olagi, i vavainago, wata yaubada-vekavekali i subisubiadi. 'Ai'edi nuanuami tomia fwayafwaya sakoidi matatabudi 'wa na bailediga, ava'aibe 'wa na nagoi? 'Wa na vo, 'A na bailedi,” fwayafwaya de'e 'wa na 'iaweni.
46005011	We'e mogitana yaku vona 'ana 'aseta side bani'odi. 'Ai'edi aitoi i na vo, Yau a vetumagana Iesu 'waineye,” siwe i na veve'avula-'avo'avovo, i na luluve'ove'o'olagi, yaubada-vekavekali i na subisubiadi, i na vevebonaivo, ufa toketokena i na toke i na yemuyemu, 'alo i na vavainago, tomotoganidi bani'odi, faifaidi a vonavona. Kebu taiadi 'wa na miave'itubamaga wata kebu 'wa na tayegidi 'ani faifaina.
46005012	-
46005013	Tomotoganidi kebu i da vetumagana Iesu 'waineye yadi sauluva faifaidi kebu a na vo 'atumaidi 'alo sakoidi, kebu yaku 'eba veimea, Yaubada 'aisena i na veimea 'adi vematavuloga faifaina. We'e 'omi ma yami veimea tovetumagana 'waidie. I lubwainemi 'ami fata emiavo tovetumagana i na sakonaga 'wa na veimeyedi 'adi vematavuloga faifaina. Tamu vona i 'eno'eno Yaubada yana Buki nageneye 'wa na vetutuyameni i vo, 'Ai'edi tamu aitoi Yaubada yana 'Aila'a nageneye i na sakosakonaga, 'wa na veugeugeni.” Wata 'omi me Kolinita i lubwainemi tomogonina i sakosakona tamana yana vavine taiadi 'wa na veugeugeni. S7 Sou 12:21 Ion 1:29 S8 Sou 12:15 S11 Efe 5:3,7
46006001	Ekwavo, tamu yaku nuanua side bani'odi. 'Ai'edi tamu 'ami 'aila'a ma iana tovetumagana'ava taiadi i na ve'ikwayekwayega, kebu tamu sai'afo i da lubwaineni ve'ikwayekwayeganina faifaina iana i na naweni 'eba vonayavuga 'waineye. I na naweniga Yaubada 'ana tobavu yadi toveimea 'waidie vonayavuga faifaina kebu i da lubwaineniga. We'e mogitana, 'ai'edi i na ve'ikwayekwayega i lubwainedi i na vonayavuga Yaubada yana tomotoga matamie nika 'omi 'wa na veimea naninina faifaina.
46006002	'Wa da vo kebu 'wa da 'asetai, 'awaie tomia fwayafwaya matatabudi i na vonayavuga 'omi Yaubada yana tomotoga matamie 'wa na veimeyedi. Fai 'ami fata tomia fwayafwaya matatabudi 'wa na veimeyedi vonayavuga 'waineye, mogitana tutuya de'e 'ami fata nani siaidi faifaidi 'wa na veveimea.
46006003	Wata 'wa da vo kebu 'wa da 'asetai, 'awaie anelose i na vonayavuga matadeye ta na veimeyedi yadi sauluva faifaidi. Fai folovanina bwaikina 'wa na 'idewai abame, mogitana naninidi i sousouyedi fwayefwayeye yada mia faifaidi, 'ami fata 'wa na veveimea.
46006004	Begaidi 'ai'edi 'ifwaimi 'wa na ve'ikwayekwayega naninidi i sousouyediga faifaidi, tovetumaganavo 'ifwaidi 'wa na venua'ivinedi i na vetoveimea bega tove'ikwayekwayeganidi i na vonayavuga matadie. We'e tovetumaganavonidi i na vetoveimeaga, 'ai'edi matamie kebu 'adi wagava bwaikidiga, kebu tamu ava'ai, 'adi fata i na veimea tonovina.
46006005	De'e bani'odi a voneyediga bega 'wa na bunumayaga. 'Wa vovonayavuga Yaubada 'ana tobavu matadie 'ana 'isa 'wa da vo kebu tamu aitoi 'waimiega ma yana 'asetaga, kumanina 'ana fata emiavo yadi ve'ikwayekwayega i na kiavetonovi.
46006006	I lubwainemi tauni'avami 'wa da kikiavetonova siwe tovetumaganavo 'ifwaidi ediavo i nunawedi 'eba vonayavuga 'waineye, bei Yaubada 'ana tobavu matadie i vovonayavuga i vevitadiga faifaina.
46006007	'Omi tovetumagana yami ve'ikwayekwayega wata emiavo 'wa nunawedi 'eba vonayavuga 'waineye, 'eba 'isa Yaubada yana nuanua kebu 'wa da 'i'idewadi, sakona i vetoketoke 'waimie. We'e 'ai'edi emiavo i na vesauluva sakoina 'waimie 'alo yami kukua i na vinagodiga tamu 'eda'eda 'atumaina i 'eno'eno, 'wa na tokemaigemi kebu naninina faifaina 'wa na nuanua.
46006008	Siwe tokemaiga 'wa baila, ma emiavo 'wa vevesauluva sakoina wata 'wa vavainago. Fai emiavo tovetumagana ma fuemie, mogitana 'waidie 'wa da vesauluva 'atumaina, siwe 'wa vevesauluva sakoina 'waidie.
46006009	-
46006010	'Wa da vo kebu 'wa da 'asetai, tosakona kebu 'adi veuveuta i na veluagaiga abame Yaubada yana 'Eba Veimea nageneye. Kebu nuanuaku tamu aitoi i na vekaliemiga, tosakonanidi kebu i na lukuga side sauluvanidi 'waidiega. Tomotoganidi bunu 'ana nuanua sakoidi i 'i'idewadiga, tomotoganidi ma yadi subia i 'odu'odu yaubada-vekavekali 'waidie, tomotoganidi vevine i luluobuyediga, tomotoganidi iaveta'ava i sakosakonaga, tomotoganidi i vavainagoga, tomotoganidi i luluve'ove'o'olagiga, tomotoganidi ufa toketokena i toke i yemuyemu, tomotoganidi i vevebonaivoga, wata tomotoganidi i lalaugiva kukua faifaidi, taunidi kebu i na luku. Tomotoganidi de'e bani'odi, kebu tamu sai'afo 'adi veuveuta i na veluagai Yaubada yana 'Eba Veimea nageneye.
46006011	'Ifwaimi basenadi kebu 'wa da vetumagana Keliso 'waineye bani'odi 'wa vevesauluvedi, tutuya de'e 'akonadi yami sakona i lekoa-yavuledi. 'Ada Toveimea Iesu Keliso 'ana wagavayega wata yada Yaubada 'Anu'anununa yana toketokena 'wainega Yaubada i 'ive'atumaimi bega 'omi yana tomotoga magemagetami, kebu tamu yami sakona mataneye. S7 Mad 5:39-40,1 Tes 5:15 S9-10 Efe 5:5 Ve 22:15 S11 Tai 3:3-7
46006012	Voke 'ifwaimi 'wa vo, Iesu yaku sakona i ve'a'avadi begaidi yavuyavuku, 'ai'edi ava'ai sauluvaga nuanuaku, 'aku fata a na 'idewai.” Siwe a na vo, Sauluva matatabuna kebu 'atumai'avadi, wata kebu 'eba 'aivaita.” Wata voke 'ifwaimi 'wa na vo, Kebu, Iesu yaku sakona i ve'a'avadi begaidi yavuyavuku, 'ai'edi ava'ai sauluvaga nuanuaku, 'aku fata a na 'idewai.” We'e yau a na vo, Sauluva 'ifwaidi a baila, i na nunago sauluvanidi i na vetoketoke 'waikuye 'wa da vo i da veveimeyeku.”
46006013	Wata 'ifwaimi 'wa vo, 'Ani'ani kamo faifaina, we'e kamoda 'ani'ani 'ana mwai bega 'ai'edi tomogoda 'waidiega ta na sakosakonaga, kebu tamu ava'ai.” Siwe 'awaie Yaubada yana veimea 'wainega 'ani'ani wata kamo 'adi 'ailuga i na 'a'ava. Tomogoda kebu sakona faifaina, i lubwaineda tomogoda ta na folovedi 'Auvea faifaina, we'e taunina tomogoda 'adi to'isave'avina.
46006014	Yaubada yana toketokena 'wainega 'ada Toveimea Iesu i sivetovoia wafayega, wata bani'odi yana toketokenanina 'wainega i na sivetovoida tomogoda i na ve'ivau.
46006015	'Wa da vo kebu 'wa da 'asetai, tomogomi Keliso du'una. Tomogoku, Keliso du'una, 'wa da nuani 'ana fata 'wainega a na sakona vavine toalagogona taiadi bega tomogoma i na luvetubama? A nuani kebu tamu sai'afo i da lubwaineni.
46006016	Wata 'wa da vo kebu 'wa da 'asetai, 'ai'edi aitoi i na sakona tamu vavine taiadi 'akonadi i luvetubama tomogodi 'aitamogana. I na luvetubamaga fai tamu vona i 'eno'eno Yaubada yana Buki nageneye i vo, 'Adi 'ailuga siwe 'wa da vo tomotoga 'aitamogana.”
46006017	We'e 'ai'edi aitoi taunina i na tauyeni 'ada Toveimea Keliso 'waineye taiadi i na miave'itubamaga, tomogonina 'anu'anununa wata Keliso 'Anu'anununa 'akonadi taiadi i luvetubama nika 'aitamogana.
46006018	Bunu 'ana nuanua sakoidi matatabuna 'wa na kekesedi. Sauluva 'ifwaidi sakoidi kebu i na tunuvedamana tomogomie, we'e 'ai'edi bunu 'ana nuanua 'waidiega 'wa na sakonaga, sakonanina i na 'eno'eno tomogomie.
46006019	-
46006020	'Wa da vo kebu 'wa da 'asetai, tomogomi 'Anu'anunu 'Atumaina yana 'eba mia, 'Anu'anununina Yaubada yana 'anivelena, nagemie i miamia. Tomogomi kebu taunimi yami 'eba veimea, Yaubada 'aiseotogina 'ami Toveimea fai tutula bwaikaotogina 'wainega i kimwanemi, tutulanina Keliso, i 'aniveleneni i wafa faifaimi. Fai Yaubada i kimwanemi, kebu tomogomi 'wa na tauyedi sakona 'waineye, we'e mogitana tomogomi 'waidiega 'wa na vevesauluva 'atumaina Yaubada 'ana subia faifaina. S13,1 Tes 4:3-4 S14 Lom 8:11,2 Kol 4:14 S15,1 Kol 12:27 S16 Nag 2:24 S19-20,1 Kol 3:16,1 Fit 1:18-19
46007001	Basenadi leta 'wa kilumi i mai 'wa velutoli nani 'ifwaidi faifaidi, bega tutuya de'e naninidi a na veifufuyedi. 'Ai'edi aitoi kebu nuanuana nagi, 'atumaina, kebu tamu ava'ai.
46007002	Siwe fai tomotoga fuedi i sakosakona bunu 'ana nuanua 'waidiega i na nunago sauluvanidi i na silubumi 'wa na sakona, begaidi i lubwaineni iaveta 'aitamogana 'aitamogana i na nagi bega taunina taunina yana vavine. Wata bani'odi vevine i na nagi bega taunidi taunidi yadi lamoga.
46007003	'Ai'edi vavine nuanuadi i na nago yadi lamoga 'waineye, yadi lamoga kebu i na baila, wata 'ai'edi tomogo nuanuana i na nago yana vavine 'waidie, yana vavine kebu i na baila.
46007004	Kebu i na bailaga fai vavine i nagiga tomogodi kebu 'aisedi 'ana toveimea, wata yadi lamoga yana 'eba veimea. Wata bani'odi tomogo i nagiga tomogona kebu 'aisena 'ana toveimea, wata yana vavine yadi 'eba veimea.
46007005	'Eno faifaina, iaveta kebu yami vevinevo 'wa na talabodedi, wata vevine kebu yami lalamogavo 'wa na talabodedi. Siwe 'ai'edi tamu tutuya tamu tomogo ma yana vavine i na veifufu yadi nuanua 'aitamogana i na vo, 'Aiata 'ifwaidi nagedie kebu taiadi ta na veluaga bega 'ada fata ta na tauyeda velu'ui faifaina,” sauluvanina, sauluva 'atumaina. Mulieta yami velu'ui 'adi 'aiata i na 'a'avana, 'ami fata wata 'wa na veluaga, i na nunago Seitani yana sailubu 'wainega naninina 'ana nuanua i na vebwaika 'waimie nika 'wa na sakona tamu tomogo 'alo tamu vavine taiadi.
46007006	Yaku vonanidi nagi faifaina, kebu veimea fa'alina a da velevelemi, siwe a tauyemi bani'odi 'wa na vevesauluvedi.
46007007	Yau umaumalaku, nuanuaku iaveta wata vevine matatabumi 'wa da salaku. Siwe Yaubada ma yana nuakalikali 'ada veuveuta tulina tulina i veleda bega 'ifwaidi yana 'aivaitanina 'wainega i 'iveumaladi i folofolova faifaina. 'Ifwaidi yana 'aivaitanina 'wainega i nagi wata faifaina i folofolova.
46007008	Tutuya de'e a na veifufu umaumala, kolokoloa wata 'wabu'wabula 'waimie. 'Ai'edi tutuya de'e kebu 'wa na nagiga, 'aise'avami 'wa na miamia yau bani'odi, a nuani 'atumaiotogina.
46007009	We'e 'ai'edi nuafoumi yalayaladi nuanuami bwaikina ve'avula, i lubwainemi 'wa na nagi. Ve'avula 'ana nuanua i na vebwaikaga 'waimie 'wa da vo i da 'alavekasikasisimi i na nagoga nika 'wa na sakona, we'e 'wa na nagiga 'atumaina, bei kebu 'wa na sakonaga.
46007010	-
46007011	We'e naginagimi a na vonemi. Tamu veimea a na velemi, veimeanina yau kebu 'waikuyega, 'Auvea 'wainega. Vavine naginagidi kebu yadi lamoga i na baileniga, we'e 'ai'edi i na 'iaweni i na nagoga, vetuma kebu i na nagiga tamu tomogo taiadi. 'Ai'edi mia'aise 'ana vebae sakoina 'waidie, i lubwainedi i na viladi yadi lamoga 'waineye, siwe i na veiana taiadi i na mia. Wata bani'odi tomogo yana vavine kebu i na vesa'ilidi.
46007012	'Ai'edi aitoi i vetumaganaga Keliso 'waineye siwe yana vavine 'alo yadi lamoga kebu i da vetumagana, 'adi vona de'e. Vonanina yau tauniku 'waikuyega, kebu 'Auvea i da veleku. 'Ai'edi tamu tomogo taunina tovetumagana, we'e yana vavine kebu i da vetumagana, siwe nuanuadi taiadi i na miamia, tomogonina kebu i na vesa'ilidi.
46007013	Wata bani'odi vavine, 'ai'edi vavine tovetumagana, we'e yadi lamoga kebu i da vetumaganaga siwe nuanuana yana vavine taiadi i na miamia, vavine kebu i na sa'ilaga.
46007014	Kebu i na sa'ila taiadi i na miamia fai vavine i vetumaganaga 'waidiega yadi lamoga i ve'atumai Yaubada mataneye bega tomogonina Yaubada yana tomotoga. We'e tomogo i vetumaganaga 'wainega yana vavine i ve'atumai Yaubada mataneye bega vavinenidi Yaubada yana tomotoga. 'Ai'edi tama wata ina kebu i na ve'atumai Yaubada mataneye, natudiavo 'wa da vo Yaubada 'ana tobavu natudiavo, we'e mogitana fai 'adi 'ailuga i ve'atumaiga, natudiavo wata i ve'atumai bega matatabudi Yaubada yana tomotoga.
46007015	'Ai'edi tamu tomogo tovetumagana we'e yana vavine kebu i da vetumagana nuanuadi yadi lamoganina i na baileni i na nago, tomogo kebu i na talabodediga i na tauyedi. Wata bani'odi 'ai'edi tamu vavine tovetumagana we'e yadi lamoga kebu i da vetumagana nuanuana yana vavinenidi i na bailedi i na 'awa'idia, vavine kebu i na talabodeniga i na tauyeni. Kebu tamu veimea i da 'eno'eno bega tovetumagana i na yogonidi, 'ai'edi yana vavine 'alo yadi lamoga kebu i da vetumaganaga nuanuadi i na nagoga, 'asa'aiana i na tauyenimo. I na nagoga fai Yaubada i venua'ivineda kebu nuanuana ve'ikwayekwayega, nuanuana yada mia 'atumai'avana.
46007016	'Omi vavine 'wa vetumaganaga a na vonemi. 'Omi kebu 'wa da 'asetai siwe 'ai'edi yami lamoga taiadi 'wa na miamia, voke yana nuanua 'wa na sivilai nika i na vetumagana Keliso 'waineye. Wata 'omu tomogo 'u vetumaganaga bani'odi, kebu 'u da 'asetai siwe 'ai'edi yamu vavine taiadi 'wa na miamia, voke yadi nuanua 'u na sivilai nika i na vetumagana. S9,1 Tim 5:14 S15 Lom 12:18 S16,1 Fit 3:1-2
46007017	'Omi tovetumaganavo wata a na vonemi. 'Aitamogana 'aitamogana yada mia wata yada sauluva tulidi bani'odi 'Auvea i veutada, bega kebu tamu aitoi i na vo, Yaku mianina i na vetuli.” Yaubada yana vegole 'wainega 'wa luku yana 'Aila'a 'waineye, siwe kebu 'wa na vo, Yaku mia nagami a na baileni,” ava'ai yami folova nagami, tutuya de'e wata 'waineye 'wa na folofolova, 'ai'edi nagami 'omi tomotoga bwaikimi 'alo siaimi 'asa'aiana bei 'wa na miamia. De'e veimeanina a veve tovetumaganavo 'adi 'aila'a 'aitamogana 'aitamogana 'waidie.
46007018	Tamu 'eba 'isa side bani'odi. 'Ai'edi tamu tomogo Diu basenadi Yaubada yana tugusa bunu 'aibobo i 'ewai, mulieta Yaubada yana vegole 'wainega i luku Keliso yana 'Aila'a 'waineye, kebu yana nuanua i na vo, Tugusanina a na luvuyovuyoi.” Wata 'ai'edi aitoi bunu 'aibobo kebu i da 'ewaiga siwe Yaubada yana vegole 'wainega i luku Keliso yana 'Aila'a 'waineye, kebu i na vo, Bunu 'aibobo a na 'ewai.”
46007019	'Ai'edi bunu 'aibobo ta 'ewai 'alo kebu, kebu tamu ava'ai, we'e nani bwaikina Yaubada yana veimea ta na vevematayakeyakedi.
46007020	Yaubada yana vegole 'wainega 'wa luku Keliso yana 'Aila'a 'waineye, siwe kebu 'wa na vo, Yaku mia nagami a na baileni,” 'aitamogana 'aitamogana yami mia nagami, 'asa'aiana 'waidie 'wa na miamia.
46007021	Wata tamu 'eba 'isa, 'ai'edi 'ifwaimi 'wa vetofolova-maimaiga tamu toveimea 'waineye, siwe Yaubada yana vegole 'wainega 'wa luku Keliso yana 'Aila'a 'waineye, 'ami toveimeavo yadi veimea fa'alidi faifaidi kebu 'wa na nuanua, 'wa na folofolovamo. Siwe 'ai'edi yami toveimea i na tauyemi i na vo, 'Asa'aiana 'wa nago,” 'ami fata 'wa na 'iaweni.
46007022	'Wa vetofolova-maimaiga kebu faifaina 'wa na nuavita fai tutuyanina 'ada Toveimea Keliso i golemi 'wa luku yana 'Aila'a 'waineye, nika bei i yavumi. Mogitana tutuya de'e tamu tomogo i veveimeyemi, siwe 'omi Keliso yana tomotoga yavuyavumi, sakona kebu i da veveimeyemi. We'e 'ifwaimi kebu tamu tomogo 'waineye 'wa da vetofolova-maimaiga, tutuyanina Keliso yana vegole 'wainega 'wa luku yana 'Aila'a 'waineye, bei 'wa vetofolova-maimaiga faifaina.
46007023	Yaubada i kimwanemi tutula bwaikaotogina 'wainega, tutulanina Keliso, i 'aniveleneni i wafa faifaimi, begaidi taunina 'ami Toveimea mogitana. Kebu yami nuanua 'wa na tauyedi bega tamu aitoi i na veveimeyemi.
46007024	Ekwavo, Yaubada yana vegole 'wainega yami sauluva 'wa siviladi 'wa luku Keliso yana 'Aila'a 'waineye siwe kebu 'wa na vo, Yaku mia nagami a na baileni,” 'aitamogana 'aitamogana yami mia nagami, 'asa'aiana 'waidie 'wa na miamia. Siwe tutuya de'e Yaubada i mialafinimi wata i 'i'ivaisemi. S17,1 Kol 7:24 S19 Gal 5:6
46007025	Tutuya de'e yami velutoli egavo kebu i da nagiga faifaina a na tutuli. Kebu tamu veimea 'Auvea i da veleku siwe fai ma yana nuakalikali i venua'ivineku a vetofolova faifaina, bega yaku nuanua a na lu'ivona 'waimie, 'ami fata 'waineye 'wa na vetumagana.
46007026	Fai vita fuedi i sousouyedi 'ida tovetumaganavo 'waideye, yami mia nagami, a nuani i lubwainemi 'asa'aiana 'waidie 'wa na miamia.
46007027	Side bani'odi. 'Ai'edi naginagimi, kebu yami vevinevo 'wa na vesa'ilidi. Egavo kebu 'wa da nagiga, kebu nagi faifaina 'wa na nuanua.
46007028	We'e 'ai'edi 'wa na nagiga 'alo ne'e'elina i na nagiga kebu i na sakonaga. 'Wa na nagiga vita fuedi i na souyedi 'waimie we'e 'ai'edi nagi 'wa na baileni, 'atumaina, kebu nuanuaku 'ami vita i na vefue.
46007029	Ekwavo, yaku vona 'ana 'aseta side bani'odi. Yada tutuya fwayefwayeye 'akonadi i veve'ale'usa, begaidi tutuya de'e i na nagoga iaveta naginagidi Yaubada 'ana nua'ewa 'waidie i na 'eno'eno, yadi folova toketokena faifaina 'wa da vo umaumaladi.
46007030	Wata tovemogai, i lubwainedi Yaubada 'ana nua'ewa 'waidie i na 'eno'eno, yadi folova toketokena faifaina 'wa da vo kebu i da nuavitaga. Egavo i sososoana, i lubwainedi Yaubada 'ana nua'ewa 'waidie i na 'eno'eno, yadi folova toketokena faifaina 'wa da vo kebu i da sosoanaga. Egavo kukua i kimwakimwane, i lubwainedi i na toke i na folofolova Yaubada faifaina siwe 'adi 'isa 'wa da vo kukuanidi kebu 'waidie.
46007031	Egavo i folofolova fwayafwaya 'ana nani faifaidi, naninidi kebu nuadi i na 'ewadi, i lubwainedi Yaubada 'ana nua'ewa i na 'eno'eno 'waidie. I lubwaineniga fai de'e fwayafwayanina nani 'ifwaidi taiadi tutuya de'e i 'eno'enoviga, sai'afoga i na 'a'ava.
46007032	Kebu nuanuaku 'wa na venuafouviga nani fuedi faifaidi. Egavo kebu i da nagiga tutuya matatabuna 'Auvea yana folova faifaina i nuanua fai nuanuadi i na kiavesosoani.
46007033	We'e naginagidi, fwayafwaya 'ana nani 'adi nuanua 'waidie i 'eno'eno fai nuanuadi yadi vevinevo i na kiavesosoanidi.
46007034	'Auvea yana folova faifaina i nuanua wata yana vavine 'adi kiavesosoana faifaina i nuanua bega yana nuanua i vesidakadakai. Wata bani'odi vevine kebu i da nagiga wata ne'e'ela, tutuya matatabuna 'Auvea yana folova faifaina i nuanua fai nuanuadi tomogodi wata 'anu'anunudi matatabuna i na tauyedi 'waineye. We'e vevine naginagidi, fwayafwaya 'ana nani 'adi nuanua 'waidie i 'eno'eno fai nuanuadi yadi lalamogavo i na kiavesosoanidi.
46007035	De'e bani'odi a voneyediga nagi faifaina, kebu a da tatalabodemiga, we'e mogitana nuanuaku a na 'ivaisemi bega sauluva 'ana tonovineamo 'wa na nunago. Wata nuanuaku taunimi 'wa na tauyemi mogitana 'Auvea 'waineye, 'aiseotogina 'ana nua'ewa 'waimie i na 'eno'eno.
46007036	'Ai'edi aitoi natuna ne'e'elina i na talabodeni nagi faifaina, mulieta yana nuanua i na sivilai i na vo, Yaku talaboda a nuani kebu 'atumainaga fai natuku 'akonadi nagi 'ana malamala i veluagai wata nuanuana i na nagi.” 'Ai'edi bani'odi i na nuanuayediga, taunina 'aisena i na veimea, natuna i na tauyeniga kebu i da sakonaga.
46007037	We'e 'ai'edi aitoi nuanuana natuna ne'e'elina kebu i na nagiga, kebu venuanaluga 'alo lukakada 'wainega, 'atumaina, taunina 'aisena i na veimea.
46007038	Yaku vonanina 'ana 'aseta side bani'odi. 'Ai'edi aitoi natuna ne'e'elina i na tauyeni i na nagi, yana nuanuananina 'atumaina, we'e 'ai'edi aitoi natuna ne'e'elina i na talabodeni kebu i na nagiga, yana nuanuananina 'atumaiotogina.
46007039	'Ai'edi vavine yadi lamoga ma yawaina i na miamia, vavinenidi yadi lamoga 'ana 'au, 'wa da vo yogoyogonidi yadi lamoganina 'waineye. Mulieta yadi lamoga i na wafaga, 'akonadi yavuyavudi 'wainega, 'ai'edi nuanuadi tamu tomogo taiadi i na nagiga, 'ana fata. Siwe tomogonina taiadi i na nagiga, i lubwaineni taunina tovetumagana.
46007040	'Ai'edi i na nagiga 'eba sosoana 'waidie, we'e 'ai'edi kebu i na nagiga, 'eba sosoana bwaikaotogina 'waidie. Fai Yaubada 'Anu'anununa i ageku 'waikuye i miamia, bega yana awave'eda'eda 'wainega a nuani yana nuanua a lulu'ivona 'waimie. S31,1 Ion 2:17 S39,2 Kol 6:14
46008001	Ekwavo, yami velutoli 'aisaya i velomuyediga yaubada-vekavekali 'waidie a na tutuli. Sauluvanina faifaina 'wa vo, Matatabuda ma yada 'aseta.” 'Wa vonaga 'wa vona mogitana, siwe 'ai'edi aitoi ma yana 'aseta, nuanuana ma yana nualaka taunina i na awa'ai'aia. We'e 'ai'edi aitoi ma yana nuakalikali, nuanuana enavo i na kiavetoketokedi.
46008002	Wata 'ai'edi aitoi yana nuanua i na vo, Yau to'aseta, nani matatabuna a 'asetadi,” 'ana 'isa tomogonina bavubavuna, naninidi i lubwaineni i da 'asetadi siwe i bavuyedi.
46008003	We'e mogitana aitoi Yaubada i nuakalikalieniga tomogonina faifaina Yaubada i vo, Taunina yaku tomotoga, a 'asetai.”
46008004	'Aisayanidi faifaidi side bani'odi. Tomotoga 'ifwaidi 'aisaya i nikenikedi i 'a'anivelenedi yaubada-vekavekali 'adi subia faifaina, mulieta 'aisayanidi 'ifwaidi i nunawedi 'eba sivedavedamana 'waineye vekimwane faifaina. 'Aisayanidi faifaidi 'wa velutolieku 'wa vo, 'Ida tovetumaganavo, 'ada fata 'aisayanidi ta na kimwanedi ta na 'anidi 'alo kebu?” Ta 'asetai Yaubada 'aitamogaotogina i miamia, wata kebu tamu ava'ai 'alo aitoi taunina bani'odi. We'e yaubada-vekavekalinidi ta 'asetadi fwayefwayeye taunidi nani-'avo'avovo.
46008005	-
46008006	Siwe tomotoga 'ifwaidi 'waidie i vevelomu yadi nuanua i vo, Fwayefwayeye wata abame yaubadavo fuedi i miamiani.” Mogitana yaubadavo fuedi, toveimea fuedi wata yaiaina i miamiani, siwe 'ida 'waideye, Yaubada 'aitamogaotogina, taunina Tamada. Tamadanina nani matatabuna tomotoga taiadi 'ada to'idewadewa, we'e 'ida yana nuanua 'ana to'idewadewa. Wata bani'odi 'ada Toveimea Bwaikaotogina 'aitamogaotogina i miamia, Toveimeanina Iesu Keliso. Yaubada yana veimea 'wainega Keliso nani matatabuna i 'idewadi, wata 'wainega yada mia 'ivauna wata 'atumaina ta veveluagai.
46008007	Yaubada 'aitamogaotogina i miamia we'e yaubada-vekavekali nani-'avo'avovo, siwe tovetumagana matatabudi kebu i da 'asetai. Malamala fuedi nagedie, 'ifwaidi yadi nuanua igodina yaubada-vekavekali yaubadavo mogitana. Avinodi tutuya de'e i vetumagana Keliso 'waineye, siwe yadi nuanuananina kebu i da baileni, begaidi 'ai'edi 'aisaya mali tomotoga i velomuyediga yaubada-vekavekalinidi 'waidie i na 'ania, yadi nuanua igodina yaubadanidi yadi toketokena i da 'eno'eno 'aisayanidi 'waidie. Tomotoganidi yadi vetumagana bola kebu i da vetoketoke 'ai'edi i na 'ani'aniga, 'adi vebae 'waidie i na lutonovi i sakosakona.
46008008	Ava'ai 'aisayaga 'alo 'ani'aniga ta na 'anidiga faifaina Yaubada kebu i da nuanua. 'Aisaya i velomuyediga ta na 'anidiga, kebu ta na vaganago Yaubada 'waineye, we'e ta na bailaga, wata kebu ta na vaganago 'wainega.
46008009	'Akonadi 'wa 'asetai kebu tamu aitoi i da talabodemi, 'aisayanidi i velomuyediga yaubada-vekavekali 'waidie 'ami fata 'wa na 'ani, siwe yami sauluvanina 'wa na 'i'isave'avini i na nunago mali tovetumagana yadi vetumagana mweadi 'wa na kiavebe'udi i na sakona.
46008010	Tovetumagananidi yadi nuanua i vo, 'Ai'edi 'aisayanidi i velomuyediga yaubada-vekavekali 'waidie 'a na 'anidiga, 'a na sakona Yaubada mataneye.” We'e 'omi 'akonadi 'wa 'asetai kebu tamu aitoi i da talabodemi, we'e 'ai'edi 'aisayanidi 'wa na 'ani'ani yaubada-vekavekali yadi vanuga 'eba 'odu'odu nageneye, voke tamu iami yana vetumagana mweana i na 'isemi i na vo, 'Aku vebae 'waineye a lutonovi 'ai'edi bani'odi a na vesauluvediga a na sakona, siwe fai mali tovetumaganavo i 'ani'ani yaku talaboda a na geuya, yau wata a na 'ani.” Tomogonina taunina yana talaboda i na geuyaga nika i na sakona Yaubada mataneye.
46008011	Mogitana tomogonina yana vetumagana mweana, siwe taunina iami, Keliso i wafa faifaina, siwe fai 'omi tovetumagana 'wa vo, 'A 'asetai kebu tamu nani sakoina,” tomogonina taunina yana talaboda i geuya nika 'akonadi 'wa kiavebe'uya, wafaotoga 'ana 'edeamo i nunago.
46008012	'Ai'edi yami sauluvanina emiavo tovetumagana i na 'isemi i na sakonaga, 'wainega yadi vetumagana wata 'adi vebae 'wa na 'ivesakodi, 'omi 'akonadi 'wa sakona Keliso 'waineye fai tomotoganidi yana tomotoga.
46008013	Fai kebu nuanuaku iaku i na sakona, tauniku a na bodaku. 'Ai'edi yaku 'ani 'wainega i na vetutuyameku i na sakonaga, tauniku a na bodaku, kebu tamu tutuya 'aisaya a na 'alatonovi i na nunago iaku a na kiavebe'uya sakona 'waineye. S3 Ion 14:23 S6 Efe 4:6 Ion 1:3 S9-11 Lom 14:13-15 S13 Lom 14:21
46009001	Yau Iesu Keliso yana tomata'aulele, kebu tamu ve'etoboda 'alo tomotoga i da veveimeyeku. 'Ada Toveimea Iesu mogitana a 'isaotogi, a vetofolova faifaina bega yaku lau'age 'waidiega 'wa vetumagana 'waineye, 'omi yaku folova vuagina.
46009002	Tomotoga 'ifwaidi yadi nuanua igodina yau kebu Keliso yana tomata'aulele, we'e 'omi, a nuani mogitana 'wa vo, Yana tomata'aulele.” 'Wa 'asetakuga fai yaku folova 'wainega ma yami vetumagana 'wa miave'itubama 'ada Toveimea Keliso taiadi, 'eba 'isa yau yana tomata'aulele mogitana.
46009003	'Ai'edi egavo ma yadi 'amalakibu nuanuadi i na 'asetaku, 'waidie side bani'odi a voneyedi.
46009004	Banabasa wata yau, 'ama 'ailuga Yaubada yana tofolovavo, begaidi ma yama veimea i lubwaineni 'ama'ama wata 'ama ufa 'a da veveluagadi tovetumagana 'waimiega.
46009005	Tomata'aulele 'ifwaidi, wata 'ada Toveimea Iesu tainavo yadi vevinevo taunidi tovetumagana, bega taiadi i yabayaba yadi lauvivila 'waidie, wata bani'odi Fita ma yana vavine. 'Wa da nuani, voke 'aise'avama kebu 'ama fata 'a na saladi? Kebu, ma yama veimea.
46009006	Tomata'aulele 'ifwaidi 'adi 'aivaita i veveluagadi tovetumaganavo 'waidiega, we'e 'wa da nuani, yau wata Banabasa 'ama 'aivaita faifaina taunima nimamega? Kebu, wata ma yama veimea, 'ana fata 'ima wata tomata'aulelenidi taiadi 'aivaita 'a da veveluagadi tovetumagana 'waimiega. S1 Fol 26:16 S2,2 Kol 3:2-3
46009007	Tolugaviavo 'adi'adi wata 'adi kaleko kebu taunidi yadi mani 'waidiega i da kimwakimwane, nonogidi gabemani i veleveledi. Tobakula kebu tamu aitoi i na talabodeni 'ani'aninidi yana bakulayega i na bailedi. Ma yana veimea 'ana fata i na 'ani. Toyaubani wata ma yana veimea, 'aisayanidi i na veluagadiga 'ana fata i na 'ani.
46009008	Yaku vonanina kebu tomotoga 'aiseda yada nuanuayega ta da vonavona, wata bani'odi i voneyedi Yaubada yana Buki nageneye.
46009009	Vonanina Mosese i kilumi i vo, 'Ai'edi yamu 'aisaya i na 'i'ivaisemuga yamu folova 'waineye, kebu 'ani'ani 'u na bodaiga, 'u na tauyeni i na 'ani.” We'e 'omi 'wa da nuani? Yaubada 'aisaya 'aisedi faifaidi i nuanua bega i vona?
46009010	Kebu, vona de'e i 'inanai wata 'ima yana tofolovavo faifaima, bega 'ama 'aivaita 'a da veveluagadi tovetumagana 'waimiega. Tokoyova wata to'atu'ai i na folofolova i na nuani 'awaie yadi folovanina 'wainega 'ani'ani 'ifwaidi i na veluagadi.
46009011	'Ima Yaubada yana tofolova wata bani'odi. Yaubada yana Vona 'a koyovidi 'anu'anunumi 'waidie, begaidi i lubwaineni 'ama 'aivaita 'a da veveluagadi 'omi 'waimiega.
46009012	Yami tovevo 'adi 'aivaita i veveluagadi 'waimiega, 'atumaina, ma yadi veimea bega i lubwainemi 'wa na 'i'ivaisedi. We'e 'ima, 'a kumeta nagami 'a lau'age 'waimie nika bei 'wa vetumagana Keliso 'waineye, bega mogitana ma yama veimea, i lubwaineni 'ama 'aivaita bwaikina 'a da veveluagadi 'waimiega. Ma yama veimea, siwe kebu tamu tutuya 'ama 'aivaita faifaina 'a da talavelu'ui 'waimie, we'e mogitana vita fuedi lase taiadi 'waidie 'a totokemaigema bega tomotoga Keliso Valana kebu i na baileni. Kebu nuanuama tamu aitoi i na vo, Faulo ma enavo i lalau'age-sebaseba nuanuadi 'ani'ani wata kukua, bega yadi lau'agenina Keliso faifaina ta baila.”
46009013	'Wa da vo kebu 'wa da 'asetai, tomotoganidi i folofolova vanuga 'eba velu'ui nageneye 'adi'adi i veveluagadi tosubia yadi 'anivelena-maimaiga 'waidiega. We'e tomotoganidi velomu i 'idewaiga 'eba velomu 'ana 'aisayayega 'adi 'aisaya i veveluagadi.
46009014	Wata bani'odi 'ada Toveimea Iesu i veimea Valana 'Atumaina 'ana tolau'age 'adi 'aivaita nani 'ifwaidi taiadi i na veveluagadi Valanina 'ana tovetumaganavo 'waidiega. S9-10 VeL 25:4,1 Tim 5:18 S11 Lom 15:27 S13 VeL 18:1-3 S14 Mad 10:10 Gal 6:6
46009015	Mogitana ma yaku veimea, i lubwaineni 'aku 'aivaita a da veveluagadi 'waimiega siwe kebu nuanuaku, we'e a kilukiluma de'e, kebu a da vo, A na vekukuyedi bega i na 'ivaiseku.” 'Aku fata tauniku a na awa'ai'aiku a na vo, Iesu Valana 'Atumaina a lalau'agemo, we'e 'aivaita 'waimiega kebu faifaina a da nuanua.” 'Aku 'aivaita faifaina, 'ai'edi 'omi 'alo mali tomotoga a na lulukakademiga, yaku awa'ai'ainina i na venani-'avo'avovo. 'Ai'edi laseyega a na wafaga, kebu tamu ava'ai, nuanuaku a na lalau'agemo.
46009016	A vetolau'agega, kebu tauniku yaku nuanuayega, we'e mogitana Yaubada i veimeyeku a vetofolova Iesu Valana faifaina. Fai i veimeyeku i lubwaineku a na lalau'age, kebu 'ana fata tauniku a na subiaku folovanina faifaina, we'e 'ai'edi a na vedumwe'ai'ai, nuakalikali i na 'a'aveku, vita bwaikina a na veluagai.
46009017	'Ai'edi tauniku yaku nuanuayega a da folofolova 'ana fata tutula a da veluagai, siwe fai Yaubada i venua'ivineku folovanina i veleku kebu 'aku fata a na baileni.
46009018	Vetuma, 'wa da nuani yaku folovanina 'ana tutula ava'ai? 'Aku tutula side. A sosoana fai tutuyanina Iesu Valana 'Atumaina a lalau'age, kebu a da talavelu'ui tutula faifaina, 'ani'ani 'alo mani. Ma yaku veimea bega 'aku fata tutula a da 'ewai, siwe yaku veimeanina 'asa'aiana a lalau'agemo. Yaku sosoananina 'asa'aiana taunina 'aku tutula.
46009019	Yaku folova 'ana tutula kebu tamu aitoi 'wainega a da veveluagai, begaidi yau yavuyavuku, kebu tomotoga i da veveimeyeku. Siwe tauniku a tauyeku a vetofolova-maimaiga tomotoga matatabuna 'waimie bega fueotogimi a na vagavaimi 'wa na maia Keliso 'waineye.
46009020	Tutuyanina me Diu taiadi 'a miamiaga yadi sauluvayega a nunago bega ava'ai a na voneyeniga 'adi fata bonaku i na nogai nika i na vetumagana. Fai a miave'itubama Keliso taiadi, ve'etobodanidi i mai Mosese 'wainega kebu i da veveimeyeku, siwe tutuyanina ve'etobodanidi 'adi tove'ililibu taiadi 'a miamia, yau wata a veve'ililibuyedi bega ava'ai a na voneyeniga tomotoganidi 'adi fata bonaku i na nogai nika i na vetumagana.
46009021	Wata bani'odi, tutuyanina mali tomotoga taunidi kebu Diu taiadi 'a miamia, yadi sauluvayega a nunago bega ava'ai a na voneyeniga 'adi fata bonaku i na nogai nika i na vetumagana. Yadi sauluvanidi a vevetutuyamediga siwe kebu Yaubada yana veimea a da geudi, we'e mogitana Keliso i veveimeyeku yana nuanua a 'i'idewadi.
46009022	Tutuyanina tomotoganidi yadi vetumagana mweadi taiadi 'a miamia, naninidi faifaidi i venuanaluga kebu a da sidibidibiedi 'alo a da 'amalakibuyedi, siwe sauluvanidi a ve'ililibuyedimo bega ava'ai a na voneyeniga 'adi fata bonaku i na nogai nika i na vetumagana. Tomotoga matatabuna yadi sauluva tulina tulina 'waidiamo a nunago, 'eda'eda matatabuna 'waidiega a folofolova 'ai'edi tomotoga 'ifwaidi a na vagavaidi i na maia Keliso 'waineye nika 'ita'ita'i i na veluagai.
46009023	De'e bani'odi a vevesauluvediga Iesu Valana i na vebwaika tomotoga 'waidie, nika Valana 'ana tovetumagana ma fueda Yaubada yana nuakalikali ta na veluagadi.
46009024	'Wa da vo kebu 'wa da 'asetai, 'wava 'waineye, tomotoga fuedi i veve'ililide, siwe tokumeta kebu fuediga. Tomotoganidi ma yadi tokemaiga i lilide tutula 'ana 'ewa faifaina, 'omi wata bani'odi 'wa na tokemaigemi bega nani 'atumaina 'wa na veluagai Yaubada 'wainega.
46009025	Tolilidenidi nuanuadi i na kumeta begaidi 'ifwaidi veimea i na ve'ililibuyedi bani'odi yadi 'ani, yadi 'eno i na 'i'isave'avinidi nika i na vetoketoke. Veimeanidi i na ve'ililibuyediga bega kumeta 'ana kunabanaba i na 'ewai, kunabanabanina ma 'ana ve'ililibu, 'ana 'isa'isa kini 'adi vaigavu bani'odi, siwe mosomosoyega i 'idewai wata 'a'a'avina. We'e 'ida ta na tokemaigeda Yaubada yana nuanua ta na 'i'idewadi bega 'ada kunabanaba 'eno'eno-vagaidi ta na veluagadi.
46009026	Begaidi yau kebu a da yogo-balabala tonovina a na nunago Yaubada yana 'eda'eda 'waineamo. Wata tamu 'wava 'waineye tomotoga 'adi 'ailuga nimadiega i na vetalaga, i na 'ainike-dewa kebu i na tufaweili. Yau wata bani'odi a folofolova-dewa Yaubada yana folova 'waineye.
46009027	Tomogoku a toke a veveimeyeni, kebu a da tauyeni nani-'avo'avovo 'waidie, i na nunago tomotoganidi 'waidie a lau'agega i na kumeta nani 'atumaina i na veluagai Yaubada 'wainega, we'e yau i na ve'idi'idieku. S24 Fil 3:14 S25 Iem 1:12
46010001	Ekwavo, nuanuaku 'wa na nuani tubudavo me Diu yadi sauluva, fai Yaubada yana nuanua i bailedi kebu tamu nani 'atumaina i da veluagai 'wainega. Basenadiotoga Mosese tubudavo i vagavaidi Itifita 'wainega i nagoi sali'avu'avuye. Matatabudi Yaubada i 'edakumesedi yana waowa 'wainega wata yana veimea 'wainega Eyaga Yamoyamoina i 'awa'idia, matatabudi lalaneamo i damana.
46010002	Waowanina i ve'i'wa'uyediga 'wa da vo 'wainega i da bafitaisodi bega taunidi Mosese yana tomotoga mogitana, wata bani'odi tutuyanina eyageamo i damadamana wata 'wa da vo bei i da bafitaisodi.
46010003	Sali'avu'avuye 'ani'ani wata ufa kebu, siwe tubudavo matatabudi tamu 'ani'ani 'wainega i 'ani, 'ana wagava mana, Yaubada 'Anu'anununa yana 'anivelena.
46010004	Wata bani'odi tamu ufa i yemuyemu, Yaubada 'Anu'anununa yana 'anivelena, ufanina i souyeni tamu kileu 'wainega. Kileunina 'asa'aiana taunina Keliso, i 'wea'weabudi wata i 'i'isave'avinidi.
46010005	Avinodi Yaubada i 'i'isave'avinidi wata i 'e'edakumesedi, siwe yana nuanua kebu i da vematayakeyakedi bega sai'afo matatabudi kebu faifaidi i da sosoana. Fai kebu i da vematayakayakaga, sali'avu'avuye i ve'alawafawafa 'wa da vo bei Yaubada tomogodi i da luyavuyavuledi.
46010006	-
46010007	Yadi sauluvanidi sakoidi wata 'adi vematavuloga, yada 'eba 'isa bega kebu ta na vetutuyamedi. Sauluvanidi sakoidi Yaubada i talabodediga nuanuadi bwaikina, we'e 'ifwaidi ma yadi subia i 'odu'odu yaubada-vekavekali 'waidie. Yadi sauluvanidi faifaidi tamu vona i 'eno'eno Yaubada yana Buki nageneye i vo, Tomotoganidi i miabui bega i na 'ani wata i na yemu, Mulieta i tovoi ma yadi vebaisa i suya sakona faifaina.”
46010008	Kebu i da lubwaineda bunu 'ana nuanua 'waidiega ta na sakona tomotoganidi 'ifwaidi bani'odi, yadi sakonanina faifaina Yaubada vematavuloga i veledi, 'aiata 'aitamogana nageneye 23,000 i ve'alawafawafa.
46010009	Wata kebu i da lubwaineda Yaubada ta na silubuya tomotoganidi 'ifwaidi bani'odi. Yadi sakona 'waidiega 'Auvea yana tokemaiga i silubuya i vo 'ako, Kebu vematavuloga i na velemaga,” siwe yana veimea 'wainega 'o'olo kasikasisidi i ovadi i ve'alawafawafa.
46010010	Kebu i da lubwainemi 'wa na ve'anigovoluvolu Yaubada 'waineye tomotoganidi 'ifwaidi bani'odi, Yaubada yana anelose i vetunei i luvewafadi.
46010011	Vematavuloganidi tomotoga 'ifwaidi yadi 'eba 'isa, ifuifufudi i kilumidi Yaubada yana Buki nageneye bega ta na 'isedi ta na nuanuanidi nika kebu ta na vetutuyamedi. Ifuifufunidi kebu ta na venuafanidi fai 'ida tutuya 'eba ve'a'ava 'waineye ta miamiani.
46010012	'Ai'edi aitoi yana nuanuayega i na vo, Ma yaku vetumagana a tovotovoi fa'alina,” i lubwaineni tomogonina taunina yana sauluva i na 'i'isave'avinidi i na nunago i na be'u sakona 'waineye.
46010013	'Eba sailubu tulina tulina 'wa veveluagadi 'wa na sakonaga faifaina, kebu 'aisemi 'waimie i da sousouyedi, wata tomotoga matatabuna 'waidie. Siwe Yaubada i vona'awaufaufa i na 'ivaiseda 'eba sailubu 'waidie, bega 'ada fata ta na vetumagana 'waineye, 'ai'edi 'eba sailubu 'wa na veluagadi siwe Yaubada i na 'ivemweadi bega kebu 'ana fata i na vetoketoke 'waimie. Tutuyanina 'eba sailubu 'wa na veluagadi siwe Yaubada tamu 'eda i na 'idewai bega 'ami fata 'wa na dega sakonanidi 'waidiega nika 'wa na tovotovoi fa'alina. S1 Sou 13:21, 14:22-29 S3 Sou 16:35 S4 Sou 17:6 S5 Num 14:26-30 Ibu 3:17 S6-7 Sou 32:6 S8 Num 25:1-2 S9 Num 21:5-6 S10 Num 16:41,49 S11 Lom 15:4 S13 Ibu 4:15
46010014	Ekwavo, kebu nuanuaku 'eba sailubu 'waidiega 'wa na be'u, begaidi yaubada-vekavekali 'wa na mia'iawedi, kebu taiadi 'wa na veiana.
46010015	A vonavona 'waimie yaku vonanina to'aseta 'adi vona, 'aitamogana 'aitamogana yaku vona matatabuna 'wa na venua'ivinedi a vona mogitana 'alo a vevekali.
46010016	Tutuyanina ta vava'auta 'ada Toveimea Iesu yana 'ani faifaina, toveuta i vevekaiwa Yaubada 'waineye ufa ma vedina faifaina, mulieta ma yada vekaiwa ta yemuyemu 'wa da vo Keliso dayagina ta da yemuyemuya, yada 'eba 'isa yana wafa 'wainega ta miave'itubama taunina taiadi. Wata 'ani'ani vividi ta 'ani'ani 'wa da vo Keliso tomogona ta da 'ani'ania, yada 'eba 'isa yana wafa 'wainega ta miave'itubama taunina taiadi.
46010017	'Ani'aninina 'aitamogana 'wainega ta 'ani'ani, tomotoga fueda, siwe yada 'aninina 'wainega i luvetubamida, 'ida Keliso yana 'Aila'a 'aitamogana, 'Aila'anida 'asa'aiana Keliso tomogona.
46010018	'Wa na nuani me Isileli yadi sauluva. 'Ani'ani wata 'aisaya i 'a'anivelenedi Yaubada 'waineye 'eba velomu 'wainega, mulieta tovelomu 'ani'ani wata 'aisaya 'ifwaidi i veveviladi bega tomotoganidi i 'ani'anidi. Fai 'ani'aninidi 'eba velomu 'wainega i 'ani'anidi, yadi 'eba 'isa taunidi i tauyedi Yaubada 'waineye, bega yana tomotoga mogitana.
46010019	Voke 'wa na vo, Faulo yana vonanina 'ana nogaya yaubada-vekavekali mogitana ma yadi toketokena i miamia wata 'aisayanidi i velomuyediga 'waidie nani bwaikidi ma yadi toketokena.”
46010020	Siwe kebu, yaku vonanina 'ana 'aseta side bani'odi. Tutuyanina Yaubada 'ana tobavu yadi 'aisaya i vevelomuyedi, kebu Yaubada 'waineye, we'e mogitana yaiaina 'waidie bega taunidi yadi tomotoga mogitana. 'Ai'edi tomotoganidi ma yadi subia 'aisaya i na vevelomuyedi wata i na 'ani'anidi yaubada-vekavekali matadie, kebu nuanuaku taiadi 'wa na 'ani. Taiadi 'wa na 'aniga, 'eba 'isa ma fuemie 'wa veiana yaiaina taiadi.
46010021	Kebu 'wa na yemu-lugaluga Iesu 'ana vediegana wata 'wa na nago yaiaina Seitani enavo 'adi vediega. Wata kebu 'wa na 'ani-lugaluga Iesu yana ta'ulayegana wata yaiaina yadi ta'ulayega.
46010022	'Ai'edi nuanuami 'ailuganidi 'waidie 'wa na veianaga, yami sauluvanina 'wainega 'Auvea i na ve'unumagigi fai taunina 'aiseotogina toketokeotogina 'omi kebu bani'odiga. S16-17 Mad 26:26-28 Lom 12:5 S19,1 Kol 8:4 S21,2 Kol 6:15-16
46010023	Voke 'ifwaimi 'wa vo, Iesu yaku sakona i ve'a'avadi begaidi yavuyavuku, 'ai'edi ava'ai sauluvaga nuanuaku, 'aku fata a na 'idewai.” Siwe a na vo, Sauluva matatabuna kebu 'atumai'avadi wata kebu 'eba 'aivaita. Wata voke 'ifwaimi 'wa na vo, Kebu, Iesu yaku sakona i ve'a'avadi begaidi yavuyavuku, 'ai'edi ava'ai sauluvaga nuanuaku, 'aku fata a na 'idewai.” We'e yau a na vo, Sauluva 'ifwaidi ta na 'idewadiga, yada vetumagana Keliso 'waineye kebu i na vetoketoke.”
46010024	Kebu i da lubwaineni tamu aitoi taunina yana nuanua 'aisedi faifaidi i na nuanua, wata mali tomotoga 'adi 'aivaita faifaina i na nuanua.
46010025	We'e 'omi side bani'odi 'wa na vevesauluvedi. Ava'ai 'aisayaga 'wa na 'iseni 'eba sivedavedamana 'waineye, 'ami fata 'wa na kimwane wata 'wa na 'ani. Kebu 'wa na velutolitoli 'wa na vo, 'Aisayanina, ava'aiega i mai, i velomuyedi yaubada-vekavekali 'waidie 'alo kebu?”
46010026	'Wa na 'anidimo fai tamu vona i 'eno'eno Yaubada yana Buki nageneye i vo, Fwayafwaya 'Auvea 'ana 'idewadewa, wata naninidi i 'eno'enoviga fwayefwayeye, 'Auvea 'wainega i mai.” Begaidi, 'ani'ani wata 'aisaya matatabuna 'atumaidi, 'wa na 'anidimo.
46010027	'Ai'edi tamu aitoi, taunina kebu Keliso 'ana tovetumagana, i na tayegimi 'ani faifaina, wata 'ai'edi nuanuami, 'atumaina, 'wa na nago. Ava'ai 'ani'aniga wata 'aisayaga i na yatodi matamie 'wa na 'anidimo, kebu 'wa na velutolitoli 'wa na vo, Ava'aiega i mai, i velomuyedi yaubada-vekavekali 'waidie 'alo kebu?”
46010028	-
46010029	We'e 'ai'edi tamu aitoi i na vonemi i na vo, 'Aisayanina de'e, nagami i velomuyeni yaubada-vekavekali 'waidie,” 'aisayanina 'wa na baileni kebu 'wa na 'ani. 'Omi yami vetumagana toketokena bega yami nuanua 'wa vo, 'Aisayanina de'e Yaubada 'ana 'idewadewa, 'aku fata a na 'ani.” We'e iami i vonemiga yana vetumagana mweana yana nuanua i vo, 'Aisayanina de'e i velomuyediga yaubada-vekavekali 'waidie, yaiainanidi yadi toketokena 'akonadi i damana 'aisayanina 'waineye, begaidi 'ai'edi aitoi i na 'ania i na sakona Yaubada mataneye.” Iami yana nuanuananina faifaina 'wa na baileni kebu 'wa na 'ani. Voke tamu 'waimiega i na vo, Keliso yana wafa 'wainega, yau yavuyavuku, kebu tamu ve'etoboda i da veveimeyeku, kebu i da lubwaineni tamu aitoi yana nuanua i na veimeyeku bega yaku sauluva 'ifwaidi a na bailedi.
46010030	'Ai'edi a na vekaiwa Yaubada 'waineye 'aku'aku wata 'aku 'aisaya faifaidi, kebu i da lubwaineni tamu tomogo i na awavesakoyeku i na vo, Awale 'aisaya tabutabuna 'u 'ani'ania?” We'e yau a na 'aniamo, fai 'akonadi faifaina a vekaiwa.”
46010031	We'e mogitana side bani'odi 'wa na vesauluvedi. Nani tulina tulina 'wa na 'i'idewadiga, voke 'ani, yemu, 'alo tamu nani, yami sauluva matatabuna 'wa na 'i'isave'avinidi Yaubada 'ana subia faifaina.
46010032	'Wa na 'isave'avinidiga bega kebu tamu aitoi 'wa na kiavebe'uya sakona 'waineye. Voke me Diu, mali tomotoga taunidi kebu Diu, 'alo Yaubada yana 'Aila'a taunidi tovetumagana Keliso 'waineye.
46010033	Yau wata bani'odi yaku sauluva matatabuna a 'i'isave'avinidi wata a vewavawava nuanuaku tomotoga matatabudi a na kiavesosoanidi. Kebu tauniku yaku 'atumaina faifaina a da nuanua, we'e mogitana yaku sauluva a 'i'isave'avinidi tomotoga fuedi yadi 'atumaina faifaina bega 'ita'ita'i i na veluagai Yaubada 'wainega.
46011001	Yau Keliso a vevetutuyameni, wata 'omi bani'odi, 'wa na vevetutuyameku yau. S24 Lom 15:2 S25-29,1 Kol 8:4-13 S26 Same 24:1 S31 Kolos 3:17 S32 Lom 14:13 S33,1 Kol 9:20-22
46011002	'Omi me Kolinita, yaku vona 'waimie nani fuedi faifaidi 'wa nuanuanidi wata venidi 'ida tovetumaganavo faifaida a ve 'waimie 'wa vevematayakeyakedi, bega faifaidi a subisubiami.
46011003	Siwe nuanuaku 'wa na 'asetai 'ida iaveta 'ada Toveimea Keliso, wata bani'odi vevine 'adi toveimea yadi lalamogavo, we'e Keliso 'ana Toveimea Yaubada.
46011004	'Ai'edi tamu tomogo tafalolo 'waineye i na velu'ui 'alo Yaubada yana Vona i na lu'ivona, siwe 'unu'ununa 'ana baniuma kebu i na ta'iaga yada sauluva bani'odi, 'eba 'isa taunina i tauyeni mali tomotoga yadi veimea 'waineye, we'e 'ana Toveimea Keliso, kebu i da ve'ililibuyeni.
46011005	'Ai'edi tamu vavine tafalolo 'waineye i na velu'ui 'alo Yaubada yana Vona i na lu'ivona, siwe 'unu'unudi kebu ma 'ana baniumaga yada sauluva bani'odi, 'eba 'isa kebu yadi lamoga i da ve'ililibuyeni wata kebu i da tauyedi 'waineye. 'Unu'unudi 'ana baniuma i baila, 'wa da vo 'unu'unudi 'weli'welina, i da bunumayaga. Yadi sauluvanina vevine toalagogona yadi sauluva bani'odi.
46011006	'Ai'edi baniuma i na baila, i lubwainedi nava'audi i na 'welia, we'e 'ai'edi i na vo, 'Weli 'eba bunumayaga,” i lubwainedi 'unu'unudi i na baniumai.
46011007	We'e iaveta, Yaubada i 'idewadi taunina 'anununa bani'odi 'ana subia faifaina, begaidi i lubwainedi tafalolo 'waineye 'unu'unudi kebu i na baniumadi, 'eba 'isa Yaubada 'aisena 'adi Toveimea. We'e vevine i 'idewadi, iaveta 'adi subia faifaina, begaidi 'unu'unudi i na baniumadi tafalolo 'waineye, 'eba 'isa yadi lalamogavo i veve'ililibuyedi.
46011008	Fai basenadi tomogo i 'idewaiga, kebu vavine lumalumadi 'wainega, we'e mogitana vavine i 'idewadi tomogo lumalumana 'wainega.
46011009	Wata tomogo i 'idewai, kebu vavine faifaidi, we'e mogitana vavine i 'idewadi tomogo faifaina.
46011010	Fai Yaubada vavine i 'idewadi tomogo faifaina, wata fai anelose i 'ise'isedi, bega tutuyanina i na tafalolo, i lubwainedi 'unu'unudi i na baniumadi yada sauluva bani'odi, 'eba 'isa taunidi i tauyedi yadi lalamogavo yadi veimea 'waidie.
46011011	We'e tomogo wata vavine, taiadi i na miamia Keliso yana 'Aila'a nageneye, kebu i na lau'idi, tomogo vavine i na 'ivaisedi wata vavine tomogo i na 'ivaiseni.
46011012	I na ve'ivaivaita fai basenadi Yaubada vavine i 'idewadi tomogo 'wainega, wata bani'odi tutuya de'e iaveta i tubutubuga vevine 'waidiega, we'e iaveta, vevine wata nani matatabuna ta souyeda Yaubada 'wainega.
46011013	'Omi me Kolinita 'wa na venua'ivina, 'ai'edi vavine i na vevelu'ui Yaubada 'waineye siwe 'unu'unudi kebu 'ana baniumaga, i lubwaineni 'alo kebu?
46011014	-
46011015	Kebu i da lubwaineni fai matatabuda 'ada vebae 'waidiega ta 'asetai vevine nava'audi manamanawedi 'atumaina, 'adi vaigavu, we'e iaveta nava'audi i na vemanawega 'eba bunumayaga. Yaubada vevine nava'audi i velediga 'unu'unudi 'adi talauma faifaina, begaidi taunidi wata 'unu'unudi i na baniumadi tafalolo faifaina.
46011016	'Ai'edi tamu aitoi nuanuana i na ve'ikwayekwayega sauluvanina faifaina a na voneni a na vo, 'Ima tomata'aulelevo wata Yaubada yana 'Aila'a 'awalawa tulina tulina 'waidie yada sauluva 'aitamogana, tafalolo 'waineye 'ai'edi tamu vavine nuanuadi i na velu'ui 'alo Yaubada yana Vona i na lu'ivona, 'unu'unudi i na baniumai.” S7 Nag 1:26-27 S8 Nag 2:21-23 S9 Nag 2:18
46011017	Tutuya de'e tamu nani faifaina a na awave'eda'eda 'waimie, siwe naninina faifaina kebu a na awa'ai'aimi, fai tutuyanina 'wa vava'auta 'ada Toveimea Iesu yana 'ani 'ana 'eba nuave'avina faifaina kebu 'aivaita 'wa da veveluagaiga, we'e mogitana vita 'wa veveluagai.
46011018	Nagamidiotoga a na vonemi, tamu valami a nogai i vo, Me Kolinita tafalolo faifaina i mimiava'auta bei i veve'ikwayekwayega wata i lalau'idi.” Valanina faifaina sai'afo a ve'awamogitana.
46011019	We'e yami lau'idinidi 'waidiega 'ada fata ta na 'asetadi egavo yadi nuanua tonovidi.
46011020	Tutuyanina 'wa vava'auta 'ada Toveimea Iesu yana 'ani 'ana 'eba nuave'avina faifaina, kebu 'aninina faifaina 'wa da vava'auta, 'aniotoga faifaina 'wa vava'auta.
46011021	Tutuyanina 'wa vava'auta taunina taunina 'ana'ana i mimaiedi, siwe 'ani 'waineye 'wa 'ani-tala'ubu'ubuta, begaidi 'ifwaimi 'ami'ami siaidi 'wa laselase we'e 'ifwaimi ufa toketokena 'wa toke 'wa yemuyemu nuami i lugaugaudi.
46011022	'Omi ma yami vanuga bei 'wa da 'ani-vagata, siwe yami sauluvanina 'ana 'isa 'wa da vo kebu yami vanuga. Yami sauluvanina 'wainega Yaubada yana 'Aila'a kebu 'wa da ve'ililibuyedi wata emiavo 'adi'adi siaidi 'wa 'ani-tala'ubu'ubuidi i bubunumayaga. Bani'odi a na voneyedi 'waimie? Igodi 'wa vo, I na subiama.” Kebu tamu sai'afo a na subiami yami sauluvanina faifaina. S18,1 Kol 1:10-12
46011023	-
46011024	Basenadi 'ada Toveimea Iesu yana 'ani 'ana 'eda'eda mogitana taunina 'waikuye i ve, mulieta venina a lu'ivona 'waimie. A vonemiga side bani'odi. Lovananina 'waineye Iudasa 'ada Toveimea Iesu i 'e'etogiluveni 'ana tovedumwe'ai'ai 'waidie, Iesu 'ani'ani i 'ewai, i vekaiwa Yaubada 'waineye, mulieta i 'ivivia i 'a'avana yana tovetutuyamavo i vonedi i vo, 'Ani'ani de'e, 'asa'aiana tomogoku, a tauyeni faifaimi. Tutuya fuedi side bani'odi 'wa na 'ani'aniedi 'aku nuave'avina faifaina.”
46011025	'Ani i 'a'ava, wata bani'odi oine ma vedina i 'ewai i vonedi i vo, Oine de'e ma vedina 'asa'aiana dayagiku i na ilolo faifaimi bega yaku wafanina 'wainega Yaubada yana Veakutagona 'Ivauna basenadi faifaina i vona'awaufaufa i na velamu 'waimie. Tutuyanina de'e bani'odi 'wa na yemuyemuga nika 'wa na nuaniku.”
46011026	De'e bani'odi Iesu i voneyediga, begaidi 'ada Toveimea Iesu yana 'ani 'waineye, 'wa na 'ani'ani wata 'wa na yemuyemu, 'wa veve Iesu i wafa faifaimi. Tutuya fuedi 'wa na 'i'idewai i na nagoga 'ada Toveimea Iesu i na vila-vaitugani. S25 Ibu 9:18-20
46011027	Fai Iesu sakalameni 'ana 'eda'eda mogitana i veleda, begaidi 'ai'edi aitoi kebu ma yana ve'ililibu 'ada Toveimea Iesu yana 'ani i na 'ania 'alo 'ana vedi 'wainega i na yemu, tomogonina 'akonadi i sakona, 'wa da vo Iesu tomogona wata dayagina i da 'ivekokovidi.
46011028	Begaidi i lubwaineni tomotoga 'aitamogana 'aitamogana nagami taunina i na nuani bega yana nuanua wata yana sauluva i na tonova, mulieta Iesu yana 'ani i na 'ani wata 'ana vedi 'wainega i na yemu.
46011029	Fai 'ai'edi aitoi i na 'animo wata i na yemumo, we'e kebu i na venua'ivinaga 'ada Toveimea Iesu tomogona wata dayagina faifaina, tomogonina yana 'ani wata yana yemu 'waidiega vematavuloga i na veluagai.
46011030	Fai fuemi kebu 'wa da vevenua'ivina 'ani 'waineye begaidi 'ifwaimi 'wa viga, 'ifwaimi tomogomi i mwea, wata 'ifwaimi 'wa wafa.
46011031	We'e 'ai'edi Iesu yana 'ani 'waineye, nagami taunida ta da nuanida bega sauluva sakoidi ta da bailedi, 'ako kebu Yaubada vematavuloga i da veleveledaga.
46011032	Ta na sakosakonaga, Yaubada ma yana veimea vematavuloga i na veleveleda bega ta na nuavilada yada sauluva i na tonova. Kebu nuanuana 'awaie ta na wafaotoga 'ana tovedumwe'ai'ai taiadi.
46011033	Begaidi ekwavo, tutuyanina 'wa na vava'auta 'ani-veiana faifaina, kebu 'wa na 'ani-naganaga, emiavo 'wa na lukamasedi ma fuemiena 'wa na 'ani. 'Aninina i na 'a'avana, mulieta bei Iesu yana 'ani 'wa na 'idewai.
46011034	'Ai'edi aitoi i na lase bwaikina, i lubwaineni yana vanuge i da 'ani-vagata, mulieta taiadi 'wa da va'auta 'ani-veiana wata Iesu 'ana nuave'avina faifaidi. We'e 'ai'edi ma 'ana lase i na mai, 'aniotoga 'aisena faifaina i na nuanua, we'e Iesu 'ana 'eba nuave'avina kebu i na ve'ililibuyeni, vematavuloga i na veluagai Yaubada 'wainega. Nani 'ifwaidi kebu a da veifufuyediga, bola a na wai 'waimie a na kiavetonovidi. S28,2 Kol 13:5 S32 Ibu 12:5-6
46012001	Ekwavo, tutuya de'e a na veifufu 'Anu'anunu 'Atumaina yana 'anivelena faifaidi, kebu nuanuaku faifaidi 'wa na bavubavu.
46012002	'Akonadi 'wa 'asetai basenadi Iesu kebu 'wa da 'asetaiga yaubada-vekavekali i veveimeyemi. Seitani nuami i 'ewadi bega i vevekaliemi 'wa 'odu'odu yaubada-vekavekali 'waidie, naninidi kebu 'adi fata i na welava.
46012003	Fai basenadi 'waidie 'wa 'odu'odu wata fai 'Anu'anunu 'Atumaina 'wa bavuyeni, nuanuaku 'Anu'anununina faifaina a na awave'ede'edemi. 'Ai'edi aitoi Iesu i na yagaia 'eba 'isa 'Anu'anunu 'Atumaina kebu i da ageiga wata 'Anu'anununina kebu i da vonavona tomogonina 'wainega. We'e 'ai'edi aitoi i na vo, Iesu mogitana 'aku Toveimea,” 'eba 'isa 'Anu'anunu 'Atumaina i agei, yana 'alavelevelena 'wainega i vonavona.
46012004	'Ada nuakalikali tulina tulina 'Anu'anunu 'Atumaina i veutada, siwe nuakalikalinidi 'adi to'anivelena 'aitamogana.
46012005	Yada folova 'adi 'eda'eda tulina tulina siwe matatabuda ta folofolova 'ada Toveimea 'aitamogana faifaina.
46012006	Yaubada, toketokena tulina tulina i veleda bega ta folofolova faifaina, siwe matatabuda yada toketokena lamudi 'aitamogana.
46012007	'Anu'anunu 'Atumaina taunina i sivemageseni 'ida tovetumaganavo 'aitamogana 'aitamogana 'waideye 'ada veuveuta 'waidiega, bega Keliso yana 'Aila'a ta na ve'ivaivaita.
46012008	'Anu'anunu 'Atumaina yana 'anivelena tamu tomogo 'ana veuveuta, ma yana 'aseta Yaubada yana nuanua i na lulu'ivona 'waideye. We'e tamu tomogo 'ana veuveuta 'Anu'anununina 'wainega, 'aseta nani tulina tulina faifaidi i veleni bega 'ana fata i na awave'eda'eda 'waideye.
46012009	Tamu tomogo 'ana veuveuta yana vetumagana toketokena, we'e tamu tomogo i na 'i'ive'atumai toviga 'waidie, veuveutanidi 'Anu'anununina 'aitamogana yana 'anivelena.
46012010	Tamu tomogo 'ana veuveuta 'eba nuavogana wata 'eba nua'ewa i 'i'idewadi, tamu tomogo 'ana veuveuta Yaubada yana Vona i na lulu'ivona 'waideye, wata tamu tomogo 'ana veuveuta i veleniga 'ana fata i na venua'ivina 'atumaina tamu tomogo yana lu'ivona faifaina, voke i mai 'Anu'anunu 'Atumaina 'wainega, 'alo taunina yana nuanuayega 'alo yaiaina i agei bega i vona. Tamu tomogo 'ana veuveuta 'Anu'anunu 'Atumaina yana 'alavelevelena 'wainega i vonavona, bonanidi kebu i da 'asetadiga 'waidiega, siwe taunina kebu i da 'asetai ava'ai i vonevoneyeni. Mulieta tamu tomogo 'ana veuveuta bonanidi kebu i da 'asetadiga i na sisiviladi nika Yaubada yana vona 'ana 'aseta i na souyeni 'waideye.
46012011	Veuveutanidi matatabuna 'adi to'anivelena 'aitamogana, taunina 'Anu'anunu 'Atumaina, 'aisena yana nuanua 'wainega i 'a'anivelena tomotoga 'aitamogana 'aitamogana 'waideye. S7,1 Kol 14:26
46012012	Tomogoda 'aitamogana, siwe du'u fuedi. Du'u fuedi siwe i luvetubama tomogo 'aitamogana i souyeni. Wata bani'odi 'ida Keliso 'ana tovetumagana fueda, siwe ta luvetubama bega 'ida Keliso Tomogona i souyeni.
46012013	Fai Yaubada i bafitaisoda 'Anu'anunu 'Atumaina 'wainega 'ida Keliso yana 'Aila'a 'alo Tomogona 'aitamogana. Avinodi 'ifwaida me Diu, 'ifwaida mali tomotoga, 'ifwaida tofolova-maimaiga, wata 'ifwaida kebu 'ada toveimeaga, siwe Yaubada 'Anu'anunu 'Atumaina i tauyeni, 'Anu'anununina 'aitamogana matatabuda i ageda.
46012014	Tomogoda kebu du'u 'aitamogana, du'u fuedi.
46012015	'Ai'edi tamu tomotoga 'agena ma 'awanaga bega i da vona i da vo, Yau kebu nima, begaidi de'e tomogonina yau kebu tamu du'una,” yana vonanina 'wainega kebu i da 'awa'idia.
46012016	Wata 'ai'edi tomogonina tanigana ma 'awanaga bega i da vona i da vo, Yau kebu mata, begaidi de'e tomogonina yau kebu tamu du'una,” yana vonanina 'wainega kebu i da 'awa'idia.
46012017	'Ai'edi tomogoda matatabuna mata, ava'aiega ta na nogaya? Wata 'ai'edi tomogoda matatabuna taniga, ava'aiega ta na yaoga?
46012018	Siwe Yaubada kebu tomogoda bani'odi i da 'idewadi. Tomogoda du'una tulina tulina i yatodi yana nuanua i lubwaineniga bani'odi.
46012019	'Ai'edi du'u 'aitamogana, ava'ai 'ana 'atumaina? Kebu 'ana fata du'u 'aitamogana 'wainega tomotoga i na souyeni.
46012020	We'e mogitana, du'u fuedi, i luvetubama bega tomotoga 'aitamogana.
46012021	'Ai'edi tamu tomotoga matana ma 'awanaga kebu i na vo, 'Omu nima, kebu nuanuaku, nani matatabuna 'akonadi 'aku fata.” Wata 'unu'ununa kebu i na vo, 'Omu 'age, kebu nuanuaku, nani matatabuna 'akonadi 'aku fata.”
46012022	We'e mogitana, du'udanidi yada nuanua 'waidie ta vo, Mweadi,” siwe yadi folova bwaikidi, 'ai'edi kebu i da 'eno'enoviga 'ako yada mia i da vita.
46012023	Wata du'udanidi yada nuanua 'waidie ta vo, Nani-'avo'avovo,” siwe ta 'i'isave'avina-dewadi wata du'udanidi kebu nuanuada ta na sivemagesediga, ma yada ve'ililibu ta givegivedi.
46012024	We'e du'u 'adi 'isa 'atumaidi, 'waideye kebu 'eba bunumayaga, kebu ta da babaniumadiga. Yaubada tauniotogina du'u i luvetubamidi bega du'unidi ta nuani nani-'avo'avovo 'alo 'adi 'isa kebu 'atumaidiga ma 'adi ve'ililibu, ta 'i'isave'avinidi.
46012025	Fai Yaubada tomogoda i luvetubami bega kebu 'ana fata tamu du'u 'aiseotogina i na mia'eni, we'e mogitana du'u tulina tulina ma ediavo i na ve'ivaivaita.
46012026	'Ai'edi du'u tamu ilagi i na veluagai, du'u 'ifwaidi taiadi vitanina i vebaedi, wata 'ai'edi du'u tamu 'ana subia i na veluagai, du'u 'ifwaidi taiadi i na sosoana.
46012027	Yaku vonanina 'ana 'aseta side bani'odi. 'Omi 'aila'animi 'asa'aiana Keliso Tomogona, we'e 'aitamogana 'aitamogana du'una 'omi.
46012028	Keliso Tomogona 'alo yana 'Aila'a nageneye, Yaubada folova tulina tulina i veutada side bani'odi. Folovanina i 'edakumetaga tomata'aulelevo, 'Ana veluga, Yaubada yana Vona 'ana tolu'ivonavo, 'Ana vetonu, Yaubada yana nuanua tonovidi 'adi tovevo, 'Ifwaidi i venua'ivinedi bega 'eba nuavogana wata 'eba nua'ewa i na 'i'idewadi, 'Ifwaidi toviga i na 'i'ive'atumaidi, 'Ifwaidi i venua'ivinedi i veto'aivaita ediavo tovetumaganavo 'waidie, 'Ifwaidi i veto'edakumeta Keliso yana 'Aila'a 'waideye, 'Ifwaidi i venua'ivinedi bega 'Anu'anunu 'Atumaina yana 'alavelevelena 'wainega i na vonavona, bonanidi kebu i da 'asetadiga 'waidiega. Side bani'odi Yaubada yada folova tulina tulina i veutada.
46012029	-
46012030	Yaubada tomogoda i 'idewadiga kebu taniga'ava 'alo mata'ava, wata bani'odi 'ida Keliso Tomogona yada folova tulina tulina. I veutadaga kebu matatabuda ta da vetomata'aulele, kebu matatabuda ta da vetolu'ivona, wata kebu matatabuda ta da vetove. Kebu 'ana fata matatabuda 'eba nuavogana wata 'eba nua'ewa ta na 'idewadi, kebu 'ana fata matatabuda toviga 'waidie ta na 'i'ive'atumai, kebu 'ana fata matatabuda 'Anu'anunu 'Atumaina yana 'alavelevelena 'wainega ta na vonavona, bonanidi kebu ta da 'asetadiga 'waidiega, wata kebu 'ana fata matatabuda bonanidi ta na siviladi bega 'adi 'aseta mogitana i na souyedi.
46012031	'Ada veuveuta 'Anu'anunu 'Atumaina 'wainega tulina tulina, siwe i lubwaineda ma yada dumwebika ta na tokemaigeda bega yana 'anivelena kumekumetadi ta na 'ewadi. Siwe tutuya de'e a na veifufu tamu sauluva 'atumaiotogina faifaina, sauluvanina 'ada veuveutanidi i vebwaika-'iawedi. Sauluvanina 'ana wagava nuakalikali S12 Lom 12:4-5 S13 Gal 3:28 S27 Lom 12:5 S28 Efe 4:11-12 S31,1 Kol 14:1
46013001	'Ai'edi 'aku fata tomia fwayafwaya bonadi tulina tulina 'waidiega a da vonavona, 'alo anelose bonadiega, siwe kebu a da nuakalikaliga, yaku vonanidi 'adi nogaya nani-'avo'avovo 'wa da vo a da kwagekwage 'alo a da lu'e'e'ela.
46013002	'Ai'edi 'aku fata Yaubada yana Vona a da lulu'ivona, 'ai'edi Yaubada yana nuanua givagivadi a da 'asetadi, 'ai'edi nani matatabuna a da 'asetadi, wata 'ai'edi yaku vetumagana toketokeotogina bega 'aku fata a da vona 'oya 'waidie i da nagoi tulidie, siwe kebu a da nuakalikaliga, yau bani'odi nani-'avo'avovo.
46013003	Naninidi 'waikuye i 'eno'enoviga, 'ai'edi matatabuna a da 'anivelenedi, voke wata tomogoku a da tauyeni wafa 'waineye tomotoga faifaidi siwe kebu a da nuakalikaliga, ava'ai 'ana 'atumaina 'wainega a na veluagai?
46013004	Tonuakalikali kebu i da nuasako-matayo'o, i totokemaigamo wata ma yana nuakalikali i 'a'aivaita. Tonuakalikali kebu i da ve'unumagigi, kebu taunina i da awa'ai'aia wata kebu i da nunualaka.
46013005	Tonuakalikali i veve'ililibu, kebu taunina 'aisena faifaina i da nuanua, kebu i da logilogi, wata tomotoga yadi sakona 'waineye kebu i da nuanuanidi.
46013006	'Ai'edi tamu aitoi i na sakonaga, tonuakalikali kebu faifaina i na sosoana, we'e mogitana sauluva tonovidi faifaidi i sososoana.
46013007	'Ai'edi tamu tomogo i na vesauluva sakoina tonuakalikali 'waineye, i na tokemaigeni kebu i na veveifufu-vuvueni, tutuya matatabuna i na vetumagana tomogonina tomogo 'atumaina, i na nuani mogitana bega i na lulukamata yana sauluva i na veve'atumai, wata kebu tamu tutuya tomogonina i na baileni.
46013008	'Ada veuveuta tulina tulina 'Anu'anunu 'Atumaina yana 'anivelena, 'awaie i na 'a'ava, we'e nuakalikali kebu i na 'a'ava i na 'eno-vagata. Vetolu'ivona Yaubada yana Vona faifaina i na 'a'ava, 'Anu'anunu 'Atumaina yana 'alavelevelena bega tomotoga bonadi tulina 'waidiega i vonavona i na 'a'ava, wata 'aseta 'adi tokiavemageta yadi folova i na 'ailove.
46013009	'Ada veuveutanidi i na 'a'ava fai tutuya de'e Yaubada 'ana 'aseta 'waideye sai'afo, wata yada lu'ivona faifaina kebu ta da veveifufu-dewedi.
46013010	Siwe 'awaie Yaubada nani matatabuna i na sivemagese'a'avedi wata i na 'idewa'a'avadi nika bei naninidi sai'afo, i na savovola.
46013011	Side bani'odi. Basenadi siaikuye, yaku vona, 'aku vebae wata yaku nuanua yavayavava bani'odi. We'e tutuya de'e a taulaiga, yaku 'aseta i vebwaika wata sauluva yavayavava a bailedi.
46013012	Wata bani'odi tutuya de'e yada 'aseta Yaubada faifaina siaina, 'wa da vo ta da 'isa-ganuganuyeni, we'e 'awaie ta na vemaigi'isa'isa. Tutuya de'e yaku 'aseta Yaubada faifaina sai'afo, 'awaie a na 'asetaotogi yau tutuya de'e i 'asetakuga bani'odi.
46013013	Veuveutanidi 'Anu'anunu 'Atumaina yana 'anivelena 'awaie i na 'a'ava, we'e nani bwaikidi 'aitonu i na 'eno-vagata. Yada vetumagana Yaubada 'waineye, ta nuani mogitana bega ta lulukamata naninidi 'atumaidi i na 'i'idewadi faifaida, wata nuakalikali. Siwe 'aitonunidi 'waidiega nuakalikali nani bwaikaotogina. S4 Lom 13:10 S6 Lom 12:9 S7,1 Fit 4:8 S12,1 Ion 3:2
46014001	Ekwavo, nuanuaku nuakalikali 'waimie i na vebwaika, wata ma yami dumwebika 'wa na tokemaigemi bega 'ami veuveuta 'wa na veluagadi 'Anu'anunu 'Atumaina 'wainega, we'e mogitana veuveutanina bwaikina faifaina 'wa na lauala bega 'ami fata Yaubada yana Vona 'wa na lulu'ivona 'Anu'anunu 'Atumaina yana awave'eda'eda 'wainega.
46014002	Tomotoga 'ifwaidi 'adi veuveuta 'Anu'anunu 'Atumaina yana 'alavelevelena 'wainega i vonavona, bonanidi kebu i da 'asetadiga 'waidiega, siwe taunidi kebu i da 'asetai ava'ai i vonevoneyeni. Tomotoganidi i vonavonaga, kebu tomotoga 'waidie fai kebu tamu aitoi i da 'asetai, we'e mogitana i vonavona Yaubada 'waineye. Yaubada yana nuanua givagivadi i veveifufuyedi 'Anu'anunu 'Atumaina yana 'alavelevelena 'wainega.
46014003	We'e tomotoganidi i vetolu'ivona Yaubada yana Vona faifaina i vonavona tomotoga 'waidie bega yadi vetumagana i na vetoketoke, i na kiavefa'alidi wata i na kiavesosoanidi.
46014004	'Ai'edi aitoi 'Anu'anunu 'Atumaina yana 'alavelevelena 'wainega i vonavona, bonanidi kebu i da 'asetadi 'waidiega, tomogonina 'aiseotogina 'aivaita i veveluagai yana vetumagana faifaina, we'e 'ai'edi aitoi Yaubada yana Vona i na lulu'ivona, Keliso yana 'Aila'a matatabumi 'aivaita 'wa na veluagai nika yami vetumagana i na vetoketoke.
46014005	Nuanuaku matatabumi 'Anu'anunu 'Atumaina yana 'alavelevelena 'wainega 'wa da vonavona bonanidi kebu 'wa da 'asetadi 'waidiega, siwe wata nuanuaku bwaikina Yaubada yana Vona faifaina 'wa da vetolu'ivona. Folovanidi 'adi 'ailuga, siwe vetolu'ivona folova bwaikaotogina, we'e tomotoganidi i vonavona bonanidi kebu i da 'asetadi 'waidiega, yadi folova sai'afo bwaikina. 'Ai'edi tomotoganidi 'Anu'anunu 'Atumaina yana 'alavelevelena 'wainega i na vonavona, mulieta tamu tomogo 'ana veuveuta 'Anu'anunu 'Atumaina 'wainega i na siviladi nika Keliso yana 'Aila'a matatabumi 'aivaita 'wa na veluagai, bei yadi folova 'ana 'atumaina i na souyeni. S1,1 Kol 12:31, 14:39
46014006	Ekwavo, tutuyanina a na wai 'waimie, 'ai'edi 'Anu'anunu 'Atumaina yana 'alavelevelena 'wainega a na vonavona siwe bonanidi kebu 'wa na 'asetadiga, ava'ai 'ana 'atumaina? We'e 'ai'edi a na wai, naninidi Yaubada i sivemagesedi 'waikuye a na lu'ivona 'waimie, 'alo naninidi Yaubada nuanuana 'wa na 'asetadi a na ve 'waimie, 'alo yana Vona a na lu'ivona 'waimie, 'alo a na awave'ede'edemi, mogitana 'aivaita 'wa na veluagai, nika 'ana fata yami vetumagana i na vetoketoke.
46014007	I lubwaineda taunida bonadega ta na vonavona bega Yaubada yana nuanua ta na 'asetadi, begaidi 'ifwaidi 'eba 'isa a na velemi. 'Umo wata mafa kebu ma yawaidiga, siwe ma bonadi, begaidi 'ai'edi to'umo kebu i na 'umo-dewaga, kebu 'ana fata tamu aitoi nuana i na 'ewai. Wata bani'odi 'ai'edi mafa kebu i na nike-dewaiga i na lu'e'e'elimo, kebu tamu aitoi i na mai va'auta faifaina.
46014008	Wata 'ai'edi evulega kebu i na yuve-'atumaia, kebu 'ana fata tomotoga i na va'auta folova faifaina.
46014009	'Omi wata bani'odi, 'ai'edi 'wa na vonavona, siwe kebu tamu aitoi bonami i na 'asetai, bani'odi i na munega nuana i na magetai? 'Ana 'isa 'wa da vo 'wa da vonavona 'awasasa'aveye.
46014010	Tomia fwayafwaya bonada fueotogidi, siwe 'aitamogana 'aitamogana ma 'adi to'aseta.
46014011	We'e 'ai'edi aitoi i na vonavona 'waikuye, siwe bonana kebu a na 'asetaiga, tomogonina 'waikuye taunina wakawaka, wata tomogonina 'waineye yau 'wa da vo wakawaka.
46014012	'Omi wata bani'odi, ava'ai bonaga emiavo i na 'asetadi, bonanina 'wainega 'wa na vonavona 'waidie. Nuanuami bwaikina 'ami veuveuta 'Anu'anunu 'Atumaina i na velemi, siwe i lubwainemi veuveutanidi 'waidiega Keliso yana 'Aila'a 'wa na kiavetoketokedi, faifaidi ma yami dumwebika 'wa na vetafewa bega 'wa na 'ewadi.
46014013	Fai nuanuada tovetumagana ta na kiavetoketokeda, bega 'ai'edi tamu tomogo 'Anu'anunu 'Atumaina yana 'alavelevelena 'wainega i na vonavona, bonanidi kebu i da 'asetadi 'waidiega, i lubwaineni i na velu'ui 'Anu'anununina tamu veuveuta i na veleni nika 'ana fata yana vonanidi i na kiavemagetadi.
46014014	'Ai'edi 'Anu'anunu 'Atumaina yana 'alavelevelena 'wainega a na velu'ui tamu bona tulina 'wainega, 'anu'anunukuyega a na vevelu'ui, siwe ava'ai a na vonevoneyeniga kebu ma 'ana 'asetaga.
46014015	Vetuma bani'odi a na velu'uiedi? Tamu tutuya 'anu'anunukuyega a na velu'ui, tamu tutuya a na velu'ui yaku 'aseta 'wainega bega fuedi i na 'aseta. Wata bani'odi, tamu tutuya a na lei-subisubia 'anu'anunukuyega tamu bona 'wainega, tamu tutuya yaku 'aseta 'wainega a na lei-subisubia.
46014016	'Ai'edi tafalolo 'waineye 'Anu'anunu 'Atumaina yana 'alavelevelena 'wainega Yaubada 'wa na subisubiai tamu bona kebu 'wa da 'asetaiga 'wainega, tamu tomogo taiadi 'wa va'autaga i na nogai, kebu 'ana fata yami velu'uinina faifaina i na vo, Vona mogitana yaku nuanua bani'odi,” fai ava'ai 'wa vonevoneyeniga i bavuyeni.
46014017	Yami vekaiwanina voke 'eba nua'ewa, siwe fai tomogonina kebu i da 'asetai, 'waineye kebu tamu ava'ai 'ana 'atumaina.
46014018	A vekaiwa Yaubada 'waineye fai tutuya fuedi 'aisekuye a vonavona 'Anu'anunu 'Atumaina yana 'alavelevelena 'wainega bonanidi kebu a da 'asetadiga 'waidiega, we'e 'omi matatabumi sai'afo.
46014019	'Ai'edi tafalolo 'waineye yaku vona kebu fuediga siwe tomotoga 'aivaita i na veluagai yaku venina 'wainega, yau a na sosoana, we'e 'ai'edi vona fueotogidi 'waidiega a na ve 'Anu'anunu 'Atumaina yana 'alavelevelena 'wainega siwe bonaku i na bavuyeni, faifaina kebu a na sosoana. S12 Efe 4:12 S15 Efe 5:19
46014020	Ekwavo, vona mali bonana 'waidiega nuami i 'ewai, 'wa da vo 'omi yavayavava. Yavayavavanidi kebu 'adi fata i na venua'ivina-'atumai nani bwaikidi faifaidi, sauluvanina bani'odi 'wa na baileni, i lubwainemi yami nuanua i na kumagidi bega 'wa na venua'ivina-'atumai vona mali bonana 'waidiega faifaina. We'e yavayavava siaidi, yadi 'aseta sakona faifaina siaina, i lubwainemi 'wa da saladi.
46014021	Basenadiotoga Yaubada i veifufu me Diu 'waidie taunidi bonadiega siwe i baila, yana nuanua kebu i da 'idewadi, begaidi tamu 'adi vona i 'eno'eno Yaubada yana Buki nageneye, 'Auvea i vo, Mali tomotoga bonadiega a na vona me Diu 'waidie, wata tomotoga tulidi 'waidiega a na vona. Siwe tutuyanina 'waineye kebu bonaku i na nogai basenadi bani'odi.”
46014022	Vonanina mali bonana 'wainega tovedumwe'ai'ainidi yadi tugusa, i da 'iseni i da nuaviladi. 'Omi wata bani'odi, 'ifwaimi 'Anu'anunu 'Atumaina yana 'alavelevelena 'wainega 'wa vonavona bonanidi kebu 'wa da 'asetadiga 'waidiega, vonanidi kebu tovetumagana yada tugusa, Yaubada 'ana tovedumwe'ai'ai yadi tugusa, i da nogai i da nuaviladi. We'e 'ifwaimi 'Anu'anunu 'Atumaina yana awave'eda'eda 'wainega Yaubada yana Vona 'wa lulu'ivona, vonanina kebu 'ana tovedumwe'ai'ai yadi tugusa, we'e mogitana 'ida tovetumagana yada tugusa bega ta na nogai ta na ve'awamogitana.
46014023	Begaidi 'ai'edi tovetumagana 'aila'animi 'wa na va'auta, matatabumi 'Anu'anunu 'Atumaina yana 'alavelevelena 'wainega 'wa na vonavona mali bonana 'waidiega, siwe 'ai'edi tovetumagana bavubavudi 'alo tomotoganidi kebu i da vetumaganaga i na lukuwa bonami i na nogai, nuadi i na voganidi i na vo, Mogitana matatabudi i ve'wava'wava.”
46014024	We'e 'ai'edi matatabumi 'Anu'anunu 'Atumaina yana awave'eda'eda 'wainega Yaubada yana Vona 'wa na lulu'ivona, tomotoganidi i na luku i na nogai nika yadi sakona tulina tulina i na nuanidi i na vo, Mogitana, 'ima tosakona.”
46014025	Yadi nogaya 'wainega yadi nuanua givagivadi i na sivemagesedi, ma yadi nuavilana wata ma yadi ve'ililibu i na lumata'afufu Yaubada i na subiai wata i na nubala i na vo, Mogitana Yaubada 'waimie i miamia.” S20 Lom 16:19 S21 Ais 8:11-12 S24 Ion 16:8
46014026	Ekwavo, tutuyanina 'wa na vava'auta tafalolo faifaina, nuanuaku side bani'odi 'wa na vesauluvedi. Tamu tomogo i na lei-subisubia, tamu tomogo Yaubada yana Vona 'wainega i na ve, tamu tomogo, naninidi Yaubada i sivemagesedi 'waineye i na lu'ivoneyedi, tamu tomogo, 'Anu'anunu 'Atumaina yana 'alavelevelena 'wainega i na vona, bonanidi kebu 'wa da 'asetadiga 'waidiega, we'e tamu tomogo, 'ana veuveuta 'Anu'anunu 'Atumaina 'wainega bonanidi i na siviladi nika Yaubada yana nuanua ma 'ana 'aseta. Naninidi de'e bani'odi, matatabuna 'wa na 'i'idewadiga bega 'omi Keliso yana 'Aila'a matatabumi 'aivaita 'wa na veluagai.
46014027	'Ai'edi 'ifwaimi nuanuami 'Anu'anunu 'Atumaina yana 'alavelevelena 'wainega 'wa na vona, bonanidi kebu 'wa da 'asetadiga 'waidiega, 'atumaina, siwe i lubwaineni 'aitamogana i na vona, 'alo 'ami 'ailuga 'alo 'ami 'aitonu. Kebu 'ami 'aitonuna 'wa na vona, 'aitamogana 'aitamogana i na vona, i na 'a'avana tamu tomogo i na siviladi bega 'ami 'aivaita 'wa na veluagai.
46014028	'Ai'edi 'ami 'aila'a nageneye tosaivila kebu, siwe tamu tomogo nuanuana i na vonaga 'asa'aiana, kebu i na vona 'aila'a matamie, nuanega i na vona Yaubada 'waineye bona tulina 'waidiega.
46014029	Wata bani'odi, tolu'ivona 'ailuga 'alo 'aitonu Yaubada yana Vona i na lu'ivona 'waimie, we'e 'ifwaimi yadi vonanidi faifaidi 'wa na venua'ivina 'ana 'aseta mogitana faifaina.
46014030	Siwe 'ai'edi tolu'ivona tamu i na vonavona, nika 'Anu'anunu 'Atumaina tamu nuanua i na sivemageseni tamu tonogaya 'waineye, tolu'ivonanina i na 'ailove bega tomogonina 'Anu'anunu 'Atumaina yana ve i na lu'ivona 'waimie.
46014031	Matatabumi ma 'ami veuveuta 'Anu'anunu 'Atumaina 'wainega, 'ami fata 'aitamogana 'aitamogana Yaubada yana Vona 'wa na lulu'ivona bega tovetumagana matatabumi 'wa na 'aseta wata 'wa na vetoketoke.
46014032	-
46014034	Kebu nuanuaku 'wa na ve'ilakalaka fai sauluvanina kebu Yaubada 'wainega i da mai, taunina nuanua bikana wata mia 'atumaina 'adi Yaubada. Begaidi yana tolu'ivonavo i lubwainedi i na toke taunidi i na veimeyedi bega kebu i na ve'ilakalaka. Tutuyanina 'wa na va'auta tafalolo faifaina, nuanuaku Keliso yana 'Aila'a tulina tulina yadi sauluva 'wa na vetutuyameni bega vevine kebu i na vonavona yami miava'auta nageneye i na veve'wadamo. 'Adi talaboda i 'eno'eno bega kebu i na vonavonaga, wata kebu vevine iaveta i na veimeyedi fai bani'odi Yaubada yana Buki i vona.
46014035	'Ai'edi vevine nuanuadi i na velutoli tamu nani faifaina, i lubwainedi 'aikona yadi vanuge iaveta 'waidie i na velutoli nika i na 'asetai. We'e tafalolo 'waineye, 'ai'edi vevine i na vonavona, 'eba bunumayaga 'waideye.
46014036	Awale veimeanina vevine faifaidi 'wa geugeuya? Yami sauluvanina 'wa da vo Yaubada yana veimea 'waimiega i da souyeni, 'alo 'wa da vo 'aiseotogimi 'waimie yana vona i da 'eno'eno. I lubwainemi 'wa da vematayakayaka.
46014037	'Ai'edi aitoi yana nuanua 'waineye i na vo, Yau Yaubada yana Vona 'ana tolu'ivona,” 'alo i na vo, Yau ma 'aku veuveuta 'Anu'anunu 'Atumaina 'wainega,” 'ai'edi yana nuanua bani'odi, i da 'asetai veimeanina a kilumiga 'Auvea 'wainega.
46014038	We'e 'ai'edi yaku vonanina i na baila, 'omi wata tomogonina 'wa na baileni, kebu bonana 'wa na nogai.
46014039	Ekwavo, yaku vona 'adi 'aseta side bani'odi. Ma yami dumwebika 'wa na tokemaiga bega 'ami veuveuta 'wa na veluagadi 'Anu'anunu 'Atumaina 'wainega, nika 'ami fata Yaubada yana Vona 'wa na lulu'ivona, we'e tomotoganidi 'Anu'anunu 'Atumaina yana 'alavelevelena 'wainega i vonavona mali bonana 'waidiega kebu 'wa na talabodedi.
46014040	Siwe tutuyanina 'wa na va'auta tafalolo faifaina, yami sauluva 'wa na 'isave'avinidi bega naninidi i lubwainemiga 'wa na 'i'idewadi wata 'eda'eda tonovineamo 'wa na tafalolo. S29,1 Tes 5:20-21 S34,1 Tim 2:11 S40,1 Kol 14:32-33
46015001	Ekwavo, tutuya de'e nuanuaku nuami a na tolinuata'idi Iesu Keliso Valana 'Atumaina faifaina. Valanina basenadi a lau'age 'waimie nuanuami, 'wa tauyemi 'waineye, wata Valanina 'wainega 'wa vetumagana bega 'wa tovotovoi fa'alina.
46015002	Wata 'ai'edi Valanina 'Atumaina a lu'ageyeniga 'waimie 'wa na toke 'wa na 'ive'avina-vagaseni, 'ita'ita'i 'wa na veveluagai. Siwe 'ai'edi kebu taunimi 'wa da tauyemiga Valanina 'waineye 'ako yami vetumagana nani-'avo'avovo, wata 'ako 'ita'ita'inina kebu 'wa da veluagai.
46015003	'Wa na nuani venina a velemiga a 'ewai Keliso 'wainega siwe bwaikaotogina wata kumanina i kumetaotoga Valanina i vo, Keliso i wafa yada sakona faifaidi, basenadi bani'odi i vona-vagata Yaubada yana Buki nageneye.
46015004	We'e i wafaga i tavuni, 'aiata 'ana vetonu 'waineye Yaubada i sivetovoia wafayega, basenadi bani'odi i vona-vagata Yaubada yana Buki nageneye.”
46015005	Tutuyanina i tovoi wafayega taunina i sivemageseni Fita 'waineye, mulieta yana tomata'aulelevo 'waidie.
46015006	Wata tamu tutuya taunina i sivemageseni tovetumaganavo fuedi 'waidie, 'adi 'aila'a bani'odi 500 i 'iaweni, edavonidi fuedi 'asiau ma yawaidi i miamia, we'e 'ifwaidi 'akonadi yawaidi i 'a'ava.
46015007	Mulieta i souyeni Iemesa 'waineye, wata tamu tutuya taunina i sivemageseni yana tomata'aulele matatabuna 'waidie.
46015008	Yana souyagi 'ana 'eba ve'a'avaotoga yau 'waikuye. 'Ai'edi vavine ma kamodi siwe yadi 'aiata mogitana kebu i na veluagaiga, natudi i na tubuga-matayo'oga, yawaidi i na lovoga. Yau wata bani'odi, fai yau tosakona tomotoga i vo, Kebu 'ana fata i na vetumagana Keliso 'waineye bega i na tubuve'ivau,” siwe Keliso i 'ive'avina-matayo'oku nika bei a tubuve'ivau Keliso yana 'Aila'a 'waineye, yawaidi i lovoga.
46015009	Mogitana yau tosakona fai basenadi Yaubada yana 'Aila'a i vetumaganaga Keliso 'waineye, vita a veleveledi. We'e tomata'aulele matatabudi 'waidiega yau a vemuliotoga bega 'ai'edi i na golegoleku i na vo, Tomata'aulele,” kebu i da lubwaineni.
46015010	Siwe Yaubada ma yana nuakalikali i vesauluva 'atumaina 'waikuye a vetomata'aulele Keliso faifaina wata yaku sauluva i vetuli, we'e yana nuakalikalinina kebu a da ve'amubwadodoyeni, ma vuagina. Yaku folova toketokena Keliso faifaina yau a kumeta, mulieta 'ifwaidi tomata'aulele. A folofolovaga, kebu tauniku yaku toketokena 'wainega, we'e mogitana Yaubada i vesauluva 'atumaina 'waikuye bega yana toketokena 'wainega a folofolova.
46015011	We'e 'ai'edi tomata'aulele 'ifwaidi i lau'agega 'waimie 'alo yau, kebu tamu ava'ai, matatabuma yama nuanua 'aitamogana 'a lalau'age Iesu yana wafa wata yana tovi-vaitugana faifaidi, wata 'omi 'wa vetumagana Valanina 'waineye. S3 Ais 53:8-9 S4 Fol 2:24-32 Luk 24:46 S5 Luk 24:33-34,36 S8 Fol 9:3-6 S9 Fol 8:3 S10,2 Kol 3:5,11:23
46015012	Yama lau'age 'waimie Keliso yana tovi-vaitugana faifaina 'omi 'wa vetumagana, siwe awale 'ifwaimi 'wa vonavona 'wa vo, Towafa kebu 'adi fata i na tovoi-vaitugana wafayega?”
46015013	'Ai'edi towafa kebu i na tovoi-vaitugana 'ako Yaubada Keliso kebu i da sivetovoia, i da wafa-vagata.
46015014	Wata bani'odi 'ai'edi Keliso kebu i da tovoi, 'ako 'ima 'a da lau'age-maimaiga wata yami vetumagana Keliso 'waineye nani-'avo'avovo.
46015015	Wata, 'ai'edi Yaubada Keliso kebu i da sivetovoiaga, 'ako yama lu'ivona Yaubada faifaina vekali fai 'a vo, Yaubada kumanina Keliso i sivetovoia wafayega.” Siwe 'ai'edi Yaubada kebu tamu towafa i na sivetovoiaga, 'ako yama vonanina Keliso faifaina vekali.
46015016	Fai 'ai'edi towafa Yaubada kebu i na sivetovoidiga, 'ako wata bani'odi Keliso kebu i da sivetovoia.
46015017	'Ida ta vetumagana ta vo, Keliso i wafa wata i tovoi-vaitugana yada sakona 'adi 'u'uma faifaidi,” siwe 'ai'edi Keliso i da wafa-vagata 'ako kebu yami sakona i da 'u'umidi, Yaubada mataneye yami sakonanidi i da 'eno'eno, 'awaie vematavuloga 'wa da veluagai.
46015018	Wata 'ai'edi Keliso i da wafa-vagata, 'ako tovetumagana i wafaga i da wafaotoga.
46015019	'Ida ta nuani mogitana 'awaie 'ita'ita'i ta na veluagai Keliso 'wainega, begaidi tutuya de'e yada vetumagananidi 'waidiega 'aivaita ta veveluagai. Siwe 'ai'edi Keliso kebu i da tovoiga, yada wafa 'waineye 'ako kebu 'aivaita ta da veluagai nika tomotoga 'ifwaidi i da fali-nuakalikalieda, i da vo, Nuakalikalidi, i vetumagana-maimaiga.”
46015020	We'e mogitana, Yaubada Keliso i sivetovoia wafayega, yada 'eba 'isa 'ida Keliso yana tomotoga wafa 'waineye ta na 'eno'enoga wata i na sivetovoida. Keliso i kumeta i tovoi, 'ida ta na vemuli.
46015021	Wafa i souyeni fwayefwayeye tamu tomogo 'ana wagava Adama 'wainega, we'e tovi-vaitugana wafayega wata i souyeni tamu tomogo 'wainega, 'ana wagava Keliso.
46015022	Basenadiotoga Adama Yaubada yana veimea i geuya bega yana sakonanina 'ana tutula wafa, wata bani'odi, fai tomia fwayafwaya matatabuda Adama yana 'aila'a bega ta wafawafa. We'e 'ida tovetumagana ta miave'itubamaga Keliso taiadi bega 'ida yana 'Aila'a, matatabuda Yaubada i na sivetovoida wafayega nika mia 'atumaina wata miamia-vagaina ta na veluagai.
46015023	We'e Yaubada tutuya tulina tulina i yatodi tovoi-vaitugana faifaina, nagami Keliso i sivetovoia, mulieta yana vila-vaitugana 'waineye 'ida yana tomotoga i na sivetovoida.
46015024	-
46015026	I na sivetovoida i na 'a'avana, mulieta tutuya 'ana 'eba ve'a'avaotoga i na souyeni. Fai Yaubada nuanuana, tutuyanina 'waineye Keliso ma yana toketokena i na velamu i na veimea i na nagoga nika i na vetoketoke 'ana gaviavo matatabuna 'waidie. Toveimea bwaikidi, tomotoga toketokedi, wata yaiaina, 'ana tovedumwe'ai'ainidi matatabudi i na leo'a'avadi. I na 'a'avana, 'eba ve'a'avaotoga 'waineye 'ana gavia tamu i na lusawe-vagaseni, 'ana wagava Wafa. Keliso i na vetoketoke naninidi matatabuna 'waidie, mulieta yana 'Eba Veimea i na 'aniveleneni Tamana Yaubada 'waineye.
46015027	Veimeanina Yaubada Keliso i veleniga, faifaina tamu vona i 'eno'eno Yaubada yana Buki nageneye i vo, Nani matatabuna i 'anivelenedi 'waineye bega i na veveimeyedi.” Vonanina i vo, Nani matatabuna,” 'ana nogaya 'wa da vo Keliso Yaubada i da veveimeyeni, siwe kebu, ta 'asetai Keliso kebu Yaubada i da veveimeyeni fai taunina veimeanina 'ana to'anivelena Keliso i veleni.
46015028	Tutuyanina Keliso nani matatabuna i na veveimeyedi, wata taunina i na tauyeni Tamana yana veimea 'waineye, Tamananina nagami veimea i 'aniveleneni 'waineye, bega Yaubada 'aiseotogina ma yana veimea nani matatabuna tomotoga taiadi i na 'i'isave'avinida. S15 Fol 4:33 S20,1 Tes 4:14 S21 Lom 5:12,18 S23,1 Tes 4:16 S24-26 Mad 22:44 Ve 20:14 S27 Same 8:6
46015029	'Ifwaimi 'wa vo, Towafa kebu 'adi fata i na tovoi-vaitugana wafa 'wainega,” bega yami nuanuananina faifaina a na vonemi. Tamu yami sauluva 'ifwaimi bafitaiso 'wa 'ewa'ewai towafa faifaidi, siwe ava'ai 'ana 'atumaina? 'Ai'edi kebu aitoi i na tovoi wafayega yami nuanua bani'odi, awale bafitaiso 'wa 'ewa'ewai towafa faifaidi bega igodi 'wa vo, Yadi mia i na ve'atumai”?
46015030	'Ima, 'a lalau'age Keliso faifaina, begaidi 'ana tovedumwe'ai'ai vita i velevelema nuanuadi i na luluvewafama. 'Ai'edi Yaubada kebu i na sivetovoida Keliso taiadi, 'ako kebu 'a da lalau'agega wata 'ako kebu vita 'a da veveluagadi 'awasasa 'aitamogana 'aitamogana 'waidie.
46015031	Ekwavo, Yaubada i 'asetaku, a vona mogitana 'waimie 'aiata 'aitamogana 'aitamogana ilagi 'eba wafa a veveluagadi Keliso faifaina. Yaku vonanina wata yaku sosoana faifaimi, 'adi 'ailuga vona mogitana. A sosoanaga fai 'wa miave'itubama 'ada Toveimea Iesu Keliso taiadi.
46015032	Tutuya de'e Efeso 'waineye a miamia Keliso 'ana tovedumwe'ai'ai ma yadi nuasako i daba nuanuadi i na luvewafaku, yadi nuasakonina 'wa da vo 'aisaya kasikasisidi taiadi a da vetalaga. 'Ai'edi fwayafwaya 'ana nuanua 'aisena faifaina a da tokemaigeku ilagi 'eba wafa 'waineye kebu tamu ava'ai 'ana 'atumaina 'waikuye. Siwe fai yada tovi-vaitugana faifaina a nuani, begaidi a tokemaigeku. 'Ai'edi Yaubada kebu towafa i na sivetovoidiga, 'ifwaidi tomotoga ta na saladi i vo, 'Ida wafawafada, ta na 'ani, ta na yemu, ta na wafa-vagata.”
46015033	Siwe kebu i na vekaliemiga. Tamu yada vona bwaikina i 'eno'eno i vo, 'Ai'edi tosakona taiadi 'wa na veiana, yadi sauluva i na vedamanimi, nika yami sauluva 'atumaidi i na 'ivesakodi.”
46015034	Nuanuaku yami nuanua i na tonova, yami sauluva sakoidi 'wa na bailedi. 'Ifwaimi Yaubada 'wa bavuyeni, 'wa da bunumayaga. S30-31,2 Kol 4:10-11, 11:26 S32 Luk 12:19-20 S34 Luk 15:17-18
46015035	Voke tamu aitoi i na velutoli i na vo, Yaubada bani'odi i na munega towafa i na sivetovoidi? 'Ai'edi i na sivetovoidiga ava'ai 'ana 'isa'isa tomogodi?”
46015036	Yana velutolinidi 'ana nogaya 'wa da vo i da ve'wava'wava. Tutuyanina tamu waifei 'wa na bakuli i na tabo, siwe 'ai'edi tubutubuna kebu i na 'anikudaiga, 'alo kebu i na wafa, kebu 'ana fata vuaga 'wa na veluagai.
46015037	'Ai'edi tamu waifei 'wa na bakuliga bani'odi boada 'alo tamu 'ani'ani, siwe kebu ma 'ani'aninina 'wa da bakubakuli, waifei'avana.
46015038	Waifeinina i na tabo i na nagoga vuagina i na souyeni Yaubada yana nuanua bani'odi, waifei tulina tulina taunidi vuagidi mogitana.
46015039	Wata bani'odi nani ma yawaidi tomogodi tulina tulina. 'Ida tomotoga tomogoda tulina, 'aisaya yaveyavegidi tomogodi tulina, 'aisaya daledaledi tomogodi tulina, 'aisaya ufayega tomogodi tulina wata 'aisaya 'ifwaidi tomogodi tulina.
46015040	Wata bani'odi, tomia abama tomogodi tulina wata tomia fwayafwaya tomogodi tulina. Tomia abamanidi tomogodi 'adi 'isa 'ana ve'atumai tulina wata tomia fwayafwayanidi tomogodi 'adi 'isa 'ana ve'atumai tulina.
46015041	Inala yana mageta 'ana 'isa tulina, weta'i yana mageta 'ana 'isa tulina, wata 'ubwana yadi mageta 'adi 'isa tulina, we'e 'ubwananidi 'aitamogana 'aitamogana 'adi 'isa tulina tulina.
46015042	Mogitana Yaubada nani 'aitamogana 'aitamogana 'adi 'isa tulina tulina i veledi, wata bani'odi 'awaie tovi-vaitugana 'waineye tomogoda tulina Yaubada i na veleda. Tutuyanina tamu waifei ta na tavuni i na tabo, siwe tubutubuna kebu i na 'anikudaiga 'alo kebu i na wafa, kebu 'ana fata tamu nani 'atumaina ta na veluagai. Wata bani'odi tutuyanina towafa ta na tavuni tomogona 'a'a'avina i na 'anikudai, siwe tutuyanina Yaubada i na sivetovoia wafayega, tomogona 'ivauna wata miamia-vagaina i na souyeni.
46015043	Towafa ta na tavuniga tomogona 'ana 'isa i kibwa, siwe sivetovoi-vaitugana 'waineye 'ana 'isa 'atumaina. Ta na tavuniga tomogona mweamweana, siwe sivetovoi-vaitugana 'waineye tomogona toketokena.
46015044	'Ida tomia fwayafwaya ma tomogoda yada mia fwayefwayeye faifaina, begaidi towafa ta na tavuniga fwayafwaya 'ana nani ta na tavutavuni. Siwe tutuyanina Yaubada i na sivetovoia, tomogona 'ivauna 'anu'anununa yana 'eba mia 'atumaina, yana mia abame faifaina. Matatabuda ta 'asetai tutuya de'e ma tomogoda yada mia fwayefwayeye faifaina, begaidi ta 'asetai 'awaie tomogoda 'ivaudi yada mia abame faifaina.
46015045	Tomogodanidi faifaidi tamu vona i 'eno'eno Yaubada yana Buki nageneye i vo, Tomotoga kumekumetana 'ana wagava Adama, Yaubada i 'idewai fwayafwaya 'wainega ma yawaina.” We'e Keliso, taunina 'wa da vo Adama vevemulina i mai, taunina 'anu'anunu, mia 'ivauna wata miamia-vagaina 'ana to'anivelena.
46015046	Tomogoda yada mia abame faifaina kebu nagami ta da 'ewadi. We'e mogitana tomogoda yada mia fwayefwayeye faifaina nagami ta 'ewadi, tomogoda 'ivaudi abama faifaina 'awaiebei ta na veluagadi.
46015047	Tomotoga kumekumetana 'ana wagava Adama, Yaubada i 'idewai fwayafwayayega, we'e Adama vevemulina taunina Keliso, abamega i mai.
46015048	'Ida tomia fwayafwaya yada mia i vesala tomogonina i 'idewaiga fwayafwayayega bani'odi, we'e 'ida Keliso yana tomotoga, kumanina i mai abamega, 'awaie taiadi abame yada mia i na vesala.
46015049	Tutuya de'e 'ada 'isa'isa bani'odi tomogonina Yaubada i 'idewai fwayafwayayega, wata bani'odi 'awaie 'ada 'isa'isa kumanina i mai abamega bani'odi. S38 Nag 1:11 S43 Fil 3:20-21 S45 Nag 2:7 Ion 6:63 S47 Ion 3:31
46015050	Ekwavo, yaku vona 'ana 'aseta side bani'odi. Kebu 'ana fata tomotogaotogida ta na luku Yaubada yana 'Eba Veimea nageneye bega 'ada veuveuta ta na veluagai, wata kebu 'ana fata tomogoda 'a'a'avidi i na luku nani miamia-vagaidi yadi 'eba mia 'waineye.
46015051	Tamu Yaubada yana nuanua givagivana a na sivemageseni 'waimie. 'Ida tovetumagana kebu matatabuda ta na wafa, siwe tovetumagana matatabuda wafawafadi taiadi, Yaubada tomogoda i na 'ive'ivaudi ta na vetuli-matayo'o.
46015052	I na 'ive'ivau-matayo'odaga 'wa da vo matada ta da taulovogi 'alo tomuyoana i da kianamali. Tutuya 'eba ve'a'avaotoga 'waineye, Yaubada yana evulega ta na nogai, nika tovetumagana i wafaga Yaubada i na sivetovoidi tomogodi 'ivaudi yadi mia abame faifaina i na veledi, siwe miamia-vagaidi kebu i na wafa. We'e 'ida tovetumagana ma yawaida ta na miamiaga ta na vetulimo, tomogoda 'ivaudi ta na 'ewadi.
46015053	Fai Yaubada nuanuana, tomogoda 'ivaudi abamega tomogoda 'a'a'avidi i na agedi, tomogodanidi 'ivaudi kebu 'ana fata i na 'anikudadi. Tomogoda 'ivaudi wata miamia-vagaidi tomogoda wafawafadi i na agedi.
46015054	Tutuyanina ta na vetuli i na 'a'avana nika tamu vona Yaubada yana Buki nageneye 'ana mogitana i na souyeni i vo, Yaubada i vetoketoke wafa 'waineye, i ve'a'ava-vagaseni.”
46015055	Wata tamu vona i vo, Wafa, yamu 'eba vetoketoke ava'aibe? Yamu toketokena 'akonadi i 'a'ava. Wafa, yamu 'eba vekasikasisi 'wainega vita 'u velevelema, ava'aibe? 'Akonadi i mwea.”
46015056	Fai Yaubada yana Ve'etoboda ta geugeudi ta sakosakona, we'e yada sakonanidi 'adi tutula wafa. Wafanina yana 'eba vetoketoke 'asa'aiana sakona.
46015057	Siwe 'ada Toveimea Iesu Keliso 'ada vematavuloga wafa i tovoieni i vetoketoke 'waineye, wata yana 'aivaita 'wainega ta vevetoketoke. Naninidi Yaubada i 'idewadi, bega ta na vekaiwa 'waineye.
46015058	Ekwavo, 'omi a nuakalikaliemi, fai 'awaie ta na tovoi-vaitugana, nuanuaku 'wa na tovoi fa'alina, yami vetumagana 'waidiega kebu 'wa na 'ivemweamweami. Ma yami dumwebika taunimi 'wa na tautauyemi 'Auvea yana folova 'waineye, 'akonadi 'wa 'asetai 'ai'edi yana toketokena 'wainega 'wa na folofolovaga faifaina, ma vuagina wata ma 'ana tutula. S50 Ion 3:5-6 S51-52,1 Tes 4:15-17 Ve 11:15 S53,2 Kol 5:4 S54 Ais 25:8 S55 Ose 13:14 S56 Lom 6:23 S57 Lom 7:24-25 S58 Fil 1:27 Gal 6:9
46016001	Tutuya de'e, nuanuaku a na veifufu yami 'anivelena-maimaiga faifaina, maninina 'wainega Yaubada yana tomotoga i vewekowekomaga 'wa na 'ivaisedi. Tovetumagana 'aila'a tulina tulina 'awalawa Galetia nageneye yaku nuanua 'anivelena-maimaiga faifaina a vonedi i na 'idewai, 'omi wata bani'odi 'wa na 'idewai.
46016002	'Aiata Tafalolo 'aitamogana 'aitamogana yami mani 'ifwaidi 'wa na yatoyato 'anivelena-maimaiga faifaina. 'Wa na yatoyatoga, 'aitamogana 'aitamogana yana folova 'ana tutula 'ana 'etowava 'wainega, 'ai'edi tutula bwaikina, wata bwaikina i na yato, we'e 'ai'edi siaina, wata i na yato siaina. 'Wa na yayato-vagata bega tutuyanina a na waiga nonogina i na 'eno'eno.
46016003	Tomotoga 'ifwaidi 'wa na venua'ivinedi maninina i na naweni faifaina, mulieta a na wai tomotoganidi yadi lubulubu a na kilumidi 'adi 'aseta wata 'adi awave'atumai faifaidi. I na 'a'avana a na vetunedi yami 'anivelena-maimaiga i na naweni Ielusalema i na 'aniveleneni tovetumagana i vewekowekomaga 'waidie.
46016004	'Ai'edi i na lubwaineni yau a na nunago Ielusalema, tomotoganidi a na vonedi taiadi 'a na nagoi. S1,2 Kol 8:1-7
46016005	Tutuyanina a na viwaiga, nagami 'awalawa Masidonia matatabuna 'waineye a na lauvivila, mulieta a na viwaina a na le'wa.
46016006	A na waiga voke sai'afo taiadi ta na yogomia, 'alo voke kaukau 'ana tutuya matatabuna bei taiadi ta na miamia, mulieta yami 'aivaita 'wainega a na tauya a na nago tamu 'atamana 'waineye.
46016007	Kebu nuanuaku 'isa'ava faifaina a na wai, begaidi nagami a na nago Masidonia, tutuyanina yaku folova i na 'a'ava a na wai 'waimie. 'Ai'edi 'Auvea i na tauyekuga, nuanuaku tutuya manamanawena taiadi ta na yogomia.
46016008	Siwe tutuya de'e a na miamia 'atamana Efeso, sakali bwaikina Fenitikosi 'ana 'aiata i na veluagai, mulieta a na wai.
46016009	A na miamiaga fai 'Anu'anunu 'Atumaina yana 'aivaita 'wainega me Efeso fuedi i nunuaviladi i vevetumagana Keliso 'waineye, wata Keliso 'ana tovedumwe'ai'ai fuedi yaku folova i 'i'ivesakoi begaidi a na miamia. S5 Lom 15:23-24 S9 Fol 19:1-2,8-10
46016010	'Ai'edi Timoti i na viwai i na le'wa 'waimie, kebu nuanuaku i na kololoyemi, ma yami sosoana 'wa na veianeni fai taunina i folofolova 'Auvea faifaina yau a folofolovaga bani'odi.
46016011	Fai taunina 'Auvea yana tofolova, bega kebu tamu aitoi 'waimiega i na kibuya, taiadi 'wa na miamia mulieta yami 'aivaita 'wainega wata ma yana sosoana i na vilai i na mai 'waikuye. Edavo tovetumagana wata Timoti taiadi, faifaidi a lulukamata.
46016012	We'e iada Afolosa a toke a vonevoneni nuanuaku i da wai i da fogemi edavo tovetumagana 'ifwaidi taiadi siwe i baila, kebu nuanuana tutuya de'e i na wai. Siwe tamu tutuya safailina 'waineye i na wai.
46016013	'Wa na 'isa'isa, taunimi yami sauluva 'wa na 'i'isave'avinidi, ma yami vetumagana 'wa na tovotovoi fa'alina, nuafoumi i na fa'alidi bega kebu 'wa na kololo Keliso 'ana tovedumwe'ai'ai 'waidie, wata 'wa na vevetoketoke.
46016014	Ava'ai 'wa na 'i'idewadiga, yami sauluva matatabuna nuakalikali.
46016015	-
46016016	'Akonadi 'wa 'asetai 'awalawa Gulisi matatabuna nageneye Sitefana ma yana 'aila'a taunidi nagami i vetumagana Keliso 'waineye, mulieta tomotoga 'ifwaidi. Ma yadi dumwebika taunidi i tauyedi Yaubada yana tomotoga 'ada 'aivaita faifaina. Ekwavo, nuanuaku bwaikina ma yami ve'ililibu taunimi 'wa na tauyemi tomotoganidi 'waidie wata 'ifwaidi tomotoga 'waidie, kumanidiavo yadi sauluva bani'odi Sitefana ma yana 'aila'a. Wata nuanuaku taunimi 'wa na tauyemi tomotoganidi i toke i folova-vaita Keliso faifaina 'waidie.
46016017	Fai 'omi kebu taiadi ta da miamia a nunuavita, siwe edavo 'ifwaidi i maia 'waimiega i kiavesosoaniku, tomotoganidi Sitefana, Fotiuneto, wata Akaikasi.
46016018	Tomotoganidi i le'wai nika i kiavesosoaniku wata i kiavetoketokeku, 'omi wata bani'odi 'akonadi 'aivaitanidi 'wa veluagadi 'waidiega. Tomotoganidi de'e bani'odi i lubwainemi 'aila'a matadie 'wa na awa'ai'aidi. S10,1 Kol 4:17 S11,1 Tim 4:12 S12,1 Kol 3:6
46016019	Keliso yana 'Aila'a tulina tulina 'awalawa Eisia nageneye yadi vekaiwa i vetunedi 'waimie. Wata Akwila ma yana vavine Filisila wata tovetumagananidi i vava'auta yadi vanuge, ma fuedie ma yadi nuakalikali yadi vekaiwa i vetunei 'waimie 'Auvea 'ana wagavayega.
46016020	Emiavo tovetumagana taiadi 'a miamianiga, wata yadi vekaiwa i vetunei 'waimie. Emiavo tovetumaganavo 'wa na veluagadiga, ma yami nuakalikali 'wa na 'avalamaigidi.
46016021	Side bei yaku leta 'ana tokiluma a voneni i 'ailove, yau tauniku a na ve'a'avai. Yau Faulo de'e nimaku, a vekaiwa 'waimie.
46016022	'Ai'edi aitoi 'ada Toveimea Keliso kebu i na nuakalikalieniga, Yaubada ma yana nuasako vematavuloga i na veleni i na wafaotoga. Iesu, 'omu 'ama Toveimea, nuanuama 'u na mai-matayo'o.
46016023	A vevelu'ui faifaimi, nuanuaku 'ada Toveimea Iesu ma yana nuakalikali i na vevesauluva 'atumaina 'waimie.
46016024	'Ida matatabuda Keliso yana tomotoga, begaidi a nuakalikaliemi bwaikina. S13 Efe 6:10 S15,1 Kol 1:16 S16,1 Tes 5:12 S18 Fmi 1:7 S19 Lom 16:3-5 S22 Ve 22:20 'Asa'aiana bani'odi, Yau Faulo.
47001001	Emavo, yau Faulo iada Timoti taiadi 'a vekaiwa 'waimie. Yaubada nuanuana, bega a vetomata'aulele Iesu Keliso faifaina, we'e 'omi Yaubada yana 'Aila'a 'wa miamiani 'atamana Kolinita 'waineye, kumanimiavo 'wa vetumaganaga Keliso 'waineye wata Yaubada yana tomotoga matatabumi 'awalawa Gulisi nageneye, a kilukiluma 'waimie.
47001002	'A vevelu'ui faifaimi, nuanuama Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie wata nuanua bikana, mia 'atumaina taiadi i na velevelemi. S1,1 Kol 1:1 S2,1 Kol 1:3
47001003	Yaubada ta na subisubiai, taunina 'ada Toveimea Iesu Keliso yana Yaubada wata Tamana. Taunina Tamada, 'ada To'isanuakalikali, 'aiseotogina 'wainega 'aivaita ta veveluagadi.
47001004	'Ada vita matatabuna 'waidie i kikiavefa'alida wata nuada i 'iveagiagidi bega tovetumagana 'ifwaidi vita tulina tulina i na veluagadiga, 'ada fata ta na 'ivaisedi 'aivaitanidi ta veluagadiga 'waidiega.
47001005	Vita wata veviga Keliso i veluagadi faifaida, 'ida wata bani'odi vita bwaikidi ta veveluagadi faifaina. Mogitana ta veveluagadi siwe wata 'aivaita bwaika-falafaladi ta veveluagadi fai Keliso taiadi ta miave'itubama.
47001006	Fai Iesu Valana 'Atumaina 'a lalau'age vita bwaikidi 'a veveluagadi, siwe kebu 'a da veluaga-maimaigidi, fai yama lau'agenidi 'waidiega 'wa vetumagana Iesu Valana 'waineye nika Yaubada i 'ivaisemi wata i 'ita'ita'iemi. Fai Yaubada i 'i'ivaisema vita 'adi tutuye, 'omi wata bani'odi 'aivaita 'wa na veluagadi nuami i na ve'atumai. Mogitana vitanidi 'a veveluagadiga 'omi wata 'wa veveluagadi siwe 'ami 'aivaitanidi 'waidiega Yaubada i na kiavetoketokemi i na nagoga ma yami tokemaiga 'wa na tovotovoi fa'alina.
47001007	'A nuani mogitana 'wa na tovotovoi fa'alina. Avinodi 'ada vita i vesala, siwe wata 'ada 'aivaita Yaubada 'wainega i vesala.
47001008	Emavo, vita bwaikaotogidi 'a veluagadi 'awalawa Eisia nageneye, nuanuama 'wa na 'aseta-'atumaidi. Mogitana vitanidi vitaotogidi 'wa da vo i da akufwasema 'a vo 'ako, 'Wainega 'a na wafa.”
47001009	'A vebaemaga 'wa da vo mali tomotoga i da veimea 'a na wafa. Siwe vitanidi i souyediga 'waimeye bega kebu taunima yama toketokena 'a na vetumaganeni, we'e mogitana ma yama vetumagana taunima 'a tauyema Yaubada 'aiseotogina 'waineye, 'a na wafaga kebu tamu ava'ai, fai taunina towafa 'adi tosivetovoi.
47001010	-
47001011	Vitanidi 'eba wafa 'waidiega i 'ita'ita'iemaga wata 'awaie i na 'ita'ita'iema. 'Omi 'wa na 'i'ivaisema yami velu'ui 'waidiega, 'a nuani mogitana tutuya matatabuna i na 'i'ita'ita'iema. 'Ai'edi fuemi 'wa na vevelu'ui faifaima Yaubada yami velu'uinidi i na tutulidi ma yana nuakalikali, i na vesauluva 'atumaina 'waimeye, 'omi wata mali tomotoga 'wa na 'iseni 'wa na vevekaiwa 'waineye yana nuakalikalinina 'waimeye faifaina. S3,1 Fit 1:3 Lom 15:5-6 S8 Fol 19:23,1 Kol 15:30-32 S10-11,2 Tim 4:18
47001012	'Ama fata 'a na awa'ai'aima fai 'ama vebae 'waineye 'a lutonovi yama sauluva 'atumaidi mali tomotoga matadie we'e mogitana 'omi me Kolinita matamie. Yaubada yana toketokena 'wainega yama sauluva i tonova, kebu 'a da luwanawana sauluva sakoidi wata 'atumaidi taiadi. Yama sauluvanidi kebu tomia fwayafwaya yadi nuanua bani'odiga, we'e mogitana Yaubada yana nuakalikali i veveimeyema bega yama sauluva tonovidi.
47001013	-
47001014	Yama leta matatabuna 'waimie kebu tamu vona givagivana 'a da kilumiga, we'e mogitana ava'ai 'a kilumiga 'ami fata 'wa na lu'iawawadi wata 'wa na 'asetadi. Tutuya de'e yami 'aseta faifaima sai'afo, nuanuaku yami 'asetanina i na vevebwaika i na nagoga yama nuanua matatabuna 'wa na 'aseta'a'avadi, bega 'aiatanina 'ada Toveimea Iesu i na vila-vaitugani 'ami fata 'wa na awa'ai'aima, 'ima 'a na awa'ai'aimiga bani'odi.
47001015	-
47001016	Fai a nuani mogitana nuanuami yau, bega yaku nuanua a 'idewai a vo, A na nunagoga 'awalawa Masidonia, nagami a na nago me Kolinita 'waidie, mulieta yaku lauvivila i na 'a'ava, a na vilaku a na mai wata a na 'isedi. A na miamia, mulieta yadi 'aivaita 'wainega a na tauya a na nago 'awalawa Iudia.” A vo, De'e bani'odi a na nagoyediga tutuya 'ailuga a na 'isedi, wata tutuya 'ailuga i na sosoana.”
47001017	Fai a vo, A na nago me Kolinita 'waidie,” siwe kebu a da wai, voke yami nuanua 'wa vo, Faulo tovekali.” Tomotoga fuedi 'awadi i na vo, E'e, 'a na 'idewai,” siwe yadi nuanua 'waidie i vo, Kebu 'a na 'idewaiga.” We'e yau, kebu bani'odi yaku sauluvaga.
47001018	Ava'ai Yaubada i na voneyeniga, mogitana i na 'idewai, 'ima wata bani'odi kebu 'a da vekaliemiga. Nagami 'a vonemi 'a vo, E'e, 'a na 'idewai,” siwe yama nuanua 'waineye kebu 'a da vo, Kebu.”
47001019	'Ima kebu tovekaliga fai Iesu Keliso Yaubada Natuna, kumanina faifaina yau, Sailasa, Timoti taiadi 'a lau'age 'waimie, kebu tovekaliga. Kelisonina i na vo, E'e, a na 'idewai,” we'e yana nuanua kebu tulineamo i da nunago. Ava'ai i voneyediga, matatabuna i na 'idewadi wata 'awaie i na 'idewadi.
47001020	Yaubada yana vona'awaufaufa fuedi, siwe Keliso 'aitamogana 'aitamogana i 'idewadi. Begaidi Yaubada ta subisubiai ta vo, Vona mogitana, Yaubada i na 'idewadi Keliso 'wainega.”
47001021	-
47001022	Yaubada 'aiseotogina 'ima wata 'omi yada miave'itubama Keliso 'waineye, 'ana tokiavefa'ala. Wata Yaubada 'aiseotogina i venua'ivineda yana nuanua ta na 'idewadi wata yana tugusa i yatoi 'waideye bega 'ida yana tomotoga mogitana. Tugusanina, 'Anu'anunu 'Atumaina i ageda, yada 'eba 'isa 'awaie 'ada veuveuta ta na veluagadi 'wainega.
47001023	Yaubada 'aku to'aseta a vona mogitana 'waimie kebu a da vekali. Fai a nuanidi yami sauluva kebu 'atumaidiga, yaku lauvivila 'ana tutuye kebu a da wai 'waimie. A da waiga yami sauluva sakoidi a da 'isedi, faifaidi a da awavesakoyemi.
47001024	'Akonadi 'wa vetumagana Keliso 'waineye 'wa tovotovoi fa'alina, bega kebu nuanuama 'a na veimeyemi 'a na vo, Side naninidi 'waidie 'wa na vetumagana.” We'e mogitana 'ima wata 'omi ma fueda ta folofolova yami sosoana faifaina. S12,1 Kol 1:17,2 Kol 2:17 S13-14 Fil 2:16 S20 Lom 15:18-19 Ve 3:14 S21-22,1 Ion 2:27 Efe 1:13-14 Lom 8:16-17 S23 Lom 1:9 S24,1 Fit 5:3
47002001	Basenadi a waiga a awavesakoyemi yami sauluva faifaidi 'wa nuavita. Bega yaku nuanua a vo, Tutuya de'e kebu wata a na nagoga, kebu nuanuaku yaku awavesako 'wainega wata i na nuavita.”
47002002	'Omi 'aku tokiavesosoana, 'ai'edi a da awavesakoyemi yami sauluvanidi faifaidi nuami a da 'ivevitadi nika yau wata a da nuavita. 'Wa da nuavitaga kebu tamu wata aitoi i da miamia bega i da kiavesosoaniku.
47002003	Begaidi tamu leta a kilumi i wai 'waimie a awavesakoyemi yami sauluva sakoidi faifaidi. I lubwainemi 'wa da kiavesosoaniku bega nuanuaku nagami yami sauluva i na ve'atumai, mulieta tutuyanina a na waiga, kebu a na nuavita a na sosoana faifaimi. 'Omi matatabumi a 'asetami, a nuani mogitana 'ai'edi a na wai ma yaku sosoana a na veluagami, 'omi matatabumi wata 'wa na sosoana.
47002004	Fai nuanuaku taiadi ta na sosoana ma yaku nuavita wata ma yaku venuafouviga, ma matageuku a kiluma 'waimie. A kilumaga, kebu nuami 'adi 'ivevita faifaina, we'e mogitana a kiluma bega 'wa na 'asetai a nuakalikaliemi bwaikina. S1,1 Kol 4:21 S4,2 Kol 7:8-9
47002005	Nuanuaku a na veifufu tomogonina nuada i kiavenuavitadiga faifaina. Fai taunina tamu iami yau kebu 'aiseku yana sauluva faifaina a da nuavita, 'omi wata sai'afo 'wa nuavita. Siwe kebu nuanuaku yana bunumayaga a na 'ivebwaiki, begaidi kebu wata faifaina a na vona.
47002006	'Akonadi sai'afo matatabumi vematavuloga 'wa veleni yami luvulewa 'wainega, siwe tutuya de'e 'asa'aiana.
47002007	Nuanuaku 'wa na nuatavuni nuana 'wa na 'ive'atumaia i na nunago yana nuavita i na vebwaika-'afo'afo i na 'ivedumwe'ai'aia.
47002008	Begaidi a na vonemi nuanuaku yami sauluva wata yami vona 'waidiega 'wa na ve bega i na 'asetai 'wa nuakalikalieni.
47002009	Basenadi leta a kiluma i wai 'waimie 'ana vematavuloga faifaina, a silubumi a da 'asetai yaku vona 'wa vevematayakeyakedi nani matatabuna 'waidie 'alo kebu.
47002010	'Ai'edi aitoi 'wa nuatavuniga, yau wata bani'odi 'akonadi a nuatavuni. We'e yaku nuatavunanina, 'ai'edi mogitana tamu sakona i 'eno'eno a nuatavuniga, a nuatavuni Keliso mataneye yami 'atumaina faifaina nika 'wa na sosoana.
47002011	Fai Seitani yana nuanua sakoidi ta 'asetadi, tosakona 'akonadi i nuavilaiga ta na nuakalikalieni, i na nunago Seitani i na vetoketoke 'waideye nika 'ida tovetumagana yada mia i na 'ivesakoi. S5,1 Kol 5:1 S11 Luk 22:31-32
47002012	Basenadi yaku lauvivila 'waineye a nago 'atamana Tiloasi a na lau'age Keliso Valana 'Atumaina faifaina. Tutuyanina a le'wa a 'iseni 'akonadi 'Auvea tomotoganidi yadi nuanua i 'idewadi begaidi nuanuadi Valananina i na nogai.
47002013	We'e bei igodi iada Taito a da veluagai valami i da lu'ivona 'waikuye nika a 'isa'avai. Fai a 'isa'avai nuafouku i veviga begaidi a 'alanuai nika a tauya a nago 'awalawa Masidonia.
47002014	Bei Taito a veluagai valami i lu'ivona 'waikuye, 'ana nogaya 'atumaina begaidi a vekaiwa Yaubada 'waineye. A vekaiwaga Yaubada 'waineye fai i vetoketoke 'ana gaviavo 'waidie Keliso 'wainega, we'e 'ima yana tofolovavo tutuya matatabuna i 'e'edakumesema wata i kikiavetoketokema. Yaubada i venua'ivinema Keliso 'ana 'aseta faifaina 'a lalau'age tomotoga matatabuna 'waidie, 'wa da vo tamu magai 'ana yaoga 'iwanina i da susula tomotoga 'waidie.
47002015	Tomotoga 'ifwaidi i nunago 'ita'ita'i 'ana 'eda 'waineamo, we'e 'ifwaidi i nunago wafaotoga 'ana 'eda 'waineamo. Keliso faifaina 'a lalau'age tomotoganidi matadie, bani'odi Keliso magaina i sousouyeni 'waimega, Yaubada yana 'eba sosoana.
47002016	Tomotoganidi i nunago wafaotoga 'ana 'eda 'waineamo Keliso 'ana lau'age 'waidie bani'odi taumata 'anibaina magaina, we'e tomotoganidi 'ita'ita'i i veveluagai, 'ana lau'age 'waidie bani'odi magai 'iwanina, yadi 'eba 'isa 'awaie mia 'atumaina wata miamia-vagaina i na veluagai. Folovanina vetolau'age, 'wa da nuani egavo 'adi fata i na folovi?
47002017	Tomotoga fuedi Yaubada yana Vona i lalau'agega yadi nuanua i vo, Nani-'avo'avovo siwe 'a na lalau'age mani bwaikina 'a na veluagai.” We'e 'ima, kebu bani'odi 'a da vesauluvediga. Fai Yaubada i venua'ivinema 'a vetofolova Keliso faifaina, kebu faifaima 'a da nuanua, Yaubada mataneye yana Vona 'a veveifufu tonovina. Begaidi folovanina vetolau'age faifaina, 'ima 'ama fata. S12-13 Fol 14:27 S14 Lom 6:17 S15,1 Kol 1:18 S17,1 Fit 4:11
47003001	'Ima 'a vo, 'Ama fata Yaubada yana folova 'a na 'idewai,” bega voke 'wa na vo, Faulo ma enavo taunidi i awa'ai'aidi basenadi bani'odi.” Tolau'age 'ifwaidi i waia 'waimie ma yadi lubulubu mali tomotoga i kilumidi 'adi 'aseta wata 'adi awave'atumai faifaina. Wata bani'odi 'omi me Kolinita tolau'age 'ifwaidi yadi lubulubu 'wa kilumidi 'adi 'aseta wata 'adi awave'atumai faifaina bega i na nagoi mali 'awalawa 'waidie i na lau'age. Voke wata 'wa na vo, Faulo ma enavo i lubwainedi ma yadi lubulubu 'adi 'aseta wata 'adi awave'atumai faifaina.”
47003002	We'e 'ima, 'ama 'aseta wata 'ama awave'atumai 'ana lubulubu 'asa'aiana 'omi. 'A vebaema 'wa awave'atumaiema, 'wa da vo 'wa da kiluma yama nuanua 'waidie. Tomotoga matatabudi 'adi fata yami sauluva i na 'isedi i na 'asetai 'omi Keliso yana tomotoga, yama folova vuagina 'omi, nika i na awave'atumaiema.
47003003	'Akonadi ma 'ana 'aseta tomotoga 'waidie 'omi Keliso yana leta. Yama lau'age 'wainega Keliso tauniotogina i kiluma yami nuanua 'waidie. Basenadiotoga Yaubada yana ve'etoboda i kilumidi kileu 'waidie i 'anivelenedi Mosese 'waineye. We'e Keliso kebu 'eba kilumaotoga 'wainega i da kiluma kileu 'alo lubulubu 'waineye, i kilumaga Yaubada Miamia-vagaina 'Anu'anununa 'wainega tomotoga yami nuanua 'waidie.
47003004	De'e bani'odi yama folova vuagina 'a veifufuyeniga fai ma yama vetumagana taunima 'a tauyema Yaubada 'waineye wata 'a nuani mogitana Keliso toketokena i velevelema naninidi faifaidi.
47003005	Kebu tamu nani toketokena i da 'eno'eno 'waimeye bega 'a da vo, Yaubada yana folovanina, tauni'avama 'ama fata,” we'e mogitana Yaubada yama toketokena i velevelema bega 'ama fata yana folova 'a na 'i'idewai.
47003006	Tauniotogina yana toketokena 'wainega 'a vetofolova faifaina yana Veakutagona 'Ivauna 'ana vona'awaufaufa 'ada 'ita'ita'i faifaina 'a veveifufuyeni. Yana Veakutagona 'Ivauna kebu bani'odi ve'etoboda kilukilumidi, we'e mogitana i mai Yaubada 'Anu'anununa 'wainega. Tomotoganidi ve'etoboda kilukilumidi i geudi, 'adi vematavuloga i wafaotoga, we'e Yaubada 'Anu'anununa 'wainega tomotoga mia 'atumaina wata miamia-vagaina i veveluagai. S1 Fol 18:27 S3 Sou 24:12 S6 Ion 6:63 Lom 7:6
47003007	Yaubada yana ve'etoboda i kilumidi kileu 'waidie i 'anivelenedi Mosese 'waineye. Tutuyanina 'waineye yana mageta mataududulina i souyeni nika Mosese maigina i magetai. Magetanina 'akonadi i vevesiai siwe me Diu kebu 'adi fata Mosese maigina i na 'isadewai fai matadi i 'ani'anidi. Yaubada yana ve'etoboda, 'asa'aiana yana Veakutagona Nagami, i souyeni yana mageta mataududulina taiadi, siwe tomotoganidi i geudi wafa i veluagai.
47003008	We'e Yaubada yana Veakutagona 'Ivauna i souyeniga 'Anu'anunu 'Atumaina 'wainega, vona mogitana 'ai'aiwabu wata mageta mataududulina bwaikaotogina i sousouyedi 'wainega.
47003009	Ve'etobodanidi 'adi togeu Yaubada i veimea 'adi vematavuloga wafa, siwe tutuyanina ve'etobodanidi i souyedi, Yaubada yana mageta mataududulina taiadi. We'e Yaubada yana Veakutagona 'Ivauna 'wainega i 'ive'atumaida yada sauluva matatabuna i tonova, vona mogitana Veakutagonanina toketokeotogina wata yana 'ai'aiwabu bwaikaotogina.
47003010	Fai tutuya de'e Yaubada yana Veakutagona 'ada 'ita'ita'i faifaina nani bwaikaotogina, ve'etobodanidi i maiga Mosese 'wainega mageta taiadi bani'odi i venani-'avo'avovo.
47003011	Ve'etoboda i mai mageta taiadi siwe 'a'a'avidi, we'e Veakutagona 'Ivauna, kumanina i na 'eno-vagata, vona mogitana naninina toketokeotogina wata yana 'ai'aiwabu bwaikaotogina.
47003012	Fai 'a nuani mogitana Yaubada yana Veakutagona 'Ivauna 'ada 'ita'ita'i faifaina i na 'eno-vagata, 'ima yana tofolovavo yama lau'age 'waidie kebu 'a da ve'awamayamayaga, ma yama venuafoufa'ala 'a veveifufu'a'aveni.
47003013	'Ima kebu bani'odi Mosese. Kebu tamu vona 'a da giveni Veakutagona 'Ivauna faifaina. We'e Mosese, Yaubada yana mageta mataududulina maigineye i giveni. Maigina i baniumai kalekoyega bega me Isileli kebu 'adi fata magetanina i vevesiaiga i na 'iseni.
47003014	Kebu Mosese 'aisena maigina babaniumanaga, wata me Isileli-nidi nuadi tabodadi. Tutuyanina 'wainega i maiga 'asiau Veakutagona Nagami 'ana lu'iawawa me Isileli kebu nuadi i da magemagetadi 'wa da vo baniumanina 'wainega nuadi i da baniumadi. Kebu tamu aitoi 'ana fata baniumanina i na si'a'ia i na taweni, 'aiseotogina Keliso 'ana fata. 'Ai'edi i na vetumagana Keliso 'waineye bega taiadi i na miave'itubama, baniumanina i na si'a'ia nika nuadi i na magetadi.
47003015	Kebu basenadi 'aisena, 'asiau wata, ve'etoboda i maiga Mosese 'wainega i na lu'iawawadi siwe nuadi kebu i da magemagetadi fai nuadi babaniumadi.
47003016	We'e 'ai'edi aitoi yana sakona 'wainega i na nuavilai 'Auvea 'waineye nuana 'ana baniuma i na si'a'ia.
47003017	'Auveanina siwe 'asa'aiana 'Anu'anunu 'Atumaina. Aitoi i na agei 'waineye i na miamiaga, taunina yavuyavuna nani matatabuna i veimeyeniga 'waidiega.
47003018	'Ida tovetumaganavo matatabuda Keliso nuada i kiavemagetadi 'wa da vo nuada 'adi baniuma i da si'a'idi nika 'ida nigo'ita bani'odi. Tomotoga 'adi 'isa'isa 'adi fata nigo'ita 'waineye i na 'iseni, wata bani'odi tomotoga 'adi fata 'Auvea yana 'ai'aiwabu magemagetana wata yana 'atumaina i na 'isedi 'waideye. 'Auveanina, taunina 'Anu'anunu 'Atumaina i 'i'idewada bega yana 'ai'aiwabu magemagetana wata yana 'atumaina i vevebwaika 'waideye wata ta vevetuli i na nagoga bega 'ida taunina bani'odi. S7 Sou 34:30 S7-8 Gal 3:2-5 S9 Lom 3:21 S14 Lom 11:25 S16 Lom 11:23,26 S17 Ion 8:32,36 Lom 8:2 Gal 5:1
47004001	Yaubada ma yana nuakalikali i venua'ivinema 'a vetolau'age Iesu Valana 'Atumaina faifaina, begaidi tutuyanina vita tulina tulina 'a veluagadi kebu 'a da baila.
47004002	We'e mogitana sauluva givagivadi wata 'eba bunumayaga 'a bailedi. Kebu tomotoga 'a da vekaliedi 'aseta-vekavekali 'waidiega wata Yaubada yana Vona kebu 'a da 'ivesakoi bega ve tulina 'wainega tomotoga nuadi 'a da 'ani'anidi. Mogitana Yaubada mataneye yana nuanua tonovidi 'a kikiavemagetadi tomotoga 'waidie bega 'adi vebae 'waidie i lutonovi yama ve vona mogitana.
47004003	Iesu Valana 'Atumaina 'a lulu'ageyeniga mogitana givagivana tomotoga 'ifwaidi 'waidie, tomotoganidi wafaotoga 'ana 'eda 'waineamo i nunagoi, 'aisedi kebu 'adi fata i na 'asetai.
47004004	Seitani, kumanina fwayafwaya 'ana yaubada sakoina, nuadi i 'ivetabodadi bega kebu i da vetumagana wata Vala 'Atumaina yana mageta kebu 'adi fata i na 'isa'inanai. Valanina, Keliso yana 'ai'aiwabu wata yana mageta mataududulina i sivemagesedi, We'e Kelisonina taunina mogitana Yaubada bani'odi.
47004005	'Wa 'iseni, 'ima kebu taunima 'ama subia faifaina 'a da lalau'age, we'e mogitana Iesu Keliso faifaina 'a lalau'age 'a vo, Taunina 'ada Toveimea, we'e 'ima 'a vetofolovaga 'waimie taunina faifaina.”
47004006	'A vetofolovaga wata 'a lalau'agega fai Yaubada nuama i kiavemagetadi. Basenadiotoga dudubala'ava, bega Yaubada i vo, Mageta i na souyeni dudubala 'wainega,” nika mogitana i magetai. Wata bani'odi Yaubadanina nuama i kiavemagetadi yana mageta 'wainega bega yana 'ai'aiwabu magemagetana 'a 'iseni Iesu Keliso maigina 'waineye. Yaubada yana 'ai'aiwabunina 'ana 'aseta 'waimeye bani'odi mageta.
47004007	Wata yana 'ai'aiwabunina mataududulina 'ana 'aseta 'waimeye 'asa'aiana 'ama 'uyua. 'Ima mweama tomogoma bani'odi nau siwe 'ai'aiwabunina i dodogidi 'waimeye bega mali tomotoga i na 'isema i na 'asetai yama toketokena 'a veluagai Yaubada 'wainega kebu taunima 'waimega. Toketokenanina bwaikaotogina, kebu 'ifwaidi bani'odiga.
47004008	Vita tulina tulina 'a veveluagadi siwe kebu 'a da 'awakuakualima, vitanidi faifaidi 'a vekoi siwe kebu yama vetumagana i da mwea.
47004009	Keliso 'ana gaviavo i nikenikema siwe kebu Yaubada i da bailemaga, 'eba ilagi bwaikidi 'a veveluagadi siwe kebu 'a da wafa.
47004010	Basenadi Iesu 'ana gaviavo 'waidiega vita wata veviga i veveluagadi, mulieta i luvewafai. 'Ima wata bani'odi vita 'a veveluagadi Iesu Valana faifaina, igodi nuanuadi tomogoma i da luluvewafadi siwe vitanidi 'waidiega tomotoga fuedi i 'asetai Iesu mia 'ivauna wata 'atumaina 'adi to'anivelena.
47004011	Yama mia matatabuna 'waidie 'eba wafa 'a veveluagadi Iesu faifaina. Igodi bei 'a da wafawafa siwe ma yawaima bega tomotoga 'ifwaidi tomogoma 'a'a'avidi i na 'isedi i na 'asetai Iesu miamia-vagaina tomogomeye i miamia.
47004012	'Ana 'aseta side bani'odi. Fai 'a lalau'age Iesu Keliso faifaina 'ana gaviavo vita i velevelema igodi nuanuadi i da luluvewafama, we'e 'omi yama lau'age 'waidiega Keliso Valana 'wa nogai, mia 'atumaina wata miamia-vagaina 'wa veveluagai.
47004013	Tamu vona i 'eno'eno Yaubada yana Buki nageneye i vo, A vetumagana Yaubada 'waineye, begaidi a voneyeni.” 'Ima wata bani'odi 'a vetumagana begaidi yana vona 'a veveifufuyeni.
47004014	Yaubada, kumanina 'ada Toveimea Iesu i sivetovoia wafayega, 'a 'asetai wata i na sivetovoima Iesu taiadi. Wata bani'odi 'omi i na sivetovoimi, 'omi wata 'ima taiadi i na vagavaida ta na nagoi mataneye.
47004015	'Ama vitanidi matatabuna 'a veluagadi fai Iesu Valana 'Atumaina 'a lalau'age, siwe fai 'wa vetumagana Valanina 'waineye 'aivaita 'wa veluagai. Valanina i nunago tomotoga fuedi 'waidie Yaubada yana nuakalikali i veveluagai nika tovetumagana 'ada 'aila'a i vevefue. I vevefuega nika yada vekaiwa Yaubada 'ana subia i toke i vevebwaika-'afo'afo. S2,1 Tes 2:5 S4 Efe 2:2 S6 Nag 1:3,1 Fit 2:9 S11 Lom 8:36 S14 Lom 8:11,1 Tes 4:14
47004016	Fai 'awaie Yaubada i na sivetovoida Iesu taiadi, bega kebu 'a da vo, 'A baila.” Tomogoma yadi toketokena i mweamwea i na nagoga nika i na 'a'ava, we'e 'aiata 'aitamogana 'aitamogana 'anu'anunuma i 'i'ive'ivaudi.
47004017	Vitanidi 'a veveluagadi nani siaina 'awaie i na 'a'ava, siwe 'waidiega 'ai'aiwabu magemagetana wata miamia-vagaina 'a na veluagadi, 'ai'aiwabunidi bwaikaotogidi, kebu bani'odi 'ama vita.
47004018	Begaidi naninidi 'a veveluagadi fwayefwayeye 'a 'isamata'aliliedi, we'e naninidi kebu ta da 'ise'isediga faifaidi 'a nuanua. Naninidi ta 'ise'isediga 'a'a'avidi 'awaie i na 'a'ava, we'e naninidi kebu ta da 'ise'isediga i na 'eno-vagata. S17 Lom 8:17-18 S18 Ibu 11:1-3
47005001	Vitanidi 'a veveluagadi kebu faifaidi 'a da nuanua fai 'a 'asetai fwayefwayeye tomogoda bani'odi vadavada, 'awaie wafa 'ana tutuye i na 'awageudi. Mogitana ta na wafa tomogoda ta na bailedi, siwe tomogoda 'ivaudi wata miamia-vagaidi i 'eno'enovi abame, tomogodanidi kebu tomotogaotoga 'adi 'idewadewa, Yaubada taunina i 'idewadi.
47005002	Tutuya de'e tomogodanidi 'waidiega ta 'abiawa ta veve'awagusi, nuanuada bwaikina tomogoda abamega i na veageda.
47005003	Tomogoda 'ivaudi i na veagedaga 'ida kebu 'anu'anunu'avaga, ma tomogoda.
47005004	Fwayefwayeye ta miamia tomogodanidi de'e 'waidie vita ta veveluagadi ta veve'awagusi 'wa da vo venuana vitadi ta da evaevadi. Ta veve'awagusiga, kebu ta da vo, Tomogodanidi ta na bailedi,” we'e mogitana nuanuada ma yawaida tomogoda abamega i na veageda bega mia 'ivauna wata miamia-vagaina tomogoda 'a'a'avidi i na talafwasedi.
47005005	Ta na vetuliga faifaina Yaubada tauniotogina i 'idewada, 'Anu'anununa i tauyeni i ageda yada 'eba 'isa 'awaie 'ada veuveuta tomogoda 'ivaudi taiadi ta na veluagadi.
47005006	Fai 'Anu'anunu 'Atumaina i ageda, 'ima Yaubada yana tofolovavo kebu 'a da kolologa, tutuya matatabuna 'a vevenuafoufa'ala. 'A 'asetai fwayafwaya de'e 'waineye tomogomanidi 'waidie 'a vevevanuga, 'ani'idina 'Auvea 'wainega 'a miamia.
47005007	Naninidi 'awaie 'a na veluagadiga kebu 'a da 'ise'isedi, siwe yama mia matatabuna 'waidie 'a vetumagana Yaubada 'waineye.
47005008	Mogitana 'a venuafoufa'ala, kebu wafa faifaina 'a da kololo. Nuanuama bwaikina tomogoma 'a na bailedi, 'a na vevanuga 'Auvea 'waineye.
47005009	Siwe yama nuanua bwaikaotogina nani 'aitamogana faifaina. Naninina nuanuama 'Auvea i na sosoana faifaima, we'e 'ai'edi 'a na vevevanuga tomogomeye 'alo 'a na 'iawedi 'a na nago 'waineye taiadi 'a na miamia, kebu tamu ava'ai.
47005010	Nuanuama Yaubada faifaima i na sosoana fai i lubwaineda 'awaie matatabuda ta na tovoi Keliso mataneye ta na vonayavuga. I na veimea 'aitamogana 'aitamogana 'ada tutula ta na 'ewa yada sauluva fwayefwayeye faifaidi, 'adi 'isa'isa bani'odi, 'atumaidi 'alo sakoidi. S1,1 Kol 15:47-49 S2 Lom 8:23 S4,1 Kol 15:53 S5 Lom 8:16,23 S6-7 Ibu 11:13-14 S8 Fil 1:23 S10 Lom 2:16
47005011	Fai 'awaie tutula ta na veluagai Keliso 'wainega ma yama ve'ililibu 'Auvea 'a kololoyeni, begaidi yana vona 'a veveifufuyeni tomotoga 'waidie, nuanuama bwaikina ma yadi vetumagana taunidi i na tauyedi 'waineye. Yaubada yama sauluva matatabuna i 'asetadi, nuanuaku 'ami vebae 'waidie 'omi wata 'wa na lutonovi yama nuanua tonovidi.
47005012	Voke 'ifwaimi 'wa na vo, Faulo ma enavo 'adi subia faifaina taunidi i awa'ai'aidi basenadi bani'odi.” Siwe kebu. Nuanuama 'a na tolinuata'i 'waimie yama sauluva faifaidi bega 'ami fata 'wa na subiama mali tomotoga 'waidie. Tomotoga 'ifwaidi 'waimie 'adi 'isa faifaidi taunidi i awa'ai'aidi, siwe yadi sauluva kebu i da nuanidi. Tutuyanina taunidi i na awa'ai'aidi 'ami fata yama sauluva tonovidi 'wa na lu'ivona toawa'ai'ainidi 'waidie.
47005013	'Ai'edi 'ifwaimi 'wa na vo, Faulo ma iana nuadi 'anigaugaudi,” bani'odi 'wa na vonevoneyediga 'asa'aiana siwe fai Yaubada nuama i 'ewadi 'a toke 'a folofolova faifaina. 'Ai'edi 'wa na vo, Faulo ma iana nuadi magemagetadi,” bani'odi 'wa na voneyediga 'wa vona mogitana fai ma yama 'aseta 'a ve 'waimie, 'aivaita 'wa veluagai.
47005014	Keliso yana nuakalikali faifaida i lulukakadema yama sauluva matatabuna i veveimeyedi. I veveimeyema fai 'a 'asetai Keliso 'aiseotogina i wafa tomotoga matatabuda faifaida, begaidi matatabuda ta wafa taiadi.
47005015	I wafaga matatabuda faifaida bega egavo ma yawaidi i miamianiga, kebu taunidi yadi nuanua i na 'i'idewadi, we'e mogitana Keliso 'aisena yana nuanua nuadi i na 'ewai, Kelisonina kumanina faifaidi i wafa wata i tovoi-vaitugana.
47005016	Basenadi tomotoga 'adi 'isa 'waidiega 'a awavesakoyedi 'alo 'a awave'atumaiedi, we'e tutuya de'e kebu wata bani'odi 'a na voneyediga. Wata bani'odi basenadi Keliso 'ana 'isa 'wainega 'a vo, Taunina tomogo-'avo'avovo,” tutuya de'e 'a 'isa'inanai taunina 'ada Toveimea.
47005017	'Ai'edi aitoi Keliso taiadi i na miave'itubama, 'akonadi Yaubada i 'ive'ivauya, yana nuanua nagami sakoidi i 'a'ava, ma'itufa yana mia 'ivauna nuanua 'ivaudi taiadi i souyedi.
47005018	Ve'ivaunina nuanua 'ivaudi taiadi Yaubada i 'idewadi. Basenadi 'ida Yaubada 'ana gaviavo, siwe Keliso yana wafa 'wainega i veianeda, wata folova i velema bega tomotoga 'a vonevonedi bani'odi i na munega bega wata i na veiana Yaubada taiadi.
47005019	'A vonavonaga side bani'odi 'a vo, Yaubada Keliso i voneni i mai fwayefwayeye yana wafa 'wainega yada sakona i tovoiedi begaidi i veianeda. Vematavuloga kebu i da veleda yada sakonanidi faifaidi i veve'ise'isedamo wata i nuatavunida. Vala, veiana faifaina Yaubada i tauyema 'a lalau'age tomotoga 'waidie.
47005020	Begaidi 'ima Keliso tutulina 'a lulu'ivona faifaina 'wa da vo Yaubada tauniotogina i da toke i da vonavona 'waimega. Keliso 'ana wagavayega 'a vevelu'ui 'waimie, nuanuama taunimi 'wa na tauyemi Yaubada 'waineye i na veianemi.
47005021	Keliso kebu tamu yana sakonaga siwe Yaubada yada sakona matatabuna i 'ewadi Keliso i ve'ewai bega Yaubada yana nuasako wata 'ada vematavuloga i tovoiedi. Yada sakonanidi i tovoiedi bega 'ida ta miave'itubama taunina taiadi Yaubada yana 'atumaina i 'aniveleneni 'waideye nika ta ve'atumai mataneye. S15 Lom 14:7-8 S17 Ion 3:3 S18 Lom 5:10 S19 Kolos 1:19-20 S21 Ibu 4:15, 7:25-26
47006001	'Ima Yaubada yana tofolovavo taunina taiadi 'a folofolova begaidi wata 'a na vonemi. Yaubada yana nuakalikali 'wa veluagaiga, kebu 'wa na venani-'avo'avovoyeniga.
47006002	Fai Yaubada yana Vona i 'eno'eno yana Buki nageneye i vo, Tutuyanina a vo, Nuanuaku 'wa na mai 'waikuye,” bonami a nogaidi. 'Aiatanina 'waineye a vo, A na 'ita'ita'iemi,” bei a 'ivaisemi.” We'e yau Faulo a na vonemi, tutuya de'e Yaubada nuanuana 'wa na nagoi 'waineye, 'asiau nuanuana i na 'ita'ita'iemi. S2 Luk 4:19-21 Ais 49:8
47006003	Yama sauluva matatabuna 'a 'i'isave'avinidi, i na nunago tamu aitoi yama sauluva i na 'iseni i na vo, Faulo igodina Yaubada yana tofolova siwe i sakosakona, begaidi Kelisonina i vonevoneyeniga a baila.” 'Ai'edi bani'odi tomotoga 'a na kiavebe'udiga, mali tomotoga yama folova i na awavesakoyeni.
47006004	We'e mogitana nani matatabuna 'waidie 'a veve 'ima Yaubada yana tofolovavo. Naninidi side. Vita tulina tulina 'a veveluagadi 'eba nuavita taiadi siwe 'a tokemaigema.
47006005	Tomotoga i nikenikema, i yatoyatoma vanuga 'eba yogona 'waidie, wata 'ama daba i dabadaba. Fai 'ima Yaubada yana tofolovavo 'a toke 'a folofolova kebu 'a da veveawai, lovane kebu 'a da 'enodewadewa wata tutuya fuedi ma 'ama lase.
47006006	Wata yama sauluva tonovidi 'waidiega, yama 'aseta 'waidiega, yama tokemaiga mali tomotoga faifaidi 'waidiega, wata yama 'anivelena 'waidiega 'a veve 'ima yana tofolovavo. Wata fai 'Anu'anunu 'Atumaina i agema wata ma yama nuakalikali taunima 'a tauyema tomotoga 'waidie.
47006007	Yama vona 'adi nogaya tonovidi 'waidiega 'a veve 'ima Yaubada yana tofolovavo wata fai yana toketokena i 'i'ivaisema nani matatabuna 'waidie. Tolugavia 'adi 'atagiega yadi 'ibadi, we'e 'adi wamayega yadi babala. 'Ima wata bani'odi, Yaubada yana nuanua tonovidi 'asa'aiana yama 'eba vetalaga wata yama 'eba vetoketoke.
47006008	Tomotoga 'ifwaidi i ve'ililibuyema, we'e 'ifwaidi i awadamana 'waimeye. 'Ifwaidi i subiama, 'ifwaidi i yagaima. Yama vona matatabuna tonovidi, siwe 'ifwaidi i vo, I vevekali.”
47006009	Tomotoga 'ifwaidi yadi nuanua 'ima tomotoga-'avo'avovo, we'e Yaubada wata yana tomotoga taiadi, 'waidie ma 'ama 'aseta. I nikenikemaga 'ifwaidi i vo, I na wafa,” siwe kebu, ma yawaima 'a miamia. 'Eba ilagi 'a veveluagadi siwe kebu 'a da wafawafa.
47006010	Ma yama nuavita 'a miamia siwe tutuya matatabuna Yaubada i kikiavesosoanima. 'Ama 'isa 'waidiega 'ima 'a vewekowekoma, siwe yama lau'age 'waidiega tomotoga fuedi i ve'ai'aiwabu Yaubada yana nuanua 'waidiega. 'Ana 'isa 'ima kebu tamu ava'ai 'waimeye i da 'eno'eno, we'e mogitana nani fuedi Yaubada yana 'anivelena 'waimeye i 'eno'enovi.
47006011	Emavo, 'omi me Kolinita, kebu tamu nani 'a da giveni 'waimiega, nani matatabuna 'a veifufu'a'avedi, wata 'a nuakalikaliemi bwaikina.
47006012	Yama nuakalikali 'waimie kebu givagivana, we'e 'omi yami nuakalikali 'waimeye 'a luluala-wayogeni.
47006013	A vonevonemi 'omi 'wa da vo natukwavo mogitana, nuanuama ma yami nuakalikali taunimi 'wa na tauyemi 'waimeye, 'ima 'a nuakalikaliemiga bani'odi. S6,1 Tim 4:12 S9,2 Kol 4:10 S10 Kolos 1:24
47006014	Tomogo manamanawena wata kwamana siaina kebu 'adi fata venuana i na 'ifafuli, wata bani'odi tovetumagana wata taunidi kebu i da vetumaganaga kebu 'adi fata taiadi i na miave'itubama. 'Wa da nuani? 'Ana fata nuanua tonovidi wata sakona taiadi i na veiana? Bani'odi mageta nuanuana dudubala? Kebu'a'ava, kebu tamu sai'afo bani'odi.
47006015	'Wa da nuani, Keliso Seitani yana nuanua 'ana fata i na awave'atumaieni? Tovetumagana wata taunidi kebu i da vetumaganaga, 'adi fata taiadi i na ve'au? 'A nuani yadi nuanua kebu i da vesala.
47006016	'Ana fata tomotoga i na 'odu'odu tamu nani 'waineye Yaubada yana vanuga 'eba velu'ui nageneye? Kebu'a'ava, fai 'ida Yaubada Miamia-vagaina yana 'eba mia, begaidi side bani'odi Yaubada i voneyedi yana Buki nageneye i vo, Tomotoganidi 'waidie a na vevanuga, taiadi 'a na miamia. Yau yadi Yaubada, we'e taunidi yaku tomotoga.”
47006017	Fai 'Auvea i vevanuga 'waideye begaidi wata i vo, Tosakona 'wa na bailedi, 'wa na 'awa'idimi 'waidiega. Naninidi a talabodediga kebu 'wa na 'abitonovidi, nika a na vagavaimi 'wa na maia 'waikuye.
47006018	Yau tamami, we'e 'omi natukwavo iavetami wata vevinemi. Yau 'Auvea Toketokeotogiku yaku vona side bani'odi.”
47007001	Ekwavo, vona'awaufaufanidi ta veluagadi Yaubada 'wainega begaidi i lubwaineda naninidi tomogoda wata 'anu'anunuda i 'ivesakodi ta na bailedi. Ta ve'ililibuga Yaubada 'waineye begaidi ta na vewavawava yada sauluva i na ve'atumaiotoga, kebu tamu sakona i na 'eno'eno. S14 Efe 5:7-11 S16,1 Kol 3:16 S17 Ais 52:11 S18 Ose 1:10 S1,1 Ion 3:3
47007002	Nuanuama ma yami nuakalikali taunimi 'wa na tauyemi 'waimeye. Kebu tamu aitoi 'waineye 'a da vesauluva sakoina, kebu tamu aitoi 'a da vekalieni i da sakona, kebu tamu aitoi yana kukua 'a da eloi vekaliega.
47007003	Mogitana tomotoga 'ifwaidi bani'odi i awavesakoyeku siwe kebu nuanuaku a na vevitami 'wa vonaga bani'odi. Basenadi a vonemi wata a na luvaitugani, yama nuakalikali 'waimie bwaikina. 'Ai'edi taiadi ta na miamia 'alo ta na wafa kebu tamu ava'ai, siwe tutuya matatabuna 'a nuanuanimi.
47007004	Ma yaku vetumagana a nuani mogitana 'wa na tovoi fa'alina, ma yaku sosoana a awa'ai'aimi mali tomotoga 'waidie. Fai valami 'ana nogaya 'atumaina 'waikuye 'ama vita 'waidie 'wa kiavesosoaniku, yaku sosoananina kebu ta na vona.
47007005	Tutuyanina 'a le'wa 'awalawa Masidonia, bei wata vita 'a veluagadi. Kebu tamu tutuya 'a da veawai vitanidi 'waidiega i veluboda'a'avema. 'Ama tovedumwe'ai'ai nuanuadi taiadi 'a na ve'ikwayekwayega we'e 'ima 'a venuafouviga 'omi tovetumaganavo faifaimi i na nunago Keliso 'wa na baileni.
47007006	We'e Yaubada, taunina tonuavita nuadi 'adi to'ive'atumai bega i kiavesosoanema Taito 'wainega, tutuyanina i le'wa 'a 'iseni 'a sosoana.
47007007	Kebu yana mai 'aisena faifaina 'a da sosoana, siwe wata 'a sosoana fai 'omi Taito 'wa kiavesosoani. I lu'ivona 'waimeye 'wa nuakalikalieku faifaina, ma yami nuavita 'wa nuavilami yami sakona 'waidiega, wata nuanuami ma yami dumwebika yaku nuanua 'wa na 'i'idewadi. Begaidi a sosoana-'afo'afo faifaimi.
47007008	Mogitana 'wa nuavita letanina basenadi a kilumi 'waimie faifaina, siwe kebu yaku nuanua a na sivilai a na vo, Awale bani'odi a kilumedi?” Nagami a nuavita letanina faifaina fai a 'asetai yaku vonanidi toketokedi 'waidiega 'wa nuavita, siwe kebu bei 'wa da nunuavitaga, 'akonadi i 'a'ava.
47007009	We'e yau, tutuya de'e a sosoana, siwe kebu a kiavenuavitamiga faifaina, a sosoana fai yami nuavitanina 'wainega 'wa nuavilami nika yami sauluva 'wa siviladi. 'Wa nuavitaga Yaubada nuanuana 'ami 'aivaita faifaina, bega vita kebu 'wa da veluagai yaku vonanidi a kilumidiga 'waidiega.
47007010	'Wa nuavitaga nani 'atumaina, fai nuavitanina Yaubada nuanuana, 'wainega nuavilana i souyeni i na nagoga 'ita'ita'i 'wa na veluagai. Nuavilananina faifaina kebu nuanuada nuada ta na siviladi. We'e tomotoganidi fwayafwaya 'ana nuanua nuadi i 'ewadiga, i na nuavitaga kebu i na nuaviladi i na nagoga nika i na wafaotoga.
47007011	Yami nuavitanina 'wainega, ava'ai Yaubada i 'idewaiga 'akonadi 'wa 'iseni. 'Wa dumwebika faifaina, nuanuami bwaikina mali tomotoga i na 'isemi yami sauluva 'akonadi i tonova. Sakonanina 'waimie faifaina 'wa bunumayaga bwaikina, wata nuafoumi i veviga vematavuloga faifaina. Wata yami nuavitanina 'wainega yami nuakalikali faifaiku i souyeni, we'e ma yami tokemaiga tosakona tamu 'waimiega vematavuloga 'wa veleni. Yami sauluvanidi i ve, 'akonadi nani matatabuna 'wa kiavetonovidi, kebu tamu aitoi 'ana fata i na vevitami.
47007012	Letanina basenadi a kiluma i waiga, tosakona wata tomotoganina vita i veluagai tosakonanina 'wainega, kebu 'aisedi faifaidi. Siwe wata a kilumaga, yaku nuanua bwaikina nuanuaku a na 'ivaisemi nika Yaubada mataneye 'wa na 'asetai 'wa nuakalikaliema.
47007013	Naninidi 'waidiega nuama i ve'atumai wata 'a sosoana. Mogitana 'a sosoana yami sauluvanidi faifaidi, siwe wata 'a sosoana bwaikina fai Taito 'wa kiavesosoani yami sauluva 'atumaidi 'waidiega.
47007014	Basenadi Taito 'waineye a awa'ai'aimi. A awa'ai'aimiga i lubwaineni fai tutuyanina Taito i wai yami sauluva 'atumaidi i 'isedi, faifaidi i sosoana, we'e yau kebu a da bunumayaga a subiamiga faifaina. Yama vona matatabuna 'waimie vona mogitana, wata bani'odi yaku subianina faifaimi 'ana mogitana i souyeni.
47007015	Matatabumi ma yami kololo wata ma yami ve'ililibu Taito taiadi 'wa veluaga wata taunimi 'wa tauyemi yana nuanua 'wa vematayakeyakedi, begaidi tutuya de'e yami sauluvanidi i nuanuanidi nika yana nuakalikali faifaimi i vevebwaika.
47007016	Wata fai a nuani mogitana bola 'wa vevematayakayaka a sosoana bwaikina. S6,2 Kol 1:3-4 S10 Mad 27:3-5 Ibu 12:16-17
47008001	Emavo, nuanuama 'wa na 'asetai Yaubada ma yana nuakalikali i vesauluva 'atumaina tovetumaganavo 'adi 'aila'a tulina tulina 'waidie, Masidonia nageneye. Yana nuakalikalinina 'wainega me Masidonia i 'a'aivaita.
47008002	Tomotoganidi vita fuedi i veluagadi 'adi sailubu, siwe i sosoanamo. Avinodi i vewekowekoma mogitana siwe yadi 'anivelena-maimaiga bwaikaotogina.
47008003	-
47008004	Yau a 'asetadi bega a na lu'ivona 'waimie, ava'ai 'waidie 'ana fata bani'odi i yato, siwe wata nuanuadi i 'imoso'i nika taunidi faifaidi i 'usa. Taunidi yadi nuanuayega i velu'uiema, nuanuadi bwaikina 'a na tauyedi mali tovetumaganavo taiadi, Yaubada yana tomotoga i vewekowekomaga i na 'ivaisedi.
47008005	'Ima nagami 'a nuani 'a vo, Me Masidonia i na 'anivelena-maimaiga,” siwe kebu nimadiega 'aisena. Nagami Yaubada yana nuanua bani'odi taunidi i tauyedi 'ada Toveimea Iesu 'waineye wata 'ima 'waimeye.
47008006	Me Masidonia yadi sauluva 'a 'iseni begaidi Taito 'a voneni 'a vo, Basenadi 'u veifufu me Kolinita 'waidie 'anivelena-maimaiga faifaina i velamu i yatoyato. Nuanuama wata 'u na nago 'waidie 'u na 'ivaisedi i na ve'a'avai nika ta na 'isedi ta na 'asetai ma yadi nuakalikali.” De'e bani'odi Taito 'a vonenina i wai.
47008007	'Omi 'wa kumeta nani fuedi wata 'atumaidi 'waidie. Yami vetumagana fa'alina, yami vona 'adi nogaya 'eba nua'ewa, yami 'aseta bwaikidi, ma yami dumwebika 'wa 'a'aivaita, wata 'wa nuakalikaliema mogitana. Nuanuama wata 'wa na kumeta ma yami nuakalikali 'wa na 'anivelena-maimaiga.
47008008	De'e kebu a da veveimeyemiga. Me Masidonia yadi dumwebika a veifufuyedi 'waimie, bega yami 'anivelena-maimaiga 'a na 'iseni 'a na 'asetai 'wa nuakalikali mogitana tomotoganidi bani'odi 'alo kebu.
47008009	'Akonadi 'wa 'asetai 'ada Toveimea Iesu Keliso yana nuakalikali. Taunina nagami 'ai'aiwabuna siwe 'omi faifaimi i vewekowekoma bega yana vewekowekoma 'wainega i 'ive'ai'aiwabumi Yaubada faifaina. 'Omi wata bani'odi taunimi 'wa na tauyemi 'wa na 'anivelena.
47008010	Yami 'anivelena-maimaiga faifaina, yaku nuanua a na veifufuyeni 'waimie. Ava'ai 'wa velamuyaga malamala i 'a'ava 'waineye, 'ai'edi tutuya de'e 'wa na ve'a'avaiga, 'atumaina. 'Omi 'aila'animi 'wa kumeta 'wa yato, we'e mali tovetumaganavo i vemuli. 'Wa kumetaga kebu yato 'aisena faifaina, siwe wata 'wa kumeta 'anivelena-maimaiga 'ana nuanua 'wa 'idewai, 'ifwaidi i vemuli.
47008011	Begaidi, tutuya de'e nuanuama folovanina 'wa 'i'idewaiga 'wa na ve'a'avai. Folovanina 'wa venua'ivineni ma yami dumwebika 'wa velamuyaga, wata ma yami dumwebika 'wa na ve'a'avai. Ava'ai 'waimie i 'eno'enoviga 'waidiega 'wa na ve'a'avai.
47008012	'Ai'edi nuanuami ma yami dumwebika ava'ai 'waimie i 'eno'enoviga 'waidiega 'wa na 'anivelena, yami nuakalikalinidi Yaubada yana 'eba sosoana. We'e Yaubada kebu i da vo, Naninidi kebu 'waimie i da 'eno'enoviga, 'waidiega 'wa na 'anivelena-maimaiga.”
47008013	-
47008014	Kebu nuanuama mali tomotoga ve'ai'aiwabu i na veluagai 'waimiega we'e 'omi ma'itufa 'wa na vewekowekoma. We'e mogitana fai tutuya de'e sai'afo moso'ina 'waimie, nuanuaku 'wa na yato tomotoganidi i 'usaga faifaidi, mulieta 'ai'edi 'omi 'wa na 'usaga we'e taunidi 'waidie moso'ina i na 'ivaisemi. Bani'odi 'wa na vesauluvediga yami mia i na vesala kebu aitoi i na laka we'e aitoi i na obu.
47008015	Tamu vona i 'eno'eno Yaubada yana Buki nageneye ta na ve'ivaivaita bega yada mia i na vesala faifaina i vo, Tomotoganidi 'ani'ani bwaikina i kwakwa, kebu tamu i da luvegelaleni. We'e tomotoganidi 'ani'ani siaina i kwakwa, 'asa'aiana 'adi 'etowava.” Wata bani'odi ta na ve'ivaivaita yada 'anivelena-maimaiga 'waidiega bega yada mia i na vesala. S1 Lom 15:26 S3-4,1 Kol 16:2 S7,2 Kol 9:8 S9 Mad 8:20 Fil 2:6-7 S12 Mak 12:43 S13-14,2 Kol 9:12 S15 Sou 16:18
47008016	'A vekaiwa bwaikina Yaubada 'waineye fai yaku nuanuananina 'ami 'aivaita faifaina i venuayato Taito 'waineye bega taunina i tauyeni i na wai 'ami 'aivaita faifaina.
47008017	Tutuyanina 'a voneni i na wai 'waimie, ma yana sosoana i nogayema. I nogaya, siwe fai wata nuanuana bwaikina i na 'ivaisemi bega i na wai.
47008018	Wata iada tamu 'a na vetunei Taito taiadi, tomogonina ma 'ana ve'ililibu tovetumaganavo 'adi 'aila'a matatabuna 'waidie. I 'asetai taunina todumwebika Iesu Valana 'Atumaina 'ana lau'age 'waineye.
47008019	Kebu ve'ililibu 'aisena faifaina, siwe wata tovetumaganavo i venua'ivineni nuanuadi taiadi 'anivelena-maimaiga 'a na 'ewai 'a na naweni. De'e folovanina 'a 'i'idewai 'Auvea 'ana subia faifaina wata 'wainega 'wa na 'asetai nuanuama 'a na 'ivaisemi.
47008020	Yama nuanuananina 'a 'idewaiga ma fuema taiadi 'a na nagoi bega 'ama fata de'e 'anivelena-maimaiga bwaikina 'a na 'i'isave'avini, kebu nuanuama tamu aitoi i na fali-vivinagoyema.
47008021	Nuanuama 'Auvea mataneye yama sauluva tonovidi mani 'ana 'isave'avina faifaina, kebu 'aisena mataneye, wata tomotoga matadie.
47008022	Wata iada tamu 'adi vetonu 'a voneni taiadi i na wai, tutuya fuedi yana folova 'wainega 'a 'iseni 'a 'asetai taunina todumwebika nani fuedi 'waidie. We'e tutuya de'e, fai i nuani mogitana 'wa na vematayakayaka nuanuana bwaikina i na 'ivaisemi.
47008023	We'e Taito, taunina 'aku 'au taiadi 'a folofolova 'ami 'aivaita faifaina, we'e edavonidi 'adi 'ailuga taiadi i na waiga, taunidi tovetumaganavo 'adi 'aila'avo tutulidi, 'adi wagavayega i na wai, yadi folova tomotoga i na 'isedi Keliso i na subiai.
47008024	Taiadi 'wa na miamianiga 'wa na vevesauluva 'atumaina 'waidie nika i na 'asetai 'wa nuakalikaliedi, wata naninidi faifaidi 'a awa'ai'aimiga 'wa na 'i'idewadi nika tovetumaganavo 'adi 'aila'a tulina tulina i na 'isemi i na ve'awamogitana. S24,2 Kol 7:13-14
47009001	-
47009002	A 'asetami ma yami dumwebika nuanuami 'wa na 'anivelena-maimaiga tovetumaganavo 'adi 'aivaita faifaina, begaidi kebu i da lubwaineku faifaina a na kiluma manamanawena 'waimie. A awa'ai'aimi me Masidonia 'waidie a vo, Me Kolinita wata 'ifwaidi tovetumaganavo 'awalawa Gulisi nageneye taiadi, malamala i 'a'avaga 'waineye yadi nuanua i 'idewai 'anivelena-maimaiga faifaina.” Yami dumwebika valana me Masidonia i nogai, nika sai'afo matatabudi wata i dumwebika 'anivelena-maimaiga faifaina.
47009003	Yama awa'ai'ainina kebu nuanuama i na vo, I vekali,” begaidi edavo 'adi 'aitonu a vonedi i na waia bega yadi 'aivaita 'wainega yami 'anivelena-maimaiga 'wa na yato. Tutuyanina 'a na wai 'a na 'isemi yami 'aivaitanina 'wa 'idewai i 'eno'eno, basenadi a vona bani'odi.
47009004	'Ai'edi me Masidonia 'ifwaidi taiadi 'a da waiga 'waimie 'a da 'iseni kebu 'wa da yatoga 'ima 'a da bunumayaga 'a vetumaganemiga faifaina, we'e 'omi 'wa da bunumayagaotoga.
47009005	Fai kebu nuanuama ta na bunumayaga begaidi a nuanina edavo a vonedi i na kumeta i na waia bega yadi 'aivaita 'wainega yami 'anivelena-maimaiga basenadi faifaina 'wa vona'awaufaufa 'wa na 'idewai i na 'eno'eno. Mulieta tutuyanina 'a na waiga 'a na 'isenina nika 'a na 'asetai 'omi to'anivelena, we'e kebu nuanuaku 'a na wai 'a na lueloelomi. S1,2 Kol 8:1-7
47009006	'Ana 'aseta side bani'odi, 'ai'edi aitoi waifei siaina i na koyovi, wata 'aiala 'waineye 'ani'ani siaina i na veluagai. We'e 'ai'edi aitoi waifei bwaikina i na koyovi, wata 'aiala 'waineye bwaikina i na veluagai.
47009007	Begaidi i lubwaineni tomotoga 'aitamogana 'aitamogana yana nuanua 'waineye i tauyeniga bani'odi i na yato. Kebu ma yana nualolo 'wainega i na yato wata kebu lukakada 'wainega, we'e mogitana ma yana sosoana i na 'anivelena, fai egavo ma yadi sosoana i 'a'anivelena, Yaubada i nuakalikaliedi.
47009008	Naninidi 'waidie 'wa ve'ale'usa, Yaubada 'ana fata i na velevelemi nika tutuya matatabuna 'ami fata, siwe wata ma 'adi 'imoso'i bega 'ami fata 'waidiega tomotoga fuedi 'wa na 'i'ivaisedi.
47009009	Tamu vona i 'eno'eno Yaubada yana Buki nageneye to'anivelena faifaidi i vo, Yana nuakalikali fuedi i luyavuyavuledi wekowekoma 'waidie. Yana sauluvanidi tonovidi 'adi nuanua kebu i na 'a'avaga i na 'eno-vagata.”
47009010	Yaubada waifei i veleda bega 'ada fata ta na koyova, taunina 'adi tokiavevuaga nika 'ani'ani ta veveluagadi. Wata bani'odi Yaubada i na 'a'anivelena 'waimie wata naninidi i na 'i'imoso'iedi i na nagoga yami 'anivelena vuagidi i na vevebwaika.
47009011	Yaubada i na 'i'ive'ai'aiwabumi nani matatabuna 'waidiega bega tutuya matatabuna 'wa na 'a'anivelena nika tomotoga fuedi i na vekaiwa Yaubada 'waineye yami nuakalikalinidi faifaidi. Nuakalikalinidi 'a na 'ewadi 'waimiega mali tomotoga 'a na veledi.
47009012	Yami 'anivelena-maimaiga 'wainega nani 'ailuga 'atumaidi i sousouyedi. Tamu, Yaubada yana tomotoga ava'ai 'waidie i 'usaga 'wa 'i'ivaisedi, 'ana veluaga, tomotoga fuedi Yaubada 'waineye i vevekaiwa nuakalikalinidi faifaidi.
47009013	Tomotoga fuedi yami 'anivelena-maimaiga i na 'iseni Yaubada i na subiai i na vo, Me Kolinita Keliso faifaina i lulu'ivona, siwe wata i vevematayakeyakeni. Yadi vematayakayakanina vuagina ta 'iseni i 'a'anivelena 'waideye wata mali tovetumaganavo 'waidie.”
47009014	Tomotoganidi ma yadi nuakalikali i na vevelu'ui faifaimi fai 'ami nuakalikali bwaikaotogina Yaubada i velemiga, 'waidiega 'wa 'ivaisedi.
47009015	We'e Yaubada, Natuna i 'aniveleneni 'waideye, yana nuakalikalinina bwaikaotogina kebu ta na vona, begaidi ta na subiai. S6 Voa 11:24 S9 Same 112:9 S10 Ais 55:10 Ose 10:12
47010001	Ekwavo, yau Faulo, tauniotogiku a na vonemi. Keliso yana sauluva bikana wata yana nuaobu a na saladi, 'waidiega a na velu'ase'asemi. Tomotoga 'ifwaidi i vo, Faulo taiadi ta miamiaga 'awana umaumana kebu i da toke i da vonavona, we'e tulinega kebu i da kolokolologa i toke i vonavona.”
47010002	Siwe a nuani tutuyanina a na wai 'waimie, tomotoga 'ifwaidi taiadi 'wa miamianiga 'waidie a na toke a na vona, tomotoganidi yadi nuanua igodina 'ima Yaubada yana tofolovavo 'a da vevesauluva Yaubada 'ana tobavu bani'odi. A vevelu'ui 'waimie, kebu nuanuaku 'wa na silubuku yami sauluva sakoidi 'waidiega i na nunago 'omi wata a na toke a na vonemi.
47010003	Mogitana 'ima tomotogaotoga fwayafwaya tabwaneye ta miamiani, siwe Yaubada faifaina 'a vevetalaga sakona taiadi, we'e yama vetalaganina kebu Yaubada 'ana tobavu bani'odiga.
47010004	Kebu tomia fwayafwaya yadi kukua 'eba vetalaga 'waidiega 'a da vevetalaga, we'e mogitana Yaubada yana 'eba vetalaga toketokedi 'waidiega 'ama fata Seitani yana 'eba veimea toketokedi 'waidie 'a na vetoketoke. Side bani'odi 'a vevetoketoke 'waineye.
47010005	Yaubada yana 'eba vetalaganidi 'waidiega fwayafwaya 'ana nuanua tomotoga nuadi i 'ewa'ewadiga 'a sisiviladi 'a vetoketoke 'waidie. Yaubada 'ana tovedumwe'ai'ai 'ana 'aseta i sibodeni nualaka tulina tulina 'waidiega bega mali tomotoga kebu 'adi fata Yaubada i na 'asetai, we'e 'ima naninidi i tovibodaga 'a tutuwealidi. Wata 'eba vetalaganidi 'waidiega tomotoga yadi nuanua matatabuna 'a 'i'ive'avinidi 'a nunawedi Keliso 'waineye nika yana nuanua i vevematayakeyakedi.
47010006	'A lulukamata 'omi tovetumagana 'wa miamiani Kolinita 'waineye nagami taunimi 'wa na tauyemi Keliso 'wa na vevematayakeyakeni, mulieta 'ai'edi aitoi i na baila, bei vematavuloga 'a na veleni.
47010007	'Wa 'ise'isekumo, 'ai'edi 'wa da venua'ivineku yaku sauluva wata yaku veimea 'wa da 'asetadi. 'Ai'edi aitoi i na nuani mogitana taunina Keliso yana tomotoga, 'atumaina, siwe i lubwaineni i na venua'ivina-vaitugana nika i na nuani 'ima wata Keliso yana tomotoga, kebu 'aisenaga.
47010008	'Auvea veimea i velema bega 'a na kiavetoketokemi, kebu i da vo, 'Wa na 'ivesakodi,” we'e 'ai'edi 'wa na vo, Faulo yana vonanina 'ana nogaya taunina i awa'ai'aia,” kebu a na bunumayaga, fai mogitana Yaubada veimeanina i veleku begaidi a awa'ai'aiku.
47010009	-
47010010	Kebu nuanuaku 'wa na vo, Faulo yana leta 'waidiega i veve'isakololoda,” fai 'ifwaimi 'wa vonaga 'wa vo, Faulo yana leta vitadi wata toketokedi, we'e taiadi ta na miamiaga ta 'ise'iseni taunina tomogo mweana yana vona 'adi nogaya nani-'avo'avovo.”
47010011	Egavo bani'odi i voneyediga i lubwainedi i da 'asetai yama toketokena 'a veve leta 'waidiega wata yama toketokena tutuyanina 'a na waiga 'waimie 'wa na 'iseniga i vesala.
47010012	Tove 'ifwaidi 'waimie taunidi i awa'ai'aidi i vo, 'Ima 'atumaima 'wa na ve'ililibuyema,” we'e 'ima, kebu tamu sai'afo nuanuama 'a na vo, Tomotoganidi yadi sauluva wata 'ima yama sauluva taiadi i vesala.” Tovenidi yadi nuanuayega taunidi yadi sauluva i 'etowavadi i vo, 'A ve'atumaiga, 'asa'aiana 'akonadi 'ama fata, kebu tamu aitoi yana 'atumaina 'ima bani'odiga.” 'Ana 'isa tomotoganidi kebu ma yadi 'asetaga.
47010013	We'e 'ima 'eba veimea 'ifwaidi Yaubada i tauyedi 'waimeye beidimo 'a na folofolova faifaina, yama folovanidi vuagidi faifaidi 'ama fata taunima 'a na awa'ai'aima. Kebu 'a na uvi'agala 'a na damana tamu aitoi yana 'eba veimea 'waineye bei taunima 'a na awa'ai'aima tomogonina yana folova vuagidi faifaidi. We'e 'omi me Kolinita yama 'eba veimea nageneye 'wa miamia.
47010014	Mogitana 'omi yama 'eba veimea nageneye, begaidi tutuyanina 'a wai-vauvau 'waimie Keliso Valana 'Atumaina 'a viweni, kebu yama 'eba veimea 'ana tugusa 'a da uvi'agali.
47010015	Yaubada yama 'eba veimea 'ana tugusa i yatodi, begaidi mali tomotoga i folofolova 'eba veimea 'ifwaidi 'waidie, yadi folova vuagidi faifaidi kebu taunima 'a na awa'ai'aima. We'e mogitana nuanuama yami vetumagana i na vevetoketoke bega yama folova 'waimie yama 'eba veimeanina nageneye i na vevebwaika.
47010016	Yama folova i na vebwaikaga 'waimie, mulieta 'ama fata 'a na vaganago mali 'awalawa 'waidie wata bei Iesu Valana 'Atumaina 'a na lau'age. 'A na vaganagoga fai kebu nuanuama taunima 'a na awa'ai'aima tamu tomogo yana folova taunina yana 'eba veimea nageneye faifaina.
47010017	We'e mogitana ava'ai i voneyeniga Yaubada yana Buki nageneye ta na 'idewai i vo, 'Ai'edi aitoi i na vo, A na subia,” I lubwaineni 'Auvea 'aisena i na subiai, Kebu taunina i na awa'ai'aia.”
47010018	'Ai'edi aitoi taunina i na awa'ai'aia, yana awa'ai'ainina nani-'avo'avovo, we'e 'ai'edi 'Auvea tamu aitoi i na awa'ai'aiaga 'ana awa'ai'ainina vona mogitana. S1,1 Kol 2:3 S2,1 Kol 4:21 S4 Efe 6:13-17 S10 Gal 4:12-14 S11,2 Kol 13:2,10 S13 Lom 12:3 S18,1 Kol 4:4-5
47011001	Fai tauniku a awa'ai'aiku yaku vona 'ana nogaya 'wa da vo sai'afo a da ve'wava'wava, siwe nuanuaku 'wa na tokemaiga. 'Wa na tokemaigemiga, nuanuaku bwaikina yaku nuanua a na lu'ivona 'waimie.
47011002	Yaubada i ve'unumagigi faifaimi, nuanuana 'omi 'aiseotogina yana tomotoga, yau wata bani'odi a ve'unumagigi faifaimi. Nuanuaku Keliso 'aiseotogina 'wa na nuakalikalieni, 'wa da vo 'omi tamu vavine ne'e'elina bani'odi, kebu tamu yana sakonaga. A veakutagonimi Keliso 'aiseotogina faifaina, 'omi bani'odi yana vavine 'atumai'avami.
47011003	Siwe a venuafouviga faifaimi. Basenadiotoga Seitani 'o'olo i agei bega 'aseta-vekavekali 'wainega Ive i vekaliedi i sakona, wata bani'odi 'omi faifaimi a venuafouviga i na nunago tomotoga 'ifwaidi i na vekaliemi Keliso 'wa na baileni. Basenadi ma yami nuakalikali taunimi 'wa tauyemi Keliso 'aiseotogina 'waineye, kebu nuanuaku tamu aitoi nuami i na 'ewai 'wa na damana 'waineye.
47011004	A venuafouviga fai tove-vekavekali i waiga 'waimie, ma yami sosoana taunimi 'wa tauyemi 'waidie. Basenadi Iesu Valana 'Atumaina 'a lau'age 'waimie, 'wa vetumagana nika 'Anu'anunu 'Atumaina i agemi. Mulieta tove-vekavekalinidi i waia 'waimie tamu Iesu faifaina i lau'age, kumanina 'ima kebu faifaina 'a da lalau'agega. Yadi ve tulina siwe ma yami sosoana 'wa nogai 'wa vetumagana 'waineye wata taunimi 'wa tauyemi tamu 'anu'anunu tulina 'waineye.
47011005	Tovenidi igodi yami tomata'aulele bwaikaotogidi, we'e yau a nuani kebu i da vebwaika-'iaweku.
47011006	Voke yaku vona 'ana nogaya kebu 'eba nua'ewa tovenidi bani'odi, 'wa da vo kebu a da luku sikulu 'waineye, siwe a vonavonaga ma yaku 'aseta. Tutuya matatabuna yaku 'aseta 'a sisivemageseni 'waimie nani tulina tulina faifaidi.
47011007	Basenadi a wai Yaubada Valana 'Atumaina a lalau'age 'waimie, kebu tutula faifaina a da nuanua, mani 'alo 'ani'ani 'waimiega a da 'ewa'ewadi. Tauniku a kiaobuyeku ma'itufa 'omi a kialakaimi. Fai kebu a da lukakademi tutula faifaina, 'wa da nuani, a sakona matamie?
47011008	A folofolovaga 'waimie tovetumagana 'aila'a fuedi i 'i'ivaiseku mani 'wainega, 'wa da vo a da vavainago 'waidiega a na 'ivaisemiga faifaina.
47011009	Tutuyanina taiadi ta miamia nani 'ifwaidi 'waidiega a ve'ale'usa, siwe kebu tamu vita a da velemiga talavelu'uiega. We'e mogitana edavo i maia Masidoniayega, naninidi 'waidiega a ve'ale'usaga i miedi. Basenadi wata 'awaie kebu tamu sai'afo nuanuaku vita a na velevelemi 'aku 'isave'avina faifaina.
47011010	Keliso yana nuanua tonovidi i 'eno'enovi 'waikuye begaidi a na vonemi. Tutuyanina Keliso Valana 'Atumaina a lalau'age 'waimie kebu tamu nani nimamiega a da 'ewai. Kebu tamu ava'ai a da 'ewa'ewai 'waimiega, faifaina tutuya fuedi tauniku a awa'ai'aiku yami 'awalawa Gulisi matatabuna nageneye, siwe kebu tamu aitoi 'ana fata i na talabodeku a na 'ailove.
47011011	Awale a vonavona a vo, Mali tovetumaganavo i 'ivaiseku we'e 'omi kebu?” 'Alo 'omi kebu a da nuakalikaliemiga? Kebu, Yaubada 'aku to'aseta, i 'asetaku a nuakalikaliemi. Wata kebu a da vo, A na vetalavologa bega mani i na veleku.”
47011012	Tutuya de'e a folofolovamo kebu tutula faifaina a da nuanua, wata 'awaie bani'odi a na folofolovamo bega tomotoganidi igodi yami tomata'aulelevo kebu 'adi fata taunidi i na awa'ai'aidi. Tomotoganidi i lulukakademi mani 'wa veleveledi yadi nuanua i vo, 'Ima Yaubada yana tomata'aulele, Faulo yana folova wata 'ima yama folova i vesala.” Siwe kebu, yau kebu mani faifaina a da nuanua, begaidi kebu i da lubwainedi taunidi i na awa'ai'aidi i na vo, 'Ima 'a vesala Faulo taiadi.”
47011013	Tomotoganidi kebu tomata'aulele mogitana, tovekali. Yadi folova vekali wata yadi sauluva i vetuli ta na 'isedi ta na vo 'ako, Mogitana Keliso yana tomata'aulelevo.”
47011014	Kebu nuami i na voganidi 'wa na vekoi fai yadi toveimea Seitani 'ana fata i na vemaigisivilavila 'ana 'isa 'wa da vo anelose mataududulina.
47011015	Fai Seitani 'ana fata i na vetuli anelose bani'odi, bega kebu nani vitana yana tofolovavo 'waidie, wata 'adi fata i na vetuli 'wa da vo nuanua tonovidi 'adi tofolovavo. 'Eba ve'a'ava 'waineye 'adi tutula i na veluagadi yadi sauluva sakoidi 'adi 'isa'isa bani'odi. S2 Efe 5:26-27 S3 Nag 3:4,13 S4 Gal 1:8-9 S6 Efe 3:3-4 S8 Fil 4:15-18 S13 Fil 3:2
47011016	Wata yaku vona a na luvaitugani. Kebu i da lubwaineni tamu aitoi yana nuanua i na vo, Faulo taunina i awa'ai'aia, yana vona 'ana nogaya i ve'wava'wava.” 'Ai'edi yami nuanua bani'odi, 'wa na tokemaigemi sai'afo a na awa'ai'aiku 'wa na nogai, bani'odi 'wa totokemaiga tomotoganidi i ve'wava'wavaga 'waidie.
47011017	Yaku awa'ai'ainina kebu 'Auvea yana nuanua bani'odiga, 'wava'wavadi yadi sauluva a na saladi.
47011018	Tomotoga fuedi taunidi i awa'ai'aidi 'adi 'aivaita fwayefwayeye faifaina wata yau a na saladi.
47011019	'Ami 'isa, igodina 'omi to'aseta siwe 'wa tokemaiga tove-vekavekali 'waidie. Tovenidi yadi vona 'ana nogaya i ve'wava'wava siwe ma yami sosoana taunimi 'wa tauyemi 'waidie.
47011020	'Ai'edi aitoi i na lukakademi yana veimea fuedi 'wa na vevematayakeyakedi, 'alo yami kukua i na elomi, 'asa'aiana 'wa tokemaiga. 'Alo 'ai'edi givagivayega i na vekaliemi nuanuana yana nuanua 'wa na 'i'idewadi, 'alo i na awaobuobuyemi, 'alo maigimi i na tutubodadiga, 'asa'aiana 'wa sosoanamo.
47011021	Fai 'ima kebu bani'odi 'a da vesauluva sakoina 'waimie, yau 'wa da vo mweaku, igodi a bunumayaga. 'Ai'edi tamu aitoi i na vetoketoke taunina i na awa'ai'aia nani 'ifwaidi faifaidi, yau wata bani'odi 'aku fata tauniku a na awa'ai'aiku naninidi faifaidi. A 'asetai yaku awa'ai'ai 'ana nogaya a ve'wava'wava, siwe wata a na vonemi.
47011022	'Ai'edi tomotoganidi i na vo, 'Ima me Ibeliu,” yau wata tomogo Ibeliu. 'Ai'edi i na vo, 'Ima wauma Isileli,” yau wata bani'odi. 'Ai'edi i na vo, 'Ima Ebelamo tubunavo,” yau wata bani'odi tamu tubuna.
47011023	'Ai'edi i na vo, 'Ima Keliso yana tofolova,” we'e yau mogitana yana tofolova. A nuani yaku awa'ai'ainina 'ana nogaya 'wa da vo a da ve'wava'wava, siwe wata a na vonemi. Yaku folova vitadi wata Keliso faifaina vanuga 'eba yogona 'waidie i yatoyatoku 'waidiega tomotoganidi a vetoketoke-'iawedi. Tutuya fuedi Keliso 'ana tovedumwe'ai'ai i toke i nikenikeku, wata tutuya fuedi sai'afoga i da luluvewafaku, we'e tomotoganidi kebu bani'odiga.
47011024	Fai a folofolova Keliso faifaina, tutuya 5 yaku tomotoga me Diu i toke i fitaliku bulava metametanina 'wainega, tutuya 'aitamogana 'aitamogana 'aku 'ainike matatabuna 39 me Diu yadi sauluva bani'odi.
47011025	Tutuya 'aitonu me Loma i toke i nikeku fulumaiega, tamu tutuya i lukileuku igodi nuanuadi i na luvewafaku. Tutuya 'aitonu yama waka i tula i tutuwealema, tamu tutuya a kayokayo malaveseye 'aiata wata lovana matatabuna.
47011026	Tutuya fuedi yaku lauvivila 'waidie ilagi a veveluagadi sai'afoga a da wafawafa weyagata 'waidie. To'ainike 'waidiega, yaku tomotoga me Diu 'waidiega wata mali tomotoga taunidi kebu Diu 'waidiega. Wata bani'odi ilagi a veveluagadi 'atamana bwaikidi 'waidie, wala'aie, malaveseye wata tovetumagana-vekavekali 'waidiega.
47011027	Tutuya fuedi a toke a folofolova, lovana fuedi kebu a da 'enodewa, a laselase wata 'anigoku i lalala, tutuya fuedi a veve'ale'usa 'ani'ani wata kaleko 'waidiega, wata a vevekaukau.
47011028	Vita fuedi a veluagadi, 'ifwaidi a 'inanadi, 'ifwaidi kebu, vitanidi 'waidiega yami tove-vekavekali a vetoketoke-'iawedi. Siwe wata tamu vita bwaikina a vevebaeku tovetumaganavo faifaimi 'awalawa tulina tulina 'waidie, 'aiata 'aitamogana 'aitamogana a vevenuafouviga faifaimi voke yami vetumagana Keliso 'waineye fa'alina 'alo kebu.
47011029	'Ai'edi tamu aitoi yana vetumagana i na mwea, 'aku vebae 'wainega a na lutonovi. 'Ai'edi tamu aitoi sakona nuana i na 'ewai i na be'uga, yau a na venuafouviga faifaina.
47011030	'Ai'edi aitoi i na vo, I lubwaineni Faulo taunina i na awa'ai'aia nika tomotoga i na 'asetai taunina tomogo toketokena.” Siwe kebu nuanuaku, nuanuaku 'aku vitanidi wata naninidi 'waidiega tomotoga 'adi fata i na 'asetakuga yau tomogo mweaku, 'aisedi faifaidi a na vonavona.
47011031	Yaubada 'aku to'aseta, i 'asetaku kebu a da vevekali. Taunina 'ada Toveimea Iesu Tamana wata yana Yaubada, i lubwaineda tutuya fuedi ta na subisubiai, kebu i na 'a'avaga, i na 'eno-vagata.
47011032	Yau tomogo mweaku, a na veifufuyeni nika 'wa na 'asetai. Basenadi Kini Aletasi tamu gabemani bwaikina i venua'ivineni 'atamana Damasiko i 'isave'avini. 'Atamananina matatabuna kalikalina, kalinina i toke i didigi i laka. Bei a miamia toveimeanina nuanuana i na 'ive'aviniku bega tolugaviavo i vonedi 'awa i tovibodadi.
47011033	Siwe lovane ekwavo i naweku walisaveye a luku, tutubwekaneamo i ve'ioyoku a obu a dega. S22 Fil 3:5 S23 Fol 16:23 S24 VeL 25:3 S25 Fol 16:22, 14:19 S26 Fol 9:23, 14:5 S32 Fol 9:23-25
47012001	A nuani kebu 'ana fata 'aivaita a na veluagai yaku awa'ai'ai 'wainega siwe 'asa'aiana a na awa'ai'aiku nika 'wa na 'asetai ma yaku veimea Yaubada 'wainega. Tutuya de'e a na veifufuyedi naninidi 'Auvea i veku 'wa da vo a da 'enoneganega.
47012002	'Akonadi malamala 14 i 'a'ava tamu tomogo taunina Keliso taiadi i miave'itubamaga, Yaubada i vagavaia i naweni ta'ebeiotoga abame. Kebu a da 'aseta-'atumaia ma tomogona 'alo 'anu'anunu'avana, Yaubada 'aisena i 'asetai.
47012003	Wata a na luvaitugani, Yaubada 'aisena i 'asetai, voke ma tomogona 'alo 'anu'anununa 'aisena, siwe a 'asetai Yaubada i vagavaia i naweni Faladaisi, 'eba mia 'atumaina wata sosoana-vagata 'waineye.
47012004	I lakaga nani fuedi 'eba nua'ewa i nogaidi veifufu-wayoga, siwe Yaubada tomogonina i talabodeni kebu i na lu'ivoneyedi.
47012005	'Aku fata tomogonina a na awa'ai'aia, siwe kebu nuanuaku tauniku a na awa'ai'aiku. We'e naninidi faifaidi tomotoga i 'asetaku yau tomogo mweaku 'aisedi faifaidi a na vonavona.
47012006	'Ai'edi nuanuaku tauniku a na awa'ai'aikuga kebu a da ve'wava'wavaga fai naninidi a da lu'ivoneyediga vona mogitana. Siwe 'asa'aiana kebu nuanuaku tauniku a na awa'ai'aiku i na nunago tomotoga i na kialakaiku tauniku yaku vona 'wainega. We'e mogitana tomotoga i na 'iseni ava'ai a 'idewaiga wata i na nogai yaku lau'age nika bei i na nuani yau tomogo-'avo'avovo 'alo bwaikiku.
47012007	Tutuyanina Yaubada i silakaiku abame 'eba nua'ewa 'atumaiotogidi tulina tulina i veku, fai kebu nuanuana faifaidi a na nualaka begaidi Yaubada Seitani i tauyeni tamu vita tomogokuye i yatoi, 'wainega veviga wata 'we'wela a veveluagadi.
47012008	Tutuya 'aitonu viganina faifaina a vevelu'ui 'Auvea 'waineye, nuanuaku i na 'ewayavuleni.
47012009	Siwe i vo, Yaku nuakalikali 'waimuye 'akonadi 'amu fata 'wainega 'aivaita 'u veveluagai. Tutuyanina 'u na mwea yaku toketokena i na 'ivaisemu nika 'u na vetoketoke.” Begaidi a sosoana bwaikina naninidi 'waidiega a mwea, faifaidi a na awa'ai'aiku. A mweaga bega Keliso yana toketokena i na ageku i na veve'isabodeku.
47012010	'Ai'edi Keliso faifaina a na mweaga, 'ai'edi tomotoga i na yagayagaikuga, 'ai'edi 'eba venuafouviga a na veveluagadiga, 'ai'edi Keliso 'ana tovedumwe'ai'ai i na veve'isakolologa 'waikuye, 'ai'edi vita tulina tulina a na veveluagadiga, a na sosoanamo. A na sosoanaga fai tutuyanina a na vo, Yau a mwea, kebu 'aku fata,” bei Keliso i na kiavetoketokeku nika vitanidi matatabuna 'aku fata. S7 Iob 2:6 S9 Fil 4:11-13
47012011	Fai yami tomata'aulele-vekavekali 'wa awa'ai'aidi tauniku a awa'ai'aiku yaku sauluva 'wa da vo a da ve'wava'wava, siwe 'omi yami awa'ai'ainina 'wainega 'wa lukakadeku. Yau a vetomata'aulele Keliso faifaina 'waimie a folova, begaidi 'omi tomotoganimi i lubwainemi awave'atumai 'waimiega i da souyeni faifaiku. Avinodi yau bani'odi nani-'avo'avovo siwe tomotoganidi igodi yami tomata'aulele bwaikaotogidi kebu tamu sai'afo i da vebwaika-'iaweku.
47012012	A tokemaiga bwaikina vetomata'aulele 'ana tugusa a ve 'waimie. Yaubada yana toketokena 'wainega 'eba nuavogana wata 'eba nua'ewa ma 'adi tugusa a 'idewadi matamie kebu tamu wata aitoi 'ana fata bani'odiga, 'wa da 'isedi nika 'wa da 'asetai yau tomata'aulele mogitana.
47012013	Naninidi a 'idewadi tovetumaganavo 'adi 'aila'a 'ifwaidi 'waidie, 'omi wata 'waimie bani'odi, kebu tamu nani a da ve'o'oleni 'waimie. Voke tamu nani a ve'o'oleni, mali tovetumaganavo a tauyedi i na 'i'ivaiseku we'e 'omi kebu a da lukakademi 'ani'ani 'alo tamu nani faifaina. 'Ai'edi 'wa nuani yaku sauluvanina 'wainega a sakonaga 'waimie, nuanuaku 'wa na nuatavuniku.
47012014	Tutuya de'e yaku wai 'ana vetonu faifaina a 'idewadewa a na wai a na fogemi, siwe kebu vita a na velemiga 'aku 'isave'avina faifaina. Naninidi 'waimiega bani'odi kukua kebu nuanuaku, nuanuaku 'omi tauniotogimi. 'Omi natukwavo 'wa na 'i'isave'avinikuga kebu i da lubwaineni fai kwakwama kebu i da bakubakula tamadiavo wata inadiavo faifaidi, we'e mogitana tama wata ina i bakubakula natudiavo faifaidi.
47012015	Yau tamami bani'odi, ma yaku sosoana nani matatabuna 'waikuye a tauyedi faifaimi tauniotogiku taiadi bega a na toke a na folofolova faifaimi. I na nunago a na mwea faifaimi, 'asa'aiana a na sosoanamo. Yau a nuakalikaliemi bwaikina, we'e 'omi bani'odi, yami nuakalikali 'waikuye i vevesiai?
47012016	'Ai'edi 'wa na vo, Mogitana, Faulo kebu vita i da veleda 'ana 'isave'avina faifaina,” siwe 'ifwaimi 'wa na vo, Kebu, Faulo yana vaiseba, yana vetalavologa 'wainega yada mani i eloeloda.”
47012017	Bani'odi a munega a elomi? Tomotoganidi a vonedi i wai 'waimie yaku vona i lu'ivona 'waimie, voke 'waidiega a elomi?
47012018	Basenadi Taito a vetunei i wai 'waimie, wata iada tamu a voneni taiadi i wai. Voke Taito kumanina yami mani i elomi? Kebu'a'ava, 'wa 'asetai taunina tomogo 'atumaina, we'e yau yaku sauluva wata yaku nuanua i vesala yana sauluva wata yana nuanua bani'odi.
47012019	Voke yaku leta 'wa lulu'iawawai 'wa nuanua 'wa vo, Faulo ma enavo i veve'ewa 'waideye taunidi 'adi awave'atumai 'waidiega.” Siwe kebu, Yaubada mataneye 'a vonavona Keliso yana nuanua bani'odi. We'e 'omi emavo 'a nuakalikaliemiga, yama sauluva matatabuna 'a 'i'idewadi 'ami kiavefa'ala faifaina.
47012020	Nuanuama 'a na kiavefa'alimi fai a venuafouviga a na waiga 'waimie yami sauluva 'ifwaidi a na 'isedi, sauluvanidi kebu yaku nuanua bani'odi, wata yau ava'ai a na 'idewaiga 'waimie, 'omi kebu nuanuami. A venuafouviga 'ai'edi a na 'isemi 'wa na veve'ikwayekwayega, 'wa na veve'unumagigi, 'wa na nunuasako, tauni'avami faifaimi 'wa na nuanua we'e emiavo kebu, emiavo 'wa na yagayagaidi, 'wa na vevebonaivo, 'wa na nunualaka, wata kebu 'wa na folofolova veimea 'ana tonovineamo.
47012021	Mogitana a venuafouviga tutuyanina wata a na wai 'waimie 'ai'edi yami sauluva a na 'isedi bola kebu 'wa da 'ive'atumaidi, nika yami sauluvanidi faifaidi yaku Yaubada bunumayaga i na veleku matamie. Basenadi fuemi 'wa sakona, siwe voke bola kebu 'wa na nuavilamiga, bunu 'ana nuanua sakoidi 'wa 'i'idewadi, 'wa veve'avula-'avo'avovo, wata 'wa nunuagiva nika nani sakoidi 'wa 'i'idewadi. Yau a na 'isedina a na vemogai faifaimi. S12 Ion 4:48 Fol 19:12 S13,2 Kol 11:9 S21,2 Kol 13:2
47013001	De'e a na wai a na fogemiga, yaku wai 'ana vetonu. Tamu vona i 'eno'eno Yaubada yana Buki nageneye faifaina nuami a na tolinuata'idi. I vo, 'Ai'edi tamu aitoi iana i na vevitai tamu sakona faifaina, I lubwaineni sakonanina 'ana to'isa 'adi 'ailuga 'alo 'adi 'aitonu nika yana vevitanina mogitana.” Wata bani'odi, 'omi 'ai'edi kebu 'wa na nuavilamiga 'wa na vonayavuga matakuye.
47013002	Basenadi yaku wai 'ana veluga 'waineye, tomotoganidi i sakonaga wata 'ifwaimi a vonemi vematavuloga faifaina, we'e tutuya de'e tulikuyega wata vonanina a na luvaitugani. Side bani'odi. Tutuyanina wata a na waiga tosakonanimi kebu a na ve'ise'isemiga, 'aitamogana 'aitamogana vematavuloga a na velemi.
47013003	Nuanuami 'eba 'isa 'ifwaidi a na 'idewadi 'wa na 'isedina 'wa na ve'awamogitana yau Keliso yana tomata'aulele, Kelisonina faifaina a vonavona. 'Atumaina, a na waiga a na vemi vematavuloga a na velemiga 'wainega. Keliso yana sauluva 'waimie kebu mweanaga, we'e mogitana ma yana toketokena i folofolova 'awasasamie.
47013004	Mogitana Keliso tomogona mweana i tutufwaseni 'ai lagalagana 'waineye i wafa, siwe tutuya de'e Yaubada yana toketokena 'wainega i miamia. Wata bani'odi 'ima Keliso yana tomotoga mweama, siwe Yaubada yana toketokena 'wainega taiadi 'a miamia bega 'ama fata nani matatabuna 'a na 'i'idewadi 'waimie ma yama toketokena.
47013005	We'e 'omi, i lubwainemi taunimi 'wa na sitonovimi 'wa na 'asetai ma yami vetumagana 'wa tauyemi Keliso 'waineye 'alo kebu. 'Wa da 'asetai Iesu Keliso i miamia nagemie, siwe 'ai'edi yami saitonovanina 'wainega 'wa na 'asetai kebu 'wa da vetumagana, wata 'wa na 'asetai Keliso kebu nagemie i da miamia.
47013006	We'e 'ima 'a nuani 'wa na 'asetama kebu tomata'aulele-vekavekali, nagemeye Keliso i miamia.
47013007	'A vevelu'ui faifaimi Yaubada 'waineye bega kebu 'wa na sakona. Kebu 'a da vo, 'A na velu'ui faifaidi bega mali tomotoga yadi sauluva 'atumaidi i na 'isedi i na vo, Faulo ma enavo tomata'aulele mogitana.” Kebu bani'odi yama nuanuaga, mogitana 'a vevelu'ui faifaimi, nuanuama 'wa na vevesauluva 'atumaina, we'e 'ai'edi tomotoga i na awavesakoyema, 'asa'aiana, kebu tamu ava'ai.
47013008	'Ima tomata'aulele kebu tamu yama toketokena i da 'eno'eno bega Yaubada yana nuanua tonovidi 'a na tovibodedi, we'e mogitana i lubwainema tutuya fuedi nuanuananidi 'a na lulu'ivoneyedi bega tomotoga i na vematayakeyakedi.
47013009	'Ai'edi 'ama 'isa 'wainega 'ima tomotoga mweama we'e 'omi ma yami toketokena Yaubada yana nuanuananidi 'wa 'i'idewadi, 'a sososoana. Begaidi 'a vevelu'ui faifaimi yami sauluva i na ve'atumaiotoga.
47013010	Nuanuama yami sauluva i na ve'atumaiotoga begaidi tulikuyega yami leta a kilukiluma bega a na waiga 'waimie kebu ma yaku veimea a na vematavulogimi. Veimeanina 'Auvea i velekuga 'wainega a na kiavetoketokemi, we'e kebu i da vo, 'Wainega 'wa na 'ivesakodi.” S1 Mad 18:16,1 Tim 5:19 S4 Fil 2:7-8 S8,1 Kol 13:6 S10,2 Kol 2:3-4
47013011	Side bani'odi yaku veifufu 'ana ma'usa 'waimie, ieu ekwavo. Yami sauluva 'wa na 'i'isave'avinidi tonovidi i na 'eno'eno, yaku vona 'wa na nunuave'avinidi wata 'wa na 'i'idewadi, matatabumi yami nuanua i na vesala 'wa na veveiana. We'e Yaubada, taunina i nunuakalikalieda wata nuanua bikana mia 'atumaina taiadi i veleveleda, lilivamie i na miamia.
47013012	Emiavo tovetumaganavo 'waidie yami nuakalikali 'wa na ve 'avalamaigayega. Yaubada yana tomotoga matatabudi yadi vekaiwa i vetunei 'waimie.
47013013	'Ada Toveimea Iesu Keliso yana 'isave'avina, Yaubada yana nuakalikali wata 'Anu'anunu 'Atumaina yana veiana i na 'eno'eno matatabumi 'waimie. 'Asa'aiana bani'odi. Yau Faulo.
48001001	Ekwavo, yau Faulo, Iesu Keliso yana tomata'aulele a vekaiwa 'waimie. A vetomata'aulelega kebu tamu aitoi yana venua'ivina 'wainega, 'alo tamu tomogo yana veimea 'wainega. We'e mogitana Iesu Keliso wata Yaubada Tamada, kumanina Keliso i sivetovoia wafayega, i venua'ivineku bega a vetomata'aulele.
48001002	Yau wata edavo tovetumaganavo taiadi 'a miamianiga yama vekaiwa 'a vevetunei 'omi Keliso yana 'Aila'avo 'waimie, 'wa miamiani 'awalawa Galetia nageneye.
48001003	A vevelu'ui faifaimi, nuanuaku Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie, wata nuanua bikadi mia 'atumaina taiadi i na velevelemi.
48001004	Yada Yaubada Tamada yana nuanua Keliso i vematayakeyakeni, taunina i tauyeni i wafa yada sakona 'adi nuatavuna faifaidi, wata i yavuda tutuya de'e 'ana sakona 'wainega.
48001005	Yaubada ta na subisubiai tutuya matatabuna 'waidie, yana 'ai'aiwabu kebu i na 'a'avaga i na 'eno-vagata. Vona mogitana, yaku nuanua bani'odi. S1-2 Gal 1:11-12 S4 Gal 2:19-20 Tai 2:14
48001006	Yau nuaku i vogani, kebu tutuya manamanawenaga kumanina i venua'ivinemiga 'wa baibaileni. Basenadi a wai Iesu Valana 'Atumaina a lau'age 'waimie, Valananina 'wa nogai nika Yaubada i golemi Keliso yana nuakalikali bwaikina 'wainega, nuanuana 'ita'ita'i 'wa na veluagai. Nagami taunimi 'wa tauyemi Valananina 'waineye, we'e tutuya de'e awale Yaubada 'wa baibaileni 'wa damadamana vala tulina 'waineye igodina Vala 'Atumaina?
48001007	Siwe kebu tamu vala tulina 'ita'ita'i faifaina i da 'eno'eno. A vonevonemiga fai tomotoga 'ifwaidi nuami i 'ivegaudi wata i fetomi, nuanuadi Keliso Valana 'Atumaina i na 'ivesakoi.
48001008	We'e 'ai'edi tamu aitoi, 'alo yau, 'alo tamu anelose abamega tamu vala tulina 'a na lau'age 'waimie igodina 'ami 'ita'ita'i faifaina, siwe kebu i na vesala Valanina a lu'ageyeniga taiadi, tomogonina i lubwaineni Yaubada i na veimea i na luku 'ai-'ala'alase kebu yana 'weuga 'waineye.
48001009	Ava'ai 'akonadi a vonemiga, wata a na luvaitugani. 'Ai'edi tamu aitoi tamu vala tulina i lalau'age 'waimie igodina 'ami 'ita'ita'i faifaina, siwe kebu i da vesala Valanina nagami 'wa 'ewai taiadi, tomogonina i lubwaineni Yaubada i na veimea i na luku 'ai-'ala'alase kebu yana 'weuga 'waineye.
48001010	De'e yaku vona 'ana nogaya kebu a da vo, Nuanuaku tomotoga i na awave'atumaieku,” we'e mogitana Yaubada 'ana awave'atumai faifaina a nuanua. Wata kebu a da vo, Vonanina 'wainega tomotoga nuadi a na 'ewadi i na subiaku.” 'Ai'edi a da nuanua 'aku subia faifaina, 'ako yau kebu Keliso yana tofolovaga. S7 Fol 15:1,24 S8,1 Kol 16:22 S10,1 Tes 2:4
48001011	Ekwavo nuanuaku yaku lau'age faifaina a na vonemi bega 'wa na 'asetai Iesu Valana 'Atumaina a lalau'agega, kebu tomotogaotoga yadi nuanua 'wainega.
48001012	We'e yau, yaku 'aseta Valananina faifaina kebu a da veluagai tamu tomotogaotoga 'wainega, wata kebu tamu aitoi i da ve 'waikuye, we'e mogitana Iesu Keliso tauniotogina i sivemageseni 'waikuye.
48001013	'Akonadi valaku 'wa 'asetai yaku sauluva basenadi, yau tomogo Diu, yama veimea wata yama ve'etoboda matatabuna a ve'ililibuyedi, wata Yaubada yana tomotoga i vetumaganaga Keliso 'waineye yau 'adi to'ivesako, kebu tamu sai'afo a da 'isanuakalikaliedi, igodi nuanuaku a da leo'a'avadi.
48001014	We'e ekwavo 'aku 'aila'a 'waidiega yau a kumeta me Diu yama veimea a 'idewa'a'avadi, ekwavo sai'afo. Mogitana, sauluvanidi matatabuna i mai tubumavo 'waidiega, 'waidie a vetoketoke.
48001015	-
48001016	We'e Yaubada ma yana nuakalikali i vesauluva 'atumaina 'waikuye. Bola kebu a da tubuga, siwe nagami i venua'ivineku yana veimea 'wainega a na vetofolova faifaina. Yaubada yana nuanua faifaiku 'ana tutuya i veluagaina, Natuna i sivemageseni 'waikuye, bega 'aku fata Natunanina Valana 'Atumaina a na lau'age mali tomotoga kebu Diu 'waimie. Tutuyanina i sivemageseni i 'a'avana, kebu a da nago tamu tomogo 'waineye i da kiavetonoveku Iesu Valana faifaina.
48001017	Wata kebu a da vo, A na nago Ielusalema, Iesu 'ana tomata'aulelevo taiadi 'a na veifufu ava'ai i souyeniga 'waikuye faifaina.” Mogitana taunidi tomata'aulele kumekumetadi we'e yau a vemuli, siwe kebu a da nago 'waidie. Tonoviku a nago sali'avu'avuye 'awalawa Aleibia nageneye, bei a miamia mulieta wata a vilaku a nago Damasiko.
48001018	A miamia, mulieta malamala 'aitonu i 'a'avana a laka Ielusalema Fita taiadi 'a veifufu, wata bei taiadi 'a miamia wiki 'ailuga.
48001019	Bei 'a miamia, 'ifwaidi tomata'aulelevo kebu a da 'isediga, Iemesa 'ada Toveimea Iesu taina wata Fita, 'aisedi a veluagadi siwe kebu yaku 'aseta Keliso faifaina a da 'ewai 'waidiega.
48001020	'Akonadi Yaubada i 'asetaku, ava'ai a vonevonemiga yaku kiluma 'wainega, vona mogitana, kebu a da vevekaliemiga.
48001021	Wiki 'ailuga i 'a'avana Ielusalemega a tauya a nago 'awalawa Silia wata Silisia.
48001022	Tutuyanidi 'waidie Keliso yana tomotoga 'adi 'aila'a 'aitamogana 'aitamogana 'awalawa Iudia nageneye vala'avaku i noganogai, we'e tauniku kebu i da 'isekuga.
48001023	Mali tomotoga i vonevonedimo i vo, Tomogonina basenadi vita i veleveleda, tutuya de'e Iesu Valana 'Atumaina 'ada 'ita'ita'i faifaina i lalau'age, we'e nagami igodi nuanuana 'ida Keliso 'ana tovetumaganavo i da leo'a'avada.”
48001024	Valakunina i nogai begaidi Yaubada i subiai ava'ai i 'idewaiga 'waikuye faifaina. S11 Mad 16:17 S13 Fol 8:3 S14 Fol 22:3 S15-17 Ais 49:1 Fol 9:3-6 S19 Mad 13:55
48002001	-
48002004	A miamia, mulieta malamala 14 i 'a'avana, Yaubada yana nuanua i sivemageseni 'waikuye, nuanuana a na laka Ielusalema. Bega iada Banabasa taiadi 'a nago, wata Taito a voneni ma fuema 'a laka. 'A lakaga, tovetumaganavo 'adi to'edakumetavo 'aise'avadi taiadi 'a veifufu, yaku 'aseta Iesu Valana 'Atumaina faifaina a sivemageseni 'waidie, Valanina 'wainega a lalau'age mali tomotoga taunidi kebu Diu 'waidie. Yau a lalau'agega tomotoga yada ve'atumai Yaubada mataneye faifaina, a vo, Ta na vetumaganamo Iesu Keliso 'waineye nika ta na ve'atumai.” We'e 'ifwaidi tomotoga i vo, Kebu, nagami Diu ve'etoboda wata veimea ta na vematayakeyakedi wata Yaubada yana tugusa bunu 'aibobo ta na 'ewai, mulieta Yaubada i na awave'atumaieda.” Fai bani'odi i voneyediga yaku lau'age vetumagana'ava 'wainega ta na ve'atumaiga, a sivemageseni to'edakumetanidi 'waidie, kebu nuanuaku yaku folova basenadi 'alo tutuya de'e i na awavesakoyeni, nuanuaku yaku 'asetanina i na awave'atumaieni. Yaku veifufu i nogai, i sosoana we'e 'aku 'weabu Taito, taunina kebu tomogo Diu, siwe kebu i da lukakadeniga bunu 'aibobo faifaina. We'e tomotoga 'ifwaidi igodina taunidi tovetumagana yadi vaiseba i lukuma yama va'auta 'waineye nuanuadi Taito bunu 'aibobo i na 'ewai. Tomotoganidi wata nuanuadi yama vona i na nogai bega i na awavesakoyema fai 'a vo, Ta miave'itubama Iesu Keliso taiadi bega i yavuda me Diu yama ve'etoboda 'adi vematayakayaka 'waidiega.” Tomotoganidi igodi nuanuadi ve'etoboda matatabuna ta na vematayakeyakedi 'wa da vo nuanuadi ve'etobodanidi i da yogonida.
48002005	Yadi nuanuananina kebu tamu sai'afo 'a da awave'atumaieni. 'Ako 'a da awave'atumaieniga, Keliso Valana 'Atumaina 'ana nuanua tonovidi i da 'ivesakoi, nuanuama Valananina i na 'eno'eno 'waimie 'atumai'avana.
48002006	To'edakumetanidi ma 'adi ve'ililibu taiadi 'a va'autaga, kebu tamu nani tulina i da voneku, i awave'atumaiekumo. Vona mogitana taunidi to'edakumeta bwaikidi, siwe kebu faifaidi a da nuanua fai Yaubada mataneye matatabuda ta vesala, siaidi wata bwaikidi.
48002007	To'edakumetanidi kebu tamu nani tulina faifaina i da vona 'waikuye we'e mogitana i vo, Yaubada Faulo i venua'ivineni Iesu Valana 'Atumaina i na lau'age mali tomotoga taunidi kebu Diu 'waidie, bani'odi wata Fita i venua'ivineni i na lau'age me Diu 'waidie.”
48002008	I vonaga fai i 'asetai Yaubada yana toketokena 'wainega a vetomata'aulele mali tomotoga taunidi kebu Diu 'waimie, bani'odi wata Fita i vetomata'aulele me Diu 'waidie Yaubada yana toketokena 'wainega.
48002009	Iemesa, Fita wata Ioni, taunidi to'edakumeta toketokedi ma 'adi ve'ililibu, tutuyanina i 'asetai Yaubada ma yana nuakalikali folovanina i veleku, begaidi taiadi 'a vedima'abi, wata Banabasa, 'eba 'isa ma fuemeye 'a folofolova, Fita ma enavo me Diu 'waidie we'e 'ima mali tomotoga 'waimie.
48002010	'A vedima'abi i 'a'avana, nani 'aitamogana faifaina i vona 'waikuye. Nuanuadi tovetumaganavo i vewekowekoma 'adi 'aivaita faifaina 'a na nuanua, naninina faifaina 'akonadi a toke a vevetafewa. S4-5 Fol 15:1,24 S6 Fol 10:34 S9-10 Fol 11:29-30
48002011	Yau a miamia 'atamana Anitioki, mulieta Fita i wai. Bei 'a miamia Fita tamu sauluva 'ana 'isa kebu 'atumainaga i 'idewai, begaidi tomotoga matadie a tolimatani.
48002012	Tamu me Diu yama ve'etoboda kebu mali tomotoga taiadi i na 'ani. Fita, kumanina nagami tomogo Diu wata mali tomotoga taunidi kebu me Diu siwe 'akonadi i vetumaganaga, matatabuma taiadi 'a 'ani'ani, tovetumagananidi i vo, Vetumagana'ava 'wainega 'a ve'atumai Yaubada mataneye, we'e kebu me Diu yadi veimea 'adi vematayakayaka 'waidiega.” Mulieta 'ifwaidi tovetumagana, taunidi tomotoga Diu, Iemesa i vetunediga i le'wai. Tutuyanina Fita i 'isedi i kololo i vo, Tovetumagananidi me Diu yama ve'etoboda i vevematayakeyakedi wata nuanuadi mali tomotoga i vetumaganaga Iesu 'waineye bunu 'aibobo i na 'ewai wata ve'etoboda matatabuna i na 'i'idewadi. 'Ai'edi i na 'iseku mali tomotoga taunidi kebu Diu taiadi 'a 'ani'ani, bola i na awavesakoyeku.” Fita yana nuanuananina faifaina enavo i bailedi kebu taiadi i da 'ani'ani.
48002013	Tovetumagana 'ifwaidi taunidi me Diu, Fita i 'iseni 'ani i baibaila, taunidi wata i kololo i ve'alabaibaila. We'e Banabasa i 'isedi wata i nuani i baila.
48002014	Tutuyanina a 'isedi, Iesu Valana 'Atumaina 'ana 'eda mogitana kebu 'waineamo i da nunago, begaidi Fita a voneni 'aila'a matadie a vo, 'Omu mogitana tomogo Diu, siwe basenadi 'u vetumagana Iesu 'waineye, sauluva Diu 'u bailedi, mali tomotoga taunidi kebu Diu yadi sauluva 'u 'ewadi. We'e tutuya de'e awale tovetumagana taunidi kebu Diu yamu sauluvayega 'u lulukakadedi me Diu yada sauluva i na vetutuyamedi.
48002015	Tamadavo wata inadavo me Diu, bega 'ida wata me Diu, 'ida kebu mali tomotoga kumanidiavo ta golegoledi tosakona.
48002016	Siwe yada 'aseta vetumagana'ava 'wainega ta ve'atumai bega ta vo, Egavo ma yadi vetumagana taunidi i na tauyedi Iesu Keliso 'waineye Yaubada i na 'ive'atumaidi, we'e ve'etobodanidi i maiga Mosese 'wainega i na vematayakeyakediga 'waidiega kebu i na ve'atumai.” Wata 'ida bani'odi yada vetumagana ta yatoi Iesu Keliso 'waineye bega ta ve'atumai Yaubada mataneye, 'ada 'ive'atumainina ta veluagaiga fai ta vetumagana Keliso 'waineye, we'e kebu ve'etoboda 'adi vematayakayaka 'waidiega. Kebu tamu aitoi 'ana fata i na ve'atumai Yaubada mataneye ve'etoboda 'adi vematayakayaka 'waidiega.
48002017	Fai nuanuada ta na ve'atumai Yaubada mataneye bega ta miave'itubama Keliso taiadi. Fai bani'odi ta vetumagana Keliso 'waineye, bega me Diu i vonavona i vo, Tovetumagananidi tosakona, yada ve'etoboda kebu i da vevematayakeyakedi, Keliso i kiavebe'udi i sakosakona.” I vekali, kebu bani'odiga.
48002018	Igodi tomotoga 'adi 'ive'atumai ve'etoboda 'adi vematayakayaka 'waidiega yau a talabodeni, siwe 'ai'edi tutuya de'e a na awave'atumaieni a na vo, Ta na vetumagana siwe wata ve'etobodanidi ta na vematayakeyakedi nika ta na ve'atumai,” mogitana yau Yaubada yana nuanua 'ana togeu.
48002019	Basenadi ma yaku tokemaiga igodi nuanuaku ve'etobodanidi i maiaga Mosese 'wainega a da vevematayakeyakedi, siwe kebu 'aku fata bega a bailedi a damana Keliso 'waineye 'wa da vo a da wafa ve'etoboda 'waidiega. A bailedi bega tutuya de'e 'aku fata yaku mia matatabuna 'waidie Yaubada yana nuanua a na vevematayakeyakedi.
48002020	Tutuyanina Keliso i wafa 'ai lagalagana 'waineye, 'wa da vo yau taiadi 'a da wafa, bega tutuya de'e 'akonadi i ageku yana nuanua a 'i'idewadi, we'e yau tauniku yaku nuanua a bailedi, bani'odi a wafa 'waidiega. Mogitana ma tomogoku a miamia, siwe yaku mia matatabuna 'ana 'atumaina a veveluagai vetumagana 'wainega. Yaku vetumagananina a yato-vagaseni Yaubada Natuna 'waineye, taunina 'aku tonuakalikali wata taunina i tauyeni faifaiku i wafa.
48002021	Yaubada yana nuakalikalinina 'waideye kebu a da baila, nuanuaku. 'Ako tomotoga ta da ve'atumaiga Yaubada mataneye ve'etoboda 'adi vematayakayaka 'waidiega, Keliso yana wafa i da venani-'avo'avovo, kebu ma lamunaga. S12 Fol 11:2-3 S16 Lom 3:20-28; 11:6 S19-20 Lom 6:6; 7:6 Ion 13:1 Gal 1:4
48003001	'Omi me Galetia, yami sauluva 'ana 'isa 'wa da vo 'ulua nuami i da 'anidi. Basenadi a wai Iesu Keliso yana wafa 'ai lagalagana 'waineye a veifufu-deweni 'waimie, nika 'wa 'asetai ava'ai faifaina i wafa, siwe tutuya de'e 'akonadi 'wa baibaila.
48003002	'Wa da 'asetai ava'ai 'wainega 'Anu'anunu 'Atumaina i agemi. I agemiga kebu ve'etoboda 'adi vematayakayaka 'waidiega, we'e mogitana nagami Iesu Valana 'Atumaina 'wa nogai, ma yami vetumagana taunimi 'wa tauyemi 'waineye nika 'Anu'anunu 'Atumaina i agemi.
48003003	Awale 'wa ve'wava'wava? Yami mia 'ivauna i velamu 'Anu'anunu 'Atumaina yana toketokena 'wainega, siwe tutuya de'e igodi nuanuami taunimi yami toketokena 'wainega 'wa na ve'atumai ve'etoboda 'adi vematayakayaka 'waidiega.
48003004	Naninidi 'atumaidi 'wa veluagadi Keliso 'wainega kebu nani-'avo'avovoga, ma lamudi. Fai naninidi 'waimie bani'odi nani bwaikidi.
48003005	Yaubada 'Anu'anununa i tauyeni i agemi, wata 'waimie 'eba nuavogana wata 'eba nua'ewa i 'i'idewadi. I 'i'idewadiga, kebu ve'etoboda 'adi vematayakayaka 'waidiega, we'e mogitana nagami Iesu Valana 'Atumaina 'wa nogai, ma yami vetumagana taunimi 'wa tauyemi 'waineye bega naninidi i souyedi.
48003006	Tovetumagana yada 'eba 'isa tamu me Diu tubuma 'ana wagava Ebelamo. Tamu vona i 'eno'eno Yaubada yana Buki nageneye tomogonina faifaina i vo, Fai Ebelamo i vetumagana Yaubada 'waineye, yana vetumagananina faifaina Yaubada i vo, Ebelamo yana sauluva matatabuna tonovidi matakuye.”
48003007	'Wa 'iseni, tomotoganidi i vetumagana Yaubada 'waineye, taunidi Ebelamo tubunavo mogitana.
48003008	Wata tamu vona i 'eno'eno Yaubada yana Buki nageneye i vona-vagata mali tomotoga taunidi kebu Diu 'adi 'ive'atumai Yaubada mataneye faifaina. 'Adi 'ive'atumainina, yadi vetumagana 'wainega Yaubada i 'ive'atumaidi, begaidi vonanina Iesu Valana 'Atumaina faifaina nagami Yaubada i 'inanai Ebelamo 'waineye i vo, 'Waimuyega yau Yaubada ma yaku nuakalikali a na vesauluva 'atumaina tomotoga 'aila'a tulina tulina 'waidie.”
48003009	Ebelamo ma yana vetumagana begaidi Yaubada i vesauluva 'atumaina 'waineye, wata egavo i na vetumaganaga, Yaubada i na vesauluva 'atumaina 'waidie, Ebelamo 'waineye bani'odi, kebu tulinaga.
48003010	Tomotoga 'ifwaidi i vo, Ve'etoboda i maia Mosese 'wainega 'a na vematayakeyakediga 'a na ve'atumai Yaubada mataneye,” siwe 'akonadi Yaubada i veimea tomotoganidi vematavuloga i na veluagai fai ve'etobodanidi i geugeudi. Vita i na veluagaiga fai tamu vona i 'eno'eno Yaubada yana Buki nageneye i vo, Egavo Yaubada yana ve'etoboda kilukilumidi matatabuna kebu i na vevematayakeyakedi tutuya matatabuna 'waidie, 'awaie 'adi vematavuloga i na veluagai Yaubada 'wainega, i na wafaotoga.”
48003011	De'e vonanina 'wainega ta 'aseta-'atumaia Yaubada tomotoga i na 'ive'atumaidiga kebu ve'etoboda 'adi vematayakayaka 'waidiega we'e mogitana yadi vetumagana 'wainega fai tamu vona Yaubada yana Buki nageneye i vo, Egavo yadi vetumagana 'wainega yadi sauluva i na tonova Yaubada mataneye, Mia 'atumaina wata miamia-vagaina i na veluagai.”
48003012	We'e ve'atumai ve'etoboda 'adi vematayakayaka 'waidiega wata ve'atumai vetumaganayega kebu taiadi i da vesala. 'Ai'edi nuanuami igodi 'wa na ve'atumai ve'etoboda 'waidiega, kebu 'ana fata 'aivaita 'wa na veluagai vetumagana 'wainega. Tamu vona i 'eno'eno Yaubada yana Buki nageneye i vo, 'Ai'edi aitoi ve'etoboda matatabuna i na vevematayakeyakedi, kebu tamu nani i na baileni, 'ana fata mia-vagata i na veluagai.” Siwe a nuani kebu 'ana fata ve'etobodanidi matatabuna ta na vevematayakeyakedi.
48003013	Yaubada yana Buki nageneye i vonaga i vo, 'Ai'edi aitoi i na sakona bwaikina i lubwaineni 'ana vematavuloga i na wafa, 'wa na luvewafaiga tomogona 'wa na sifwaseni 'ai 'waineye, fai tomotoganina tosakona bega Yaubada wata i na veimea 'ana vematavuloga faifaina.” Wata 'ida bani'odi, fai Yaubada yana ve'etoboda ta geudi i lubwaineda 'ada vematavuloga wafaotoga yada sakonanidi faifaidi, siwe Keliso i mai, 'ai lagalagana 'waineye i tutufwaseni 'ada vematavuloga i tovoieni i wafa faifaida. Yana wafanina 'wainega i tuveobuda sakona 'wainega, kebu wata ve'etoboda i na veveimeyeda.
48003014	Basenadi Yaubada yana vona'awaufaufa 'wainega i vesauluva 'atumaina Ebelamo 'waineye, tutuya de'e 'ima me Diu wata 'omi mali tomotoga Iesu Keliso yana wafa 'wainega Yaubada i vesauluva 'atumaina 'waideye Ebelamo 'waineye bani'odi. Fai ta vetumagana Keliso i wafa yada sakona 'adi nuatavuna faifaidi, ta ve'atumai Yaubada mataneye wata 'Anu'anunu 'Atumaina basenadi Yaubada i vona'awaufaufa i na veledaga, 'akonadi i ageda. S6 Nag 15:6 S8 Nag 12:3 Fol 3:25 S9 Lom 4:16 S10 VeL 27:26 S11 Gal 12:16 S12 Lom 10:5 S13 VeL 21:22-23,2 Kol 5:21
48003015	Ekwavo, 'omi tovetumagana, nuanuaku Yaubada yana vona'awaufaufa a na awatalatutuleni tamu yada sauluva 'wainega. 'Ai'edi tomotoga 'adi 'ailuga yadi nuanua i na vesala tamu nani i na 'idewaiga faifaina, 'adi 'ailuga 'adi wagava i na kilumidi yadi vona'awaufaufanina 'ana lubulubu 'waineye bega kebu tamu aitoi 'ana fata i na 'u'umi 'alo tamu nuanua tulina i na kilumi. Wata bani'odi Yaubada, fai taunina yana sauluva 'atumai'avana kebu tamu sai'afo yana vona'awaufaufa i na geuya.
48003016	Basenadi Yaubada i vona'awaufaufa Ebelamo wata tubuna 'waidie i vo, 'Waimiega a na vesauluva 'atumaina tomotoga matatabuna 'waidie.” 'Wa 'iseni, Yaubada kebu i da vo, Ebelamo wata tubunavo 'waidie,” we'e i vonaga tubuna 'aitamogana faifaina, tubunanina taunina Keliso.
48003017	Yaku vona 'ana 'aseta side bani'odi. Yaubada yana vona'awaufaufanina 'asa'aiana yana veakutagona. Ebelamo 'wainega malamala 430 i 'a'avana mulieta yana ve'etoboda i yatodi Mosese 'waineye, siwe ve'etobodanidi kebu 'adi fata Yaubada yana vona'awaufaufanina i na geuya wata yana veakutagonanina i na venani-'avo'avovo.
48003018	'Ai'edi ve'etoboda 'adi vematayakayaka 'waidiega 'ada nuakalikali Yaubada i da veledaga, 'ako kebu ta da veluagadiga yana vona'awaufaufa 'wainega. We'e mogitana Yaubada ma yana nuakalikali i vesauluva 'atumaina Ebelamo 'waineye wata 'ida 'waideye fai nagami i vona'awaufaufa.
48003019	Voke 'ifwaimi 'wa na velutoli 'wa na vo, Vetuma awale Yaubada ve'etoboda i yatodi?” Nagami Yaubada yana vona'awaufaufa i veleda, mulieta ve'etoboda i yatodi bega 'ai'edi tomotoga i na vesauluva sakoina, 'adi fata i na 'asetai i sakona Yaubada mataneye. Yaubada nuanuana yana ve'etobodanidi ma yadi toketokena i na 'eno'eno i na nagoga Keliso yana mai 'waineye i na 'a'ava. Kelisonina taunina Ebelamo tubuna, kumanina faifaina basenadi Yaubada i vona'awaufaufa. Yaubada yana ve'etoboda i 'anivelenedi Mosese 'waineye, nagami anelose i veledina mulieta i 'anivelenedi Mosese 'waineye. Mosese i 'ewadina i lu'ivoneyedi tomotoga 'waidie.
48003020	We'e yana vona'awaufaufa kebu tamu aitoi i da velenina bega i da 'aniveleneni Ebelamo 'waineye, fai yana vona'awaufaufanina nani 'atumaiotogina bega Yaubada tauniotogina i 'aniveleneni Ebelamo 'waineye.
48003021	Voke 'ifwaimi 'wa na velutoli 'wa na vo, Yaubada yana ve'etoboda i yatodiga, we'e yana vona'awaufaufa bani'odi? I awavesakoyeni?” Kebu i da awavesakoyeniga fai 'ai'edi tamu ve'etoboda 'ana vematayakayaka 'wainega mia 'ivauna wata miamia-vagaina ta da veveluagaiga wata 'waidiega ta da veve'atumaiga Yaubada mataneye 'ako vona'awaufaufa 'ana 'eda kebu i da 'idewai siwe yana vona'awaufaufa i 'idewai bega ta na ve'atumai mataneye we'e kebu 'ana fata 'aivaita ta na veluagai ve'etoboda 'waidiega.
48003022	We'e tamu vona i 'eno'eno Yaubada yana Buki nageneye i vo, Tomia fwayafwaya matatabudi i sakona, 'wa da vo sakona i da veveimeyedi.” We'e egavo i na vetumagana Iesu Keliso 'waineye i na ve'atumai Yaubada mataneye wata mia 'ivauna miamia-vagaina taiadi i na veluagai. Naninidi Yaubada yana 'anivelena-maimaiga, bani'odi basenadi i vona'awaufaufa i na veleda vetumagana 'wainega.
48003023	Bola Keliso kebu i da maiga, Yaubada ve'etoboda i yatodi i veve'isabodeda 'wa da vo i da yogonida, i nagoga nika Yaubada Keliso i sivemageseni, bega 'ada fata ta na vetumagana 'waineye.
48003024	Nagami ve'etobodanidi bani'odi 'ada to'isave'avina i awave'ede'ededa i nagoga mulieta Keliso i mai bega 'ada fata ta na ve'atumai Yaubada mataneye yada vetumagana 'wainega.
48003025	Yada vetumagana bei ta na yatoiga 'akonadi i mai bega tutuya de'e ve'etobodanidi kebu wata i na 'i'isave'avinida. S16 Luk 1:54-55 Nag 12:7 S17 Fol 7:6 S18 Lom 4:14; 11:6 S19 Lom 5:20 S21 Lom 8:2-4 S22 Lom 3:9-19
48003026	Fai 'wa vetumagana, Iesu Keliso taiadi 'wa miave'itubama nika 'omi matatabumi Yaubada natunavo.
48003027	Mogitana 'omi Yaubada natunavo fai tutuyanina 'wa bafitaiso taunimi 'wa tauyemi Keliso 'waineye, i agemi taiadi 'wa miave'itubama.
48003028	Fai 'wa miave'itubama Iesu Keliso taiadi, matatabumi 'wa vesala Yaubada mataneye, me Diu wata taunidi kebu me Diu, tofolova-maimaiga wata tomotoga yavuyavudi, iaveta wata vevine, matatabuda ta miave'itubama Keliso taiadi, bega 'ida 'aila'a 'aitamogana.
48003029	Fai 'omi Keliso yana tomotoga, wata 'omi Ebelamo tubunavo mogitana. Wata fai 'omi Keliso yana tomotoga naninidi 'atumaidi basenadi Yaubada i vona'awaufaufa Ebelamo 'waineye 'ami veuveuta 'wa na veluagadi. S26 Ion 1:12 S27 Lom 6:3-4, 13:14 S28,1 Kol 12:12-14
48004001	-
48004002	Yaku vona 'ana 'aseta side bani'odi. 'Ai'edi tamu tomogo 'ai'aiwabuna yana wafa i na velilivana tamu lubulubu i na kilumi yana kukua 'awaie natuna i na 'ewadiga faifaina. Kwamananina bola siaineye tamana i na wafa, taunina wata yana kukua 'ana to'isave'avinavo i na veveimeyedi. Kukuanidi matatabuna tamana i 'iawediga kwamananina yana kukua, siwe fai bola siaina kebu tamu yana veimea i da 'eno'eno, kukuanidi kebu i na 'abitonovidi, taunina bani'odi tofolova-maimaiga. Mulieta malamalanina tamana i yatoiga i na veluagaina i na velamu kukuanidi i na 'ewadi i na veveimeyedi.
48004003	Wata 'ida bani'odi bola nuada kebu i da magetadiga, yaiaina kumanidiavo ma yadi veimea fwayefwayeye, wata yada veimea tubudavo 'waidiega i veveimeyeda 'wa da vo ta da vetofolova-maimaiga 'waidie.
48004004	-
48004005	Siwe Yaubada yana tutuyanina i yatoiga i veluagai, taunina Natuotogina i voneni i vetomotogaotoga i mai fwayefwayeye. I maiga taunina i tauyeni me Diu yama ve'etoboda i ve'ililibuyedi bega tomotoganida ve'etobodanidi i veveimeyedaga i tuveobuda nika 'ida Yaubada natunavo.
48004006	Fai 'omi wata 'ima Yaubada natunavo, Natuna 'Anu'anununa i voneni i ageda nika 'Anu'anununina yana 'aivaita 'wainega ta vevegole ta vo, Tamaku, ie Tamaku.”
48004007	Begaidi yaiaina wata ve'etoboda tubudavo 'waidiega kebu wata i na veveimeyemi, 'akonadi i 'a'ava, we'e mogitana 'omi natunavo. Wata fai 'omi natunavo veuveutanidi 'atumaidi natunavo faifaidi, 'omi wata i na velemi. S3 Kolos 3:20-23 S4 Ion 1:14 Lom 8:3-4 S6 Lom 8:15-16 S7 Lom 8:17 Gal 13:29
48004008	Basenadi Yaubada 'wa bavuyeni bega taunimi 'wa tauyemi ve'etoboda tubumiavo 'waidiega wata yaiaina 'waidie, naninidi igodi yami yaubadavo i veveimeyemi.
48004009	Tutuya de'e 'akonadi Yaubada 'wa 'asetai wata 'wa veianeni, we'e mogitana ta na vo Yaubada i 'asetami wata i veianemi, begaidi 'ai'edi nuami i na viladi naninidi 'waidie kebu i da lubwainemi. Yaiaina wata ve'etobodanidi nani mweadi, kebu 'aivaita 'wa na veluagai 'waidiega, siwe awale nuanuami taunimi 'wa na tauyemi naninidi 'waidie i na veimeyemi basenadi bani'odi?
48004010	Basenadi ve'etoboda fuedi 'adi vematayakayaka vitadi 'wa veve'ililibuyedi siwe Keliso i 'etoyavumi ve'etobodanidi 'waidiega. We'e tutuya de'e ve'etobodanidi vitadi 'wa vevematayakeyakedi, bani'odi 'aiata 'ifwaidi, weta'i 'ifwaidi, tutuya 'ifwaidi wata malamala 'ifwaidi 'wa veve'ililibuyedi wata igodi 'wa vo, Tutuyanidi 'waidie ta na tafalolo, Yaubada i na awave'atumaieda.”
48004011	Yau a venuafouviga, i na nunago yaku folova nagami a waiga 'waimie i na venani-'avo'avovo.
48004012	Ekwavo, nuanuaku bwaikina yaku sauluva 'wa na vevetutuyamedi, fai basenadi a salami. Basenadi a waiga 'waimie kebu tamu nani sakoina 'wa da 'idewai 'waikuye 'wa 'isave'aviniku 'atumaina.
48004013	'Wa na nuani basenadi igodi a da nago tamu 'awalawa 'waineye, nika fai a viga a wai 'waimie. Bei ta miamia 'waimie a lau'age-vauvau Iesu Valana 'Atumaina faifaina.
48004014	Fai a viga 'aku 'isa sakoina wata 'aku 'isave'avina vitana siwe kebu 'wa da baila wata kebu 'wa da dumwe'aieku, we'e mogitana ma yami sosoana 'wa lu'uma'umaieku wata 'wa 'isave'aviniku, 'wa da vo yau tamu anelose Yaubada 'wainega 'alo Iesu Keliso tauniotogina.
48004015	Taiadi ta miamiaga, a 'isemi 'wa sosoana bwaikina, yami sosoananina ava'aibe i nago? A 'asetami mogitana bega 'aku fata a na lu'ivona tomotoga 'ifwaidi 'waidie ma yami sosoana 'wa 'ivaisekuga faifaina. Kebu tamu nani 'atumaina 'wa da ve'o'oleni, 'ako i da lubwaineniga matami 'wa da kiamwanudi 'wa da veleku i da 'ivaiseku.
48004016	We'e tutuya de'e yaku vona tonovidi yami sakona faifaidi voke 'wa nuasako 'waikuye.
48004017	Tove-vekavekalinidi taiadi 'wa miamiaga, kumanidiavo Iesu Valana 'Atumaina 'ana to'ivesako, i dumwebika kebu yami 'atumaina faifaina, i vevewavawava nuanuadi nuami i na 'ewadi bega 'omi yadi tomotoga. Nuanuadi bwaikina yau 'wa na baileku ma'itufa yadi nuanua 'waineye 'wa na luku ma yami dumwebika 'wa na vematayakeyakedi.
48004018	'Ai'edi tamu nani 'atumaina faifaina ta na dumwebikaga i lubwaineda. Yau taiadi ta miamia 'wa dumwebika, we'e mogitana i lubwainemi tutuya matatabuna 'wa na dumwebika.
48004019	'Omi natukwavo, a nuakalikaliemi. Yau 'wa da vo vavine i da vebutudi i da veveviga, tutuya de'e ma yaku venuafouviga a veveviga faifaimi basenadi bani'odi. Veviganina i na nagoga Keliso i na agemi mogitana nika a na sosoana faifaimi.
48004020	Nuanuaku taiadi ta da miamia, yaku vona toketokedi a da bailedi, bikadiega a da 'ivaisemi. A nuanua bwaikina, bani'odi a na munega a na 'ivaisemi? S8,1 Kol 8:4-6 S10 Kolos 2:16 S13,1 Kol 2:3 S16 Ion 8:45
48004021	'Omi nuanuami ve'etoboda Mosese 'wainega i na veveimeyemiga a na vonemi. Ve'etobodanidi wata 'ifwaidi Mosese 'ana kilukiluma 'wa da vo 'omi kebu 'wa da 'asetadiga.
48004022	Tamu yana vona side bani'odi. Ebelamo yana vevinevo 'adi 'ailuga, tamu yana vavine mogitana 'adi wagava Sela, we'e tamu 'adi wagava Ega, taunidi Sela yadi tofolova-maimaiga. Ebelamo natunavo 'adi 'ailuga, tamu yana vavine mogitana 'waidiega, tamu tofolova-maimaiga 'waidiega.
48004023	Natuna tamu 'ana wagava Aisake, fai Yaubada i vona'awaufaufa Ebelamo 'waineye, yana vavine mogitana 'waidiega i tubuga. We'e Isimeli i tubuga tofolova-maimaiga 'waidiega kebu vona'awaufaufa 'wainega, 'ida matatabuda ta tubuga bani'odi.
48004024	-
48004025	Vevinenidi 'adi 'ailuga bani'odi veakutagona 'ailuga Yaubada i 'idewadi tomotoga faifaida. Yana Veakutagona Nagami i 'idewai 'Oya Sainai 'waineye 'awalawa Aleibia nageneye. Bei Yaubada yana ve'etoboda Mosese i veleni, 'ai'edi tomotoga ve'etobodanidi matatabuna i na vevematayakeyakedi i na ve'atumai Yaubada mataneye. Ega, Ebelamo yana tofolova-maimaiga taunidi bani'odi Veakutagonanina Nagami 'Oya Sainai 'wainega. Taunidi natudiavo taiadi tofolova-maimaiga, wata bani'odi tomotoganidi ve'etoboda i veveimeyediga 'wa da vo i da vetofolova-maimaiga ve'etobodanidi 'waidie. Wata Ega bani'odi Ielusalema tutuya de'e 'waineye. 'Atamananina 'ana tomotoga, taunidi me Diu, ve'etobodanidi i veveimeyedi. [We'e Yaubada tamu yana veakutagona i 'idewai Iesu yana wafa 'wainega, Veakutagonanina 'Ivauna faifaina nagami i vona'awaufaufa Ebelamo 'waineye i na souyeni tamu yana 'aila'a 'wainega. Egavo i na vetumagana Iesu 'waineye i na ve'atumai Yaubada mataneye wata yavuyavudi ve'etoboda 'adi vematayakayaka 'waidiega. Sela, Ebelamo yana vavine mogitana, taunidi bani'odi veakutagonanina Yaubada i 'idewaiga Iesu 'wainega. Sela kebu i da vetofolova-maimaiga wata 'ida Iesu 'ana tovetumaganavo ve'etoboda kebu i da veveimeyeda, vetumagana'ava 'wainega ta ve'atumai Yaubada mataneye.]
48004026	Wata Sela bani'odi Ielusalema 'Ivauna abame, 'atamananina 'ida tovetumagana yada 'eba mia mogitana, bei tomotoga matatabuda yavuyavuda.
48004027	Tamu vona-awatabai i 'eno'eno Yaubada yana Buki nageneye Ielusalema 'Ivauna faifaina, 'atamananina bwaikina wata 'ana tomotoga fueotogidi, kebu Ielusalema nagami bani'odi, bega i vo, 'Omi vavinenimi kebu natumiga wata venatuna 'ana veviga kebu 'wa da vebaemi, 'wa na sosoana bwaikina. 'Omi yami lalamogavo i 'iawemiga ma yami sosoana 'wa na 'oluga fai 'awaie natumiavo fuedi, We'e vavinenidi ma yadi lamoga natudiavo kebu fuediga.”
48004028	Basenadi Yaubada i vona'awaufaufa Ebelamo 'waineye natuna iavetana i na tubuga, mulieta Aisake i tubuga. We'e ekwavo 'omi tovetumagana wata bani'odi, fai Yaubada i vona'awaufaufa, bega 'omi natunavo.
48004029	Isimeli yana tubuga 'ida matatabuda yada tubuga bani'odi, Isimeli i veve'oyaneni Aisake vita i veveluagai, kumanina i tubuga Yaubada 'Anu'anununa yana toketokena 'wainega. Wata 'ida bani'odi tutuya de'e 'waineye, 'ida Keliso yana 'Aila'a vita ta veveluagadi ve'etoboda 'adi tovematayakayaka 'waidiega.
48004030	Siwe tamu vona i 'eno'eno Yaubada yana Buki nageneye vita 'ana to'anivelena faifaidi i vo, Vavinenidi tofolova-maimaiga ma natudi 'u na veugeugedi, bega 'awaie kebu tamu veuveuta natudi i na veluagai tamana 'wainega, we'e yana vavine mogitana natudi veuveuta matatabuna i na 'ewadi tamana 'wainega.”
48004031	'Ida kebu tofolova-maimaiga natunavoga, we'e mogitana 'ida tovetumagana, Keliso i yavuda ve'etoboda 'adi vematayakayaka 'waidiega. S22 Nag 16:15; 21:2 S23 Lom 9:7-9 S24-25 Lom 8:15 S26 Ibu 12:22; Ve 21:2,10 S27 Ais 54:1 S30 Nag 21:10 Ion 8:35
48005001	Keliso i yavuda ve'etoboda 'adi vematayakayaka 'waidiega nuanuana yavuyavuda ta na miamia. Fai yavuyavumi 'wa na tovoi fa'alina taunimi 'wa na 'i'isave'avinimi bega kebu tamu aitoi i na yogonimi ve'etoboda 'waidiega, i na nunago 'wa na vetofolova-maimaiga ve'etoboda 'waidie basenadi bani'odi.
48005002	Yau Faulo a na vonemi, nuanuaku yaku vona 'wa na 'ewadi. 'Ai'edi taunimi 'wa na tauyemi Yaubada yana tugusa me Diu faifaidi bunu 'aibobo 'wa na 'ewai, bega 'wa na vo, Bunu 'aibobo 'wainega 'a na ve'atumai Yaubada mataneye,” kebu tamu sai'afo 'ita'ita'i 'wa na veluagai Keliso 'wainega.
48005003	Yaku vonanina vona mogitana, bega nuanuaku wata a na luvaitugani. 'Ai'edi aitoi i na vo, Bunu 'aibobo a na 'ewai bega a na ve'atumai Yaubada mataneye,” i lubwaineni ve'etoboda i maia Mosese 'wainega matatabuna i na vevematayakeyakedi.
48005004	Egavo igodi nuanuami 'wa na ve'atumai Yaubada mataneye ve'etoboda 'adi vematayakayaka 'waidiega, 'akonadi 'wa 'awa'idimi Keliso 'wainega wata Yaubada yana nuakalikali 'wainega 'akonadi 'wa souyemi.
48005005	We'e 'ida Iesu 'ana tovetumaganavo ta vetumagana ta nuani mogitana Yaubada i na 'ive'atumaida, 'ada 'ive'atumainina faifaina ta lulukamata, 'Anu'anunu 'Atumaina yana 'aivaita 'wainega yada vetumagananina fa'alina.
48005006	Mogitana ta na ve'atumai fai 'akonadi ta miave'itubama Iesu Keliso taiadi bega 'ai'edi bunu 'aibobo basenadi ta 'ewai 'alo kebu, kebu tamu ava'ai. We'e nani bwaikina ma yada vetumagana taunida ta tauyeda Keliso 'waineye, yada vetumagananina vuagina ta nunuakalikali.
48005007	Nagami yami vetumagana Keliso 'waineye toketokena 'wa da vo 'wa da lililide 'atumaina, we'e tutuya de'e 'ana 'isa 'wa da vo tamu aitoi i da yogobodemi 'wa 'ailove, Yaubada yana nuanua tonovidi kebu 'wa da vevematayakeyakedi.
48005008	Ava'ai 'alo aitoi nuami i 'ewadi bega 'wa 'ailove? A nuaniga Yaubada kebu, Yaubadanina kumanina i golegolemi bega 'omi yana tomotoga.
48005009	Walabo 'aluna nani siaina, siwe 'ana fata 'aisayanina matatabuna i na 'ivesakoi. Wata 'omi bani'odi, tove-vekavekali kebu fuediga siwe yadi ve 'ana fata matatabumi yami vetumagana i na 'ivesakodi.
48005010	We'e yau a 'asetami, yada miave'itubama 'ada Toveimea Iesu taiadi 'wainega a nuani mogitana yami nuanua i na vesala yau yaku nuanua bani'odi. Wata a nuani tomotoganina nuami i 'ivegaudi wata i fetomiga, kumanina kebu a da 'asetaiga, 'ana vematavuloga i na veluagai Yaubada 'wainega.
48005011	Ekwavo, we'e tomotoga 'ifwaidi i vonavona i vo, Faulo yana lau'age 'waineye i vonaga bunu 'aibobo ta na 'ewai nika ta na ve'atumai Yaubada mataneye.” Mogitana basenadi bani'odi a lu'ageyedi, mulieta a vetumagana Iesu 'waineye nika a baila. 'Ai'edi tutuya de'e bani'odi a da lalau'ageyediga bunu 'aibobo faifaina 'ako vita kebu a da veveluagadiga tomotoganidi bunu 'aibobo i awave'atumaieniga 'waidiega. Fai tomotoga ma yadi nuasako vita i veleveleku, 'eba 'isa kebu a da lalau'agega bunu 'aibobo faifaina, we'e mogitana a lalau'age Keliso i wafa 'ai lagalagana 'waineye bega ta na vetumaganamo 'waineye ta na ve'atumai Yaubada mataneye.
48005012	We'e tomotoganidi nuanuadi bunu 'aibobo, kumanidiavo yami vetumagana i 'ivemweadi, nuanuaku vigodi taiadi i da bobo-otogidi. S1 Ion 8:32,36 Fol 15:10 S11,1 Kol 1:23
48005013	Ekwavo, 'omi Yaubada i golemi, nuanuana yavuyavumi 'wa na miamiani. Mogitana 'akonadi 'omi yavuyavumi siwe kebu 'wa na vo, Ve'etoboda kebu i da veveimeyemaga, vetumagana'ava 'wainega 'a ve'atumai Yaubada mataneye, bega 'ama fata 'a na sakosakona.” Bunu 'ana nuanua sakoidi kebu nuami i na 'ewadiga, we'e mogitana ma yami nuakalikali ma emiavo 'wa na ve'ivaivaita.
48005014	Yaubada yana ve'etoboda wata yana veimea matatabuna 'adi 'itava 'aitamogana, i vo, Emiavo 'wa na nuakalikaliedi, taunimi 'ami nuakalikali bani'odi.”
48005015	Siwe 'ai'edi venuakalikali 'wa na baila, 'wa na 'isa'isa i na nunago ma emiavo 'wa na nuavita wata 'wa na nuasako nika 'aila'animi matatabumi 'wa na 'ivesakomi.
48005016	Begaidi a na vonemi, yami mia matatabuna 'waidie 'Anu'anunu 'Atumaina 'wa na tauyeni i na agemi mogitana bega taunina 'ami tokiavetovetonova nika kebu 'ami fata 'wa na tauyemi taunimi yami nuanua sakoidi 'adi nuagiva 'waidie.
48005017	Naninidi yada nuanua sakoidi nuanuadi, wata naninidi 'Anu'anunu 'Atumaina nuanuana tutuya fuedi i veveyo'eyo'eyeda. 'Anu'anunu 'Atumaina wata taunida yada nuanua sakoidi 'adi 'ailuga i vevegavia, bega 'ai'edi 'Anu'anunu 'Atumaina yana nuanua 'wa na vevematayakeyakediga kebu 'ami fata taunimi yami nuanua 'wa na 'i'idewadi.
48005018	'Ai'edi 'Anu'anunu 'Atumaina i na awave'ede'edemi yana nuanua 'wa na 'i'idewadiga, ve'etoboda i maiaga Mosese 'wainega yadi toketokena i 'a'ava 'waimie, kebu wata i na veveimeyemiga.
48005019	Naninidi tomotoga i 'i'idewadi taunidi yadi nuanua 'waidiega mageseye, matatabuda ta 'asetadi. Naninidi side. Ve'avula-'avo'avovo, sakona tulina tulina 'eba bunumayaga, wata bunu 'ana nuanua sakoidi.
48005020	-
48005021	Wata i 'odu'odu kumaea 'waidie igodina yadi yaubadavo, balau, bwalata wata filo nuadi i 'ewadi. I vevedumwe'ai'ai, i veve'alamagi'ai, i veve'unumagigi, i nunuasako, taunidi yadi vebwaika 'aisena faifaina i nuanua. I veve'idi'idi, 'aila'a 'aitamogana 'aitamogana taunidi 'aisedi faifaidi i nuanua, i nunuagiva ediavo yadi kukua faifaidi, ufa toketokena i toke i yemuyemu nuadi i lulugaugaudi, naninidi 'eba bunumayaga i 'i'idewadi, wata nani 'ifwaidi sakoidi i 'i'idewadi. Basenadi a matakia 'waimie sauluvanidi faifaidi, tutuya de'e wata a luluvaitugani. Egavo naninidi de'e bani'odi i 'i'idewadiga kebu 'ana fata Yaubada i na veveimeyedi yana 'Aila'a nageneye bega 'adi veuveuta i na veluagai 'wainega.
48005022	We'e 'ai'edi 'Anu'anunu 'Atumaina yana nuanua ta na 'i'idewadi, side naninidi i na souyedi. Venuakalikali, tutuya fuedi ta na sososoana, nuanua bikadi mia 'atumaina taiadi ta na veveluagadi, ta na totokemaiga vita 'waidie, ma yada nuakalikali ta na vevesauluva 'atumaina edavo 'waidie, yada sauluva i na tonova wata dumweda i na bika ma 'ada vetumagana.
48005023	Ta na nunuaobu wata taunida yada sauluva ta na 'i'isave'avinidi. Naninidi kebu tamu 'adi 'eba ve'etobodaga.
48005024	Egavo i miave'itubamaga Iesu Keliso taiadi, taunidi yadi nuanua matatabuna wata bunu 'ana nuanua sakoidi, 'akonadi i bailedi, 'wa da vo i da tutufwasedi Keliso 'ana 'ai lagalagana 'waineye i da wafa.
48005025	Mia 'ivauna wata 'atumaina 'akonadi ta veluagadi 'Anu'anunu 'Atumaina 'wainega, i lubwaineda taunida ta na tauyeda yana nuanua 'waidie i na veveimeyeda.
48005026	Kebu taunida ta na awa'ai'aida, kebu edavo ta na 'ivelogilogidi yada sauluva 'waidiega i na nunago i na nuasako, wata emiavo kebu 'wa na ve'unumagigiediga. S13,1 Fit 2:16 S14 Mad 5:43-44, 7:12 S16 Lom 8:3,4 S17 Lom 7:15-23 S18 Lom 6:14 S22-23 Mad 7:16-20 Efe 5:8-9 S24 Kolos 3:5 S26 Fil 2:3
48006001	Ekwavo, 'ida matatabuda tovetumaganavo, 'ai'edi tamu iada tamu sauluva sakoina 'waineye i na be'uga, 'omi 'Anu'anunu 'Atumaina yana nuanua 'adi to'idewadewa, bonami bikadiega tomogonina 'wa na kiavetonovi. We'e 'omi taunimi 'wa na 'i'isave'avinimi i na nunago sailubu 'wainega tamu sauluva sakoina 'waineye 'omi wata 'wa na be'u.
48006002	'Ai'edi emiavo vita i na veluagadi 'wa na 'ivaisedi. Yami 'aivaita 'waidiega Keliso yana veimea 'wa na vematayakeyakeni.
48006003	We'e 'ai'edi aitoi taunina i na awa'ai'aia i na vo, Yau tomogo bwaikiku,” we'e mogitana taunina tomogo-'avo'avovo, yana vonanina 'ana nogaya vekali.
48006004	-
48006005	'Aitamogana 'aitamogana nagami taunimi yami sauluva 'wa na nuanidi nika 'ami fata 'wa na 'asetadi 'atumaidi 'alo sakoidi. 'Ai'edi 'atumaidi, 'ami fata 'wa na fwausa naninidi 'wa 'idewadiga faifaidi. Wata kebu 'wa na vo, 'Ima yama sauluva 'atumaiotogidi, emavo sai'afo,” we'e mogitana i lubwainemi 'aitamogana 'aitamogana taunina yana sauluva i na 'i'isave'avinidi, we'e enavo yadi sauluva kumanina kebu 'adi toveimea.
48006006	'Ai'edi aitoi yana tove i veve 'waineye Yaubada yana Vona, tomogonina i lubwaineni yana tove i na 'ivaiseni, naninidi 'atumaidi 'waineye, 'waidiega i na 'aivaita. S1 Mad 18:15 S2 Lom 15:1-2 S4-5,2 Kol 13:5 Lom 14:12 S6,1 Kol 9:11,14
48006007	'Wa na venua'ivina-'atumaiga, vona de'e 'wa na 'asetai. Kebu 'ami fata Yaubada 'wa na vekalieni bega sauluva 'atumaidiega yami sakona 'wa na velubwasabwasadi. 'Ai'edi aitoi tamu ava'ai i na bakuliga, naninina 'awaie wata i na alai, wata bani'odi yada sauluva fwayefwayeye Yaubada i na tutulidi, 'atumaidi, wata 'atumaidi 'waidiega, sakoidi, wata sakoidi 'waidiega.
48006008	'Ai'edi aitoi taunina yana nuanua sakoidi 'waidie i na bakulaga, 'awaie vuagina i na veluagai wafaotoga. We'e 'ai'edi aitoi taunina i na tauyeni 'Anu'anunu 'Atumaina yana nuanua i na 'i'idewadi, 'wa da vo bei i da bakula, vuagina i na veluagai mia 'atumaina wata miamia-vagaina.
48006009	Begaidi tutuya matatabuna 'waidie ta na vevesauluva 'atumaina, 'ai'edi kebu ta na 'abiawa, 'awaie 'aiala 'ana tutuye vuaga 'atumaidi ta na veluagadi.
48006010	Begaidi 'ai'edi egavo ta na 'isedi nuanuadi 'aivaita i lubwaineda matatabudi 'waidie ta na vesauluva 'atumaina, we'e mogitana edavo Keliso yana 'Aila'a 'waidie, 'ida ma fueda ta vetumagana 'waineye ta na 'i'ivaisedi. S8 Ion 3:6, 6:63 Lom 8:13 S9,2 Tes 3:13,1 Kol 15:58
48006011	De'e bei yaku leta 'ana tokiluma a voneni i 'ailove, yau tauniku a na ve'a'avai. 'Wa na 'iseni nimaku, vona matadi bwaikidi a kilumidi.
48006012	Tomotoganidi i lulukakademi nuanuadi bunu 'aibobo 'wa na 'ewai, taunidi 'adi subia 'aisena faifaina i nuanua, nuanuadi tomotoga i na awa'ai'aidi tomogodi 'adi ve'etoboda 'adi vematayakayaka faifaidi. Bunu 'aibobo i awave'atumaieniga fai kebu nuanuadi vita i na veluagai Keliso faifaina. 'Ai'edi i da vo, Keliso i wafa 'ai lagalagana 'waineye bega aitoi i na vetumagana 'waineye, yana vetumagana'ava 'wainega i na ve'atumai Yaubada mataneye,” tomotoga fuedi i da nuasako vita i da veleveledi. Siwe i baila, kebu nuanuadi vita i na veluagai bega nuanuadi bunu 'aibobo.
48006013	Bunu 'aibobo i 'ewai, siwe ve'etoboda 'ifwaidi kebu i da vevematayakeyakedi. Nuanuadi 'omi bunu 'aibobo 'wa na 'ewai bega taunidi i na awa'ai'aidi i na vo, Yama vona 'waidiega bunu 'aibobo i 'ewai, taunidi yama tomotoga.”
48006014	We'e yau, kebu tamu sai'afo tauniku a na awa'ai'aiku tamu ava'ai faifaina, 'ada Toveimea Iesu Keliso i wafa 'ai lagalagana 'waineye 'aiseotogina a na awa'ai'aia. Fai Keliso i wafa faifaiku 'ai lagalagana 'waineye, fwayafwaya 'ana nuanua matatabuna a bailedi 'wa da vo a da wafa 'waidiega, wata tomotoga fwayafwaya 'ana nuanua 'waidie bwaikina kebu nuanuadi yau, fai 'wa da vo wafawafaku.
48006015	Voke bunu 'aibobo basenadi ta 'ewai 'alo kebu, siwe kebu tamu ava'ai. We'e nani bwaikina Yaubada i 'ive'ivauda ta vetuli.
48006016	Egavo Yaubada i 'ive'ivaudiga faifaidi a vevelu'ui. Nuanuaku nuanua bikadi mia 'atumaina taiadi Yaubada i na veleveledi wata i na 'i'isanuakalikaliedi. A vevelu'ui tomotoganidi matatabudi faifaidi taunidi Yaubada yana 'Aila'a.
48006017	Yaku vona 'ana 'eba ve'a'ava. Yau Iesu yana tofolova, we'e 'ana tovedumwe'ai'ai yadi bwaya tomogokuye i 'eno'enovi, begaidi kebu nuanuaku tamu wata aitoi taiadi 'a na veve'ikwayekwayega 'alo yaku veimea i na awaobuobuyeni.
48006018	Ekwavo, 'ida matatabuda Iesu 'ana tovetumaganavo, a vevelu'ui faifaimi, nuanuaku 'ada Toveimea Iesu Keliso ma yana nuakalikali i na vevesauluva 'atumaina 'waimie. Vona mogitana yaku nuanua bani'odi. S12 Gal 5:11 Fil 3:18 S14 Luk 14:27 Gal 2:20-21 S15,2 Kol 5:17 S17,2 Kol 4:10 'Asa'aiana bani'odi, Yau Faulo.
49001001	Ekwavo, yau Faulo, a vekaiwa 'waimie. Yaubada nuanuana, bega a vetomata'aulele Iesu Keliso faifaina, we'e 'omi Yaubada yana tomotoga 'wa miamianiga 'atamana Efeso 'waineye, kumanimiavo Keliso 'ana todumwebika 'wa miave'itubama taiadi, 'waimie a kilukiluma.
49001002	A vevelu'ui faifaimi, nuanuaku Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie, wata nuanua bikadi mia 'atumaina taiadi i na velevelemi. S1 Fol 18:19-21; 19:1-40; 20:17-38
49001003	Ma yada sosoana ta na vekaiwa 'ada Toveimea Iesu Keliso yana Yaubada wata Tamana 'waineye. I lubwaineda ta na subiai fai nuakalikali tulina tulina abamega 'akonadi i veleda 'anu'anunuda yadi mia 'atumaina faifaina, 'ida kumanida ta miave'itubama Keliso taiadi.
49001004	-
49001005	Bola kebu fwayafwaya i da 'idewaiga, 'ida Keliso taiadi ta miave'itubamaga Yaubada i venua'ivina-vagaseda bega mataneye yada sauluva magemagetadi kebu tamu yada sakonaga. Fai i nuakalikalieda nagami i venua'ivineda bega Iesu Keliso 'wainega i fayayeda nika 'ida natunavo. De'e bani'odi i vesauluvediga 'waideye fai taunina yana nuanua 'wainega, yana 'eba sosoana faifaina.
49001006	Yaubada yana nuakalikali magemagetana i vesauluva 'atumaina 'waideye Natuna nuafouna 'wainega begaidi ta na subiai ta na vo, Yaubada, yamu 'anivelena-maimaiga 'waimeye 'atumaiotogina.”
49001007	-
49001009	Fai 'ida ta miave'itubama Iesu Keliso taiadi, yana wafa 'wainega Yaubada i tuveobuda. Basenadi ta sakosakona 'wa da vo sakonanina i da yogonida, siwe Keliso dayagina i ilolo faifaida i yavuda sakona 'wainega nika Yaubada i nuatavunida. Vona mogitana yana nuakalikali wata yana 'anivelena-maimaiga 'waideye bwaikaotogina. Yaubada yana 'aseta bwaikina i vevenua'ivina-'atumai bega basenadiotoga yana nuanua givagivana i 'idewai Keliso faifaina. Yana nuanuananina yana 'eba sosoana, 'akonadi i sivemageseni 'waideye.
49001010	Yana nuanuananina side bani'odi. Tutuyanina Yaubada nuanuana, tutuya 'eba ve'a'ava 'waineye, nani matatabuna abamega wata fwayafwayayega taiadi i na va'augida, 'ada to'edakumeta 'aiseotogina Keliso.
49001011	Yaubada nani matatabuna i 'i'idewadi yana nuanua bani'odi. Wata bani'odi nagami Yaubada i venua'ivineda yana nuanua i na 'idewadi 'waidega. Wata i venua'ivineda bega 'ida yana tomotoga mogitana, Keliso taiadi ta miave'itubama.
49001012	'Ima 'a kumeta yama vetumagana 'a yatoi Keliso 'waineye bega 'a lulukamata i na 'ita'ita'iema faifaina. Yaubada nuanuana yana 'ai'aiwabu magemagetadi 'a na sisivemagesedi nika tomotoga i na subisubiai.
49001013	'Omi wata bani'odi, tutuyanina Iesu Valana 'Atumaina 'ami 'ita'ita'i faifaina 'wa nogai 'wa vetumagana Keliso 'waineye. Valanina Yaubada yana Vona Tonovidi, 'wa vetumagana 'waineye begaidi Keliso taiadi 'wa miave'itubama nika Yaubada yana tugusa i yatoi 'waimie. Tugusanina 'Anu'anunu 'Atumaina i agemi, bani'odi basenadi Yaubada i vona'awaufaufa i na tauyeni 'waideye.
49001014	'Anu'anununina 'Atumaina 'wainega Yaubada i veakutagonida 'ida yana tomotoga mogitana, yada 'eba 'isa 'awaie 'ada veuveuta ta na veluagadi 'wainega. Wata fai Yaubada 'Anu'anunu 'Atumaina i tauyeni i ageda ta 'asetai 'awaie yana tomotoga matatabuda i na tuveobu'a'avada sakona 'wainega. Bega matatabuda Yaubada Magemagetana ta na subiai. S4-5 Ion 15:16,2 Tes 2:13 Efe 5:27 S7-8 Efe 2:7 S13 Efe 4:30 S14,2 Kol 1:22
49001015	-
49001016	Fai Yaubada yana nuakalikali bwaikaotogina 'ida yana tomotoga 'waideye, tutuya matatabuna a vevekaiwa 'waineye faifaimi. Basenadi valami a nogai yami vetumagana toketokena 'ada Toveimea Iesu 'waineye wata Yaubada yana tomotoga 'wa nunuakalikaliedi, tutuyanina 'wainega i maiga 'asiau faifaimi a vevelu'ui-vebogi kebu tamu tutuya a da venuafanimi.
49001017	Wata a vevelu'ui, nuanuaku 'ada Toveimea Iesu Keliso yana Yaubada, taunina Tamada Magemagetana nuanua 'anibwekabwekana i na velevelemi wata taunina i na sivemageseni 'waimie nika yami 'aseta Yaubada faifaina i na vebwaika.
49001018	Wata nuanuaku nuami i na magetadi bega 'wa na 'asetai i venua'ivinemiga 'ita'ita'i 'wa na veluagai, naninina bwaikaotogina faifaina ma yami vetumagana 'wa lulukamata. Wata nuanuaku 'wa na 'asetai 'ida yana tomotoga 'ada veuveuta magemagetadi ta na veluagadi 'wainega.
49001019	-
49001020	Wata nuanuaku 'wa na 'asetai Yaubada yana toketokena bwaikaotogina i folofolova 'ida 'ana tovetumaganavo 'waideye, kebu tamu aitoi yana toketokena bani'odi. Toketokenanina 'wainega Keliso i sivetovoia wafayega i vemiabuia 'ana 'atagiega, abame ma yana veimea i miamia.
49001021	I veveimea abama tabwaotogineye, taunina bwaikaotogina kebu tamu aitoi bani'odi. Kini, toveimea tulina tulina, anelose, yaiaina, gabemani, tomotoganidi toketokedi ma 'adi ve'ililibu tutuya de'e 'waineye wata tutuya i mimaiga 'waineye, matatabudi 'adi wagava sai'afo, we'e Keliso bwaikaotogina.
49001022	Yaubada Keliso i silakai, nani matatabuna i veveimeyedi, wata i venua'ivineni i veto'isave'avina 'ida tovetumagana 'ada 'aila'a 'waineye.
49001023	'Ida Keliso Tomogona, we'e 'unu'unu 'asa'aiana taunina. Nani matatabuna fwayefwayeye, 'ai'edi 'aise'avadiga i da ve nani-'avo'avovo, siwe fai Keliso i 'i'isave'avinidi i luvetubama taiadi. Wata bani'odi 'ida Keliso 'ana tovetumaganavo, 'ako 'aise'avadaga ta da venani-'avo'avovo, siwe fai Keliso i 'i'isave'avinida bega taiadi ta miave'itubama nika Keliso Tomogona i souyeni. S15-19 Kolos 1:4-11 S20 Ibu 1:3,13 S21 Kolos 2:15 Fil 2:9-10 S22-23 Kolos 1:18
49002001	We'e 'omi nagami bani'odi towafa. Yaubada yana ve'etoboda 'wa geugeudi taunimi 'wa tauyemi sakona 'waidie bega 'anu'anunumi wafawafadi.
49002002	Yami mia matatabuna 'waidie fwayafwaya 'ana nuanua sakoidi 'wa vevetutuyamedi wata Seitani yaiaina yadi to'edakumeta, kumanina kebu ta da 'ise'iseniga, 'wa vevematayakeyakeni. Tutuya de'e Seitaninina Yaubada 'ana tovedumwe'ai'ai i lulukakadedi yana nuanua sakoidi i 'i'idewadi.
49002003	Wata 'ida basenadi tovedumwe'ai'ainidi bani'odi. Taunida ta tauyeda bunu 'ana nuanua sakoidi 'waidie bega sakonanidi tomogoda yadi nuanua wata nuada i 'ewadi, 'asa'aiana ta 'i'idewadimo. Yada tubuga 'waidiega 'ida ta sakosakona tomotoga matatabudi bani'odi, i lubwaineda Yaubada ma yana nuasako i da vematavulogida yada sakonanidi faifaidi.
49002004	-
49002005	We'e Yaubada 'ana wagava To'isanuakalikali. Fai yana nuakalikali bwaikaotogina 'waideye, bani'odi Keliso i sivetovoia wafayega wata 'ida 'anu'anunuda wafawafadi yawai i veledi i yawasa-vaitugana bega Keliso taiadi ta miave'itubama. Vona mogitana, avinodi nagami 'anu'anunuda wafawafadi fai ta sakona, siwe Yaubada mia 'ivauna wata 'atumaina i veleda. Yaubada yana nuakalikali kebu ta na vona, i nuakalikalieda nika i 'ita'ita'ieda.
49002006	Wata 'ida ta miave'itubama Iesu Keliso taiadi, bega ma fuedeye Yaubada i sivetovoida, mia 'ivauna i veleda i vemiabuida abame Kelisonina taiadi.
49002007	I vemiabuidaga Keliso taiadi, 'ida tomotoga yadi 'eba 'isa tutuya matatabuna faifaidi. 'Ada 'ita'ita'inina Yaubada yana 'anivelena-maimaiga 'atumaiotogina 'waideye, bega mali tomotoga i na 'iseni i na 'asetai yana nuakalikali 'ida ta miave'itubamaga Keliso taiadi 'waideye. Yana nuakalikalinina bwaikaotogina, kebu 'ada fata ta na 'etowavai.
49002008	Fai Yaubada ma yana nuakalikali i vesauluva 'atumaina 'waimie, tutuyanina 'wa vetumagana Keliso 'waineye i 'ita'ita'iemi, kebu taunimi yami folova 'waidiega, we'e mogitana Yaubada yana 'anivelena-maimaiga 'wainega.
49002009	Wata 'ami 'ita'ita'inina kebu 'wa da veluagaiga yami folova toketokedi 'waidiega, 'wa veluagaiga Yaubada yana nuakalikali 'wainega begaidi kebu tamu aitoi 'ana fata taunina i na awa'ai'aia 'ita'ita'inina i veluagaiga faifaina.
49002010	'Ida Yaubada 'ana 'idewadewa, i 'ive'ivauda Keliso taiadi ta miave'itubama bega Yaubada yana nuanua 'atumaidi ta na dumwebikedi. Yana nuanuananidi nagami i 'idewadi bega yada mia 'waidie bani'odi ta na vevesauluvedi. S1 Kolos 2:13 S2 Efe 6:12 S3 Tai 3:3 S6 Lom 6:8 S7 Lom 2:4 S8 Lom 3:24,2 Tim 1:9 S9 Tai 3:5 S10 Tai 2:14
49002011	'Omi mali tomotoga kebu me Diu, yami mia nagami, 'wa na nuani. Basenadi 'ima me Diu 'a awaobuobuyemi 'a vo, Yaubada yana tugusa bunu 'aibobo kebu 'wa da 'ewaiga, bega 'omi kebu Yaubada yana tomotoga, 'ima 'aisema yana tomotoga.” Tugusanina tomotoga nimadiega i 'idewai, tomogodi 'aisedi faifaidi.
49002012	Yami mia nagami kebu Keliso taiadi 'wa da miave'itubama, 'wa mia'iaweni. Wata 'omi kebu Yaubada yana tomotoga me Diu bani'odi, 'omi tulimi mali tomotoga. Basenadiotoga Yaubada 'ima me Diu i venua'ivinema yana veakutagona 'ana vona'awaufaufa i 'idewai 'ima 'aisema 'ama 'ita'ita'i faifaina, we'e 'omi kebu. Yami mia fwayafwaya de'e 'waineye yami Yaubada kebu, wata kebu 'wa da vetumagana 'awaie 'ita'ita'i 'wa na veluagai faifaina.
49002013	Vona mogitana, basenadi 'ani'ieogose 'wa miamia Yaubada 'wainega, we'e tutuya de'e Keliso dayagina i ilolo faifaimi, Yaubada i miemi lilivaneye bega 'wa miave'itubama Keliso taiadi.
49002014	Basenadi me Diu wata mali tomotoga taunidi kebu Diu ta veve'idi'idi 'wa da vo nuasako i da bibineda. Siwe Keliso i mai yana wafa 'wainega nuasakonina i geuya, i vemiave'itubamida nika veiana i souyeni, 'ida 'aila'a 'aitamogana. Keliso tauniotogina 'ada Toveiana mogitana, 'wainega matatabuda ta mia 'atumaina.
49002015	Wata Keliso yana wafa 'wainega, me Diu yama ve'etoboda wata yama veimea yadi toketokena i 'ivemweadi bega 'ima me Diu wata 'omi mali tomotoga i luvetubamida nika 'ida 'aila'a 'aitamogana, matatabuda ta veiana wata Keliso taiadi ta miave'itubama.
49002016	Basenadi 'ima wata 'omi Yaubada 'ana gaviavo, siwe Keliso i wafa 'ai lagalagana 'waineye bega ta luvetubama, Yaubada taiadi ta veiana. Wata yana wafanina 'wainega ve'idi'idi matatabuna i geuya.
49002017	Wata Keliso i maiga, Vala 'Atumaina veiana faifaina i lau'age tomotoga matatabuda 'waideye, 'omi mali tomotoga Yaubada 'wainega 'wa mia 'ani'ie, wata 'ima me Diu 'a miamianiga Yaubada lilivaneye.
49002018	Fai bani'odi Keliso i veianeda, bega 'ima me Diu wata 'omi mali tomotoga 'ada fata ta na lukuluku Tamada Yaubada mataneye 'Anu'anununa 'aitamogana 'wainega.
49002019	Fai Keliso i luvetubamida, 'omi kebu tulimiga wata 'omi kebu wakawaka, tutuya de'e 'wa luku Yaubada yana 'Aila'a 'waineye, matatabuda yana tomotoga mogitana.
49002020	'Ida Yaubada yana 'Aila'a, yana vanuga bani'odi. Keliso taunina vanuganina 'ana 'unututu, we'e 'ima tomata'aulele tolu'ivonavo taiadi bani'odi 'ana 'ogola. 'Omi Yaubada yana 'Aila'a vanuganina luluna, i 'iyogonemi.
49002021	Keliso vanuganina matatabuna i 'ivefa'ali, yana toketokena 'wainega i vevebwaika i na nagoga nika Vanuga 'eba Velu'ui 'Auvea faifaina i na souyeni.
49002022	Wata 'omi me Efeso, Yaubada yana tomotoga 'ifwaidi taiadi 'wa miave'itubama Keliso taiadi i 'iyogonemi vanuganina 'waineye, bei Yaubada i miamia 'Anu'anununa 'wainega. Side bani'odi, fai Yaubada 'Anu'anununa i ageda ta 'asetai Yaubada i vevanuga 'waideye. S12 Lom 9:4,1 Tes 4:13 S14-15 Kolos 1:20,1 Kol 12:13 S16 Kolos 1:20,22 S18 Efe 3:12 S20 Mad 16:18,1 Kol 3:11 S21,1 Kol 3:16 Kolos 2:19 S22,2 Kol 6:16
49003001	Yau Faulo, Iesu Keliso yana tofolova a luku vanuga 'eba yogona 'waineye faifaimi. 'Ima me Diu wata 'omi mali tomotoga yada miave'itubama Keliso taiadi faifaina a lalau'age begaidi i yatoku vanuga 'eba yogona 'waineye.
49003002	A nuani 'akonadi valaku 'wa 'asetai Yaubada ma yana nuakalikali i venua'ivineku folovanina faifaina, bega 'omi mali tomotoga kebu Diu 'aivaita 'wa veluagai.
49003003	-
49003004	Yaubada yana nuanua givagivana nagami a bavuyeni, siwe i sivemageseni 'waikuye. Yana nuanuananina faifaina 'akonadi a kiluma siwe kebu manamanawena, 'ale'usana, bega 'ai'edi 'wa na lu'iawawaiga yaku 'asetanina Yaubada yana nuanua givagivana Keliso faifaina 'wa na nuani.
49003005	Basenadi Yaubada yana nuanuananina kebu i da lu'ivoneyeni tomotoga 'waidie, tutuya de'e 'Anu'anunu 'Atumaina 'wainega i sivemageseni yana tomata'aulelevo wata yana tolu'ivonavo magemagetadi 'waidie.
49003006	Yaubada yana nuanuananina givagivana side bani'odi. Fai Keliso i wafa faifaida, bega kebu 'ima me Diu 'aisema 'ama veuveuta 'a na veluagadi Yaubada yana 'ai'aiwabu 'waidiega, 'omi wata mali tomotoga veuveutanidi ma fueda ta na veluagadi. Wata matatabuda ta luvetubama, 'ida Yaubada yana 'Aila'a 'aitamogana, we'e naninidi basenadi Yaubada i vona'awaufaufa i na 'idewai me Diu faifaima, tutuya de'e ma fueda 'adi mogitana ta veveluagadi. Naninidi i souyedi Iesu Keliso yana wafa 'wainega, 'akonadi ta nogai Valana 'Atumaina 'wainega bega taiadi ta miave'itubama.
49003007	Iesu Valana 'Atumaina faifaina a vetofolovaga Yaubada yana venua'ivina 'wainega. A vetofolovaga, Yaubada yana 'anivelena-maimaiga 'atumaina 'waikuye, wata yana toketokena i veleku yaku folovanina faifaina.
49003008	Yaubada yana tomotoga matatabuda 'waidega 'aku 'isa siaina, yau 'wa da vo kwamana. Avinodi 'aku 'isa siaina, siwe 'asa'aiana Yaubada i tauyeku Keliso yana 'ai'aiwabu magemagetana faifaina a lalau'age 'omi mali tomotoga 'waimie. 'Ai'aiwabunina bwaikaotogina, kebu 'ada fata ta na 'etowavaiga.
49003009	Wata tamu folova i velekuga, Yaubada yana nuanua givagivana 'ada 'ita'ita'i faifaina a sisivemageseni bega tomotoga matatabudi 'adi fata i na 'asetai. Basenadiotoga i maiga tutuya de'e 'waineye, Yaubada yana nuanuananina givagivana kebu i da sivemageseni, nuaneye i 'eno'eno, tutuya de'e 'akonadi 'ana 'aseta magemagetana. Yaubadanina nani matatabuna wata 'ida taiadi, 'ada to'idewadewa.
49003010	Tutuya de'e Yaubada yana nuanuananina i sivemageseni bega toveimea wata tomotoga toketokedi abame i na 'iseni Yaubada yana 'aseta bwaikina nani tulina tulina 'waidie. Yana 'asetanina i na 'iseni Keliso 'ana tovetumaganavo 'waidega, 'ima me Diu wata 'omi mali tomotoga 'akonadi ta luvetubama bega Keliso yana 'Aila'a 'aitamogana.
49003011	Basenadiotoga, bola fwayafwaya kebu i da 'idewaiga, Yaubada yana nuanua nuaneye i 'idewai, we'e tutuya de'e yana nuanuananina i souyeni 'ada Toveimea Iesu Keliso 'wainega.
49003012	Fai ta miave'itubama Keliso taiadi wata ta vetumagana 'waineye, kebu tamu ve'etoboda 'waideye i da 'eno'eno 'ada fata ta na lukuluku Yaubada mataneye ma yada venuafoufa'ala, ta nuani mogitana ma yana sosoana i na lu'uma'umaieda.
49003013	Begaidi kebu nuanuaku 'wa na nuavita faifaiku i na nunago yami vetumagana i na mwea. Mogitana de'e vanuga 'eba yogona 'waineye a miamia, siwe vitanidi a veveluagadiga 'ami 'aivaita faifaina. S1 Efe 4:1 Fil 1:13 S3-4 Efe 1:9 Kolos 1:26 S6 Efe 2:13,19 S7 Kolos 1:25 S8,1 Kol 15:9-10 S9 Kolos 1:29 S12 Efe 2:18 Ibu 4:16 S13,2 Tim 2:10
49003014	Fai Yaubada yana nuanua givagivana i 'idewai 'ada 'ita'ita'i faifaina, begaidi ma yaku ve'ililibu a 'odu Tamada mataneye.
49003015	Tamadanina 'ida yana 'Aila'a matatabuda abame wata fwayefwayeye 'ana wagava 'eba 'inana.
49003016	-
49003018	A vevelu'ui Yaubada 'waineye faifaimi, nuanuaku yana 'ai'aiwabu magemagetana 'wainega yana toketokena i na velemi nika 'wa na vetoketoke. I na kiavetoketokemiga 'Anu'anununa 'wainega, wata fai 'wa vevetumagana Keliso 'waineye, Kelisonina i na vevanuga yami nuanua 'waidie. Wata a vevelu'ui faifaimi, nuanuaku yami nuakalikali i na vetoketoke. Welavi yadi 'eba vetoketoke 'walamidi, wata bani'odi nuanuaku yami nuakalikali i na 'ivefa'alimi bega 'omi wata Yaubada yana tomotoga 'ifwaidi taiadi, 'ami fata 'wa na 'asetai Keliso yana nuakalikali bwaikaotogina, 'etowava-wayoga. Yana nuakalikalinina bala-wayoga, nago-wayoga, laka-wayoga wata obu-wayoga.
49003019	Mogitana, nuanuaku Keliso yana nuakalikali bwaikaotogina 'wa na vebaemi wata 'wa na 'asetai, siwe 'wa na nuanua-wayoga. De'e bani'odi Keliso yana nuakalikali i na vebwaikaga 'waimie, nika Yaubada kumanina kebu tamu ava'ai 'waineye i da ve'ale'usaga, i na agemi mogitana.
49003020	Yaubada ta na subisubiai. Fai yana toketokena i folofolova 'waideye, naninidi faifaidi ta na nuanua wata ta na velu'uiga, 'ana fata i na veleda, siwe wata ma 'adi 'imoso'i. Mogitana yana 'anivelena bwaikaotogidi 'waideye, yada nuanua wata yada velu'ui i vebwaika-'iawedi.
49003021	I lubwaineda ta na subisubiai. 'Ana ve'ililibu i veveluagai wata 'ana subia taiadi Keliso yana tomotoga 'waidega wata Iesu Keliso taunina 'wainega, siwe kebu i na 'a'avaga, i na 'eno-vagata tutuya matatabuna 'waidie. Vona mogitana, yaku nuanua bani'odi. S16-18 Kolos 2:7 Ion 14:23 S20 Kolos 1:29
49004001	Yau Faulo a miamia vanuga 'eba yogona 'waineye 'ada Toveimea Keliso faifaina, begaidi a na vonemi. 'Akonadi 'wa 'asetai naninidi 'atumaidi Keliso i 'idewadiga faifaimi, bega nuanuaku yami mia 'waidie yami sauluva 'atumai'avadi. I lubwainemi bani'odi 'wa na vevesauluvediga fai Yaubada i venua'ivinemi 'omi yana tomotoga.
49004002	Tutuya matatabuna ma yami nuaobu yami sauluva i na bika wata 'wa na tokemaiga. 'Ai'edi emiavo tovetumagana i na vesauluva sakoina 'waimie, ma yami tokemaiga 'wa na nuakalikaliedimo.
49004003	'Anu'anunu 'Atumaina 'wainega 'omi tovetumagana 'ami 'aila'a 'aitamogana, bega 'wa na vewavawava ma emiavo 'wa na veveiana nika yami nuanua 'aitamogana, 'wa da vo yami veiana i da 'itavimi.
49004004	'Ida matatabuda Keliso Tomogona, 'Anu'anununina 'Atumaina, 'aitamogana matatabuda i ageda. Wata bani'odi basenadi Yaubada i venua'ivinemiga, 'wa nuani mogitana 'ita'ita'i 'wa na veluagai, matatabumi yami nuanua i vesala.
49004005	Keliso taunina 'ada Toveimea 'aitamogana, matatabuda yada vetumagana i vesala, wata bafitaisonina 'aitamogana 'wainega matatabuda ta bafitaiso.
49004006	Tomotoga fueda, siwe Tamada 'aitamogana Yaubada. Yaubadanina nani matatabuna wata tomotoga i veveimeyeda, matatabuda 'waidega i folofolova wata matatabuda inagedeye i miamia. S1 Kolos 1:10 S2 Kolos 3:12-13 S3 Lom 12:16-18,1 Fit 3:8 S4,1 Kol 12:12-13
49004007	Mogitana matatabuda ta luvetubama Keliso 'wainega, siwe Keliso yana nuakalikali 'aitamogana 'aitamogana 'ada veuveuta i veleda ava'ai i nuaniga bani'odi.
49004008	Keliso 'ada veuveuta i veledaga tamu 'ana vona i 'eno'eno Yaubada yana Buki 'waineye. Basenadiotoga i vona-vagata i vo, Tutuyanina i laka tabwaotogineye, abame, 'Ana gaviavo yogoyogonidi i nawedi, We'e tomotoga 'adi veuveuta i veledi, 'adi 'aivaita.
49004009	Awale i vo, I laka?” Fai nagami abamega i obuma, kebu i da obumaga 'aisena, siwe wata i obu fwayafwaya nageneye towafa yadi 'eba mia 'waineye.
49004010	Tomogonina i obumaga taunina Keliso, siwe i laka abame, kebu abama 'aisena 'waineye i da lakaga, siwe wata i vagalaka bega yana 'eba mia nani matatabuna 'waidie, abame wata fwayefwayeye.
49004011	Kelisonina i lakaga abame, taunina tomotoga 'ada veuveuta 'ana to'anivelena. 'Ifwaidi 'adi veuveuta i velediga, i vetomata'aulele taunina faifaina, 'ifwaidi i vetolu'ivona Yaubada yana Vona faifaina, 'ifwaidi i vetolau'age Iesu Valana 'Atumaina faifaina. 'Ifwaidi 'adi veuveuta i velediga i veto'isave'avina Keliso yana 'Aila'a 'waideye, we'e 'ifwaidi Yaubada yana Vona i veve 'waideye.
49004012	'Ada veuveutanidi i veledaga bega 'waidiega ta na ve'ivaivaita nika Keliso Tomogona 'ida Yaubada yana 'aila'a i na vevebwaika wata i na vevetoketoke.
49004013	Ta na vetoketoke i na nagoga yada nuanua 'aitamogana 'wainega yada vetumagana wata yada 'aseta Yaubada Natuna faifaina i na vesala nika ta na kumaga. Keliso i kumaga wata yana nuanua 'atumai'avadi, wata bani'odi 'ida ta na salai.
49004014	'Ai'edi ta na kumaga Keliso bani'odi yada nuanua fa'alidi. Yavayavava yadi sauluva ta na baileni nuadi a'wadi. Kaukau i na nunuga nani safailidi i bewebewedi, we'e yagina waka i tutuvilavilai kebu bani'odi ta na munega. Tomotoga yadi ve-vekavekali 'waidiega nuanuadi i na fetoda. Yadi venidi 'adi nogaya 'eba nua'ewa, siwe 'ai'edi taunida ta na tauyedaga 'waidie, ve mogitana ta na bailedi.
49004015	Kebu nuada i na a'wa, we'e mogitana ma yada nuakalikali Yaubada yana nuanua tonovidi ta na 'i'idewadi bega yada sauluva matatabuna i na vevetoketoke i na nagoga nika yada sauluva i na vesala Keliso yana sauluva bani'odi. Kelisonina taunina 'unu'unu 'ida yana 'Aila'a 'alo Tomogona.
49004016	Yana toketokena 'wainega 'ida du'u tulina tulina ta tubwa 'waineye i 'i'ive'avinida. Wata yana toketokena 'wainega du'u 'aitamogana 'aitamogana ta na veve'ivaivaita bega nuakalikali 'wainega 'ida yana 'Aila'a 'alo Tomogona ta na vevebwaika wata ta na vevetoketoke. S7 Lom 12:3,6 S8 Same 68:18 S11,1 Kol 12:28 S12,1 Kol 14:12 S13 Kolos 1:28 S14,1 Kol 14:20 S15 Efe 4:25 S16 Kolos 2:19
49004017	Fai 'omi Keliso Tomogona, bega yau Kelisonina 'ada Toveimea 'ana wagavayega a na vonemi. Kebu i da lubwainemi Yaubada 'ana tobavu yadi sauluva 'wa na saladi. Nani-'avo'avovo 'aisedi faifaidi i nuanua, nuadi dududubalidi.
49004018	Kebu nuanuadi Yaubada i na 'asetai, nuafoudi fa'alidi begaidi i bavuyeni wata Yaubada yana 'anivelena-maimaiga mia 'atumaina wata miamia-vagaina kebu i da veluagai.
49004019	Taunidi i tauyedi bunu 'ana nuanua sakoidi 'waidie, i lulu'avo'avovo sakona tulina tulina 'waidie, kebu nuanuadi i na 'ailove, yadi sakonanidi faifaidi kebu i da bunumayaga.
49004020	We'e 'omi, Keliso 'ana 'aseta 'wa veluagaiga, kebu de'e sauluvanidi sakoidi 'waidiega.
49004021	A nuani Iesu Keliso Valana mogitana 'wa nogai, 'wa luku yana 'Aila'a 'waineye, 'aseta 'akonadi 'wa veluagai Iesu yana nuanua tonovidi faifaidi.
49004022	Yami nuanua sakoidi nagami, 'wa na si'a'idi, nuanuananidi i vevekaliemi wata i 'i'ivesakoimi.
49004023	Tutuya fuedi taunimi 'wa na tauyemi Yaubada 'waineye bega yami nuanua wata 'anu'anunumi i na 'ive'ivaudi.
49004024	Yami nuanuananidi 'ivaudi 'wa na ve'wesenedi, nuanuananidi Yaubada 'ana 'idewadewa taunina yana nuanua bani'odi, nika yami sauluva mogitana 'atumaidi wata magemagetadi.
49004025	Fai yami nuanua 'ivaudi Yaubada yana nuanua bani'odi, vekali 'wa na 'ailove. Matatabuda 'aila'a 'aitamogana Keliso Tomogona begaidi ma edavo ta na vonavona vona mogitana 'waidiega.
49004026	'Wa na nuasakoga sauluva sakoina faifaina, nuami i na veagiagi-matayo'o. I lubwainemi 'aiatanina 'waineye yami nuasako i na 'a'ava, we'e i na vemanawega 'akonadi 'wa sakona.
49004027	Kebu Seitani 'wa na wanaleni tamu yami sauluva 'wainega i na nunago i na vetoketoke 'waimie.
49004028	Egavo i vavainagoga, vainago i na 'ailove, i lubwainedi i na folovamo yadi 'atumaina faifaina bega 'adi fata wata wekowekoma i na 'i'ivaisedi.
49004029	Vona sakoidi kebu 'awamiega i na souyedi, nuanuaku bonami 'adi nogaya 'eba 'aivaita. Ava'ai 'wa nuani emiavo i lubwainedi 'adi kiavefa'ala wata yadi 'eba ve'atumai, 'waidiega 'wa na vonavona.
49004030	Kebu yami sauluva 'waidiega 'Anu'anunu 'Atumaina 'wa na 'ivenuavitai. 'Anu'anununina Yaubada yana tugusa, i tauyeni i agemi bega 'omi yana tomotoga, yada 'eba 'isa 'awaie Yaubada i na tuveobuda.
49004031	Vitanidi 'wa veluagadi tomotoga 'ifwaidi 'waidiega kebu faifaidi 'wa na nuanua, kebu 'wa na nuasako-matayo'o, wata yami nuasako kebu 'wa na lumanamanawediga. Kebu 'wa na veta'ata'ala, kebu 'wa na manini-'avo'avovo, wata kebu tamu aitoi 'wa na tolive'edeni vita i na veluagai faifaina.
49004032	We'e mogitana, ma emiavo 'wa na ve'isanuakalikali, ma yami nuakalikali 'wa na vevesauluva 'atumaina 'waidie. Fai 'wa miave'itubama Keliso taiadi, Yaubada yami sakona i nuatavunidi, wata 'omi bani'odi emiavo yadi sakona 'wa na nunuatavunidi. S17-18 Lom 1:21 S22-24 Kolos 3:9-10 Lom 12:2 S25 Efe 4:15 S28 Fol 20:35 S29 Efe 5:4 Kolos 4:6 S30 Efe 1:13-14 S31 Kolos 3:8 S32 Kolos 3:12-13
49005001	Fai 'omi Yaubada natunavo nuafouna wata yami sakona i nuatavunidi, nuanuaku Tamami 'wa na salai.
49005002	Keliso i nuakalikalieda taunina i tauyeni i wafa faifaida, 'omi wata bani'odi yami mia matatabuna 'waidie nuanuaku yami sauluva matatabuna nuakalikali. Keliso taunina i 'aniveleneni Yaubada 'waineye i wafa 'ada 'ita'ita'i faifaina, Yaubada yana 'eba sosoana, 'wa da vo tamu 'aisaya i da velomuyeni magaina 'iwanina sakona 'ana nuatavuna faifaina.
49005003	'Omi Yaubada yana tomotoga magemagetami, i lubwainemi yami sauluva 'atumai'avadi, bega kebu tamu aitoi 'ana fata i na awavesakoyemi. Ve'avula-'avo'avovo wata bunu 'ana nuanua sakoidi 'wa na bailaotogedi, we'e kukua kebu nuami i na 'ewadiga.
49005004	Wata kebu i da lubwainemi naninidi 'adi nogaya sakoidi faifaidi 'wa na sidibidibi, nuadi 'anigaugaudi yadi vona 'wa na bailedi, wata vonanidi ta talabodediga kebu 'waidiega 'wa na manini. We'e mogitana i lubwainemi vona 'atumai'avadi 'waidiega 'wa na vonavona wata 'wa na vevekaiwa Yaubada 'waineye.
49005005	Ava'ai a na vonemiga, vona mogitana. Egavo i veve'avula-'avo'avovo, egavo bunu 'ana nuanua sakoidi i 'i'idewadi, wata egavo kukua nuadi i 'ewa'ewadi kebu tamu sai'afo 'adi veuveuta i na veluagadi Keliso wata Yaubada yadi 'Eba Veimea nageneye. Tomotoganidi kukua 'adi nua'ewa 'waidie, kebu 'adi veuveuta i na veluagadiga fai kukua 'adi nuakalikali 'waidie bwaikina, 'wa da vo i da 'odu'odu kukuanidi 'waidie, we'e Yaubada kebu.
49005006	Taunimi 'wa na 'i'isave'avinimi bega kebu tamu aitoi i na vekaliemi bonana 'adi nogaya 'eba nua'ewa 'waidiega, sauluvanidi sakoidi siwe i na awave'atumaiedi. Egavo sauluvanidi i na 'i'idewadiga, taunidi Yaubada yana nuanua 'ana tovedumwe'ai'ai, Yaubada ma yana nuasako i na vematavulogidi.
49005007	Kebu tamu sai'afo 'wa na luve'auyedi.
49005008	We'e 'omi, basenadi dudubala 'waineye 'wa miamia 'wa sakosakona, tutuya de'e 'omi Toveimea Keliso yana tomotoga, yana mageta 'waineye 'wa miamia. Fai 'omi mageta 'ana tomotoga, i lubwainemi yami sauluva magemagetadi.
49005009	Mageta vuagina sauluva tulina tulina 'atumaidi wata tonovidi, wata sauluvanidi Yaubada yana nuanua mogitana i saladi.
49005010	Mogitana i lubwainemi yami sauluva magemagetadi, wata 'wa na vevetafewa naninidi 'Auvea yana 'eba sosoana 'wa na 'asetadi.
49005011	Sauluva dududubalidi 'wa na bailedi, kebu 'wa na 'abitonovidi, kebu tamu sai'afo 'aivaita 'wa na veluagai 'waidiega. Sauluvanidi 'wa na sivemagesedi yami sauluva magemagetadi 'waidiega nika tomotoga i na 'isedi i na 'asetadi nani sakoidi.
49005012	Sauluvanidi dududubalidi givagivayega i 'i'idewadi nani sakoiotogina, 'ai'edi aitoi i na veveifufuyediga 'eba bunumayaga.
49005013	Nani matatabuna ta na sivemagesedi Keliso yana mageta 'wainega, 'adi 'aseta mogitana i na souyedi, 'atumaidi 'alo sakoidi.
49005014	'Ana fata nani matatabuna i na vemageta Keliso yana mageta 'wainega. Begaidi tamu vona-awatabai i 'eno'eno tomotoganidi yadi nuanua dududubalidi faifaidi i vo, 'Omi 'wa 'eno'eno, 'wa 'isa, Wafayega 'wa na tovoi, Nika Keliso yana magetayega i na magesemi.” S2 Gal 2:20 S4 Efe 4:29 S5,1 Kol 6:9-10 S6 Lom 1:18 S8-9 Kolos 1:13,1 Fit 2:9 S10 Lom 12:2 S13-14 Efe 2:1
49005015	Fai 'omi mageta 'ana tomotoga yami mia matatabuna 'waidie yami sauluva 'wa na 'i'isave'avinidi, tobavu kebu 'wa na saladi, ma yami 'aseta 'wa na vevenua'ivina 'atumaina.
49005016	Fai tutuya de'e sakona i vevetoketoke kebu 'wa na mia-maimaiga, 'ai'edi tamu aitoi nuanuana 'aivaita, 'wa na 'ivaisenimo.
49005017	Wata tomotoga nuadi 'anigaugaudi yadi sauluva kebu 'wa na 'ewadiga, 'wa na vevewavawava naninidi 'ada Toveimea Iesu nuanuana 'wa na 'idewadiga, 'wa na 'asetadi.
49005018	Kebu ufa toketokena 'wa na toke 'wa na yemu, bola nuami i na lugaugaudi, wata i na nunago yami mia i na 'ivesakoi. We'e mogitana taunimi 'wa na tauyemi 'Anu'anunu 'Atumaina 'waineye bega i na agemi mogitana.
49005019	Yami veifufu 'waidie, Same Yaubada yana Buki 'wainega, lei 'eba subia, wata lei 'Anu'anunu 'Atumaina yana 'alavelevelena, 'wa na 'ina'inanadi. I lubwainemi 'wa na sososoana, ma yami subia 'wa na leilei 'ada Toveimea Iesu Keliso 'waineye.
49005020	Tutuya matatabuna nani 'aitamogana 'aitamogana faifaidi 'wa na vevekaiwa Yaubada Tamada 'waineye, 'ada Toveimea Iesu Keliso 'ana wagavayega. S16 Kolos 4:5 S17 Kolos 1:9 S18 Lom 13:13; 8:6 S19 Kolos 3:16 S20 Kolos 3:17,1 Tes 5:18
49005021	Fai 'omi Keliso 'wa veve'ililibuyeni, taunimi 'wa na tauyemi emiavo yadi nuanua 'wa na 'i'idewadi.
49005022	Wata bani'odi 'omi vevine 'akonadi taunimi 'wa tauyemi 'ada Toveimea Iesu 'waineye, wata bani'odi 'wa na tauyemi yami lalamogavo yadi nuanua 'wa na 'i'idewadi.
49005023	'Ida Keliso yana 'Aila'a, taunina i veveimeyeda wata i 'i'isave'avinida. Wata bani'odi tomogo ma yana veimea yana vavine i na 'i'isave'avinidi, we'e Keliso 'ida 'aila'anida 'alo Tomogona 'ada To'ita'ita'i.
49005024	'Ida Keliso yana 'Aila'a taunida ta tauyeda yana nuanua ta 'i'idewadi, wata bani'odi 'omi vevine i lubwainemi taunimi 'wa na tauyemi yami lalamogavo yadi nuanua 'wa na vevematayakeyakedi nani matatabuna 'waidie.
49005025	We'e 'omi iavetami naginagimi a na vonemi. Keliso 'ida yana 'Aila'a i nuakalikalieda bwaikina, taunina i tauyeni wafa 'waineye faifaida. 'Omi iavetami wata bani'odi i lubwainemi 'aitamogana 'aitamogana yana vavine i na nuakalikaliedi.
49005026	Keliso i wafaga yana 'Aila'a faifaida, bega 'ida magemagetada, yana Vona 'wainega wata 'ilekoa ufayega ta ve'atumai mataneye.
49005027	Wata i wafaga bega 'ida i vagavaida yana 'Aila'a mogitana bani'odi yana vavine, 'ada 'isa 'atumaiotogina, kebu maigida lululunaga, kebu ta da bweluluga 'alo kebu tamu ava'ai 'ada 'isa i da 'ivesakoi, we'e mogitana 'ida magemagetada wata 'atumai'avada mataneye.
49005028	'Omi iavetami Keliso yana sauluvanina 'wa na vetutuyameni tomogo 'aitamogana 'aitamogana yana vavine i na nuakalikaliedi. Tomogomi 'adi nuanua 'waimie bwaikina 'wa 'i'isave'avinidi, wata bani'odi i lubwainemi 'aitamogana 'aitamogana yana vavine 'adi nuanua 'waineye i na vebwaika wata i na 'i'isave'avinidi. 'Ai'edi de'e bani'odi yana vavine i na nuakalikaliedi, siwe 'asa'aiana 'akonadi taunina tomogona i nuakalikalieni fai tomogonina wata yana vavine 'wa da vo tomotoga 'aitamogana.
49005029	Kebu tamu aitoi taunina tomogona i na 'anigodadageni we'e mogitana i 'i'isave'avini 'atumaina wata i veve'ania, wata bani'odi Keliso yana 'Aila'a ma yana nuakalikali i 'i'isave'avinida.
49005030	'Ida Tomogona, begaidi i 'i'isave'avinida.
49005031	Tamu vona i 'eno'eno Yaubada yana Buki 'waineye tomogo wata yana vavine bani'odi tomotoga 'aitamogana bega i vo, Faifainanina 'ai'edi tomogo i na nagiga, 'akonadi i 'awa'idia tamana wata inana 'waidiega, yana vavine taiadi i luvetubama. 'Adi 'ailuga siwe 'wa da vo tomotoga 'aitamogana.”
49005032	Vonanina nageneye, tamu nuanua bwaikina givagivana i 'eno'eno, yaku 'aseta tomogo wata yana vavine yadi luvetubama 'eba 'isa Keliso wata 'ida yana 'Aila'a yada luvetubama faifaina.
49005033	Wata 'omi bani'odi, tomogo 'aitamogana 'aitamogana yana vavine i na nuakalikaliedi taunina 'ana nuakalikali bani'odi, we'e vevine 'aitamogana 'aitamogana yadi lalamogavo i na veve'ililibuyedi. S22,1 Fit 3:1 S23,1 Kol 11:3 S25 Kolos 3:19 S26 Ibu 10:10 Ion 15:3 S27,2 Kol 11:2 S29-30,1 Kol 12:27 S31 Nag 2:23-24
49006001	Yavayavava a na vonemi. Fai 'ada Toveimea Iesu nuanuana, i lubwainemi tamamiavo wata inamiavo 'waidie 'wa na vevematayakayaka.
49006002	-
49006003	Yaubada yana veimea i 'eno'eno i vo, Tamamiavo wata inamiavo 'wa na ve'ililibuyedi.” Veimeanina veimea nagami ma 'ana vona'awaufaufa i vo, Tamamiavo wata inamiavo 'wa na ve'ililibuyedi bega yami mia matatabuna 'atumaina wata yami mia fwayefwayeye i na vemanawe.”
49006004	'Omi tamadiavo wata inadiavo a na vonemi. Natumiavo kebu 'wa na yagai-maimaigidi i na nunago i na nuasako, we'e mogitana 'wa na ifufudi wata 'wa na awave'ede'ededi 'ada Toveimea Iesu yana nuanua bani'odi. S1 Kolos 3:20 S2 Sou 20:12 S4 Kolos 3:21 Voa 22:6
49006005	'Omi tofolova, 'ami toveimeavo yadi vona 'wa na vevematayakeyakedi. Ma yami kololo 'wa na veve'ililibuyedi wata yami nuanua 'wa na tauyedi 'wa na vo, 'Aku toveimea yana nuanua a na 'idewadiga, siwe 'asa'aiana 'akonadi a folofolova Keliso faifaina begaidi a na dumwebika.”
49006006	Kebu 'wa na vo, 'Aku toveimea mataneye a da folova-'atumai 'aku awave'atumai faifaina,” we'e mogitana 'ai'edi kebu mataneye, siwe fai 'wa vetofolova-maimaiga Keliso 'waineye ma yami dumwebika Yaubada yana nuanua 'wa na 'i'idewadi.
49006007	Ma yami sosoana 'wa na folofolova, 'wa da vo 'wa da folofolova 'ada Toveimea Iesu 'waineye, kebu tomotoga 'aisedi 'waidie.
49006008	'Wa na nuani, 'ada Toveimea Iesu tomotoga 'aitamogana 'aitamogana i na tutulidi, folova 'atumaidi i 'idewadiga faifaidi, 'ai'edi tofolova-maimaiga 'alo kebu tofolova-maimaiga, siwe i na tutulidi.
49006009	We'e 'omi toveimea, wata bani'odi 'wa na vevesauluva 'atumaina yami tofolovavo 'waidie. Kebu 'wa na ve'isakololo 'waidie fai 'omi wata taunidi ma fuemie 'ami Toveimea bwaikina 'aitamogana abame, kebu i da lu'idia, veimea 'aitamogana 'wainega matatabumi i na veimeyemi. S5 Kolos 3:22-23 Tai 2:9 S8 Kolos 3:24-25 S9 Kolos 4:1
49006010	Ekwavo, de'e tamu yaku vona 'eba ve'a'ava. 'Omi 'wa miave'itubama 'ada Toveimea Iesu taiadi, begaidi yana toketokena bwaikina 'wainega 'wa na vevetoketoke.
49006011	Yaubada yana kukua 'eba vetalaga wata vaigavu i velemiga, matatabuna 'wa na 'ewadi, kukuanidi 'waidiega 'wa na tovoi fa'alina Seitani yana yogosidu 'adi 'eda'eda 'waidie bega kebu i na vekaliemi.
49006012	'Eba vetalaganidi i lubwainemi 'wa na 'ewadi siwe kebu tomotogaotoga taiadi 'wa na vetalaga. We'e mogitana ta vevetalaga Seitani ma yana 'aila'avo taiadi, 'aila'anidi yaiaina sakoidi kebu 'ada fata ta na 'isediga. Mogitana ta vevetalaga yadi to'edakumeta bwaikidi, yadi toveimeavo, wata tomia dudubala ma yadi toketokena taiadi.
49006013	Fai Seitani ma yana 'aila'avo taiadi ta vevetalaga, Yaubada yana 'eba vetalaga 'wa na 'ewadi 'waimie i na 'eno'eno bega tutuyanina sakona nuanuana i na vetoketoke 'waimie nika 'omi 'akonadi 'wa tovotovoi fa'alina. 'Wa na vetalaga i na nagoga nika 'omi ma yami toketokena 'wa na tovotovoi.
49006014	Bei 'akonadi 'wa tovotovoiga 'wa na tovi-vagata 'wa na lulukamata. Yaubada yana kukua 'eba vetalaganidi side. Nuanua tonovidi 'wa na vewa'iledi, 'wa na toke 'wa na si'i'idi. Sauluva 'atumaidi nuafoumi 'adi velubabala 'wa na silakavedi.
49006015	Iesu Valana 'Atumaina mia 'atumaina faifaina, 'waineye taunimi 'wa na tauyemi 'ami 'eba 'aivaita, 'wa da vo 'ami 'ageyafayafa 'wa da veagedi, 'agemi 'adi velubabala.
49006016	Naninidi 'wa na 'idewadi i na 'a'avana wata 'wa na toke 'wa na 'abi fa'alina yami vetumagana 'waidie bani'odi yami babala. Yami babalanina 'wainega 'ami fata Seitani kumanina tosakona yana 'ibadi 'ala'alaidi 'wa na luve'weudi.
49006017	'Ita'ita'i Keliso i velemiga 'wa na 'ewai, bani'odi 'unu'unumi 'adi velubabala. Wata 'Anu'anunu 'Atumaina yana kefata nigonigona, taunina Yaubada yana Vona 'wa na 'ewai.
49006018	Naninidi 'wa 'ewadi 'wa na 'idewadiga, siwe wata 'wa na vevelu'ui Yaubada 'waineye i na 'i'ivaisemi. Tutuya matatabuna velu'ui tulina tulina 'waidiega 'wa na vevelu'ui Yaubada 'waineye 'Anu'anunu 'Atumaina yana awave'eda'eda 'wainega. Yami velu'uinidi 'waidie kebu nuanuaku 'wa na 'abiawa, 'wa na 'isa'isa wata tutuya matatabuna 'wa na vevelu'ui Yaubada yana tomotoga faifaidi.
49006019	Wata nuanuaku 'wa na vevelu'ui faifaiku bega tutuyanina a na vo, A na veifufu,” Yaubada yana 'alavelavelagi 'wainega a na veveifufu nika ma yaku venuafoufa'ala Iesu Valana 'Atumaina 'ana nuanua givagivadi a na sivemagesedi.
49006020	Yaubada i venua'ivineku a vetomata'aulele Valananina faifaina, siwe Yaubada 'ana tovedumwe'ai'ai i yogoniku i yatoku de'e vanuga 'eba yogona 'waineye a miamia. Begaidi 'wa na vevelu'ui nika kebu a na kololo i lubwaineku a na veveifufumo. S11 Iem 4:7,1 Fit 5:8-9 S13,2 Kol 10:4 S14,1 Tes 5:8 S15 Ais 40:9 S17 Ibu 4:12 S18 Luk 18:1 S19 Kolos 4:3-4
49006021	-
49006022	Ekwavo, nuanuaku valaku 'wa na 'asetai begaidi iaku mogitana Tikiasa a na vetunei 'waimie. Tomogonina todumwebika 'ada Toveimea Iesu yana folova 'waineye, nani matatabuna i na lu'ivona 'waimie nika 'wa na 'asetama 'ama vebae wata ava'ai 'a vivai. Wata a na vetuneiga bega i na kiavefa'alimi wata nuami i na 'iveagiagidi.
49006023	Ekwavo, 'omi Iesu 'ana tovetumaganavo a vevelu'ui faifaimi, nuanuaku Yaubada Tamada wata 'ada Toveimea Iesu Keliso nuanua bikana i na velevelemi mia 'atumaina taiadi, wata nuanuaku nuakalikali i na velevelemi, vetumagana toketokena taiadi.
49006024	'Omi wata 'ifwaidi tomotoga yami nuakalikali 'wa yato-vagaseni 'ada Toveimea Iesu Keliso 'waineye, nuanuaku Yaubada ma yana nuakalikali matatabumi 'waimie i na vevesauluva 'atumaina. S21 Kolos 4:7 S24,1 Fit 1:8 'Asa'aiana bani'odi, Yau Faulo.
50001001	Emavo, yau Faulo iada Timoti taiadi Iesu Keliso yana tofolovavo 'a vekaiwa 'waimie. 'Omi Yaubada yana tomotoga, 'wa miamiani 'atamana Filifai 'waineye 'wa miave'itubama Iesu Keliso taiadi, yami to'edakumetavo wata 'ami to'aivaitavo taiadi 'a kilukiluma 'waimie.
50001002	'A vevelu'ui faifaimi nuanuama Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie, wata nuanua bikadi mia 'atumaina taiadi i na velevelemi. S1 Fol 16:1,12-40
50001003	-
50001004	Tutuyanina a nuanuanimi a vevekaiwa yaku Yaubada 'waineye faifaimi, we'e tutuya 'aitamogana 'aitamogana a vevelu'uiga faifaimi, ma yaku sosoana.
50001005	A sososoanaga fai 'aiatanina 'wa vetumagana Iesu Keliso 'waineye i maiga 'asiau 'wa 'i'ivaiseku Valana 'Atumaina 'ana folova 'waineye.
50001006	A nuani mogitana Yaubada, kumanina basenadi tamu folova 'atumaina i velamuya 'waimie, i na 'i'idewami i na nagoga Iesu Keliso yana Vila-vaitugana 'ana 'Aiata 'waineye i na ve'a'avai.
50001007	Tutuya fuedi ma yaku nuakalikali a nuanuanimi. Bani'odi a na nuanuanimiga i lubwaineku fai 'omi 'wa 'i'ivaiseku folovanina Yaubada ma yana nuakalikali i velekuga 'waineye. 'Asiau a miamia vanuga 'eba yogona 'waineye 'wa 'i'ivaiseku, wata kebu a da lukuga yau Iesu Valana 'Atumaina 'ana tove'awa-mogitana wata 'ana tokiavefa'ala tomotoga 'waidie, bei wata 'wa 'ivaiseku.
50001008	Yaubada 'aku to'aseta, Iesu Keliso i nuakalikaliemiga bani'odi, yau wata a nuakalikaliemi.
50001009	-
50001010	A vevelu'ui faifaimi, nuanuaku yami nuakalikali tutuya fuedi i na vevebwaika, wata bani'odi 'aseta mogitana wata venua'ivina tonovina i na vebwaika i na nagoga bega 'ami fata sauluva 'atumai'avadi 'wa na vevenua'ivinedi. 'Ai'edi bani'odi 'wa na vevesauluvediga, 'aiatanina Keliso i na vilaiga 'waineye, kebu tamu yami sakonaga wata kebu tamu nani faifaina i na awavesakoyemi.
50001011	Wata a vevelu'ui faifaimi nuanuaku yami sauluva 'atumai'avadi, sauluvanidi ta na 'i'idewadi Iesu Keliso yana toketokena 'wainega bega Yaubada 'ana subia wata 'ana awave'ai'aiwabu i na veluagadi. S6 Fil 2:13 S9-10 Kolos 1:9-10 S10 Fil 2:15-16
50001012	Ekwavo, nuanuaku 'wa na 'asetai, vitanidi a veluagadiga kebu Iesu Valana 'Atumaina 'ana 'eba ve'etobodaga, we'e mogitana 'waidiega Valananina i vevebwaika tomotoga 'waidie.
50001013	Side bani'odi. Tolugaviavo taunidi toveimea bwaikina yana vanuga 'ana to'isave'avinavo wata tomotoga 'ifwaidi de'e bei, yaku luku vanuga 'eba yogona 'waineye lamuna i 'asetai fai a vetofolova Keliso faifaina begaidi.
50001014	Wata fai a miamia vanuga 'eba yogona 'waineye 'ada Toveimea Iesu 'ana tovetumaganavo sai'afo matatabudi yadi vetumagana i yatoi fa'alina 'waineye, bega ma yadi venuafoufa'ala i vevetoketoke Yaubada yana Vona i lalau'age kebu i da kolologa ve'isakololo 'waidie.
50001015	Mogitana, siwe 'ifwaidi i ve'unumagigieku wata i veve'ikwayekwayega nuanuadi 'adi wagava i na vebwaika bega Keliso faifaina i lalau'age.
50001016	We'e 'ifwaidi yadi nuanua 'atumaidi 'waidiega i vetolau'age, taunidi tonuakalikali fai i 'asetai de'e folovanina Yaubada i velekuga, yau Iesu Valana 'Atumaina 'ana tove'awa-mogitana.
50001017	We'e tove'unumagiginidi kebu mogitana taunidi i da tauyedi i na vetolu'ivona Keliso faifaina, we'e mogitana taunidi 'adi subia faifaina. Igodi nuanuadi 'aku vita de'e vanuga 'eba yogona nageneye i na 'imoso'ieni.
50001018	-
50001019	Kebu tamu ava'aiga, 'asa'aiana yau a sosoanamo fai 'eda'eda tulina tulina 'waidiega tomotoga Keliso valana i noganogai. I lalau'agega nuanua tonovina 'wainega 'alo 'adi subia faifaina siwe 'eba sosoana 'waikuye. A sosoanaga fai a 'asetai yami velu'ui 'waidiega wata Iesu Keliso 'Anu'anununa yana 'aivaita 'wainega vanuga 'eba yogona 'wainega a na souyeku.
50001020	Nuanuaku bwaikina bega a nuani mogitana kebu tamu yaku sauluva sakoina faifaina a na bunumayaga. We'e mogitana 'asiau wata tutuya matatabuna a na vevenuafoufa'ala bega yaku sauluva matatabuna 'waidiega Keliso 'ana subia i na veluagai, 'ai'edi ma yawaiku a na miamiaga 'wainega, 'alo a na wafaga 'wainega.
50001021	Yaku mia fwayefwayeye nani bwaikina 'waikuye Keliso, we'e 'ai'edi a na wafaga, 'wainega nani 'atumaiotogina i na souyeni Keliso 'ana subia faifaina.
50001022	'Ai'edi ma yawaiku a na miamiaga, yaku folova Keliso faifaina ma vuagina. Bani'odi a na venua'ivinedi, i lubwaineku ma yawaiku a na miamia 'alo a na wafa?
50001023	-
50001024	Aigodi, nuanuananidi 'adi 'ailuga i veveyo'eyo'eyeku. Nuanuaku bwaikina a na wafa fwayafwaya a na 'iaweni, bega ma yawaiku Keliso taiadi 'a na miamia, bei a na miamiaga 'atumaiotogina 'waikuye, siwe nani bwaikaotogina taiadi ta na miamia a na 'i'ivaisemi.
50001025	Fai a nuani mogitana i lubwaineku taiadi ta na miamia a na 'i'ivaisemi, a 'asetai kebu i na luvewafaku, taiadi ta na miamia a na 'i'ivaisemi yami vetumagana Keliso 'waineye i na vevetoketoke wata yami sosoana faifaina i na vevebwaika.
50001026	Taiadi ta na miamiaga yami sosoana wata yami subia Iesu Keliso 'waineye i na vebwaika-'afo'afo faifaiku. S12-13,2 Tim 2:9 S19,2 Kol 1:10-11 S20,1 Fit 4:16 S21 Gal 2:19-20 S23-24,2 Kol 5:8
50001027	Ava'ai i na souyeniga 'waikuye nani siaina, we'e nani bwaikina ava'ai Keliso i voneyediga i lubwainemi yami sauluva taiadi i na vesala. Bani'odi 'wa na vevesauluvediga, 'ai'edi a na wai a na 'isemi, 'alo bola a na miamia vanuga 'eba yogona 'waineye, siwe a na 'asetami 'ami vebae 'aitamogana 'wainega 'wa na tovotovoi fa'alina wata yami nuanua 'aitamogana 'wainega matatabumi 'wa na vevetoketoke, nika tomotoga 'ifwaidi i na vetumagana Iesu Valana 'Atumaina 'waineye.
50001028	Wata nuanuaku valami a na nogai, 'omi kebu tamu sai'afo 'wa da kololo 'ami tovedumwe'ai'ai 'waidie, i vedumwe'ai'aiga fai 'wa vetumagana Iesu 'waineye. 'Ai'edi tutuya fuedi matadie 'wa na vevenuafoufa'alaga i na 'isemi i na 'asetai 'awaie Yaubada taunina yana toketokena 'wainega i na wafaotoga we'e 'omi 'ita'ita'i 'wa na veluagai.
50001029	Vona mogitana 'ita'ita'i 'wa na veluagai fai Yaubada ma yana nuakalikali i venua'ivinemi bega nani 'ailuga 'atumaidi 'wa na veluagadi. Tamu, 'wa vetumagana Keliso 'waineye, we'e wata tamu, i tauyemi faifaina veviga 'wa veveluagai.
50001030	Tutuya de'e 'omi ma fueda Keliso faifaina ta lulugavia vita ta veveluagadi. Basenadi bani'odi 'wa 'ise'iseku a lulugavia we'e tutuya de'e wata valaku 'wa noganogai bola a lulugavia vanuga 'eba yogona 'waineye. S27 Efe 4:1 S29 Fol 5:41 S30,1 Tes 2:2
50002001	'Omi Keliso taiadi 'wa miave'itubama begaidi 'wa vevetoketoke wata yana nuakalikaliega nuami i 'iveololodi. 'Anu'anunu 'Atumaina i agemi i labilabinimi wata ma emiavo 'wa veve'isanuakalikali bega 'wa ve'ivaivaita.
50002002	Fai 'aivaitanidi 'wa veluagadiga, nuanuaku yami nuanua 'aitamogana, 'wa na vevenuakalikali wata 'ami vebae i na vesala. 'Ai'edi bani'odi 'wa na vevesauluvediga, yaku sosoana 'waimie i na vebwaika-'afo'afo.
50002003	Yami sauluva matatabuna 'waidie kebu 'aisemi faifaimi 'wa na nuanua wata kebu taunimi 'wa na awa'ai'aimiga 'ami subia faifaina. We'e mogitana i lubwainemi ma yami nuaobu 'wa na vo, Taunidi bwaikidi, we'e 'ima sai'afo.”
50002004	Kebu 'aisemi yami nuanua faifaidi 'wa na nuanua, siwe wata tomotoga 'ifwaidi yadi nuanua faifaidi 'wa na nuanua. S3 Lom 12:10,16 S4,1 Kol 10:24,33
50002005	I lubwainemi yami nuanua tomotoga 'ifwaidi faifaidi i na vesala Keliso yana nuanua bani'odi. Keliso yana nuanuanidi side bani'odi.
50002006	Iesu Keliso tutuya matatabuna mogitana bani'odi Yaubada, Yana vebwaika wata Yaubada yana vebwaika taiadi i vesala, siwe kebu nuanuana i na luve'ove'o'oleni.
50002007	Kebu 'aisena i da tovoieni, siwe taunina yana 'ai'aiwabu wata yana vebwaika i bailedi, bega taunina tofolova bani'odi. I vetomotogaotoga 'ida tomia fwayafwaya bani'odi.
50002008	Taunina i kiaobuyeni, Yaubada yana nuanua i vematayakeyakeni bega i wafa, yana wafanina 'ai lagalagana 'waineye 'eba bunumayaga.
50002009	Fai bani'odi taunina i kiaobuyeni i wafaga, bega Yaubada i kialakai abame i vebwaika-'afo'afo, Yana vebwaikanina wata 'ana wagava i veleniga bwaikaotogina kebu tamu aitoi bani'odiga.
50002010	Bega Iesu 'ana ve'ililibu faifaina Nani matatabuna tomotoga taiadi abame, fwayefwayeye, wata towafa yadi 'eba mia 'waineye, Ma yadi ve'ililibu i na 'odu'odu 'waineye.
50002011	Matatabudi i na lulu'ivona Iesu Keliso taunina Toveimea Bwaikaotogina, Yadi ve'ililibunina 'wainega, Yaubada Tamada 'ana subia i na veluagai. S6 Ion 1:1-2 S7,2 Kol 8:9 S8 Ibu 5:8; 12:2 S9 Efe 1:20-21 Ibu 1:3-4 S10 Lom 14:11 S11 Lom 10:9
50002012	Ekwavo, a nuakalikaliemi. Keliso Yaubada yana nuanua i vematayakeyakediga, nuanuaku 'omi wata bani'odi. Basenadi taiadi ta miamiaga 'wa vevematayakeyakeku, we'e tutuya de'e a 'iawemiga, mogitana i lubwainemi yaku vona 'wa na vematayakeyakedi. Ma yami tokemaiga wata ma yami kololo 'wa na folofolova bega 'ita'ita'i 'wa veluagaiga vuagina tomotoga i na 'iseni.
50002013	I lubwainemi bani'odi 'wa na vevesauluvedi fai wata Yaubada tutuya fuedi yami nuanua i sisiviladi bega nuanuami taunimi 'wa na tauyemi 'waineye wata 'ami fata yana nuanua 'atumaidi 'wa na vevematayakeyakedi.
50002014	-
50002015	Ava'ai 'wa na 'idewadiga, tutuya matatabuna kebu 'wa na vebonavoluvoluga wata kebu 'wa na ve'ikwayekwayega, nika yami sauluva tonovidi, kebu tamu aitoi i na vevitami sakona faifaina. Bani'odi 'wa na vesauluvediga, 'omi Yaubada natunavo 'atumai'avami, tomotoga yadi sauluva 'oka'okadi wata sakoidi 'awasasadie. Abama i magemagetaiga 'ubwana yadi magetayega, wata 'omi bani'odi tomotoganidi yadi nuanua dududubalidi 'wa na kiavemagetadi yami sauluva magemagetadi 'waidiega.
50002016	Mia 'ivauna wata 'atumaina valana 'wa na lulu'ivoneyeni 'waidie, bega 'wainega nuadi i na magetadi. Bani'odi 'wa na vevesauluvediga, tutuyanina Keliso i na vila-vaituganiga ma yaku sosoana a na awa'ai'aiku faifaimi. A na vo, De'e tomotoganidi yaku folova wata yaku tokemaiga vuagina, kebu a da folova-maimaiga.”
50002017	Yami folova wata yami vetumagana 'asa'aiana yami 'anivelena-maimaiga Yaubada 'waineye, we'e yau a tauyeku wafa 'waineye Iesu faifaina, 'asa'aiana yaku 'anivelena-maimaiga bega 'ai'edi a na wafaga, yami 'anivelenanina a na 'imoso'ieni. 'Ai'edi mogitana a na wafa, yau a na sosoana wata yaku sosoanayega ma fueda ta na sosoana.
50002018	Wata bani'odi i lubwainemi 'wa na sosoana faifaiku, yami sosoanayega ma fueda ta na sosoana. S13,1 Tes 2:13
50002019	A nuani mogitana 'ai'edi 'ada Toveimea Iesu nuanuana, Timoti a na vetunei i na wai 'waimie, siwe kebu tutuya manamanawenaga, sai'afo. Bola i na vilai i na mai valami i na lu'ivoneyeni 'waikuye nika a na sosoana faifaimi.
50002020	'Waikuye kebu tamu aitoi Timoti bani'odiga, 'aiseotogina tutuya fuedi ma yana nuakalikali faifaimi i nuanua.
50002021	We'e 'ifwaidi tomotoga taunidi yadi nuanua 'aisedi faifaidi i nuanua, we'e naninidi Iesu Keliso faifaina, kebu faifaidi i da nuanuaga.
50002022	'Omi 'akonadi 'wa 'asetai Timoti yana sauluva 'atumaidi i veveda, fai 'wa da vo bani'odi kwamana tamana i da 'i'ivaiseni, we'e Timoti yau i 'i'ivaiseku Iesu Valana 'Atumaina faifaina taiadi 'a folofolova.
50002023	Mogitana taunina 'aku to'aivaita begaidi nuanuaku a na vetunei i na wai 'waimie, siwe nagami gabemani yadi veimea a na 'asetai vanuga 'eba yogona 'waineye a miamiaga faifaina, mulieta i na wai.
50002024	Wata a nuani mogitana 'ai'edi 'ada Toveimea Iesu nuanuana, sai'afoga tauniotogiku a na wai.
50002025	We'e a nuani i lubwaineku nagami iada Efafilodaito a voneni i na vilai i na wai. Basenadi 'wa vetunei i mai 'waikuye faifaimi i vetomata'aulele 'aku to'aivaita, bega taiadi 'a folofolova wata 'a lulugavia Iesu Keliso faifaina.
50002026	Nuanuana bwaikina wata i na wai 'waimie wata i nuavita faifaimi fai valana 'wa nogai i viga, kebu nuanuana 'wa na vevenuafouviga faifaina, i na wai 'wa na 'iseniga nuafoumi i na vatu.
50002027	Mogitana i viga, sai'afoga i da 'iaweda, siwe Yaubada i 'isanuakalikalieni, kebu 'aisenaga, yau wata i 'isanuakalikalieku bega yaku nuavita vanuga 'eba yogona 'waineye kebu i da 'ivebwaika-'afo'afoi.
50002028	Fai 'wa nunuavitaga faifaina, nuanuaku bwaikina a na vetunei i na wai 'wa na 'iseni nika wata 'wa na sosoana, we'e yau yaku nuavita faifaimi i na 'a'ava.
50002029	-
50002030	Tutuyanina i na le'waga, 'wa na sosoaneni fai taunina iami, ma fuemie Keliso yana 'Aila'a. Yawaina i tauyeni, sai'afoga i da 'iaweda Keliso yana folova faifaina. 'Omi nuanuami 'wa da 'aivaitaga, nika fai 'ani'ie 'asa'aiana Efafilodaito 'akonadi i 'ivaiseku. Taunina 'wa na ve'ililibuyeni wata 'ifwaidi tomotoga yadi sauluva taunina bani'odi 'wa na ve'ililibuyedi. S21,2 Tim 4:9-10 S25 Fil 4:18
50003001	Ekwavo, sai'afoga a na 'ailove, siwe nuanuaku wata a na vonemi. 'Wa na sososoana fai 'omi Toveimea Iesu yana tomotoga. Ava'ai basenadi a kiluma a voneyediga 'waimie, wata a na luvaituganidi. Yaku luvaitugana faifaina kebu a na 'abiawaga, 'ami 'aivaita nika kebu 'wa na be'uga.
50003002	Tomotoga 'ifwaidi i vonevonemi i vo, 'Ai'edi nuanuami 'wa na luku Yaubada yana 'Aila'a nageneye, yana tugusa nagami bunumi 'wa na bobodi.” Tomotoganidi bani'odi i vonevoneyediga taunidi tosakona. 'Ou'ou kasikasisidi tomotoga tomogodi i 'u'utadabadi, wata tosakonanidi bani'odi, nuanuadi tomogomi i na 'ivekokovidi. Taunimi 'wa na 'i'isave'avinimi 'ou'ounidi 'waidiega.
50003003	Fai bunudi i bobodi yadi nuanua igodina taunidi Yaubada yana 'Aila'a, we'e mogitana 'ida tovetumagana yana 'Aila'a fai Yaubada yana tugusa mogitana 'waideye i 'eno'enovi. Tugusanidi side bani'odi, taunida ta tauyeda Yaubada 'waineye bega yada sauluva sakoidi i bobodi ma'itufa ta subisubiai 'Anu'anununa 'wainega. Ta sososoana fai ta miave'itubama Iesu Keliso taiadi, we'e tugusanidi tomogoda 'waidie faifaidi 'ida kebu ta da vetumaganaga.
50003004	'Ai'edi nuanuaku, veimeanidi tomogoda faifaidi 'waidie a da vetumagana, siwe a baila, kebu nuanuaku yaku vetumagana a na yatoi tomogoku 'waineye. 'Ai'edi aitoi i na vo, Yau a ve'atumai Yaubada mataneye fai veimea tomogoda wata yada sauluva faifaidi, matatabuna a vematayakeyakedi,” we'e yau Faulo 'ako mogitana a da ve'atumaiotoga.
50003005	Fai side bani'odi. A tubugana 'aiata 'ana ve-8 'waineye Yaubada yana tugusa a 'ewai bunuku i boboi. Yau tomogo Isileli mogitana, Beniamina 'ana wauma 'wainega, tubukwavo matatabudi tomotoga Ibeliu, bega yau wata bani'odi. Yau nagami totafalolo Falisi, 'aila'anina veimea bwaikidi wata siaidi matatabuna 'a vematayakeyakedi.
50003006	Fai bavubavuku igodi a vo, A na toke a na folova Yaubada faifaina, Iesu yana 'Aila'a vita a na veledi.” Veimeanidi Mosese 'wainega, matatabuna a vematayakeyakedi bega kebu tamu aitoi 'ana fata i na awavesakoyeku yaku sauluva faifaina, we'e mogitana yaku sauluva tonoviotogina. S1 Fil 4:4 S3 Lom 2:28-29 S5 Luk 1:59,2 Kol 11:22 S6 Fol 8:3
50003007	Yaku sauluvanidi a vo 'ako, 'Atumaidi, yaku 'ai'aiwabu,” we'e 'asiau matakuye nani-'avo'avovo fai Keliso 'wainega a ve'atumaiotoga.
50003008	-
50003009	Naninidi kebu 'aisedi i da venani-'avo'avovoga 'waikuye, wata nani matatabuna taiadi. We'e nani 'aitamogana bwaikaotogina 'waikuye, 'aku Toveimea Iesu Keliso 'ana 'aseta wata 'ana veiana. Kelisonina faifaina yaku sauluva tuatuaidi matatabuna a bailedi, 'waikuye bani'odi yogo, ma'itufa Keliso a vagavaia taiadi 'a miave'itubama. Basenadi yaku nuanua a vo, Yaku 'atumaina a veluagai me Diu yama veimea 'adi vematayakayaka 'waidiega,” we'e 'asiau yaku 'atumaina a veluagaiga fai a vetumagana Keliso 'waineye. Mogitana yada vetumagana 'wainega Yaubada i 'ive'atumaida.
50003010	Yaku nuanua matatabuna, nuanuaku Keliso a na 'asetai taiadi 'a na veiana. Taunina ma yana toketokena i tovoi wafayega, nuanuaku yana toketokenanina 'wainega a na vetoketoke, we'e vita fuedi i veluagadiga, nuanuaku wata bani'odi vitanidi a na veluagadi faifaina, i na nagoga a na wafa, i wafaga bani'odi.
50003011	Bani'odi a na vevesauluvediga a nuani mogitana Yaubada wafayega i na sivetovoiku. S7 Mad 13:46 S8-9 Lom 3:21-22 S10 Lom 6:3-5 S11,1 Kol 15:23
50003012	Kebu a na vo, Yaku sauluva 'akonadi Iesu Keliso yana sauluva i salaotogi,” wata kebu a na vo, Yau 'akonadi a ve'atumaiotoga.” Basenadi Iesu Keliso i 'ewaku, 'waineye a nago bega tutula a na veluagai, begaidi 'asiau a vevetafewa tutulanina 'ana 'ewa faifaina.
50003013	Ekwavo, we'e mogitana yau a 'asetai bola kebu tutula a da veluagaiga. Yau bani'odi tove'ililide. 'Ai'edi i na lilidega, kebu nani 'ifwaidi mulineye faifaidi i na nuanua, i na lilidemo 'eba 'ailove 'ana tugusa faifaina i na vetafewa. We'e yau, yaku sauluva tuatuaidi kebu faifaidi a da nuanua siwe nani 'aitamogana matakuye faifaina a vevetafewa.
50003014	Bega a lililidemo tonovina, nuanuaku 'eba ve'a'ava 'waineye a na le'wa, tutula a na 'ewai. Tutulanina mia 'atumaina wata miamia-vagaina abame, faifaina Yaubada i goleku fai Iesu Keliso i 'ita'ita'ieku.
50003015	'Ida matatabuda yada mia Keliso 'waineye 'akonadi ta kumaga, i lubwaineda yada nuanua 'aitamogana ava'ai a veifufuyediga 'waidie. We'e 'ai'edi 'ifwaimi yami nuanua tulina, wata Yaubada nuanua tonovina i na velemi nuami i na magetadi.
50003016	Siwe nani bwaikina, 'asetanina 'akonadi ta veluagai Keliso faifaina kebu ta na baileni, yada 'asetanina ta na 'i'imoso'ieni nika yada sauluva i na tonova-'afo'afo.
50003017	Ekwavo, nuanuaku matatabumi yaku sauluva 'wa na vevetutuyamedi. 'Ima yami tovevo sauluva 'atumaina 'a vemi, bega egavo i vetutuyamemaga yami 'eba 'isa, wata bani'odi 'wa na munega.
50003018	Ava'ai a na voneyeniga 'waimie, basenadi a vonevonemi siwe 'asiau a nuavita ma matageuku vonanina a na luvaitugani. Tovetumaganavo fuedi yadi sauluva 'waidiega Keliso i vegavieni, yana wafa 'ai lagalagana 'waineye nani-'avo'avovo 'waidie.
50003019	Taunidi i tauyedi bunu 'ana nuanua sakoidi 'waidie 'wa da vo yadi yaubada. Yadi sauluvanidi faifaidi taunidi i awa'ai'aidi, we'e mogitana i lubwainedi i da bunumayaga. Fwayafwaya 'ana nuanua 'waidie i vebwaika, 'aisena faifaina i nuanua, begaidi i na wafaotoga 'ai-'ala'alase.
50003020	We'e 'ida, abama 'ana tomotoga mogitana, ma yada sosoana 'ada To'ita'ita'i ta lulukamaseni i na mai abamega, To'ita'ita'inina Iesu Keliso taunina 'ada Toveimea.
50003021	Tutuyanina i na maiga tomogoda mweadi wata 'a'a'avidi i na siviladi i na vetuli bega tomogoda taunina tomogona magemagetana wata miamia-vagaina bani'odi. Naninina i na 'idewaiga yana toketokena 'wainega, toketokenanina 'wainega nani matatabuna i veveimeyedi. S12,1 Tim 6:12,19 S14,1 Kol 9:24 S15,1 Kol 2:6 S17,1 Tes 1:7 S19 Lom 16:18 S20 Efe 2:6,19 S21,1 Kol 15:28
50004001	Ekwavo, a nuakalikaliemi bwaikina, nuanuaku taiadi ta da miamia. 'Omi yaku folova vuagina, faifaimi a sososoana wata a awa'ai'aimi. Ava'ai a voneyeniga de'e yaku leta 'waineye, nuanuaku bonaku 'wa na 'ewai bega 'wa na tovoi fa'alina yami mia 'ada Toveimea Iesu 'waineye faifaina.
50004002	We'e 'omi vevine 'ami 'ailuga Yodia wata Sinitiki a na vonemi. Fai 'omi 'ada Toveimea Iesu 'ana tovetumagana i lubwainemi kebu 'wa na veve'ikwayekwayega, nuanuaku yami nuanua 'aitamogana 'wainega 'wa na veiana.
50004003	We'e 'omu 'aku 'au todumwebika Iesu yana folova 'waineye, nuanuaku vevinenidi 'u na 'ivaisedi i na veiana mogitana fai 'adi 'ailuga taiadi 'a toke 'a folova Iesu Valana 'Atumaina yana vebwaika faifaina. Vevinenidi, Kelemeniti wata 'ifwaidi 'aku to'aivaita Iesu faifaina, 'akonadi 'adi wagava i kilumidi i 'eno'enovi Mia-vagata 'ana Buki nageneye bega mia 'atumaina wata miamia-vagaina i na veluagai Yaubada 'wainega.
50004004	Tutuya matatabuna 'wa na sososoana fai 'omi Toveimea Iesu yana tomotoga, wata a na luvaitugani, a na vo, 'Wa na sososoana.”
50004005	Nuanuaku yami sauluva i na bika bega tomotoga i na 'ise'iseni. 'Ada Toveimea Iesu sai'afoga i na le'wa.
50004006	Kebu tamu nani faifaina 'wa na venuafouviga, we'e mogitana nani matatabuna faifaidi 'wa na vevelu'ui. Ava'ai nuanuami yami nuanua 'wa na lu'ivoneyedi Yaubada 'waineye wata 'wa na vevekaiwa 'waineye.
50004007	'Ai'edi bani'odi 'wa na vevelu'uiga Yaubada nuanua bikana i na velemi bega yami nuanua wata nuami i na 'ita'ita'iedi nika kebu 'wa na venuafouviga. Mogitana nuanua bikana 'wa na veluagai fai 'omi 'wa miave'itubama Iesu Keliso taiadi, nuanuanina bikana faifaina tomotoga i nuanua-wayoga.
50004008	Ekwavo, sai'afoga a na 'ailove, siwe wata a na vonemi. Nuanuaku nani 'atumaiotogidi wata naninidi tomotoga i awave'atumaiediga nuamie 'wa na yatodi 'wa na nunuave'avinidi. Naninidi side. Naninidi mogitana, naninidi ma 'adi ve'ililibu, naninidi tonovidi, naninidi 'atumai'avadi Yaubada mataneye, naninidi 'eba nua'ewa, tomotoga yadi nuanua 'ana laubwaina. Naninidi nuanuaku 'wa na nunuave'avinidi.
50004009	Ava'ai a vemiga wata 'waikuyega a sivedamanidi 'waimie yaku vonayega wata yaku sauluva 'waidiega, i lubwainemi 'wa na 'i'idewadi. 'Ai'edi bani'odi 'wa na vesauluvediga, Yaubada kumanina nuanua bikana wata mia 'atumaina 'adi to'anivelena, lilivamie i na miamia. S1,1 Tes 2:19-20 S3 Lom 10:20 S5 Ibu 10:37 Iem 5:8-9 S6 Mad 6:25,1 Fit 5:7 Efe 6:18 S7 Ion 14:27
50004010	Ekwavo, basenadi 'wa 'ivaiseku yami 'anivelena-maimaiga 'waidiega, we'e tutuya kamwaneye yami 'aivaita kebu a da veluagai. Kebu 'wa da venuafanikuga siwe fai kebu tamu 'eda i da 'eno'eno 'ana vetune faifaina. Tutuya de'e yami 'aivaita wata a veluagai bega ma yaku sosoana a vekaiwa bwaikina 'ada Toveimea 'waineye.
50004011	Kebu tamu nani 'waineye a da 'usa faifaina a da vonavona we'e ava'ai i sousouyedi 'waikuye, mia 'atumaina 'alo vitana 'akonadi a lutonovidi, ma yaku 'aseta a na sosoanamo.
50004012	Tutuya 'ifwaidi nani fuedi faifaidi a ve'ale'usa, we'e tutuya 'ifwaidi nani fueotogidi 'waikuye. Vona mogitana 'akonadi a lutonovidi bega ava'ai i na souyeniga 'waikuye kebu a na venuafouviga, ma yaku 'aseta. 'Ai'edi ma kamoaiku 'alo ma 'aku lase, wata yaku kukua fueotogidi 'alo kebu, siwe a na sosoanamo.
50004013	Keliso i kiavetoketokeku tutuya fuedi bega ava'ai i na souyediga 'waikuye 'aku fata.
50004014	Mogitana Keliso 'aku to'aivaita siwe fai vita 'waidie 'wa 'ivaisekuga a vekaiwa 'waimie.
50004015	'Omi me Filifai 'akonadi 'wa 'asetai nagami a wai Iesu Valana 'Atumaina a lau'age 'waimie 'wa 'ivaiseku. Tutuyanina yami 'awalawa Masidonia a 'iaweni 'omi Iesu yana 'Aila'animi 'aisemi 'wa 'ivaiseku yami 'anivelena-maimaiga 'wainega we'e tovetumagana 'adi 'aila'a 'ifwaidi kebu.
50004016	We'e tutuyanina a miamiaga 'atamana Tesalonaika 'waineye, tutuya fuedi 'wa 'i'ivaiseku 'aku 'isave'avina faifaina, a 'usaga 'wa 'ivaiseku.
50004017	Kebu nuanuaku yami nuakalikali a na 'ewaimo, siwe wata nuanuaku 'wa na 'a'anivelena-maimaiga bega 'awaie tutulina 'wa na veluagai Yaubada 'wainega.
50004018	Fai yami 'aivaita fuedi 'waikuye, yaku vekaiwa a kilukilumi de'e lubulubunina nageneye. Yami nuakalikalinidi 'wa vetunediga Efafilodaito i miedi 'aku fata yaku nuanua bani'odi, siwe wata bwaikaotogina 'wa vetunei. Mogitana yami 'aivaita 'waikuye 'wa da vo yami 'aisaya i da 'alavesigasigagai 'eba velomu 'wainega Yaubada faifaina, magaina 'iwanina i da yaogi, 'ana 'eba kiavesosoana wata nuanuana.
50004019	We'e yaku Yaubada yana 'ai'aiwabu magemagetadi fueotogidi bega 'ai'edi tamu nani 'waineye 'wa na 'usaga fueotogidi i na velemi. I na velemiga fai 'wa miave'itubama Iesu Keliso taiadi.
50004020	Yaubada Tamada ta na subisubiai, yana 'ai'aiwabu magemagetadi kebu i na 'a'avaga i na 'eno-vagata. Vona mogitana yaku nuanua bani'odi. S13,2 Kol 12:9-10 S18 Efe 5:2 S19,2 Kol 9:8
50004021	Yaku vekaiwa Yaubada yana tomotoga matatabumi 'waimie, 'omi 'wa miave'itubama Iesu Keliso 'waineye. Ekwavo tovetumagana taiadi 'a miamianiga wata i vekaiwa 'waimie.
50004022	Yaubada yana tomotoganidi de'e bei matatabudi i vekaiwa 'waimie, we'e mogitana tomotoganidi i folofolova me Loma yadi toveimea bwaikina Sisa yana vanuge, i vekaiwa.
50004023	A vevelu'ui faifaimi, nuanuaku 'ada Toveimea Iesu Keliso ma yana nuakalikali i na vevesauluva 'atumaina matatabumi 'waimie. 'Asa'aiana bani'odi, Yau Faulo.
51001001	-
51001002	Emavo, yau Faulo iada Timoti taiadi 'a vekaiwa 'waimie. Yaubada nuanuana, bega a vetomata'aulele Iesu Keliso faifaina, we'e 'omi emavo Yaubada 'ana todumwebika 'wa miamianiga 'atamana Kolose 'waineye, matatabuda Keliso taiadi ta miave'itubama. 'A vevelu'ui faifaimi, nuanuama Yaubada Tamada ma yana nuakalikali i na vevesauluva 'atumaina 'waimie wata nuanua bikana mia 'atumaina taiadi i na velevelemi.
51001003	-
51001004	Yama velu'ui 'waidie, tutuya fuedi 'a vevekaiwa faifaimi 'ada Toveimea Iesu Keliso Tamana 'waineye. Faifaimi 'a vevekaiwaga Yaubada 'waineye fai valami 'a nogai, yami vetumagana Iesu Keliso 'waineye fa'alina wata Yaubada yana tomotoga matatabudi 'wa nunuakalikaliedi.
51001005	Basenadi Iesu Valana 'Atumaina 'wa nogai, Valanina Yaubada yana Vona tonovina, nika bei 'wa nuani mogitana 'awaie 'ami veuveuta 'atumaidi 'wa na veluagadi Yaubada 'wainega. 'Ami veuveutanidi Yaubada 'akonadi i 'idewadi faifaimi, abame i 'eno'enovi, bega ma yami vetumagana faifaidi 'wa lulukamata. Naninidi 'wa nuani mogitana 'awaie 'wa na veluagadi, begaidi 'wa nunuakalikali wata 'wa vevetumagana.
51001006	Valanina Iesu faifaina basenadi 'wa nogaiga, wata i vevebwaika tomia fwayafwaya matatabudi 'waidie, 'atumaina wata ma vuagina. We'e 'omi Valananina 'wainega 'wa 'asetai mogitana 'akonadi Yaubada ma yana nuakalikali i vesauluva 'atumaina 'waimie, wata yana nuakalikalinina 'wa vebaemi. Tutuyanina 'wainega i maiga 'asiau Iesu Valana i vevebwaika 'waimie wata yami sauluva i veve'atumai 'wa da vo ma vuagina.
51001007	Yami 'asetanina Yaubada yana nuakalikali faifaina Efafila 'wainega 'wa nogai, iadanina todumwebika ta nuakalikalieni, ma fuema 'a vetofolova Keliso faifaina, taunina tutulima 'waimie.
51001008	We'e 'wa nuakalikaliga Yaubada 'Anu'anununa yana 'anivelena, wata faifaina Efafila i vonema. S3 Efe 6:18 S4-6 Efe 1:13,15,1 Fit 1:3-4
51001009	Valami 'a nogai bega tutuya fuedi 'a vevelu'ui faifaimi. Tutuyanina 'a nogai i maiga 'asiau kebu 'a da 'ailove 'a vevelu'ui Yaubada 'waineye faifaimi, naninidi Yaubada nuanuana 'wa na 'i'idewadiga, nuanuama 'wa na 'aseta-'atumaidi. Nuanuama 'Anu'anunu 'Atumaina nuanua 'anibwekabwekana i na velemi bega nani matatabuna 'waidie ma yami 'aseta 'wa na vevenua'ivina 'atumaina.
51001010	Naninidi i na velemiga, nika sauluvanidi 'Auvea yana tomotoga 'adi laubwaina 'wa na 'i'idewadi yami mia matatabuna 'waidie. Wata nani tulina tulina 'waidiega 'Auvea 'wa na kiavesosoani. 'Wa na vevesauluva 'atumaina nani tulina tulina 'waidie 'wa da vo yami mia ma vuagina wata Yaubada 'ana 'aseta i na vevebwaika 'waimie.
51001011	Wata 'a vevelu'ui faifaimi bega tutuya fuedi Yaubada i na kiavetoketokemi taunina yana toketokena magemagetana 'wainega, bega vita tulina tulina i na sousouyediga kebu 'wa na 'abiawa, 'wa na tokemaigemi wata ma yami sosoana 'wa na vevekaiwa Tamada 'waineye.
51001012	'Wa na vekaiwa Tamada 'waineye fai i 'ive'atumaimi bega 'ami fata 'ami veuveuta 'wa na veluagadi yana 'ai'aiwabu 'waidiega. 'Ai'aiwabunidi i 'idewadi yana tomotoga faifaida 'awaie yana 'Eba Veimea magemagetana nageneye i na veleda.
51001013	Tamadanina i 'ita'ita'ieda Seitani yana veimea dududubalina 'wainega i sidamaneda Natuna nuafouna yana 'isave'avina 'waineye.
51001014	Natunanina 'wainega Yaubada i tuveobuda sakona 'wainega wata yada sakonanidi i nuatavunidi. S10 Fil 1:27 Efe 2:10 S12 Efe 1:18-19 S13 Efe 6:12 S14 Efe 1:7-8
51001015	Keliso, siwe 'asa'aiana taunina Yaubada bani'odi, fai Yaubada kebu ta da 'ise'iseniga i vemageta Keliso 'wainega. Kelisonina Yaubada Natuna, 'eba velamu 'waineye taunina i miamia, Yaubada 'ana 'idewadewa matatabuda taunina 'ada to'edakumeta.
51001016	Taunina to'edakumeta fai 'wainega nani matatabuna tomotoga taiadi Yaubada i 'idewada. Naninidi abame wata fwayefwayeye, naninidi ta 'ise'isediga wata kebu 'ada fata ta na 'isediga, wata tomotoga bwaikidi abame, kumanidiavo anelose, tomotoga toketokedi wata toveimea tulina tulina. Taunidi nani matatabuna taiadi i souyedi Keliso 'wainega, taunina yana nuanua faifaidi.
51001017	We'e 'ana 'idewadewanidi bola kebu tamu i da souyeniga, Keliso 'akonadi i miamia, mulieta nani matatabuna i souyedi i 'a'avana i 'i'isave'avinidi wata i 'i'ivefa'alidi.
51001018	Wata Keliso yana 'Aila'a 'alo Tomogona i 'i'isave'avinida, taunina 'unu'unu. Taunina nagami wafayega i tovoi-vaitugana, begaidi 'ida Tomogona yawaida lamuna. Side bani'odi, nani matatabuna 'waidiega taunina 'aiseotogina i 'edakumetaotoga.
51001019	Fai Yaubada nuanuana, bega yana 'ai'aiwabu, yana toketokena, yana nuanua, wata yana sauluva matatabuna i 'eno'enovi Natuna 'waineye, kebu tamu ava'ai 'waineye i da 'usa, taunina mogitana Yaubada bani'odi.
51001020	Wata Yaubada i nuani, nuanuana Natuna yana wafa 'wainega 'ida 'ana 'idewadewa i na veianeda. Basenadi nani matatabuna abame wata fwayefwayeye tomotoga taiadi ta 'awa'idida Yaubada 'wainega, siwe fai Natuna i wafa 'ai lagalagana 'waineye, dayagina i ilolo faifaida, matatabuda ta veiana Yaubada taiadi.
51001021	We'e 'omi, basenadi yami sauluva wata yami nuanua sakoidi 'waidiega Yaubada 'wa vedumwe'ai'aieni 'wa 'awa'idimi 'wainega.
51001022	Tutuya de'e Yaubada i veianemi Natuna yana wafa 'wainega. Natunanina i vetomotogaotoga i wafa faifaida bega Yaubada i na vagavaimi i na nawemi mataneye, bega 'omi magemagetami, kebu tamu yami sakona wata kebu tamu 'ami 'eba awavesako.
51001023	Siwe i lubwainemi yami vetumagana Keliso 'waineye fa'alina, kebu 'wa na venuanaluga, wata kebu 'wa na fetoga. Tutuyanina Iesu Valana 'Atumaina 'wa nogai, 'wa vetumagana Keliso i wafa 'ami 'ita'ita'i faifaina wata 'wa nuani mogitana 'awaie 'ami veuveuta 'atumaidi 'wa na veluagadi Yaubada 'wainega, begaidi ma yami vetumagana 'wa lulukamata. Siwe i lubwainemi yami vetumagananidi fa'alidi i na 'eno'enovi kebu 'wa na baila. Valanina 'wa nogaiga 'akonadi Yaubada yana tomotoga i lu'ivona tomotoga matatabuna 'waidie, we'e yau Faulo a vetofolova faifaina a lalau'age. S15 Ion 1:18 S16 Ion 1:3 S17 Ion 1:1 S18 Efe 1:22-23 S19 Kolos 2:9 S20 Efe 2:16 S21 Efe 2:3 S22 Efe 2:14-16 S23 Ibu 6:11
51001024	Yau Iesu Valana 'Atumaina a lalau'age, 'ana tovedumwe'ai'ai 'waidiega veviga a veveluagadi faifaimi, siwe veviganidi faifaidi a sosoana. 'Omi Keliso yana 'Aila'a 'alo Tomogona veviga bwaikina i veluagai faifaimi, siwe veviganidi bola i 'eno'enovi, begaidi veviganidi a veveluagadiga 'aku veuveuta, 'waidiega Keliso yana veviga a veve'a'avadi, faifainanina a sososoana.
51001025	Yaubada i venua'ivineku a vetofolova Keliso yana 'Aila'a faifaimi 'ami 'aivaita faifaina. Yaku folovanina Yaubada yana Vona matatabuna a sisivemagesedi tomotoga 'waimie. Yana Vonanina a lulu'ageyeniga side bani'odi.
51001026	Basenadi tamu Yaubada yana nuanua givagivana kebu i da lu'ivoneyeni tomotoga 'waidie, givagivana i 'eno'eno i maiga tutuya de'e i sivemagaseni yana tomotoga 'waideye.
51001027	I sivemageseniga fai nuanuana ta na 'asetai yana nuanuananina givagivana 'atumaiotogina wata magemagetana. Yaubada yana nuanuananina givagivana tomotoga 'ada 'aila'a tulina tulina faifaida side. Keliso i agemi inagemie i miamia, bega 'awaie abame Yaubada yana 'ai'aiwabu magemagetadi i na velemi.
51001028	Begaidi 'a lalau'age Keliso faifaina tomotoga matatabumi 'waimie, ma yama 'aseta nani tulina tulina faifaidi 'a vevelu'ase'ase wata 'a veve 'waimie. Nuanuama tomotoga 'aitamogana 'aitamogana Keliso taiadi i na miave'itubama i na kumaga bega 'a na vagavaidi 'a na nawedi Yaubada mataneye.
51001029	Fai nuanuaku tomotoga i na miave'itubama Keliso taiadi, i na kumaga wata i na luku Yaubada mataneye, begaidi ma yaku tokemaiga a toke a folofolova. Keliso toketokeotogina yana toketokena i veleku, 'wainega a folofolova wata toketokenanina i folofolova 'waikuye. S26 Efe 3:3-6 S27 Efe 1:18-19 S28 Efe 4:13 S29,1 Kol 15:10
51002001	Nuanuaku 'wa na 'asetai yaku velu'ui 'waidiega a toke a folofolova faifaimi, 'omi kebu 'aisemi faifaimiga, wata Iesu 'ana tovetumaganavo i miamianiga 'atamana Lodisia 'waineye faifaidi, wata tovetumaganavo 'ifwaidi, kumanidiavo kebu maigiku i da 'ise'iseniga wata faifaidi a vevelu'ui.
51002002	A vevelu'ui faifaimi bega Yaubada i na kiavefa'alimi, wata ma emiavo yami venuakalikali i na luvetubamimi. Wata nuanuaku yami 'aseta i na vebwaika bega Yaubada yana nuanua givagivana 'wa na 'aseta-'atumaia. De'e naninina bani'odi kukuafou fai nuanuananina givagivana 'asa'aiana taunina Keliso.
51002003	Kelisonina 'aiseotogina 'wainega 'aseta matatabuna ta veveluagadi nika 'ada fata ta na vevenua'ivina 'atumaina, naninidi bani'odi 'ai'aiwabu givagivadi.
51002004	Naninidi a vonevonemi, kebu nuanuaku tamu aitoi i na vekaliemi bonana 'adi nogaya 'eba nua'ewa 'waidiega.
51002005	Yau kebu 'waimie taiadi ta da miamia, siwe nuaku i viwai 'waimie, wata a sososoana fai yami nuanua 'wa yatoi 'aitamogana 'wa tovotovoi fa'alina wata yami vetumagana Keliso 'waineye toketokena. S2 Efe 3:3-4,16-19 S3,1 Kol 1:30 S4 Lom 16:18
51002006	Basenadi ma yami vetumagana taunimi 'wa tauyemi Iesu Keliso 'waineye, taunina 'ami Toveimea, i lubwainemi tutuya de'e wata bani'odi yami mia matatabuna 'waidie ma yami vetumagana taunimi 'wa na tautauyemi 'waineye 'wa na miave'itubama taiadi.
51002007	Welavi yadi 'eba vetoketoke 'walamidi, wata bani'odi taunimi 'wa na tautauyemi Keliso 'waineye bega i na 'i'ivefa'alimi wata i na kikiavetoketokemi. Yami vetumagana 'waineye i na vevebwaika bega 'wa na tovotovoi fa'alina basenadi bani'odi Yaubada yana tomotoga i ve 'waimie. Wata tutuya fuedi 'wa na vevekaiwa Yaubada 'waineye.
51002008	'Wa na 'isa'isa i na nunago tamu aitoi nuami i na 'ewadi venidi igodina 'eba 'aseta 'waidiega, we'e mogitana venidi i na yogonimi kebu 'eba 'aivaita. Venidi kebu Keliso 'wainega, tomotogaotoga yadi ve, i mai tubudiavo 'waidiega wata yaiaina ma yadi veimea 'waidiega.
51002009	Tomotoganidi yadi ve vekali, we'e Keliso i vetomotogaotoga, siwe 'asa'aiana Yaubada yana 'ai'aiwabu, yana toketokena, yana nuanua, wata yana sauluva matatabuna i 'eno'enovi 'waineye, Keliso mogitana Yaubada bani'odi.
51002010	We'e 'omi, fai Keliso taiadi 'wa miave'itubama, mia 'ivauna wata 'atumaina 'wa veluagadi, bega kebu tamu ava'ai 'waineye 'wa da ve'ale'usa. Kelisonina yana veimea toketokeotogina, yaiaina yadi veimea kebu bani'odi, bega toveimea wata tomotoga toketokedi kebu ta da 'ise'isediga, matatabudi Keliso i veveimeyedi.
51002011	Me Diu i vonavona i vo, Yaubada yana tugusa bunu 'aibobo 'a 'ewaiga, 'ima yana tomotoga mogitana.” We'e 'omi, tutuyanina 'wa miave'itubama Keliso taiadi, kebu bunu 'aibobo 'wa da 'ewaiga tomotoga 'waidiega, we'e Keliso yami nuanua sakoidi nagami, i si'a'idi bega 'wa da vo nuanuananidi sakoidi i da boboyavuledi.
51002012	Wata side bani'odi. Keliso i wafaga i tavuni, wata bani'odi ta bafitaiso i lekoada ufayega, yada 'eba 'isa Iesu taiadi ta wafa i tavunida. Tutuyanina Yaubada Iesu i sivetovoia, 'ida ta vetumaganaga Yaubada yana toketokena 'waineye, taiadi i sivetovoida nika mia 'ivauna wata 'atumaina ta veluagadi.
51002013	Basenadi 'anu'anunumi wafawafadi fai 'wa sakosakona. Wata fai 'omi kebu me Diu, 'omi mali tomotoga, Yaubada 'wa bavuyeni yana ve'etoboda kebu 'wa da vematayakeyakedi, begaidi 'anu'anunumi wafawafadi. We'e Yaubada Keliso i sivetovoia, 'omi wata bani'odi tutuya de'e Yaubada mia 'ivauna wata miamia-vagaina i velemi, wata yada sakona matatabuna i nuatavunidi.
51002014	Basenadi Yaubada yana ve'etoboda wata yana veimea ta geugeudi, yada sakonanidi 'adi tutula i lubwaineda ta da wafa, siwe Keliso yana wafa 'wainega yada sakonanidi i 'u'umidi, 'wa da vo yada sakona kilukilumidi i da 'ewayavuledi i da tutufwasedi 'ai lagalagana 'waineye, nika bei i ve'a'avadi.
51002015	Keliso yana wafanina 'wainega, Seitani ma enavo yaiaina yadi toketokena i ve'a'avadi, tomotoga matatabudi matadie i lu'ivevenedi nika i bunumayaga. S7 Efe 3:16-18 S9 Ion 1:14,16 S10 Efe 1:21-22 S11 Lom 2:28-29 S12 Lom 6:4-5 S13 Efe 2:1,4-5 S14 Efe 2:14-16 S15 Kolos 1:13
51002016	Fai Keliso i vetoketoke bega a na vonemi. 'Ai'edi tomotoga 'ifwaidi nuanuadi i na talabodemi nani 'ifwaidi 'wa 'ani'anidi 'alo 'wa yemuyemudi faifaidi, kebu bonadi 'wa na nogaidi. 'Ai'edi nuanuadi 'aiata 'ifwaidi 'wa na veve'ililibuyedi tafalolo faifaina, weta'i 'ivauna 'ana tafalolo, me Diu yadi 'Aiata Veawai, kebu bonadi 'wa na nogaidi.
51002017	Veimeanidi de'e 'a'a'avidi, i 'eno'enovi nika Keliso i souyeni. Naninidi bani'odi 'anunu, we'e Keliso mogitana tauniotogina.
51002018	Tomotoganidi taunidi yadi nuanuayega i veve 'waimie i vo, I lubwaineda taunida ta na kiaobuyeda wata ma yada ve'ililibu ta na 'odu'odu anelose 'waidie.” 'Ai'edi yadi nuanuananidi kebu 'wa na 'idewadiga i na awavesakoyemi, siwe kebu bonadi 'wa na nogaidi. Taunidi i awa'ai'aidi, tutuya fuedi 'adi 'enoneganega i veveifufu-dewedi igodi i vo, Nani fuedi Yaubada i vevema, 'wa na ve'ililibuyema,” siwe yadi vonanidi taunidi yadi nuanua 'waidiega i sousouyedi.
51002019	Tomotoganidi yadi miave'itubama Keliso taiadi, 'akonadi i 'awa'ididi 'wainega. Kelisonina taunina 'unu'unu, we'e 'ida, yana 'Aila'a 'alo Tomogona. Yana toketokena 'wainega 'ida du'u tulina tulina ta tubwa 'waineye i 'i'ive'avinida wata i 'i'isave'avinida. Wata Yaubada yana toketokena 'wainega 'ida Keliso Tomogona ta vevebwaika wata ta vevetoketoke Yaubada yana nuanua bani'odi.
51002020	Tutuyanina Keliso i wafa, 'omi 'wa da vo taiadi 'wa da wafa, i yavumi Seitani ma enavo yaiaina 'waidiega, kumanidiavo ma yadi veimea fwayefwayeye. Mogitana i yavumi siwe awale yami sauluva 'wa da vo fwayafwaya 'ana nuanua i da vebwaika 'waimie? Naninidi tomotoga 'aisedi yadi nuanuayega i talabodedi, awale tomotoganidi 'wa vematayakeyakedi?
51002021	Yadi talabodanidi i vo, Nani de'e tabu, kebu 'wa na 'abitonovi. 'Ani'ani de'e tabu, kebu 'wa na 'ania.”
51002022	Naninidi tomotoga i talabodediga nani-'avo'avovo, 'a'a'avidi. Ve'etobodanidi tomotoga yadi nuanua wata yadi ve 'waidiega i sousouyedi, kebu Yaubada 'wainega.
51002023	Tomotoganidi i veve 'waimie i vo, I lubwainemi taunimi 'wa na kiaobuyemi wata ma yami ve'ililibu 'wa na 'odu'odu anelose 'waidie.” Taunimi tomogomi 'wa na nikenikedi bega nuagiva sakoidi 'waimie i 'eno'enovi i na 'a'ava.” Yadi vonanidi 'adi nogaya 'wa da vo taunidi to'aseta, we'e mogitana kebu 'eba 'aivaita, kebu 'ana fata nuagiva sakoidi 'wa na talabodedi taunimi 'ami 'ivekokova 'wainega. S16 Lom 14:1-12 S17 Ibu 10:1 S18,1 Kol 4:6 S19 Efe 4:15-16 S20-21 Gal 4:3-5,9 S22,1 Kol 6:13
51003001	Keliso i wafa Yaubada i sivetovoia i laka abame ma yana veimea i miabui Yaubada 'ana 'atagiega. 'Omi wata bani'odi i sivetovoimi Keliso taiadi mia 'ivauna wata miamia-vagaina i velemi, begaidi i lubwainemi yami nuanua i na nunago abama 'ana nuanua 'waidie.
51003002	Nuanuaku abama 'ana nuanua nuami i na 'ewaotogidi, we'e fwayafwaya 'ana nuanua kebu i na vebwaika 'waimie.
51003003	Bani'odi 'wa na nuanuayediga fai tutuyanina Keliso i wafa wata bei 'omi 'wa wafa. Tutuya de'e Yaubada taiadi 'wa miave'itubama, nageneye 'wa givagiva Keliso taiadi.
51003004	We'e Kelisonina, taunina yami mia 'ivauna wata miamia-vagaina lamudi, bega wata 'awaie ma yana 'ai'aiwabu magemagetana i na souyeniga, 'omi taiadi 'wa na souyemi, yana 'ai'aiwabunina i na velemi. S1 Mak 16:19 S2 Mad 6:33 S3,2 Kol 5:17 Lom 6:6-7 S4,1 Ion 3:2
51003005	Fai Keliso taiadi 'wa miave'itubama, i lubwainemi fwayafwaya 'ana nuanua sakoidi 'wa na bailediga 'wa da vo 'waidiega 'wa da wafa, bega kebu 'wa na ve'avula-'avo'avovo, sakona tulina tulina 'eba bunumayaga wata bunu 'ana nuanua sakoidi taiadi 'wa na bailedi. Naninidi sakoidi kebu faifaidi 'wa na nuagiva wata kukua 'adi nuanua kebu 'waimie i na vebwaika. Tomotoganidi kukua nuadi i 'ewadiga, mogitana i sakona fai kukua 'adi nuakalikali 'waidie bwaikina, 'wa da vo 'waidie i da 'odu'odu, we'e Yaubada i da baileni.
51003006	Egavo sauluvanidi i na 'i'idewadiga, taunidi Yaubada yana nuanua 'adi tovedumwe'ai'ai, 'awaie ma yana nuasako vematavuloga i na veledi.
51003007	Basenadi 'omi wata tovedumwe'ai'ainidi 'wa saladi, taunimi 'wa tauyemi sauluvanidi sakoidi 'waidie.
51003008	Tutuya de'e i lubwainemi sauluva sakoidi matatabuna 'wa na bailedi. Kebu 'wa na nunuasakoga, kebu kamomi i na ogaogalaga, wata kebu tamu aitoi 'wa na tolive'edeni bega vita i na veluagai. Kebu 'wa na vebonaivo wata vona sakoidi kebu 'awamiega i na sousouyedi.
51003009	-
51003010	Kebu emiavo 'wa na vekaliedi fai yami nuanua sakoidi nagami, sauluva sakoidi taiadi 'akonadi 'wa si'a'idi, ma'itufa yami nuanua 'ivaudi 'wa ve'wesenedi. Yami nuanuananidi 'ivaudi 'adi to'idewadewa Yaubada, tutuya fuedi i 'i'ive'ivaudi taunina yana nuanua bani'odi, bega taunina 'wa na 'aseta'a'avai wata taiadi 'wa na veiana.
51003011	Fai Yaubada yada nuanua i 'ive'ivaudi ta luku yana 'Aila'a 'waineye, matatabuda ta vesala mataneye, me Diu wata taunidi kebu me Diu, taunidi bunu 'aibobo i 'ewaiga wata kebu i da 'ewaiga, yavuyavula wata tobavu, tofolova-maimaiga wata tomotoga yavuyavudi, matatabuda Keliso i ageda bega kebu ta na lau'idi, 'aiseotogina bwaikina 'waideye.
51003012	'Omi tomotoganimi Yaubada yana tomotoga, i nuakalikaliemi wata i venua'ivinemi 'omi yana tomotoga mogitana. Begaidi i lubwainemi side naninidi 'wa na 'i'idewadi. 'Wa na 'i'isanuakalikali, ma yami nuakalikali 'wa na vevesauluva 'atumaina tomotoga 'waidie, 'wa na nunuaobu, yami sauluva i na bika, 'ai'edi egavo i na vesauluva sakoina 'waimie, ma yami tokemaiga 'wa na nuakalikaliedimo.
51003013	Ma emiavo 'wa na ve'ivaivaita kebu 'wa na logiedi, emiavo i na vesauluva sakoina 'waimie yadi sakona 'wa na nuatavunidi. Yada 'Auvea yami sakona i nuatavunidi, i lubwainemi 'omi wata emiavo yadi sakona 'wa na nuatavunidi.
51003014	De'e sauluvanidi 'atumaidi 'wa na 'i'idewadi, siwe ma yami nuakalikali. Nuakalikalinina i na 'itavimi, 'wainega 'wa na luvetubama.
51003015	Keliso 'akonadi nuanua bikana i velemi, i lubwainemi yami nuanua 'waidie i na 'eno'enovi bega yana 'aivaita 'wainega i na vevemi ava'ai nuanuana 'wa na 'i'idewadi. Nuanuananina bikana Yaubada nuanuana 'waimie i na 'eno'enovi begaidi i venua'ivinemi 'omi yana 'Aila'a 'aitamogana, matatabumi yami mia i na ve'atumai. Wata tutuya fuedi 'wa na vevekaiwa Yaubada 'waineye.
51003016	I lubwainemi Keliso Valana 'Atumaina nuami i na 'ewadi, bega ma yami 'aseta nani matatabuna faifaidi emiavo 'waidie 'wa na veve wata 'wa na awave'eda'eda. Same Yaubada yana Buki 'wainega, lei 'eba subia, wata lei 'Anu'anunu 'Atumaina yana 'alavelevelena 'wa na leileiedi wata nuamiega 'wa na vevekaiwa Yaubada 'waineye.
51003017	Fai 'omi 'ada Toveimea Iesu yana tomotoga, ava'ai 'wa na 'i'idewadi bonamiega 'alo nimamiega, yami sauluva matatabuna 'wa na 'i'idewadi 'ana wagavayega, wata 'wa na vevekaiwa Keliso 'waineamo Yaubada Tamada 'waineye. S5 Efe 5:3-5 S6 Lom 1:18 S8-10 Efe 4:25-32 Lom 12:2 S12 Gal 5:22-23 S13 Mad 6:14 S14 Lom 13:8-10 S15 Ion 14:27 S16 Efe 5:19 S17 Efe 5:20
51003018	'Omi vevine naginagimi, fai 'omi Keliso yana tomotoga i lubwainemi taunimi 'wa na tauyemi yami lalamogavo yadi nuanua 'wa na 'i'idewadi.
51003019	We'e 'omi iaveta naginagimi yami vevinevo 'wa na nunuakalikaliedi wata kebu vita 'wa na velediga.
51003020	We'e 'omi yavayavava nani matatabuna 'waidie, tamamiavo wata inamiavo 'wa na vevematayakeyakedi nika 'ada Toveimea Iesu i na sosoana faifaimi.
51003021	We'e 'omi tamadiavo wata inadiavo, natumiavo kebu 'wa na yagai-maimaigidi, i na nunago i na nuavita wata i na vedumwe'ai'ai.
51003022	We'e 'omi tofolovavo, 'ami toveimeavo yadi vona 'wa na vevematayakeyakedi nani matatabuna 'waidie. Kebu 'ami awave'atumai 'aisena faifaina 'wa na vematayakeyakedi wata kebu 'wa na vo, 'Aku toveimea mataneye a da folova-'atumai,” we'e mogitana 'ai'edi kebu mataneye, siwe fai 'ami Toveimea abame 'wa veve'ililibuyeni, ma yami dumwebika 'wa na folofolova.
51003023	Ava'ai folovaga 'wa na 'i'idewaiga, ma yami sosoana 'wa na toke 'wa na folova, kebu tomotoga 'aisedi 'waidie 'wa da folofolova, we'e mogitana 'ami Toveimea Keliso 'waineye 'wa folofolova.
51003024	Vona mogitana 'wa na toke 'wa na folova fai 'awaie 'ami Toveimea Keliso abame i na tutulimi, naninidi 'atumaidi i yatodiga yana tomotoga faifaidi 'waidiega. I na tutulimi fai taunina 'ami Toveimea mogitana.
51003025	Egavo sauluva sakoidi i 'i'idewadi 'aitamogana 'aitamogana wata tutula i na veluagai Yaubada 'wainega siwe nani sakoidi. Yaubada kebu i da lau'idi, mataneye tomotoga bwaikidi wata siaidi i vesala, bega matatabuda tutula ta na veluagai.
51004001	We'e 'omi toveimea, 'wa na vevesauluva 'atumaina yami tofolovavo 'waidie, wata 'adi 'aivaita 'wa na veleveledi 'eda'eda mogitana 'waineamo. 'Wa na nuani 'omi wata ma 'ami Toveimea i miamia abame. S18,1 Fit 3:1-2 S19,1 Fit 3:7 S20 Efe 6:1-3 S21 Efe 6:4 S25 Fol 10:34
51004002	Tutuya fuedi 'wa na vevelu'ui Yaubada 'waineye kebu 'wa na 'ailove. Yami velu'ui 'waidie, kebu yami nuanua i na nunago mali nuanua 'waidie, Yaubada 'aisena faifaina 'wa na nuanua wata 'waineye 'wa na vevekaiwa.
51004003	Wata yami velu'ui 'waidie, faifaima 'wa na vevelu'ui bega Yaubada tamu 'eda'eda 'atumaina i na 'idewai, nika 'ama fata yana Vona 'a na lalau'age tomotoga 'waidie. Vonanina, Keliso faifaina basenadi givagivana, siwe tutuya de'e i sivemageseni. Fai Vonanina a lalau'age, Keliso 'ana tovedumwe'ai'ai i yatoku vanuga 'eba yogona 'waineye a miamia.
51004004	I lubwaineku Keliso faifaina a na lalau'age, begaidi nuanuaku 'wa na vevelu'ui faifaiku bega 'aku fata a na kiavemageta 'atumaina nika 'ana 'aseta safailina.
51004005	Tomotoganidi kebu i da vetumagana Keliso 'waineye taiadi 'wa na miamiaga, matadie yami sauluva 'wa na 'i'isave'avinidi ma yami 'aseta. 'Ai'edi tutuya 'atumaina 'wa na veluagai bei 'wa na lu'ivona Keliso faifaina.
51004006	Tutuya matatabuna yami vona 'adi nogaya 'atumaidi wata 'iwanidi bega 'ai'edi aitoi i na velutoliemi yami 'aseta Keliso faifaina yami tutula 'atumai'avana. S2 Efe 6:18 S3 Efe 6:19 S4 Efe 6:20 S5,1 Tes 4:11-12 S6 Efe 4:29,1 Fit 3:15-16
51004007	Iada Tikiasa i na wai valaku matatabuna i na lu'ivona 'waimie. Taunina iada mogitana, ma fuema 'a folofolova 'ada Toveimea Iesu faifaina, wata taunina Iesu 'ana todumwebika ma 'ana vetumagana.
51004008	A vevetunei 'waimie bega 'ama vebae wata ava'ai 'a vivai i na lu'ivoneyedi 'waimie wata i na kiavefa'alimi.
51004009	Wata Onesimo taiadi i na wai, taunina iada mogitana Iesu 'ana todumwebika ma 'ana vetumagana wata taunina tamu 'ami 'aila'a. 'Adi 'ailuga i na lu'ivona 'waimie naninidi i sousouyediga 'waimeye faifaidi.
51004010	-
51004011	Alisitako, kumanina taiadi 'a miamia vanuga 'eba yogona de'e 'waineye, Malika Banabasa nibaina, wata Iosua tamu 'ana wagava Iusito, 'adi 'aitonu i vekaiwa 'waimie. Me Diu 'waidiega 'asa'aiana 'adi 'aitonunidi 'aku tofolova-vaita taiadi 'a folofolova bega Yaubada yana veimea i na vebwaika tomotoga 'waidie. Taunidi mogitana 'aku tokiavesosoana. We'e Malika, 'akonadi faifaina yaku vona i wai, 'ai'edi i na viwai i na le'waga, ma yami sosoana 'wa na lu'uma'umaieni.
51004012	Efafila taunina wata tamu 'ami 'aila'a wata Iesu Keliso yana tofolova, i vekaiwa 'waimie. Tomogonina tutuya fuedi ma yana tokemaiga i vevelu'ui faifaimi, nuanuana ma yami vetumagana 'wa na tovotovoi fa'alina, 'wa na kumaga, wata Yaubada yana nuanua matatabuna 'wa na 'aseta-'atumaidi wata 'wa na 'i'idewadi.
51004013	Efafila a veveifufuyeni fai nuanuaku 'wa na 'asetai taunina i toke i folofolova 'ami 'aivaita faifaina wata tovetumaganavo i miamiani 'atamana Lodisia wata Ilafolisi faifaidi.
51004014	Luke, kumanina viga 'adi to'ive'atumai iada mogitana, wata Dimasi, 'adi 'ailuga i vekaiwa 'waimie.
51004015	Nuanuama yama vekaiwa 'wa na lu'ivona Nimufa 'waidie wata edavo tovetumaganavo i miamiani 'atamana Lodisia. Vavinenidi yadi vanuge tovetumaganavo i vava'auta velu'ui faifaina, wata 'waidie 'wa na lu'ivona yama vekaiwa.
51004016	Tutuyanina leta de'e 'wa na lu'iawawa-'a'avai, 'wa na vetunei i na nago Lodisia wata bei i na lu'iawawai. We'e letanina a vetunei i nago Lodisia wata i na vetunei i na wai 'waimie 'omi 'wa na lu'iawawai.
51004017	Wata nuanuaku Akifasi 'wa na voneni 'wa na vo, 'Omu 'ada Toveimea Keliso taiadi 'wa miave'itubama bega folovanina i velemuga 'u na ve'a'avai.”
51004018	De'e bei yaku leta 'ana tokiluma a voneni i 'ailove, tauniku a na ve'a'avai. Yau Faulo de'e nimaku, a vekaiwa 'waimie. 'Wa na nuanuaniku faifaiku 'wa na vevelu'ui fai yau vanuga 'eba yogona 'waineye a miamia. A vevelu'ui faifaimi, nuanuaku Yaubada ma yana nuakalikali i na vevesauluva 'atumaina 'waimie. S7 Efe 6:21 S8 Efe 6:22 S9 Fmi 1:10 S10-11 Fol 27:2; 12:12 S14,2 Tim 4:9-12 'Asa'aiana bani'odi, Yau Faulo.
52001001	Emavo, yau Faulo, Sailasa wata Timoti taiadi 'a vekaiwa 'waimie. 'Omi Keliso yana 'Aila'a 'wa miamiani 'atamana Tesalonaika 'waineye, Yaubada Tamada wata 'ada Toveimea Iesu Keliso yadi tomotoga, 'waimie 'a kilukiluma. 'A vevelu'ui faifaimi, nuanuama Yaubada Tamada wata Keliso ma yadi nuakalikali i na vevesauluva 'atumaina 'waimie wata nuanua bikana i na velevelemi mia 'atumaina taiadi.
52001002	Tutuya fuedi 'a vevekaiwa Yaubada 'waineye matatabumi faifaimi wata 'a vevelu'ui 'waineye bega i na 'i'ivaisemi.
52001003	Yama vekaiwa Yaubada Tamada 'waineye faifaimi, fai tutuya fuedi 'a nuanuanimi yami vetumagana ma 'ana 'eba 'isa, yami folova toketokena fai ma yami nuakalikali, wata vita 'waidie 'wa totokemaigemi fai yami vetumagana 'wa yato-vagaseni 'ada Toveimea Iesu Keliso 'waineye.
52001004	-
52001005	Emavo 'a 'asetai Yaubada i nuakalikaliemi wata i venua'ivinemi fai tutuyanina Iesu Valana 'Atumaina 'a viweni 'waimie, 'Anu'anunu 'Atumaina i 'imoso'ieni bega kebu vona 'aisena 'wainega, wata Yaubada yana toketokena i vemi bega 'wa ve'awamogitana. Yama sauluva 'akonadi 'wa 'asetai tutuyanina taiadi ta miamia, yami 'eba 'isa wata 'ami 'aivaita.
52001006	Yama sauluvanidi wata 'ada Toveimea Iesu yana sauluva 'wa vetutuyamedi Avinodi vita fuedi 'wa veluagadi Keliso 'ana tovedumwe'ai'ai 'waidiega, siwe ma yami sosoana 'Anu'anunu 'Atumaina 'wainega taunimi 'wa tauyemi Vala 'Atumaina 'waineye.
52001007	Keliso 'ana tovetumaganavo 'awalawa Masidonia wata Gulisi nagedie yami sosoana wata yami tokemaiga i 'isedi yadi 'eba 'isa i na vetutuyamemi.
52001008	Vona mogitana 'awalawanidi 'adi tomia Toveimea Valana i 'aseta 'waimiega wata 'awalawa 'ifwaidi 'ani'ieyega 'waidie tomotoga fuedi yami vetumagana Yaubada 'waineye valana 'akonadi i 'aseta, begaidi kebu i da lubwainema 'waidie 'a na lulu'ivona.
52001009	Tomotoganidi i lulu'ivona basenadi ma yami sosoana 'wa lu'uma'umaiema faifaina, wata kumaea 'waidie 'wa tauyemiga 'akonadi 'wa vedumwe'ai'aiedi 'wa nuavilami taunimi 'wa tauyemi Yaubada 'waineye 'wa vetofolova faifaina. Taunina 'aiseotogina Yaubada, miamia-vagaina.
52001010	Wata tomotoganidi i lulu'ivona 'wa lulukamata Yaubada Natuna yana vila-vaitugana abamega faifaina. Natunanina Iesu, kumanina basenadi i sivetovoia wafayega bega i 'i'ita'ita'ieda Yaubada yana nuasako wata yana vematavuloga 'awaie i na souyediga 'waidiega. S2 Fil 1:3-4 S5,1 Kol 4:20 S6,2 Tes 3:9 S7,1 Fit 5:3 S8 Lom 1:8 S9-10 Fol 14:14-15 S10 Mad 16:27
52002001	Emavo, 'akonadi 'wa 'asetai yama wai 'waimie kebu 'a da wai-maimaiga, 'wainega 'aivaita 'wa veluagai.
52002002	Wata 'wa 'asetai basenadi 'atamana Filifai 'waineye Keliso 'ana tovedumwe'ai'ai vita bwaikina i velema wata i yagaima siwe yada Yaubada toketokena i velema bega 'a wai 'waimie ma yama venuafoufa'ala Valana 'Atumaina 'a lu'ivona. We'e tovedumwe'ai'ai 'ifwaidi taiadi 'wa miamianiga kebu 'a da kololoyedi bega yama folova 'a da baileni fai Yaubada yana 'aivaita 'wainega 'a folofolova.
52002003	'A lau'agega 'waimie kebu vekaliga 'alo si'wayo'wayoga we'e mogitana ava'ai Yaubada nuanuana 'a na veifufuyediga faifaidi 'a vona.
52002004	'A vonaga fai Yaubada i nuani 'ima i lubwainema bega Iesu Valana 'Atumaina i tauyeni 'waimeye 'a na lulu'ivona. Kebu tomotoga 'adi kiavesosoana faifaina 'a da vonavona siwe ava'ai Yaubada nuanuana 'ana 'eba kiavesosoana faifaina 'a vonavona, Yaubadanina yama nuanua matatabudi i 'asetadi, 'atumaidi 'alo sakoidi.
52002005	'Omi 'wa 'asetama wata Yaubada i 'asetama kebu nuami 'a da 'ani'anidi subia-vekavekali 'wainega wata mani faifaina kebu a da veiana-sebesebemi.
52002006	Kebu 'ama subia faifaina 'a da folofolova, 'omi 'alo mali tomotoga 'waimiega.
52002007	'Ima Keliso yana tomata'aulelevo 'ama fata 'a da lukakademi 'ani'ani wata nani 'ifwaidi 'wa da velevelema, siwe kebu bani'odi 'a da vevesauluvediga. Tutuyanina taiadi ta miamiani yama sauluva bikana bani'odi vavine natudiavo i 'i'isave'avinidi.
52002008	Ma yama nuakalikali Yaubada yana Vona 'a lu'ivona 'waimie. 'A nuakalikaliemi bwaikina begaidi kebu vona 'aisena 'a da velemi, wata taunima 'a tauyema 'a vetofolova 'waimie.
52002009	Emavo, 'wa na nuani basenadi yama folova 'waimie. 'Aiata wata lovana 'a folofolova bwaikina, Yaubada yana Vona a lulu'ivona 'waimie wata taunima 'a 'i'isave'avinima 'ani'ani 'wainega fai kebu nuanuama vita 'a na velemi 'ama 'isave'avina faifaina.
52002010	Side bani'odi, 'omi Keliso 'ana tovetumaganavo, yama sauluva 'wa 'isedi wata Yaubada i 'isedi, bega 'wa 'asetama kebu tamu tutuya 'a da vekaliemi, yama mia matatabuna 'waidie yama sauluva tonovidi wata 'atumaidi.
52002011	Fai yama 'aivaita 'aitamogana 'aitamogana 'waimie 'wa da vo bani'odi tomogo natunavo i da 'i'isave'avinidi.
52002012	Yami vetumagana 'a kiavefa'alidi, nuami 'a 'iveagiagidi wata 'a vevelu'ase'asemi yami sauluva i na ve'atumai bega Yaubada i na sosoana faifaimi. I lubwainemi yami sauluva 'atumai'avadi fai Yaubada i venua'ivinemi nuanuana yana 'ai'aiwabu magemagetadi i na velemi taiadi 'wa na miamia yana 'Eba Veimea nageneye. S2 Fol 16:19-24 S4 Gal 1:10 S5 Fol 20:33 S6 Ion 5:41,44 S9,1 Kol 4:12 S11,1 Kol 4:14 S12 Fil 1:27
52002013	'A vevekaiwa Yaubada 'waineye fai tutuyanina Yaubada yana Vona 'a viweni 'wa nogai nuanuami bwaikina, fai 'wa 'asetai vonanina Yaubada yana Vona kebu tomotogaotoga yadi vona, vona mogitana Yaubada 'wainega. Vonanina 'wainega Yaubada i folofolova 'omi tovetumagana nuamie.
52002014	-
52002015	Emavo, tutuyanina 'wa tauyemi Keliso 'waineye vita 'wa veluagadi taunimi yami tomotoga 'waidiega, bani'odi basenadi me Iudia 'ifwaidi i vetumagana Iesu Keliso 'waineye i luku Yaubada yana 'Aila'a 'waineye, vita i veluagadi taunidi yadi tomotoga me Diu 'waidiega. Tovedumwe'ai'ainidi basenadi Yaubada yana tolu'ivonavo i luvewafadi mulieta Toveimea Iesu, wata 'ima i sogiema. Tomotoganidi ma yadi nuasako tomotoga matatabuda i vevegavieda we'e Yaubada kebu i da sosoana faifaidi.
52002016	Yadi sakona i 'imoso'ieni igodi i tatalaboda kebu nuanuadi 'a na lalau'age mali tomotoga kebu Diu 'waidie bega Yaubada i na 'ita'ita'iedi. Yadi sakonanidi i vevebwaika i maiga nika 'asiau Yaubada yana nuasako i souyeni i na vematavulogidi. S13 Gal 1:11-12 S14 Fol 17:5 S15 Fol 2:23 S16 Lom 1:18
52002017	Emavo, basenadi 'a 'iawemi kebu maigimi 'a da 'ise'isedi siwe kebu 'a da venuafanimiga. 'A mai kebu tutuya manamanawenaga nuanuama bwaikina 'a da wai 'a da foge-vaituganimi.
52002018	Vona mogitana 'a vetafewa 'a da wai faifaina, we'e yau Faulo tutuya fuedi a vetafewa-wayoga fai Seitani yama 'eda i sibodai vita tulina tulina 'waidiega.
52002019	'Awaie 'ada Toveimea Iesu i na vilai i na mai fueda ta na tovoi mataneye, 'omi yama 'eba sosoana 'ama subia faifaina. Yama folova 'wainega 'wa vetumagana Keliso 'waineye bega 'a nuani mogitana 'ana tutula 'a na veluagai Yaubada 'wainega.
52002020	Vona mogitana 'omi 'ama 'eba subia 'a sososoanemi. S19 Fil 4:1
52003001	-
52003003	Tutuya manamanawena kebu maigimi 'a da 'ise'isedi wata valami 'a da noganogai begaidi 'a vevenuafouviga faifaimi. 'A nuani yau wata Sailasa 'ama 'ailuga 'a na miamia 'atamana Adeni, we'e Timoti 'a voneni i wai 'waimie. Taunina iada 'ama 'aila'a, ma fuemeye Yaubada faifaina 'a folofolova Keliso Valana 'Atumaina 'a lalau'age-vuvua. 'A vetuneiga i na 'ivaisemi yami vetumagana i na kiavetoketokedi bega tutuyanina vita 'wa na veluagadiga, kebu tamu aitoi 'waimiega Iesu i na baileni i na vilai yana sauluva tuatuaina 'waineye. 'Omi 'akonadi 'wa 'asetai Yaubada vita i tauyedi i na souyedi 'waideye.
52003004	'Wa 'asetaiga fai tutuyanina taiadi ta miamiani 'a vona-vagasemi 'a vo, 'Awaie Keliso 'ana tovedumwe'ai'ai i na vegavieda vita ta na veluagadi,” ava'ai a voneyeniga 'ana mogitana i sousouyeni 'waimie, 'wa 'isenina nika 'wa nuani.
52003005	Fai a 'asetai vita 'wa veveluagadi a venuafouviga bwaikina faifaimi, begaidi Timoti a vetunei i wai 'waimie yami vetumagana i na 'iseni toketokena 'alo i mwea bega i na mai i na lu'ivona 'waikuye. A kololo i na nunago Seitani 'eba sailubu bwaikina i na velemi 'wa na be'u bega basenadi yama folova 'waimie i na 'ivesakoi. S1 Fol 17:15 S2-3 Fol 16:1,2 Tim 3:12 S4 Fol 14:22 S5 Fil 2:16
52003006	Side bani'odi, ma yaku venuafouviga Timoti a vetunei i wai taiadi 'wa miamia, tutuyanina i vilai i mai valami i lu'ivoneyeni a sosoana fai i vo, Me Tesalonaika yadi sauluva a 'iseni, i vevetumagana mogitana Keliso 'waineye wata taunidi tonuakalikali. Tutuya fuedi ma yadi sosoana i nuanuanida nuanuadi bwaikina ta na foge-vaituganidi, bani'odi i nuanuayediga 'ida wata yada nuanua i vesala.”
52003007	Emavo, 'ima vita wata veviga 'a veveluagadi siwe valami 'a nogai, mogitana i kiavesosoanima.
52003008	Yami vetumagananina valana faifaina nuafouma i vatu wata yama mia i ve'atumai fai 'wa tovotovoi fa'alina wata 'wa vevesauluva 'atumaina 'Auvea yana nuanua bani'odi.
52003009	'Asiau 'ama fata 'a na vekaiwa Yaubada 'waineye faifaimi. 'A sosoanemi bwaikina begaidi Yaubada mataneye 'a vevekaiwa.
52003010	'Aiata wata lovana 'a vevelu'ui nuanuama bwaikina tauniotogimi 'a na 'isemi bega yami vetumagana Keliso 'waineye 'a na 'imoso'iedi.
52003011	A vevelu'ui nuanuaku yada Yaubada Tamada tauniotogina wata 'ada Toveimea Iesu yama 'eda i na 'idewai 'a na wai 'waimie.
52003012	Wata nuanuaku i na 'ivaisemi yami nuakalikali emiavo wata tomotoga 'ifwaidi faifaidi i na vebwaika-'afo'afo, yama nuakalikali 'waimie 'ana fata bani'odi.
52003013	I na 'ivaisemi 'wa na vetoketoke bega tutuyanina 'ada Toveimea Iesu i na vila-vaitugani yana tomotoga matatabudi taiadi, yami sauluva 'atumai'avadi wata magemagetadi 'wa na tovoi yada Yaubada Tamada mataneye. S6 Fol 18:5 S13 Fil 1:9-10
52004001	-
52004002	Emavo, sai'afoga 'a na 'ailove, siwe nuanuama wata 'a na vonemi. Sauluva tonovidi 'wa 'asetadi 'waidiega 'ana fata Yaubada 'wa na kiavesosoani fai 'a ve 'waimie Iesu Keliso yana veimea 'wainega. 'Akonadi bani'odi 'wa vevesauluvedi, siwe 'asiau 'ada Toveimea Iesu 'ana wagavayega wata 'a na vonemi, nuanuama bwaikina 'wa na nunuave'avini Yaubada yana nuanua 'wa na 'i'idewai.
52004003	-
52004004	Side bani'odi Yaubada nuanuana 'wa na vevesauluva. Nuanuana yami sauluva magemagetadi mataneye, kebu 'wa na sakona bunu 'ana nuanua 'wainega, 'wa na nagiga yami vevinevo 'wa na veve'ililibuyedi wata yami sauluva tonovidi Yaubada mataneye.
52004005	Kebu nuanuama tomotoganidi Yaubada kebu i da 'asetaiga yadi sauluva 'wa na vetutuyamedi, i veve'avula-'avo'avovo.
52004006	Kebu i da lubwaineni tamu aitoi iana i na vekalieni yana vavine i na luobuyedi, fai egavo bani'odi i sakonaga 'Auvea vematavuloga i na veledi. Naninina faifaina basenadi 'a matakiami.
52004007	-
52004008	Yaubada i venua'ivineda kebu ta na sakosakona, i venua'ivinedaga ta na vevesauluva tonovina mataneye, bega egavo yama venidi i na vedumwe'ai'aiediga, kebu tomotoga yama veimea 'aisedi i da vedumwe'ai'aiedi, siwe wata Yaubada, taunina 'Anu'anununa 'Atumaina 'ana to'anivelena 'waimie, i vedumwe'ai'aieni.
52004009	'Omi tovetumagana ma emiavo 'wa vevenuakalikaliga, kebu i da lubwaineku faifaina 'a na kiluma 'waimie. Kebu i da lubwainekuga fai 'akonadi Yaubada i vemi bani'odi 'wa na munega ma emiavo 'wa na vevenuakalikali.
52004010	Vona mogitana 'akonadi bani'odi 'wa vevesauluvedi emiavo tovetumaganavo yami 'awalawa Masidonia matatabuna nageneye 'wa nunuakalikaliedi. 'Wa nunuakalikaliga siwe 'a na velu'ase'asemi nuanuama yami nuakalikali i na vebwaika-'afo'afo.
52004011	Nuanuama 'wa na vewavawava yami mia bikana, kebu 'wa na tolive'eda tomotoga 'ifwaidi 'waidie, we'e 'ami'ami faifaina taunimi 'wa na folofolova, basenadi bani'odi 'a vonemi.
52004012	'Ai'edi bani'odi 'wa na vesauluvediga, egavo kebu i da tauyediga Iesu 'waineye yami sauluva i na 'isedi i na ve'ililibuyemi wata kebu vakeli'ava 'waineye 'wa na nuanua. S3,1 Fit 1:16 S4,1 Kol 6:13,15 S5 Lom 1:24-28 S7,1 Fit 1:15 S8 Luk 10:16 S9 Ion 13:34 S11 Efe 4:28 S12 Kolos 4:5
52004013	Emavo, nuanuama 'a na veifufu 'waimie towafa faifaidi bega kebu 'wa na nuavita. Egavo kebu i da vetumaganaga Keliso 'waineye i nunuavita ediavo i wafaga faifaidi fai i nuani kebu wata i na 'isedi, we'e 'ida tovetumagana kebu bani'odi ta na munega.
52004014	'Ida ta vetumagana ta 'asetai Iesu i wafa wata i yawasa-vaitugana, begaidi wata ta vetumagana Iesu yana tomotoga i wafaga i na yawasa-vaitugana bega Iesu taiadi Yaubada i na vagavaidi i na maia.
52004015	De'e 'ada Toveimea Iesu yana vona 'a lulu'ivoneyeni 'waimie. Tutuyanina i na vilai i na mai 'ida ma yawaida kebu ta na kumetaga, nagami tovetumagana wafawafadi i na kumeta Iesu taiadi i na veluaga.
52004016	-
52004017	We'e 'aiatanina 'waineye bona bwaikina 'wainega i na veimea, anelose yadi to'edakumeta bonana wata Yaubada yana evulega tomotoga i na nogaidi, nika 'ada Toveimea taunina i na obuma abamega. Keliso 'ana tovetumaganavo i wafaga nagami i na tovoi, mulieta 'ida ma yawaida ta na miamianiga i na si'augida ma fuedeye ta na laka waowa 'waidie Toveimea Iesu taiadi ta na veluaga 'awasasa'aveye. Bega tutuya matatabuna 'ada Toveimea taiadi ta na mia-vagata.
52004018	Vona mogitana ta na tovoi wafayega begaidi wafa 'ana tutuye emiavo 'wa na kiavesosoanidi vona de'e 'wainega. S13,1 Kol 15:20 Efe 2:12 S15,1 Kol 15:51-52
52005001	-
52005002	Emavo, kebu i da lubwainema Iesu yana vila-vaitugana 'ana tutuya faifaina 'a na kiluma 'waimie fai 'aiatanina 'akonadi 'wa 'asetai i na vaimwaimwamo. 'Ai'edi tamu tovainago nuanuana i na vainago lovane kebu i na lu'ivona, i na maimo. Wata bani'odi 'ada Toveimea yana 'aiata kebu i na lu'ivona i na maimo tomotoga yawaidi i na lovoga.
52005003	'Ai'edi vavine ma kamodi, kebu i da 'asetai ma'avia i na vebutudi, i na miamiamo nika i na vebutudi. Wata bani'odi kebu ta da 'asetaiga ma'avia Iesu i na souyeni. Tutuyanina tomotoga i na vo, Yada mia i ve'atumai, vetalaga kebu,” bei i na tala'avuidi nika yawaidi i na lovoga. Kebu tamu aitoi 'ana fata i na dega 'alo ava'aiamo i na nago.
52005004	Emavo, we'e 'omi kebu dudubala 'ana tomia, bega kebu i da lubwainemi 'ada Toveimea i na veyawailovogimi yana 'aiata 'waineye.
52005005	'Omi matatabumi mageta 'ana tomia wata 'aiata 'ana tomia. 'Ida kebu lovana 'ana tomia, kebu nuanuada dudubala 'ana sauluva.
52005006	Begaidi kebu i da lubwaineda ta na 'eno'eno tomotoga 'ifwaidi bani'odi, ta na 'isa'isa wata yada sauluva ta na 'i'isave'avinidi.
52005007	We'e lovana tomotoga yadi 'eba 'eno, wata lovane tomotoga ufa toketokedi i yemuyemu nuadi i lulugaugaudi.
52005008	'Ida 'aiata 'ana tomia i lubwaineda yada sauluva ta na 'i'isave'avinidi, ma yada nuakalikali Yaubada ta na vevetumaganeni, wata ta na nuani mogitana 'ita'ita'i ta na veluagai Iesu 'wainega. Bani'odi ta na vevesauluvediga taunida ta na 'ibababaleda Seitani 'wainega.
52005009	-
52005010	Yaubada i venua'ivinedaga kebu yana vematavuloga faifaina, i venua'ivineda nuanuana i na 'ita'ita'ieda 'ada Toveimea Iesu Keliso 'wainega, taunina i wafa faifaida bega taiadi ta na miamia. 'Ai'edi ma yawaida 'alo ta na wafaga kebu tamu ava'ai, tutuyanina i na vilai i na mai 'waineye ta na nagoi.
52005011	'Akonadi ma emiavo 'wa ve'ivaivaita yami vona 'waidiega i lubwainemi tutuya fuedi bani'odi 'wa na munemunega fai ta 'asetai 'awaie Iesu taiadi ta na miamia. S1 Mad 24:36 S2 Mad 24:42-44 S3 Luk 21:34-36 S5 Efe 5:8-9 S8 Efe 6:14,17 S10 Lom 14:7-9 S11 Iud 1:20-21
52005012	Emavo, nuanuama bwaikina 'ami to'edakumetavo 'wa na veve'ililibuyedi, taunidi 'ada Toveimea Iesu i venua'ivinedi yana folova i 'i'idewadi 'awasasamie, i 'i'isave'avinimi wata i veve 'waimie Keliso yana nuanua faifaidi.
52005013	Yadi folovanidi faifaidi ma yami nuakalikali 'wa na ve'ililibuyedi bwaikina. Ma emiavo yami mia i na ve'atumai kebu taiadi 'wa na ve'ikwayekwayega.
52005014	Emavo, 'a na velu'ase'asemi, nuanuama tovedumwe'ai'ai 'wa na matakiadi i na folofolova, tovenuafouviga 'wa na tolinuavatuvatudi, egavo i mwea 'wa na 'i'ivaisedi, wata 'wa na totokemaiga 'wa na vetofolova tomotoga matatabudi 'waidie.
52005015	'Wa na 'i'isave'avinimi bega 'ai'edi egavo i na vesauluva sakoina 'waimie, kebu tamu aitoi 'waimiega wata sakona 'wainega i na tutuli, siwe tutuya fuedi 'wa na vewavawava ma emiavo wata tomotoga 'ifwaidi 'waidie 'wa na vevesauluva 'atumaina.
52005016	-
52005018	'Omi Iesu Keliso yana tomotoga, side bani'odi Yaubada nuanuana 'wa na vevesauluvedi. Tutuya matatabuna ma yami sosoana, 'wa na vevelu'ui-vebogi, wata 'ai'edi tutuya safailina 'alo tutuya vitana 'waimie, siwe 'wa na vevekaiwamo Yaubada 'waineye.
52005019	-
52005020	'Anu'anunu 'Atumaina yana folova wata yana 'aivaita kebu 'wa na ve'etobodeni, wata 'ai'edi aitoi 'Anu'anununina yana toketokena 'wainega i na lau'agega, kebu 'wa na sidibidibieni.
52005021	-
52005022	Venidi wata nani matatabuna nagami 'wa na venua'ivinedi, 'ai'edi mogitana 'atumaina 'wa na 'ive'avini, we'e nani 'aitamogana 'aitamogana sakoidi 'wa na kekesedi. S12 Ibu 13:17 S14,2 Tes 3:6,11,15 S15,1 Fit 3:9 S16 Fil 4:4 S17 Luk 18:1 S18 Efe 5:20 S19 Efe 4:30 S21,1 Ion 4:1
52005023	Yaubada nuanua bikana wata mia 'atumaina i veleveleda, bega a vevelu'ui nuanuaku Yaubadanina i na 'ivaisemi yami sauluva 'atumai'avana mataneye. Wata nuanuaku 'anu'anunumi, yami nuanua, wata tomogomi i na 'i'isave'avinidi i na nagoga 'ada Toveimea Iesu Keliso yana vila-vaitugana 'waineye kebu tamu 'ami 'eba awavesako.
52005024	Yaubada i venua'ivinemiga, taunina naninidi de'e i na 'idewadi faifaimi fai ma 'ana vetumagana, kebu i na baileda.
52005025	Emavo, nuanuama faifaima 'wa na vevelu'ui.
52005026	Tutuyanina emiavo tovetumagana 'wa na veluagadi, ma yami sosoana matatabudi 'wa na 'avalamaigidi, yami nuakalikali 'ana 'eba 'isa.
52005027	'Auvea yana veimea 'wainega a velu'ase'asemi bega leta de'e 'wa na lu'iawawai edavo tovetumagana matatabudi matadie.
52005028	'A vevelu'ui faifaimi, nuanuaku 'ada Toveimea Iesu Keliso ma yana nuakalikali i na vevesauluva 'atumaina 'waimie. S24,2 Tes 3:3 'Asa'aiana bani'odi, Yau Faulo.
53001001	Emavo, yau Faulo, Sailasa wata Timoti taiadi 'a vekaiwa 'waimie. 'Omi Iesu yana 'Aila'a 'wa miamiani 'atamana Tesalonaika 'waineye, Yaubada Tamada wata 'ada Toveimea Iesu Keliso yadi tomotoga, 'waimie 'a kilukiluma.
53001002	'A vevelu'ui faifaimi nuanuama Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie wata nuanua bikana mia 'atumaina taiadi i na velevelemi.
53001003	Emavo, i lubwainema tutuya matatabuna 'a na vevekaiwa Yaubada 'waineye faifaimi. 'Atumaina 'ai'edi 'a na vevekaiwa faifaimi fai yami vetumagana Iesu 'waineye i vevetoketoke-'afo'afo wata yami venuakalikali emiavo taiadi i vevebwaika.
53001004	Yami sauluvanidi faifaidi 'ima 'a awa'ai'aimi Yaubada yana 'Aila'avo 'aitamogana 'aitamogana 'waidie, 'a vo, Me Tesalonaika vita wata veviga bwaikidi i veveluagadi Iesu 'ana tovedumwe'ai'ai 'waidiega siwe yadi vetumagana fa'alina i totokemaiga vitanidi 'waidie.
53001005	Vitanidi 'wa veveluagadi Iesu faifaina, 'wainega ta 'asetai Yaubada yana sauluva tonovidi fai vitanidi 'waidiega i 'idewa-vagasemi bega i lubwainemi 'wa na luku yana 'Eba Veimea 'waineye.
53001006	-
53001008	Wata ta 'asetai Yaubada yana sauluva tonovidi fai tomotoganidi vita i velevelemiga i na veimea vematavuloga i na veluagai, we'e 'omi i na 'ita'ita'iemi 'wa na veawai vita 'waidiega, wata 'ima bani'odi. Naninidi de'e i na souyedi tutuyanina 'ada Toveimea Iesu yana anelose toketokedi taiadi i na mai abamega, 'ai-'ala'alata Iesu i na umeni i na mai bega egavo kebu nuanuadi Yaubada, wata 'ada Toveimea Iesu Valana 'Atumaina kebu i da vematayakeyakeniga, i na vematavulogidi.
53001009	'Adi vematavuloga wafa-vagata wata Yaubada i na awa'idi'idiedi kebu 'ada Toveimea maigina i na 'ise'iseni yana toketokena magemagetana i na bavuyeni.
53001010	Naninidi i na souyediga 'ada Toveimea Iesu yana 'aiata bwaikina 'waineye, tutuyanina i na mai yana tomotoga taunidi i vetumaganaga 'waineye i na subiai wata ma yadi nua'ewa i na ve'ililibuyeni. 'Omi me Tesalonaika wata ma fuemie 'wa na subia fai valana 'a lu'ivoneyeni 'waimie 'wa vetumagana 'waineye. S3,1 Tes 1:2-3 S4,1 Tes 2:19-20 S5 Fil 1:29 S6 Lom 12:19 S7 Mad 25:31 S8 Mad 25:41 Lom 2:8 S9 Mad 25:41,46,2 Fit 3:7 S10 Kolos 3:4
53001011	Fai 'ita'ita'i 'wa na veluagai wata mataneye 'wa na tovoi, tutuya fuedi 'a vevelu'ui faifaimi. Side bani'odi 'a vevelu'uiedi 'a vo, Yaubada, 'omu me Tesalonaika 'u venua'ivinedi yamu tomotoga, bega nuanuama 'u na 'i'ivaisedi i na vevesauluva 'atumaina yamu nuanua bani'odi. Nuanuadi yadi sauluva i na ve'atumai matamuye, 'u da 'ivaisedi yamu toketokenayega i na ve'atumai mogitana, wata yadi nuanua i 'idewadewadiga ma yadi vetumagana, ma fuemie 'wa na 'idewadi.”
53001012	De'e yama velu'uinina 'wainega 'ada Toveimea Iesu Keliso 'ana subia i na veluagai 'waimiega, we'e yada Yaubada wata 'ada Toveimea Iesu Keliso ma yadi nuakalikali i na vesauluva 'atumaina 'waimie, i na subiami wata i na 'ive'ai'aiwabumi. S11 Kolos 1:10 S12,1 Kol 10:31
53002001	-
53002002	Nuanuaku a na veifufu 'ada Toveimea Iesu Keliso yana vila-vaitugana, wata i na si'augida ta na lakaga 'waineye faifaidi. Ekwavo, a na vonemi, kebu nuanuaku 'wa na venuanaluga wata 'wa na venuafouviga vala 'wa nogai igodina 'ada Toveimea 'akonadi i da vila-vaitugani. Fai voke tamu tomogo i vekaliemi yana lau'age 'eba nua'ewa 'wainega, 'alo tamu aitoi i vonemi i vo, Yau Yaubada i voneku Iesu 'akonadi i mai.” 'Alo voke tamu tomogo i vonemi i vo, Tamu Faulo yana leta a 'iseni i kilumi i vo, Iesu 'akonadi i vilai i mai.”
53002003	Siwe kebu. Vekalinidi kebu 'wa na ve'awamogitanedi. Kebu 'ana fata 'aiatanina i na souyeni, nagami nani 'ailuga i na souyedi. Tamu, tomotoga fuedi Yaubada i na vegavieni, wata tamu, Yaubada 'ana Tovedumwe'ai'ai i na souyeni, kumanina faifaina 'akonadi Yaubada i veimea 'eba ve'a'ava 'waineye i na luku 'ai-'ala'alase i na wafaotoga. Naninidi nagami i na souyedi, mulieta Iesu i na vila-vaitugani.
53002004	Tovedumwe'ai'ainina Yaubada yana tomotoga i na talabodedi kebu i na 'odu'odu Yaubada 'waineye, wata tomotoga 'ifwaidi i na talabodedi yadi yaubada-vekavekali 'waidie kebu i na 'odu'oduga. Taunina i na awa'ai'aia i na vo, Yami 'eba 'odu nani-'avo'avovo, ma yami subia yau 'waikuye 'wa na 'odu'odu,” wata i na luku Yaubada yana vanuga 'eba velu'ui 'waineye i na miabui i na vo, Yau mogitana Yaubada.”
53002005	Siwe 'wa na nuani yaku vona, basenadi taiadi ta miamia naninidi faifaidi a ve 'waimie.
53002006	-
53002007	Tutuya de'e kebu 'ana fata Tovedumwe'ai'ainina i na souyeni fai tamu tomotoga i veve'etobodeni, we'e 'omi tomotoganina 'akonadi 'wa 'asetai. Tutuya de'e Tovedumwe'ai'ainina yana toketokena sakoina i sousouyeni, givagivayega 'akonadi i folofolova fwayefwayeye, siwe naninidi sakoiotogidi kebu 'adi fata i na souyedi, nagami tove'etoboda i na tovibala mulieta tutuyanina Yaubada nuanuana i na tauyeni nika 'ana Tovedumwe'ai'ai i na souyeni.
53002008	-
53002012	I na maiga, Seitani yana toketokenayega 'eba nuavogana wata 'eba nua'ewa tulina tulina i na 'i'idewadi bega tomotoga fuedi wafaotoga 'ana 'edeamo i nunagoiga nuadi i na 'ewadi yana vekalinidi sakoidi 'waidiega. Tomotoganidi i na wafaotoga fai Yaubada yana Vona Tonovidi i baila kebu nuanuadi i na ve'awamogitanedi 'alo i na nuakalikaliedi bega Yaubada i na 'ita'ita'iedi. Fai yana vona i baila, vekali ma yana toketokena i na vetunei 'waidie bega vekalinidi i na vevetumaganedi. Fai kebu nuanuadi Yaubada yana Vona Tonovidi i na vetumaganedi, nuanuadi ma yadi sosoana i na sakosakona-vebogi Yaubada i na veimea 'eba ve'a'ava 'waineye 'adi vematavuloga i na veluagai i na wafaotoga. Yaubada 'ana Tovedumwe'ai'ainina tomotoga i na vevekaliedi i na nagoga nika Toveimea Iesu i na vila-vaitugani, 'awayagugulinega i na luvewafai, we'e yana mageta mataududulina 'wainega i na ve'a'ava-vagaseni, kebu wata i na miamia. S1,1 Tes 4:13-17 S3,2 Tes 2:8 S4 Mad 24:5 Dan 11:36 S9 Mad 24:24 Ve 13:13
53002013	Emavo, tosakonanidi 'omi kebu bani'odiga, 'omi Toveimea Iesu i nuakalikaliemi begaidi tutuya fuedi 'a vevekaiwa Yaubada 'waineye faifaimi. I lubwainema 'a na vevekaiwa faifaimi fai Yaubada bola fwayafwaya kebu i da 'idewaiga 'omi i venua'ivinemi i na 'ita'ita'iemi yami sauluva i na ve'atumai mataneye bega 'omi yana tomotoga. We'e 'ami 'ita'ita'inina 'Anu'anunu 'Atumaina yana toketokena 'wainega wata yami vetumagana 'wainega yana Vona Tonovidi 'waidie.
53002014	Basenadi taiadi ta miamia Iesu Valana 'Atumaina 'a lu'ageyeni 'waimie bega 'wainega Yaubada i 'ivaisemi taunimi 'wa tauyemi 'ada Toveimea Iesu Keliso 'waineye bega bola yana 'ai'aiwabu magemagetadi i na velemi.
53002015	Emavo, begaidi i lubwainemi 'wa na tovotovoi fa'alina wata ve Iesu faifaina 'wa na nunuave'avinidi, venidi lau'ageyega 'a vonemi wata letayega.
53002016	-
53002017	'A vevelu'ui faifaimi, nuanuama 'ada Toveimea Iesu Keliso wata Yaubada Tamada i na kiavenuafou-fa'alimi bega kebu 'wa na kololo vita 'waidie, wata i na 'i'ivaisemi ma yami toketokena 'wa na folofolova wata 'wa na vonavona nani 'atumaidi faifaidi. Yaubadanina 'ada tonuakalikali i vevesauluva 'atumaina 'waideye bega venuafoufa'ala miamia-vagaina i veleda vetumagana taiadi bega ta nuani mogitana 'awaie ta na luku Iesu Keliso 'waineye. S13,1Tes 1:4 Efe 1:4-5,1 Fit 1:2 S15,1 Kol 16:13 Lom 8:30 S16-17 Ibu 13:21,2 Kol 1:3
53003001	Emavo, sai'afoga 'a na 'ailove siwe nuanuama wata 'a na vonemi tamu nani faifaina. Nuanuama 'wa na vevelu'ui Yaubada 'waineye faifaima bega 'ada Toveimea Iesu Valana 'ana luyavuyavulagi i na lilide, tomotoga fuedi i na subiai wata taunidi i na tauyedi 'waineye, 'omi basenadi 'waimie bani'odi.
53003002	Wata nuanuama 'wa na vevelu'ui Yaubada i na 'i'ita'ita'iema Iesu 'ana tovedumwe'ai'ai sakoidi 'waidiega fai ta 'asetadi tomotoga 'ifwaidi kebu i da vetumagana Iesu 'waineye nuanuadi vita i na veleveleda.
53003003	Mogitana nuanuadi vita i na veleveleda siwe yada 'Auvea i na 'i'isave'avinimi kebu 'ana fata i na bailemi. Yami vetumagana i na kiavetoketokedi wata i na 'i'ita'ita'iemi bega Seitani taunina Tosakona kebu 'ana fata i na vetoketoke 'waimie.
53003004	Yama vetumagana 'waimie 'Auvea i 'imoso'ieni bega 'a nuani mogitana naninidi 'a veve 'waimie 'wa 'i'idewadi.
53003005	'A vevelu'ui faifaimi nuanuama 'Auvea yami nuanua i na kiavemagetadi bega 'wa na totokemaiga Keliso faifaina wata Yaubada yana nuakalikali 'waimie 'wa na vevebaemi. S1-2 Lom 15:30-31 Efe 6:19 S3 Ion 17:15 S5 Ibu 12:2
53003006	Emavo, 'akonadi 'ada Toveimea Iesu Keliso veimea i velema bega 'a na vonemi, edavo tovetumagana 'ifwaidi folova dumwedi 'aidi wata kebu nuanuadi i na vevesauluva basenadi bani'odi 'a ve 'waimie. Tovedumwe'ai'ainidi mogitana emiavo siwe taiadi kebu 'wa na miamia 'alo 'wa na yabayaba.
53003007	We'e 'omi 'wa 'aseta-'atumaima 'ima todumwebika 'omi wata bani'odi 'wa na vetutuyamema. Basenadi taiadi ta miamia kebu 'a da dumwe'ai.
53003008	Mogitana 'ani'ani wata nani 'ifwaidi 'wa velevelema siwe wata 'a tututulidi. Lovana wata 'aiata taunima 'a toke 'a folofolova lau'age wata mani faifaidi, fai kebu nuanuama vita 'a na velemi 'ama 'isave'avina faifaina.
53003009	I lubwainemi 'wa da 'aivaita-maimaiga 'waimeye fai 'ima Keliso yana tomata'aulelevo siwe 'a baila, nuanuama 'ima yama folova yami 'eba 'isa.
53003010	Tutuyanina taiadi ta miamia 'a vonemi 'a vo, 'Ai'edi emiavo 'ifwaidi folova i na bailaga, 'ani'ani kebu 'wa na velediga.
53003011	Bani'odi 'a voneyediga fai vala 'a nogai 'ami 'aila'a 'ifwaidi 'asa'aiana nuanuadi mia-maimaiga, nuanuadi i na totolive'edamo.
53003012	Tomotoganidi faifaidi 'ada Toveimea Iesu Keliso 'ana wagavayega veimea fa'alina 'a na yatoi 'adi matakia. Side bani'odi 'a na voneyedi, i lubwainedi yadi mia i na ve'atumai, taunidi yadi folova 'waidiega 'adi'adi i na veveluagadi.
53003013	Emavo, we'e 'omi sauluva tonovidi 'waidie kebu 'wa na logi, 'wa na tokemaiga.
53003014	'Ai'edi tamu tomogo 'waimiega de'e yama vona kebu i na vematayakeyakediga, 'wa na lu'ivona emiavo 'waidie yana sauluva i na 'asetai bega taiadi kebu 'wa na miamia 'alo 'wa na yabayaba, 'wainega i na 'asetai nika i na bunumayaga.
53003015	Siwe 'wa na nuani taunina kebu tulinaga, ma fuemie tovetumagana begaidi 'wa na velu'ase'asei bani'odi taimi. S6,1 Tes 5:14 S7-8,1 Tes 2:9 S12,1 Tes 4:11 S13 Gal 6:9,1 Kol 15:58
53003016	'Auvea yada nuanua bikana lamuna, bega 'a vevelu'ui faifaimi 'ai'edi vita 'waimie 'alo 'eba sosoana, nuanuama tutuya fuedi nuanuananina bikana i na velevelemi mia 'atumaina taiadi. Wata nuanuama tutuya matatabuna 'Auvea taunina 'ami labilabina.
53003017	Side bei yaku leta 'ana tokiluma a voneni 'eba kiluma i veleku tauniku a na ve'a'avai bani'odi yaku leta 'ifwaidi 'waidie, bega yaku kilukiluma 'ana 'isa'isa 'wa na 'isa'inanai 'wa na 'asetai mogitana yau a kilukiluma.
53003018	Nuanuaku 'ada Toveimea Iesu Keliso ma yana nuakalikali i na vevesauluva 'atumaina 'waimie. S16 Ion 14:27 S17,1 Kol 16:21 'Asa'aiana bani'odi, Yau Faulo.
54001001	Yau Faulo a vekaiwa Timoti 'waimuye. Iesu Keliso faifaina a vetomata'aulelega, taunina wata Yaubada yadi nuanua 'wainega. Yaubada 'ada To'ita'ita'i, we'e Iesu Keliso yada vetumagana ta yatoi 'waineye bega ta nuani mogitana ava'ai basenadi i vona'awaufaufa 'waideye 'ada 'ita'ita'i faifaina i na 'idewai faifaida.
54001002	Timoti, 'u vetumagana Iesu 'waineye, begaidi a ve'awa-natuna 'waimuye. 'Omu mogitana bani'odi natuku, bega a vevelu'ui faifaimu nuanuaku Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimuye wata i na 'i'isanuakalikaliemu. Wata nuanuaku yadi nuanua bikana i na velevelemu mia 'atumaina taiadi. S1 Kolos 1:27 S2 Fol 16:1-3
54001003	'U na nuani basenadi a wai 'waimuye a veifufuna bega a mai Masidonia. Vonanidi a veifufuyediga wata a na luvaituganidi. Nuanuaku 'u na miamia Efeso bega tove-vekavekali bei i miamianiga 'u na talabodedi kebu wata i na veve.
54001004	Tovekalinidi yadi nuanua i tauyedi wata i vetumagana mogitana ifuifufu tubudiavo 'waidiega, wata wagava tubulelelegidi nuadi i 'ewadi, yadi nuanua i vo, Matatabuna ta na 'asetadiga, ta na ve'atumai Yaubada mataneye.” Nuanuaku naninidi 'u na talabodedi i na 'ailove, fai 'waidiega ve'alamagi'ai i sousouyeni, bega tomotoga kebu 'adi fata ma yadi vetumagana Yaubada yana nuanua i na 'i'idewadi.
54001005	Nuanuaku 'u na talabodedi, bega yadi nuanua 'waidie nuakalikali i na vebwaika. We'e nuakalikalinina i souyeni nani 'aitonu 'waidiega, nuanua tonovidi, venua'ivina-'atumai sauluva 'atumaidi faifaidi, wata vetumagana Iesu Valana 'Atumaina 'waineye. Bani'odi i na vevesauluvediga, i na nunuakalikali mogitana.
54001006	Fai tovetumagana 'ifwaidi sauluvanidi i baila, nani-'avo'avovo 'aisedi faifaidi i veveifuifufu.
54001007	Igodi nuanuadi i na vetove Yaubada yana ve'etoboda faifaidi, siwe taunidi yadi ve wata yadi vona toketokedi 'adi 'aseta i bavuyedi. S4,1 Tim 4:7 S7,1 Tim 6:3-4
54001008	'Akonadi ta 'asetai ve'etobodanidi Yaubada i yatodiga nani 'atumaidi, 'ai'edi tove i na veve tonovineamo wata tomotoga i na veve'ililibuyedi Yaubada yana nuanua bani'odi.
54001009	Wata ta 'asetai ve'etobodanidi kebu tomotoga yadi sauluva tonovidi faifaidi, mogitana tosakona faifaidi. Tosakonanidi side kumanidiavo. Ve'etoboda 'adi togeu, tovedumwe'ai'ai, Yaubada yana nuanua 'adi tobaila, tomotoganidi nuanuadi sakona-vebogi, egavo kebu nuanuadi tafalolo, Yaubada yana nuanua 'adi to'ivekokova, egavo tamadiavo 'alo inadiavo 'alo mali tomotoga i luvewafadiga, tomotoganidi faifaidi Yaubada ve'etobodanidi i yatodi.
54001010	-
54001011	Tove'avula-'avo'avovo, wata iaveta'ava 'alo vevine'ava i sakosakona, faifaidi. Egavo nuanuadi tamu tomogo i na vunugi bola enavo i na tuveobuya, tovekali, wata egavo nani-vekavekali i veve'awamogitanediga, faifaidi. Yaubada ve'etoboda i yatodiga sauluvanidi faifaidi wata sauluva 'ifwaidi sakoidi faifaidi. Naninidi sakoidi matatabudi ve tonovidi i geugeudi. Venidi tonovidi i vesala Yaubada Valana Magemagetana taiadi, kumanina faifaina i venua'ivineku a vevetomata'aulele. Yaubadanina i lubwaineda ta na subisubiai.
54001012	A vekaiwa bwaikina Iesu Keliso 'ada Toveimea 'waineye fai toketokena i veleku yana folova faifaina. Wata a vekaiwa 'waineye fai i vetumagana 'waikuye kebu a na baileni, 'aku fata yana folovanina a na 'idewai.
54001013	Avinodi nagami yau Keliso 'ana toawavesako, yana tomotoga a nikenikedi wata taunina a yagayagaia, siwe i 'isanuakalikalieku fai i 'asetaku kebu a da vetumagana 'waineye wata ava'ai a 'idewai 'waineye a bavuyeni.
54001014	'Ada Toveimea yana nuakalikali 'waikuye kebu ta na vona, i vesauluva-'atumaieku fai vetumagana wata nuakalikali i veleku. Yau, 'omu taiadi ta vevetumagana wata ta nunuakalikali fai ta miave'itubama Iesu Keliso taiadi.
54001015	Vona de'e vona mogitana, i lubwaineda tomotoga matatabuda ta na tauyeda vonanina ta na vetumaganeni. Vonanina side bani'odi. Iesu Keliso i mai fwayefwayeye bega tosakona i na 'ita'ita'iedi. Tosakonanidi 'waidiega yau kumaniku sakona 'waineye a vetoketoke-'afo'afo.
54001016	Basenadi a sakosakona Iesu Keliso kebu i da logi i da vedumwe'ai'aieku, ma yana tokemaiga i vesauluva 'atumaina 'waikuye. Yau mogitana tosakonaotoga, tosakona 'ifwaidi kebu bani'odiga, siwe kebu i da logieku, nuanuana yau tomotoga fuedi yadi 'eba 'isa i na 'asetai kebu i na logi-matayo'oyedi 'adi fata i na vetumagana bega mia 'atumaina wata miamia-vagaina i na veluagai Iesu Keliso 'wainega.
54001017	Nuanuaku tutuya matatabuna Yaubada yada Kini ta na veve'ililibuyeni wata ta na subisubiai. Taunina miamia-vagaina, i na veveimea-vagata. Kebu tamu aitoi 'ana fata i na 'iseniga, 'aiseotogina Yaubada mogitana, kebu wata tamu. Vona mogitana, yaku nuanua bani'odi. S12 Fol 9:15 S13,1 Kol 15:9-10 S15 Luk 19:10
54001018	Natuku Timoti, 'u na nuani basenadi Yaubada yana tolu'ivonavo nagami i vona-vagata yamu vetoketoke Yaubada 'waineye faifaina. Nuanuaku vonanidi 'u na nuanuanidi bega 'u na vevetoketoke, Yaubada 'ana gavia Seitani taiadi 'wa na vevetalaga.
54001019	Tutuyanina 'u na vevetalaga nuanuaku yamu vetumagana i na 'eno-vagata Iesu Keliso 'waineye, wata yamu sauluva i na tonova bega 'amu vebae 'waineye 'u na lutonovi kebu 'u da sakosakonaga. Tomotoga 'ifwaidi 'adi vebae 'waidiega i 'asetai i sakosakona siwe kebu faifaina i da nuanua, nuanuadi sakona-vebogi, begaidi yadi vetumagana Keliso 'waineye i mwea-'afo'afo.
54001020	Tovedumwe'ai'ainidi 'waidiega tomotoga 'adi 'ailuga Aiminio wata Alekisana 'akonadi a 'anivelenedi Seitani nimaneye vita i na veluagadi bega i na 'ailove kebu wata vona-awadamanayega i na sisi'wayo'wayoga Yaubada faifaina. S18,1 Tim 4:14 S20,1 Kol 5:5
54002001	Nagami, a na velu'ase'asemi, nuanuaku 'omi tovetumaganavo tutuya fuedi 'wa na vevelu'ui tomotoga fuedi faifaidi. 'Wa na vevelu'ui bega Yaubada i na vevesauluva-'atumaina 'waidie, we'e ava'ai i 'i'idewadiga faifaidi 'wa na vevekaiwa.
54002002	Siwe mogitana side kumanidiavo faifaidi 'wa na vevelu'ui. Kini wata 'ifwaidi toveimea bega yada velu'ui 'waidiega Yaubada i na 'ivaisedi yada mia i na ve'atumai, vetalaga kebu, wata tutuya fuedi ta na vevesauluva tonovina Yaubada yana nuanua bani'odi.
54002003	I lubwaineda bani'odi ta na vevesauluvedi, Yaubada 'ada To'ita'ita'i 'ana 'eba kiavesosoana.
54002004	I na sosoanaga fai nuanuana tomotoga matatabudi i na 'ita'ita'iedi sakona 'wainega wata yana nuanua tonovidi i na 'asetadi.
54002005	Fai Yaubada 'aiseotogina i miamia, we'e tamu tomotogaotoga 'ana wagava Iesu Keliso 'aiseotogina 'wainega tomotoga 'adi fata i na veiana Yaubada taiadi.
54002006	Taunina yawaina i tauyeni bega tomotoga matatabuda i tuveobuda sakona 'wainega. Yaubada 'aisena Iesu yana souyagi 'ana tutuya i veimea, i maiga yada 'eba 'isa Yaubada nuanuana tomotoga matatabuda i na 'ita'ita'ieda.
54002007	Fai Yaubada nuanuana tomotoga fueda i na 'ita'ita'ieda, begaidi yau i venua'ivineku i vetuneku bega a na vetomata'aulele wata a na veve mali tomotoga taunidi kebu Diu 'waidie. Nuanuana a na lalau'age bega tomotoga i na vetumagana Yaubada yana nuanua tonovidi 'waidie. Mogitana i venua'ivineku a na vevetomata'aulele, kebu a da vevekaliga. S4,2 Fit 3:8-9 S7 Fol 9:15
54002008	Nuanuaku iaveta 'awalawa matatabuna 'waidie i na vevelu'ui. Yadi velu'ui 'waidie, nimadi i na silakaidi Yaubada 'waineye, siwe fai nimadinidi 'waidiega Yaubada i subisubiai, kebu i da lubwainedi 'waidiega i na sakosakona, bani'odi kebu i na nunuasakoga wata kebu i na veve'ikwayekwayega.
54002009	-
54002010	Wata kebu nuanuaku vevine i na vaigavu-vebovebogi ma yadi vebaisa. Nuanuaku ma yadi nuaobu i na vaigavu ava'ai i lubwaineniga, bani'odi i na vaigavuyedi. Vevine totafalolo i lubwainedi yadi sauluva 'atumaidi 'waidiega tomotoga i na subiadi. We'e kebu 'adi vaigavu 'waidiega 'adi subia i na veluagai, bani'odi 'odo'odo fuedi, kileu 'aninamanamalidi, 'alo kaleko 'adi tutula bwaikidi.
54002011	Vevine i lubwainedi ma yadi nuaobu i na vavainenegamo bega ma yadi 'aseta.
54002012	A talaboda kebu nuanuaku vevine i na ve iaveta 'waideye, wata kebu i na veimeyeda, i na ve'wadamo i na miamiani.
54002013	A ve'etobodaga fai ta 'asetai Yaubada nagami Adama i 'idewai, mulieta Ive.
54002014	Seitani kebu Adama i da vekalieni, Ive i vekaliedi, Yaubada yana ve'etoboda i geuya i sakona.
54002015	I sakonaga, begaidi venatuna 'waineye vevine veviga i veveluagai. Siwe 'ai'edi i na vevetumagana Yaubada 'waineye, i na nunuakalikali, wata ma yadi nuaobu i na vevesauluva 'atumaina mataneye, i na 'ita'ita'iedi. S9,1 Fit 3:3-4 S10,1 Tim 5:10 S13 Nag 2:7,22 S14 Nag 3:6
54003001	Vona de'e, vona mogitana. 'Ai'edi aitoi nuanuana i na veto'isave'avina Keliso yana 'Aila'a 'waideye yana nuanuananina 'atumaina.”
54003002	Fai folovanina nani 'atumaiotogina i lubwaineni to'isave'avina yana sauluva i na tonova bega kebu i na awavesakoyeni. 'Ai'edi naginagina, yana vavine 'aitamogana taiadi i na miamia. Wata i lubwaineni kebu i na vemwasosoai-'avo'avovo yana nuanua i na 'i'isave'avinidi, ma 'ana ve'ililibu, wakawaka i na veve'isabodedi, wata Yaubada yana Vona i na veve 'atumaina.
54003003	Wata i lubwaineni ufa toketokena kebu i na toke i na yemu i na nunago nuana i na lugaugauya, kebu vetalaga i na sile'wedi, yana sauluva i na bikamo. Taunina toveiana wata kebu kukua nuana i na 'ewai matana i na fa'wana.
54003004	Wata 'ai'edi aitoi nuanuana i na veto'isave'avina taunina yana 'aila'a i na 'isave'avini 'atumaina yana veimea 'wainega, bega natunavo ma yadi ve'ililibu bonana i na vevematayakeyakeni.
54003005	I lubwaineni taunina yana 'aila'a i na 'isave'avina 'atumaidi, 'ai'edi yana 'aila'anina siaina kebu i na 'isave'avini 'atumaina, wata kebu 'ana fata Yaubada yana tomotoga fuedi i na 'isave'avinidi 'atumaina.
54003006	'Ai'edi aitoi be'ama i vetumagana Iesu 'waineye, kebu i da lubwaineni i na veto'isave'avina i na nunago taunina i na awa'ai'aia nika Yaubada 'wainega vematavuloga i na veluagai, bani'odi basenadi Yaubada vematavuloga Seitani i veleni fai taunina i awa'ai'aia.
54003007	Wata to'isave'avinanina i lubwaineni yana sauluva 'atumaina, bega tomotoga kebu i da vetumaganaga i na ve'ililibuyeni. 'Ai'edi kebu 'atumainaga, tomotoganidi i na awavesakoyeni 'wa da vo Seitani yana kulie i da be'u. S2-5 Tai 1:6-9 S7,2 Kol 8:21
54003008	Wata bani'odi egavo i na veto'aivaita Keliso yana 'Aila'a 'waideye i lubwainedi yadi sauluva 'atumaidi, wata ma 'adi ve'ililibu. Kebu i da lubwainedi 'ai'edi i na luwanawana i na vona tonovina wata i na vona sakoina bani'odi meadi lagalagadi, kebu i na toke ufa toketokena i na yemu bola nuadi i na lugaugaudi, wata kebu i na veumokai 'alo i na luve'ove'o'olagi.
54003009	Ava'ai nuanuaga tonovidi Yaubada i sivemagesedi 'waideye yada vetumagana Keliso faifaina, to'aivaitanidi naninidi i na nuave'avinidi wata 'adi vebae 'waidie i na lutonovi kebu i da vevekali yadi folova 'waidie.
54003010	Egavo nuanuadi i na veto'aivaita Keliso yana 'Aila'a 'waideye, nagami yadi folova wata yadi sauluva 'wa na 'isedi, 'ai'edi kebu tamu 'adi awavesako, 'ana fata 'wa na venua'ivinedi i na veto'aivaita.
54003011	Wata yadi vevinevo i lubwainedi yadi sauluva 'atumaidi ma 'adi ve'ililibu, kebu i na vebonaivoga, kebu i na vebaisa-'avo'avovo, wata nani matatabuna 'waidie yadi sauluva 'akonadi tonovidi.
54003012	'Ai'edi to'aivaitanidi naginagidi, yadi vevinevo 'aitamogadi taiadi i na miamia, natudiavo wata yadi vanuga 'adi tomia matatabudi yadi veimea 'waidiega i na 'isave'avinidi 'atumaina.
54003013	'Ai'edi to'aivaitanidi yadi folova 'ida Keliso yana 'Aila'a 'waideye 'atumaidi, ma 'adi ve'ililibu bega 'adi fata ma yadi venuafoufa'ala i na lulu'ivona yadi vetumagana Iesu Keliso 'waineye faifaina. S11 Tai 2:3
54003014	Leta de'e a kilukiluma 'waimuye, siwe a nuani nuanuaku sai'afoga a na wai a na 'isemu.
54003015	'Ai'edi kebu a na wai-matayo'oga, veifufu de'e 'wainega 'u na 'asetai 'ida Yaubada yana 'Aila'a i lubwaineda ta na vevesauluva 'atumaina. 'Ida 'aila'anida Keliso 'ana tovetumaganavo Yaubada yana nuanua tonovidi i sivemagesedi 'waideye bega yana nuanuananidi ta 'i'isave'avinidi wata ta lulu'ivoneyedi. Yada Yaubadanina miamia-vagaina wata yawaida lamuna.
54003016	Vona mogitana, Yaubada yana nuanua nani bwaikina 'waideye, siwe basenadi kebu tamu aitoi i da 'asetaiga. 'Asiau nuanuananina ta 'asetai fai Yaubada i sivemageseni tomotoga 'waideye. Side kumanina, Abamega i obuma i vetomotogaotoga, 'Anu'anunu 'Atumaina i lu'ivona 'waideye taunina yana sauluva tonovina. Wata Yaubada yana anelose i 'iseni. 'Ifwaidi tomotoga valana i lu'ageyeni tomia fwayafwaya 'adi 'aila'a tulina tulina 'waidie, 'Ifwaidi tomotoga i vetumagana 'waineye. Mulieta Yaubada i vagavaia i lakaveni yana 'ai'aiwabu magemagetana 'waineye. Side bani'odi yada 'aseta Iesu Keliso faifaina. S16 Ion 1:14 Mak 16:19
54004001	'Anu'anunu 'Atumaina kebu i da vekaliga, i vona mogitana i vo, 'Awaie 'ifwaidi tomotoga Keliso i na baileni, kebu wata i na vetumagana 'waineye. Yaiaina nuanua sakoidi i na yatoyatodi tomotoganidi yadi nuanua 'waidie, bega i na vematayakeyakedi, wata Seitani enavo sakoidi yadi ve-vekavekali Keliso 'ana tobailanidi i na vetutuyamedi.”
54004002	Ve-vekavekalinidi i sousouyedi tove-vekavekali 'waidiega, kumanidiavo 'awadi i tatalaboda nani fuedi faifaidi siwe wata i 'i'idewadi. I sakosakona i maiga 'adi vebae 'waidie kebu 'adi fata i na lutonovi yadi sauluva 'atumaidi 'alo i sakosakona.
54004003	Yadi ve igodi i talaboda kebu ta na nagiga, wata 'ani'ani 'ifwaidi kebu ta na 'anidiga. Yadi venidi vekali, Yaubada 'ani'ani matatabuna i 'idewadi yada 'eba 'ani. 'Ida tovetumagana, 'akonadi ta vetumagana Yaubada yana nuanua tonovidi 'waidie, i lubwaineda 'ana 'idewadewanidi faifaidi ta na vevekaiwa, mulieta ta na 'ani'ani.
54004004	Nani matatabuna Yaubada i 'idewadiga, 'atumai'avadi, kebu tamu ta na baileniga siwe ta na 'ewadiga ta na vekaiwa.
54004005	'Ani'aninidi 'atumaidi Yaubada mataneye fai taunina yana vona 'wainega i awave'atumaiedi wata 'ida faifaidi ta vevekaiwa. S1,2 Tim 3:1,2 Fit 3:3,1 Ion 2:18 S3 Nag 9:3 Lom 14:6 S4 Nag 1:31 Fol 10:15
54004006	'Ai'edi edavo tovetumaganavo 'waidie 'u na veve naninidi faifaidi, 'u na vetofolova 'atumaina Iesu Keliso faifaina. I lubwainemu bani'odi 'u na vevesauluvedi fai tutuya manamanawena 'aseta 'u 'ewa'ewai Yaubada yana nuanua tonovidi faifaidi, naninidi 'atumaidi 'akonadi 'u vevematayakeyakedi.
54004007	Ifuifufu tubudavo 'waidiega kebu Yaubada 'wainega i da maiga, begaidi kebu faifaidi 'u na nuanua wata 'u na ve'awamogitana. Nuanuaku tutuya fuedi 'u na vewavawava bega yamu sauluva i na ve'atumai Yaubada yana nuanua bani'odi.
54004008	Side bani'odi, 'ai'edi tutuya fuedi ta na vewavawava 'wava faifaidi, tomogoda i na vetoketoke. De'e nani 'atumaina, we'e mogitana i lubwaineda naninidi Yaubada nuanuana 'waidie ta na vevewavawava. 'Ai'edi yana nuanuananidi 'waidie ta na vevewavawavaga 'atumaiotogina, side bei fwayefwayeye yada mia i na ve'atumai, wata 'awaie abame.
54004009	Vonanidi 'akonadi a voneyediga, vona mogitana, i lubwaineda fueda ta na ve-'awamogitana.
54004010	Faifainanina tutuya fuedi ta totokemaiga wata ta toke ta folofolova Yaubada faifaina, kumanina 'waineye yada vetumagana ta yato-vagaseni. Yada Yaubadanina miamia-vagaina, yawaida lamuna, wata tomia fwayafwaya matatabuda 'ada To'ita'ita'i, we'e mogitana egavo ma yadi vetumagana taunidi i tauyedi 'waineye 'adi To'ita'ita'i.
54004011	Naninidi a voneyediga, faifaidi 'u na veve tomotoga 'waidie, wata faifaidi veimea fa'alidi 'u na yatoyatodi.
54004012	Timoti, 'omu tubuvauvaumu, begaidi yamu sauluva 'u na 'i'isave'avinidi bega tomotoga kebu 'adi fata i na awaobuobuyemu. Nuanuaku 'omu yadi 'eba 'isa, yamu vona tonovidi 'waidiega, yamu sauluva tonovidi 'waidiega, yamu nuakalikali 'wainega, wata yamu vetumagana 'wainega. Naninidi 'waidiega i na ve'ililibuyemu.
54004013	'Awaie a na wai 'waimuye, we'e bola a na miamiaga, nuanuaku 'omu tutuya fuedi Yaubada yana Buki 'u na lulu'iawawai tomotoga 'waidie, 'u na lalau'age, wata 'u na veve.
54004014	Basenadi Yaubada yana tolu'ivonavo i vona-vagata faifaimu wata to'edakumeta 'au'auveadi nimadi i yatodi 'unu'unumuye i velu'ui faifaimu, nika bei tamu nuakalikali yamu folova faifaina Yaubada i velemu. 'Amu nuakalikalinina kebu 'u na baileni, tutuya fuedi 'u na foloveni.
54004015	'Ai'edi taunimu 'u na tauyemu naninidi 'waidie, yamu sauluva wata yamu folova 'atumaidi tomotoga i na 'isedi i na ve'awamogitana 'omu 'u vevetoketoke folovanina Yaubada i velemuga 'waineye.
54004016	Tutuya fuedi yamu ve wata yamu sauluva 'u na 'i'isave'avinidi bega 'omu, wata tomotoganidi yamu vona i noganogaiga, taiadi 'ita'ita'i 'wa na veluagai Yaubada 'wainega. S7,1 Tim 6:20 S9,1 Tim 1:15 S14,2 Tim 1:6 Fol 8:17
54005001	'Au'auveavo 'waidie kebu bonamu aya'ainega 'u na vonevonedi, bikanega 'u na vonavona. Ma yamu ve'ililibu 'u na veve 'waidie 'u da vo tamamu 'waineye 'u da veve. 'U na vevesauluva 'atumaina tubuvauvau 'waidie 'u da vo taimwavo 'waidie bani'odi.
54005002	'U na vevesauluva 'atumaina mo'amo'aivo 'waidie bani'odi inamu 'waidie, we'e ne'e'ela yamu sauluva 'atumai'avana 'waidie bani'odi novumwavo. S1 Vei 19:32
54005003	Nuanuaku 'omu, tovetumaganavo 'wabu'wabula kakalidi 'u na 'i'isave'avinidi fai kebu tamu aitoi 'adi to'isave'avinaga.
54005004	'Ai'edi 'wabu'wabulavo ma natudiavo 'alo ma tubudiavo, kwakwamanidi i lubwainedi yadi 'isave'avina i na tutuli. Yaubada nuanuana bani'odi kwakwamanidi yadi 'aila'avo i na 'i'ivaisedi, yana 'eba sosoana.
54005005	'Wabu'wabulavonidi i vewekowekomaga, 'aise'avadi i miamiani, siwe kebu tamu 'eda i da 'eno'eno 'adi 'aivaita faifaina, bega 'aiata wata lovana i vevelu'ui Yaubada 'waineye, i vetumagana 'aivaita i na veluagai 'wainega.
54005006	We'e 'wabu'wabulavo 'ifwaidi i vevebaisa-'avo'avovo, ma yawaidie siwe 'anu'anunudi wafawafadi Yaubada mataneye.
54005007	Nuanuaku veimeanidi 'u na ve tovetumaganavo 'waidie bega kebu tamu aitoi i na awavesakoyedi yadi sauluva faifaina.
54005008	I lubwainedi ediavo i na 'i'isave'avinidi we'e egavo taunidi yadi 'aila'avo bani'odi inadiavo wata tamadiavo kebu i na 'i'isave'avinidiga, yadi sauluva 'waidiega ta na 'asetadi kebu i da vetumagana mogitana Keliso 'waineye. Egavo kebu i da vetumagana Keliso 'waineye, yadi sauluva sakoidi Yaubada mataneye, we'e kumanidiavo kebu yadi 'aila'a i da 'i'isave'avinidiga, yadi sauluva sakoiotogidi mataneye.
54005009	-
54005010	Vevinenidi i lubwainedi i na luku 'wabu'wabulavo 'adi 'aila'a nageneye side bani'odi. 'Akonadi 'adi malamala 60 i 'iaweniga, yadi lalamogavo 'aitamogadi 'waidiega i 'wabula, wata tomotoga fuedi i 'asetadi taunidi to'aivaita. Vevinenidi nagami yadi 'isave'avina 'atumaina natudiavo 'waidie, wakawaka i veve'isabodedi 'atumaina, wata tomotoga taunidi i vetumagana Yaubada 'waineye 'ani'ieyega i le'wale'wai i 'i'isave'avinidi, bani'odi 'agedi i lekolekoadi. Wata vevinenidi egavo yadi mia vitadi i 'i'ivaisedi, wata taunidi i tauyedi folova 'atumaidi tulina tulina 'waidie. Kumanidiavo de'e bani'odi yadi sauluva, i lubwainedi i na luku 'wabu'wabulavo 'adi 'aila'a 'waineye.
54005011	Kebu nuanuaku 'wabula tubuvauvaudi i na luku 'aila'anina 'waineye, fai 'awaie tamu tomogo 'atumaina i na 'iseni, nuanuadi i na nagi-vaitugana nika bei yadi vona'awaufaufa Keliso 'waineye i na geuya.
54005012	Nuanuadi i na luku 'aila'anina 'waineye nagami i na vona'awaufaufa Keliso 'waineye i na vetofolova faifaina, siwe i na bailaga i na nagi-vaitugana, begaidi vematavuloga i na veluagai.
54005013	Wata tamu a nuaniga 'wabu'wabulavo tubuvauvaudi kebu i na luku 'aila'anina 'waineye, tutuya fuedi i mimia-maimaiga, wata i mimiayabavuvua vanuga fuedi 'waidiamo. De'e kebu sauluva 'atumaina, siwe wata i vevesauluva sakoina bani'odi i vevebonaivo, i totolive'eda, wata naninidi kebu i da lubwainedi 'waidiega i na vonavona, faifaidi i vonavona.
54005014	Begaidi, nuanuaku 'wabu'wabulavo tubuvauvaudi i na nagi-vaitugana, i na venatuna, bega natudiavo wata yadi 'aila'a wata yadi vanuga i na 'i'isave'avinidi. Wata nuanuaku yadi sauluva tonovidi bega 'ada gaviavo kebu i na vebonaivoyeda.
54005015	A vonaga fai 'ifwaidi 'wabu'wabulavo tubuvauvaudi Iesu Keliso i baileni kebu nuanuadi, Seitani 'waineye i vetovetutuyama.
54005016	We'e 'ai'edi 'aila'a 'aitamogana 'wainega tamu vavine tovetumagana i na 'wabulaga, i lubwaineni ediavo tovetumagana 'aila'anina 'wainega i na 'i'isave'avinidi bega kebu Keliso yana 'Aila'a vita i na veleveledi 'adi 'isave'avina faifaina. Keliso yana 'Aila'a i lubwainedi 'wabu'wabulavo 'aise'avadi i miamianiga, 'aisedi i na 'i'isave'avinidi. S10 Ibu 13:2 S13,2 Tes 3:11 S14,1 Kol 7:9
54005017	'Ida tovetumaganavo i lubwaineda yada to'edakumetavo 'au'auveadi i folofolovaga 'atumaina, ta na ve'ililibuyedi bwaikina. Kumanidiavo i toke i folofolova, i veve wata i lalau'age, mogitana ta na veve'ililibuyedi.
54005018	De'e yaku nuanua wata Yaubada yana Buki taiadi i vesala vonanina i vo, 'Ai'edi yamu 'aisaya i na 'i'ivaisemu yamu folova 'waineye, kebu 'ani'ani 'u na bodaiga, 'u na tauyeni i na 'ani.” Wata tamu vona i kilumi i vo, I lubwaineni tofolova ma 'ana tutula.”
54005019	'Ai'edi tamu tomogo i na mai i na vo, No'o to'edakumetanina, a 'asetai yana sauluva sakoina,” kebu bonana 'u na nogai. We'e 'ai'edi 'adi 'ailuga 'alo 'adi 'aitonu yadi lu'ivona yana sauluva faifaina i na vesalaga, bonadi 'u na nogai.
54005020	'Ai'edi to'edakumeta 'au'auveadi mogitana i na sakonaga, tovetumaganavo fuedi matadie 'u na tolimatanidi bega 'ifwaidi to'edakumetavo i na kololo kebu wata bani'odi i na vevesauluvedi.
54005021	Iesu Keliso, Yaubada, wata yana anelose magemagetadi matadie a na vonemu. Nuanuaku yaku nuanua matatabuna 'u na vevematayakeyakedi. Yamu folova 'wainega, kebu tamu tomogo 'u na vieyeni, wata kebu tamu iamu tutuya fuedi 'aisena 'u na nuakalikalieni we'e 'ifwaidi 'u na bailedi.
54005022	'Ai'edi nuanuamu tamu aitoi i na veto'edakumeta Iesu yana 'Aila'a 'waidie, kebu 'u na 'abiwalowaloga. Nagami yana sauluva 'u na 'iseni, 'ai'edi 'atumaina 'amu fata nimamu 'u na yatoi 'unu'ununeye 'u na velu'ui faifaina mulieta i na veto'edakumeta. 'Ai'edi 'u na 'abiwalowaloga i na veto'edakumeta, i na sakosakonaga, 'omu 'amu vita. Nuanuaku yamu sauluva matatabuna tonovidi, kebu 'u na sakona.
54005023	We'e tamu yaku nuanua siaina, basenadi wata 'asiau ufa'ava 'u yemuyemu. Fai tutuya fuedi 'u viviga nuanuaku oine siaina siaina 'u na yemuyemu kamomu 'ana 'aivaita faifaina.
54005024	Tomotoga 'ifwaidi yadi sakona mageseye, yada 'eba 'isa vematavuloga i na veluagai, 'ifwaidi tomotoga givagivayega i sakosakona, nagami ta na 'isadewadi, mulieta yadi sauluva sakoidi ta na 'asetadi.
54005025	Wata bani'odi 'ifwaidi tomotoga yadi sauluva 'atumaidi mageseye, we'e 'ifwaidi yadi sauluva 'atumaidi siwe givagivadi, bola ta na 'asetadi. S18,1 Kol 9:9-11 S20 Efe 5:11
54006001	Tovetumaganavo 'ifwaidi i vetofolova-maimaiga mali tomotoga i veveimeyedi, i lubwainedi ma yadi dumwebika i na folofolova wata 'adi toveimeavo i na veve'ililibuyedi. 'Ai'edi i na dumwe'ai bola yada ve wata Yaubada 'ana wagava i na awavesakoyedi.
54006002	Tofolova-maimaiga wata 'adi toveimeavo ma fuedie i vetumaganaga Keliso 'waineye siwe tofolovanidi kebu i na vo, Kebu 'a na toke a i folova, ma'inuama fai 'ama toveimeavo ma fuema 'a vetumagana bega kebu 'adi fata i na yagaima.” Kebu bani'odi i na nuanuayedi, i na folovamo toketokena bega ediavo toveimeavo ma fuedie i vetumagana Keliso 'waineye, yadi mia i na ve'atumai yadi folova 'waidiega. Nuanuaku naninidi faifaidi 'u na ve, wata 'u na velu'ase'ase tomotoga 'waidie bega i na vematayakayaka. S1 Tai 2:9-10 S2 Fmi 1:16
54006003	-
54006004	'Ai'edi aitoi ve-vekavekali faifaidi i na veve, siwe venidi kebu i da vesala 'ada Toveimea Iesu Keliso yana vona tonovidi wata Yaubada yana nuanua taiadi, taunina tobavu wata tonualaka. Tomotoganina nuanuana bwaikina nani-'avo'avovo wata nani siaidi faifaidi i na veve'ikwayekwayega, siwe ve'ikwayekwayeganidi 'waidiega veawamagi'ai i sousouyeni. Wata ve'ikwayekwayega 'wainega, ve'unumagigi, ve'idi'idi, manini, wata vevita-maimaiga i sousouyedi.
54006005	Tutuya fuedi i veve'ikwayekwayega tomotoga nuadi 'anigaugaudi taiadi, kumanidiavo Yaubada yana nuanua tonovidi kebu 'waidie i da 'eno'enovi. Yadi nuanua igodi i vo, 'A na vetofolova tafalolo 'waineye bega mani bwaikina 'a na 'ewai 'a na ve'ai'aiwabu.
54006006	'Ai'aiwabu mogitana side bani'odi. 'Ai'edi yada sauluva 'atumaidi Yaubada mataneye, wata kebu ta na nuagiva kukua 'ifwaidi faifaidi, ta na sososoanamo naninidi i 'eno'enoviga 'waideye faifaidi, 'asa'aiana 'ai'aiwabu mogitana.
54006007	Kebu tamu kukua taiadi ta da tubuga, wata ta na wafaga, kebu tamu kukua ta na naweni.
54006008	Fai kebu 'ada fata kukua ta na nawediga bega 'ai'edi ma 'ada kaleko wata ma 'ada'ada, siwe 'asa'aiana 'ada fata, wata ava'ai ta na lualeni.
54006009	We'e egavo yadi nuanuana bwaikina 'ai'aiwabu, nuanuananidi i sisilubudi i yo'eyo'edi i lukuluku nani fuedi sakoidi 'waidie. Taunidi i tautauyedi 'ai'aiwabu nani-'avo'avovo 'waidie bega vita i na veluagadi. Yadi mia 'ana ve'amubwadodo mulieta wafa 'waineye vita bwaikaotogina i na veluagai.
54006010	Side bani'odi, 'ai'edi 'ai'aiwabu ta na nuakalikalieniga, nika bei ta na velamu ta na lukuluku sakona tulina tulina 'waidie. Tomotoga 'ifwaidi yadi nuanua bwaikina 'ai'aiwabu, Keliso i baila yadi vetumagana i mwea-'afo'afo, begaidi yadi nuanuananina 'wainega taunidi vita fuedi i veledi. S3-4,2 Tim 1:13-14 Gal 1:6-9 S5,2 Tim 4:3-4 S6 Fil 14:11-12 Ibu 13:5 S8 Voa 30:8 S9 Voa 28:22 S10 Efe 5:5
54006011	We'e Timoti, 'omu Yaubada yana tomotoga, naninidi sakoidi matatabuna 'u na degalovedi. Sauluva tonovidi 'waidie 'u na tokemaigemu, Yaubada 'u na vetumaganeni wata yana nuanua 'u na 'i'idewadi. 'U na nunuakalikali, 'ai'edi vita 'u na veluagaiga, ma yamu sosoana 'u na tokemaiga, wata nuanuaku yamu sauluva i na bika.
54006012	Yaubada faifaina 'u na tovoi fa'alina, 'u na vetalaga nani sakoidi 'waidie. Basenadi yamu vetumagana Keliso 'waineye 'u lu'ivoneyeni tomotoga fuedi matadie nika bei Yaubada i venua'ivinemu mia 'atumaina wata miamia-vagaina 'u veluaga, faifainanina yamu sauluva 'u na 'i'isave'avini bega mianina 'atumaina kebu 'u na 'avalainaniga.
54006013	Yaubada, taunina nani matatabuna 'ida taiadi yawaida lamuna, wata Iesu Keliso, taunina basenadi i tovoi Fonitio Failato mataneye i lu'ivona tonovina, matadie a na velu'ase'asemu.
54006014	Ava'ai veimeaga Yaubada i velemuga, nuanuaku tutuya fuedi 'u na vevematayakeyakedi, kebu tamu nani siaina 'u na baileni bega kebu tamu aitoi 'ana fata i na awavesakoyemu. Side bani'odi 'u na vevesauluva 'atumaina i na nagoga Iesu Keliso yana vila-vaitugana 'waineye.
54006015	Yana souyagi 'ana tutuya Yaubada 'aisena i veimea bega ava'ai tutuyaga i lubwaineniga, 'waineye i na souyeni. Yaubadanina ma 'ana subia, 'aiseotogina Toveimea, kini wata gabemani matatabudi yadi Kini, wata toveimea fwayefwayeye 'aiseotogina 'adi Toveimea bwaikina.
54006016	Yaubada 'aisena miamia-vagaina, yana 'eba mia mageta mataududulina nageneye, kebu tamu aitoi 'ana fata i na nago magetanina lilivaneye. 'Ida tomia fwayafwaya, kebu tamu aitoi i da 'iseniga, wata kebu tamu aitoi 'ana fata i na 'iseniga. Nuanuaku fueda ta na veve'ililibuyeni, yana toketokena i na 'eno-vagata. 'Asa'aiana, bani'odi yaku nuanua. S13 Ion 18:36-37, 19:11 S15 Ve 17:14 S16 Sou 33:20
54006017	Egavo i ve'ai'aiwabu fwayafwaya 'ana kukua 'waidiega, nuanuaku 'u na vonedi kebu yadi kukuanidi faifaidi i na nualaka wata yadi vetumagana kebu i na yatoi yadi kukua 'waidie, fai naninidi yadi 'a'ava kebu i da 'asetadiga. I lubwainedi ma yadi vetumagana taunidi i na tauyedi Yaubada 'waineye, taunina ma yana nuakalikali nani matatabuna i veleveleda 'ada kiavesosoana faifaidi.
54006018	Wata nuanuaku 'u na vonedi yadi kukuanidi kebu i na veumokaiedi, siwe ma yadi nuakalikali wata ma yadi sosoana i na 'a'anivelena bega tomotoga i na 'i'ivaisedi.
54006019	'Ai'edi de'e bani'odi i na vevesauluvediga, 'ai'aiwabu mogitana abame i na lugalagaladi tutuya mulina faifaina, 'ai'aiwabunidi 'waidie 'adi fata i na vetumagana fai kebu i na 'a'avaga. Ma yadi sosoana i na 'a'anivelenaga, 'awaie mia-vagata i na veluagai, mianina 'ivauna wata 'atumaina. S17 Luk 12:20 S19 Mad 6:20
54006020	Timoti, naninidi Yaubada i 'anivelenedi yamu 'isave'avina 'waineye kebu 'u na bailedi, 'u na 'i'isave'avinidi. Veifufu nani-'avo'avovo faifaidi wata ve'ikwayekwayega igodina 'Aseta faifaina 'u na bailedi.
54006021	Tomotoga 'ifwaidi igodi i vo, Ma yada 'aseta,” siwe Keliso yana 'eda'eda 'wainega i vuyo bega yadi vetumagana i mwea-'afo'afo. A vevelu'ui faifaimi, nuanuaku Yaubada ma yana nuakalikali i na vevesauluva 'atumaina 'waimie. S20,1 Tim 4:7,2 Tim 1:14 S21,2 Tim 2:18 'Asa'aiana bani'odi, Yau Faulo.
55001001	Yau Faulo a vekaiwa Timoti 'waimuye. Yaubada nuanuana bega a vetomata'aulele Iesu Keliso faifaina. Basenadi i vona'awaufaufa egavo i na miave'itubama Iesu Keliso taiadi mia 'atumaina wata miamia-vagaina i na veluagai, faifainanina i vetuneku a lalau'age.
55001002	Timoti, a nuakalikaliemu wata a ve'awa-natunemu. 'Omu mogitana bani'odi natuku, begaidi a vevelu'ui faifaimu nuanuaku Yaubada Tamada wata Iesu Keliso 'ada Toveimea ma yadi nuakalikali i na vevesauluva 'atumaina 'waimuye wata i na 'i'isanuakalikaliemu. Wata nuanuaku yadi nuanua bikana i na velevelemu, mia 'atumaina taiadi. S2,1 Tim 1:2
55001003	Timoti, tutuya fuedi, lovana wata 'aiata ma yaku vekaiwa faifaimu a vevelu'ui Yaubada 'waineye. Basenadi tubukwavo i vetofolova Yaubada 'waineye yau wata 'asiau bega 'aku vebae 'wainega a lutonovi yaku sauluva tonovidi mataneye.
55001004	Yamu 'we'wela a nuanuani tutuyanina a 'iawemu bega nuanuaku bwaikina wata a na 'isemu a na sosoana.
55001005	Yamu vetumagana mogitana Keliso 'waineye a nuanuani, bani'odi inamu Iunisi wata nagami inadi Losi yadi vetumagana. Bega a 'asetamu yamu vetumagananina i 'eno'eno fa'alina.
55001006	Basenadi nimaku a yatoi 'waimuye a velu'ui, Yaubada tamu nuakalikali i velemu yamu folova faifaina. Fai yamu vetumagana mogitana i 'eno'eno, nuanuaku nuakalikalinina 'u na sisi'augi.
55001007	'U na sisi'augiga fai 'Anu'anunu 'Atumaina Yaubada i veledaga kebu yada 'eba ve'awamayamayaga, yana 'aivaita 'wainega ta vevetoketoke, ta nunuakalikali wata taunida yada sauluva ta 'i'isave'avinidi.
55001008	Toketokena i velemuga, bega 'ada Toveimea Keliso 'ana vetolu'ivona faifaina kebu 'u na bunumayaga, wata yau Keliso faifaina vanuga 'eba yogona 'waineye a miamia, kebu 'u na bunumayageku. 'U na vevetolu'ivonaga Iesu Valana 'Atumaina faifaina, vita 'u na veveluagadi yau bani'odi, siwe kebu 'u na kolologa 'u na tokemaigemu fai Yaubada toketokena i na velemu, 'amu vita 'adi fata bani'odi.
55001009	-
55001010	I 'ita'ita'ieda sakona 'waidiega i goleda bega yada sauluva i na ve'atumai mataneye. Kebu tamu yada folova 'atumaina faifaina i da venua'ivineda, fai taunina yana nuanua wata yana nuakalikali 'waidiega. Bola fwayafwaya kebu i da 'idewaiga, nuakalikalinina i veleda Iesu Keliso 'wainega we'e 'asiau Iesu Keliso 'ada To'ita'ita'i yana mai 'wainega nuakalikalinina i vemageta. I vemagetaga fai wafa yana toketokena Keliso i ve'a'avai wata Valana 'Atumaina 'wainega mia 'atumaina wata miamia-vagaina i sivemageseni.
55001011	Yaubada yana venua'ivinayega i veimeyeku Valanina 'Atumaina faifaina a vetomata'aulele, a vevetolu'ivona wata a vetove.
55001012	A vetolu'ivonaga begaidi vita a veveluagadi a miamia vanuga 'eba yogona 'waineye, siwe kebu tamu sai'afo a da bunumayaga fai a nuani wata a 'asetai taunina 'waineye yaku vetumagana a yato-vagaseni. A 'asetai mogitana nani matatabuna a 'anivelenedi 'waineye i na 'i'isave'avinidi i na nagoga yana 'Aiata Bwaikina 'waineye i na vila-vaitugani.
55001013	Fai ta miave'itubama Iesu Keliso taiadi, ta nuakalikali wata ta vetumagana 'waineye, begaidi nuanuaku ve tonovidi 'waikuyega yamu 'eba 'isa, 'waidiega 'u na veve tomotoga 'waidie.
55001014	Naninidi 'atumaidi Yaubada i velemuga 'u na 'i'isave'avinidi 'ada labilabina 'Anu'anunu 'Atumaina yana toketokena 'wainega. S3 Fol 24:16 S5 Fol 16:1 S7 Lom 8:15 S8 Lom 1:16 S9 Efe 2:8-9 Tai 3:4-5 S10 Ibu 2:14-15 S11,1 Tim 2:7 S13 Tai 1:9
55001015	'Akonadi 'u 'asetai tutuyanina vanuga 'eba yogona 'waineye i yatoku tovetumagana matatabudi 'awalawa Eisia nageneye i degaloveku, tomotoganidi 'waidiega 'adi 'ailuga side 'adi wagava, Fisilasi wata Elimotini.
55001016	We'e tamu, 'ana wagava Onesifolasi tutuyanina a miamia vanuga 'eba yogona 'waineye kebu i da bunumayageku. I viwai i fogefogeku wata i 'ivesosoaniku begaidi a vevelu'ui nuanuaku Yaubada i na vesauluva 'atumaina taunina wata yana 'aila'a 'waidie.
55001017	Tutuyanina i le'wa Loma, i lualeku i nagoga nika i veluagaku.
55001018	'Awaie Keliso yana vila-vaitugana 'waineye, nuanuaku 'Auvea i na nuakalikalieni. We'e tutuyanina 'a miamia Efeso yana 'aivaita 'waikuye 'akonadi 'u 'aseta'a'avadi. S15,2 Tim 4:16
55002001	Natuku Timoti, a na vonemu. 'Ida ta miave'itubama Iesu Keliso taiadi, begaidi nuanuaku yana nuakalikali i velemuga 'wainega 'u na vetoketoke.
55002002	Basenadi a lalau'age tomotoga fuedi 'waidie bonaku 'u noganogai. Nuanuaku tomotoga 'ifwaidi ma 'adi vetumagana 'u na venua'ivinedi, yaku vonanidi 'u na ve 'waidie bega i na nagoi i na vetolau'age venidi faifaidi.
55002003	'Ida tovetumagana ta vetolugavia Iesu Keliso faifaina, vita ta na veveluagadi. Vitanidi 'waidie 'u na tovoi fa'alina Keliso faifaina 'u na lugavia 'atumaina.
55002004	Tolugaviavo matatabudi nuanuadi 'adi to'edakumeta i na kiavesosoani, begaidi lugavia 'atumaina 'aisena faifaina i nuanua kebu nani 'ifwaidi faifaidi i na nuanua. Wata 'omu bani'odi, 'u na vevetalaga 'atumaina bega 'amu to'edakumeta i na sosoana faifaimu.
55002005	'U na folofolova Keliso faifaina, yana veimea 'u na vematayakeyakedi bani'odi to'wava 'ai'edi 'wava 'ana veimea i na vematayakeyakediga bola i na kumeta tutula i na 'ewai.
55002006	'Omu 'u na vetoketoke Keliso faifaina bani'odi tobakula dumwena bikana, kumanina i lubwaineni 'ani'ani bwaikina i na veluagai yana folova 'ana tutula.
55002007	'Eba 'isanidi 'aitonu a voneyediga faifaidi nuamu i na 'ivina nika 'Auvea yana 'aivaita 'wainega nuamu i na magetai 'u na 'asetai bani'odi 'u na vesauluvedi.
55002008	'U na nuani Iesu, Yaubada 'ana Venua'ivina Kini Devida 'ana wauma 'wainega i souyeni, i wafa siwe Yaubada i sivetovoia wafayega. Valana 'Atumaina kumanina yau a lulu'ageyeni.
55002009	-
55002010	Valanina faifaina vita a veluagadi, i yogoniku bulava kainumu 'waidiega yau 'wa da vo tosakona. We'e Yaubada yana Vona kebu yogoyogoninaga begaidi a tokemaigeku vita matatabuna 'waidie bega tomotoganidi Yaubada i venua'ivinediga ma fuedeye 'ita'ita'i ta na veluagai. 'Ita'ita'inina Iesu Keliso 'wainega wata 'ai'aiwabu-vagata taiadi ta na veluagadi.
55002011	Vona de'e vona mogitana, 'Ai'edi Keliso taiadi ta wafaga, bola taiadi ta na mia-vagata.
55002012	'Ai'edi vita 'waidie faifaina ta na tokemaigedaga, bola taiadi ta na veveimea. 'Ai'edi ta na vedumwe'ai'aieniga, bola i na vedumwe'ai'aieda.
55002013	'Ai'edi yada vetumagana i na mwea-'afo'afo, kebu i na bailedaga, fai kebu 'ana fata yana vona'awaufaufa 'waideye i na geudi.” S5,2 Tim 4:8 S6,1 Kol 9:7,14 S8 Lom 1:3-4 S9 Fil 1:12-14 S10 Kolos 1:24 S11,2 Kol 4:11 S12 Mad 10:33 S13 Lom 3:3-4 Num 23:19 Tai 1:2
55002014	Naninidi Keliso faifaina a voneyediga, yamu tomotoga nuadi 'u na totolinuata'idi, wata Yaubada mataneye 'u na talabodedi bega vona nani-'avo'avovo faifaidi kebu i na ve'ikwayekwayega. Ve'ikwayekwayega kebu tamu aitoi 'ana 'eba 'aivaita, tonogaya 'adi 'eba 'ivesako.
55002015	Yamu folova 'waineye 'u na dumwebika bega bola Yaubada mataneye i na awave'atumaiemu nika kebu 'u na bunumayaga. I lubwainemu Yaubada yana Vona Tonovidi 'u na 'aseta-'atumaidi bega 'waidiega 'amu fata tomotoga 'u na 'i'ivaisedi.
55002016	Ve'ikwayekwayega nani-'avo'avovo faifaidi 'u na bailedi, i na nunago 'wainega tomotoga Yaubada i na mia'iaweni.
55002017	Tove'ikwayekwayega yadi vona bani'odi bonu sakoina i na vebwaika-'afo'afo nika 'wainega wafa i na souyeni. Tomotoganidi 'waidiega 'adi 'ailuga i veve-vekavekali, 'adi wagava Aiminio wata Filitasi.
55002018	Yaubada yana nuanua tonovidi 'ana 'eda'eda 'wainega i vuyo, tovetumaganavo i 'ivenuanalugadi yadi vetumagana i 'ivemweadi fai i vo, Ta vetumaganaga Iesu 'waineye 'akonadi ta yawasa-vaitugana, we'e 'awaie ta na wafaga kebu ta na tovoi wafayega.”
55002019	Bani'odi i voneyediga siwe Yaubada yana Vona fa'alina i 'eno'eno kilu'wau'wauga bani'odi kebu 'ana fata tamu aitoi i na ketoi. Yana vonanina fa'alina side bani'odi. 'Auvea yana tomotoga 'akonadi i 'asetadi.” Wata i vo, Egavo i na vo, 'Ima 'Auvea yana tomotoga,” i lubwainedi sauluva sakoidi i na vedumwe'ubu'ubusedi.” Fai de'e bani'odi Yaubada yana Buki i voneyediga, ta 'asetai yana Vona fa'alina, ve-vekavekali kebu 'ana fata i na fetoi.
55002020	'Ai'aiwabu yadi vanuga nagedie 'aivoe wata nau fuedi. 'Ifwaidi 'adi tutula bwaikidi we'e 'ifwaidi fwayafwaya wata welavi 'waidiega i 'idewadi. 'Adi tutula bwaikidi wakawaka faifaidi, we'e fwayafwaya wata welavi i 'idewadiga, 'aivoe-'avo'avovo wata laugaina.
55002021	'Aivoenidi tomotoga bani'odi. 'Ai'edi aitoi sakona i na bailediga bani'odi 'aivoe tutulidi bwaikidi i yato'idiedi tomotoga bwaikidi faifaidi. Taunidi yadi sauluva i na ve'atumaiga Keliso 'ana fata i na folovedi yana nuanua 'atumaidi tulina tulina faifaidi.
55002022	Tubuvauvau yadi sauluva tutuya fuedi bunu 'ana nuanua sakoidi faifaidi i nunuagiva, we'e 'omu Timoti kebu bani'odi 'u na munega, nuanuaku nuanuananidi 'u na degalovedi. We'e mogitana i lubwainemu 'u na tokemaiga sauluva 'atumaidi 'waidie, bani'odi sauluva tonovina, vetumagana toketokena Yaubada 'waineye, nuakalikali wata nuanua bikadi. 'Ai'edi bani'odi 'u na munega, tomotoganidi yadi sauluva tonovidi bega nuanuadi bwaikina Yaubada, yadi sauluvayega 'u na nunago.
55002023	Tomotoga 'ifwaidi igodi i vo, Ma yama 'aseta,” nuanuadi i na veve'ikwayekwayega nani-'avo'avovo faifaidi, 'u na bailedi fai ve'ikwayekwayega 'waidiega ve'alamagi'ai i sousouyeni.
55002024	'Auvea yana tofolova i na veve'alamagi'aiga kebu i da lubwaineni, we'e mogitana tomotoga matatabudi i na nuakalikaliedi, Yaubada yana Vona i na veve 'atumaina wata yana tofolovavo taunidi tonuakalikali, tove 'atumaidi wata i na totokemaiga.
55002025	Vona bikadiega tovekali yadi nuanua i na kiavetonovidi bega voke Yaubada i na tauyedi i na nuaviladi yana nuanua tonovidi i na 'asetadi.
55002026	Tutuyanina i na nuaviladiga, yadi nuanua i na tonova-vaitugana, Seitani 'wainega i 'etodaba. Tovekalinidi Seitani yana nigole i dikwanidiga, yogoyogonidi i miamia bega yana nuanua i na 'i'idewadi. S14 Tai 3:9 S15 Tai 2:7-8 S19 Ion 10:14-15 S20 Lom 9:21 S24,1 Tim 3:3
55003001	Nuanuaku 'u na 'asetai, Iesu yana vila-vaitugana i na velilivanaga tutuya vitadi i na souyedi.
55003002	Tutuyanina 'waineye tomotoga i na veveumokai, nuanuadi kukua fuedi wata taunidi i na kikialakaidi. Taunidi tonualaka, tomanini-'avo'avovo, tamadiavo wata inadiavo i na vevedumwe'ai'aiedi, kebu 'adi to'aivaita i na tutulidiga, wata Yaubada i na vevedumwe'ai'aieni.
55003003	Kebu i na nuakalikaliga, kebu nuanuadi veiana, taunidi tovebonaivo wata kebu yadi sauluva i na 'i'isave'avinidiga. Taunidi tove'isakololo wata nani 'atumaidi matatabuna 'adi tovedumwe'ai'ai.
55003004	Tomotoganidi to'etogiluva, taunidi kebu nagami i da vevenua'ivina 'atumaina nika yadi sauluva 'waidiega ediavo vita i veveluagadi, i na vevebaisa, kebu nuanuadi Yaubada wata yadi nuanua bwaikina sosoana-'avo'avovo.
55003005	Tomotoga fuedi 'adi 'isa 'wainega 'wa da vo totafalolo siwe Yaubada wata yana toketokena i baila. Timoti, nuanuaku tomotoganidi sakoidi 'u na bailedi.
55003006	Tomotoganidi 'ifwaidi i nunagoi mali tomotoga yadi vanuge vevine yadi vetumagana mweadi yadi ve-vekavekali 'waidiega nuadi i 'ewa'ewadi. Vevinenidi 'adi vebae 'waidie vita i lulutonovi yadi sakona faifaidi, siwe yadi nuanua bwaikina sakona tulina tulina.
55003007	Ve tulina tulina 'waidie i vevetumagana we'e Yaubada yana nuanua tonovidi kebu 'adi fata i na 'asetadi.
55003008	Tosakonanidi Yaubada yana nuanua tonovidi 'adi tovedumwe'ai'ai bani'odi basenadi Itifita 'waineye Ianisi wata Iamilisi Mosese taiadi i ve'ikwayekwayega me Isileli 'adi vagavai faifaina. Tosakonanidi wata tomotoganidi 'adi 'ailuga nuadi 'anigaugaudi i vevekali igodina Yaubada 'waineye i da vevetumagana.
55003009	Yadi vekalinidi kebu 'adi fata wata i na 'i'idewadi fai 'awaie tomotoga matatabudi yadi sauluva i na 'asetadi bani'odi Ianisi wata Iamilisi yadi sakona. S1,1 Tim 4:1 S2 Lom 1:29-31 S5 Mad 7:15,21 Tit 1:16
55003010	-
55003011	We'e 'omu Timoti, yamu sauluva kebu bani'odi tosakonanidi. Yaku ve, yaku sauluva, wata yaku nuanua 'u vevetutuyamedi. Yaku vetumagana Keliso 'waineye, yaku tokemaiga, yaku nuakalikali 'u 'ise'isedi, wata tutuyanina tomotoga vita fuedi i veleveleku a veveviga Yaubada faifaina a tokemaigekumo. Naninidi matatabuna i souyedi 'waikuye Anitioki, Ikoniami, wata Lisitala 'waidie 'akonadi 'u 'asetadi mogitana vita bwaikaotogidi a veluagadi Keliso faifaina tomotoga 'waidiega, siwe naninidi 'waidiega 'Auvea i 'ita'ita'ieku.
55003012	Egavo nuanuadi taunidi i na tauyedi Iesu Keliso 'waineye bega yadi sauluva tonovidi Yaubada mataneye, matatabudi vita bwaikina i na veveluagadi.
55003013	We'e tosakona wata tovekali 'eba velamuyega i na sakona i na nagoga i na vebwaika-'afo'afo, i na vevekali we'e tomotoga 'ifwaidi wata i na vevekaliedi.
55003014	We'e 'omu, naninidi tonovidi 'adi ve 'u 'ewadiga, ma yamu vetumagana 'u na 'i'idewadi fai 'amu tove ma 'adi 'aseta 'waimuye.
55003015	Basenadi siaimuye Yaubada yana Vona Magemagetadi i ve 'waimuye 'u 'asetadi, vonanidi 'waidiega 'ana fata 'aseta 'u na 'ewai 'ita'ita'i faifaina Iesu Keliso 'ana vetumagana 'wainega.
55003016	Yaubada yana Vona kilukilumidi matatabuna lamuna taunina yana nuanua 'wainega. 'Ada laubwaina nani tonovidi ta na 'asetadi, wata 'wainega vekali ta na talabodedi. I na ve 'waideye bani'odi ta na munega sakona ta na bailedi wata yada sauluva i na tonova Yaubada mataneye.
55003017	Yaubada yana Vonanidi 'waidiega 'ida yana tomotoga yada sauluva ta na 'isave'avinidi yana folova 'atumaidi 'aitamogana 'aitamogana faifaidi. S11 Fol 13:50; 14:5,19-20 S12 Ion 15:20 S14,2 Tim 2:2 S16,2 Fit 1:21
55004001	'Awaie Keliso yana vila-vaitugana 'waineye egavo i wafaga wata egavo ma yawaidi i miamiaga i na vonayavuga mataneye, wata yana 'Eba Veimea i na 'idewai, begaidi Yaubada wata Iesu Keliso matadie a na vonemu.
55004002	Nuanuaku Iesu Valana 'Atumaina 'u na lulu'ageyeni. Tutuya fuedi 'u na lalau'agega, 'ai'edi safailina 'alo vitana 'waimuye, 'ai'edi tomotoga nuanuadi 'alo kebu. Ma yamu tokemaiga 'u na veve tomotoga 'waidie, 'u na kikiavetonovidi, 'u na lulumatanidi wata 'u na vevelu'ase'asedi.
55004003	'U na veve fai 'awaie tomotoga fuedi i na baila kebu nuanuadi Yaubada yana Vona tonovina i na noganogai, taunidi yadi nuanua 'waidie i na nunago. Nuanuadi tove-vekavekali fuedi yadi ve bega naninidi 'adi nogaya 'eba nua'ewa i na noganogaidi.
55004004	We'e nani matatabuna tonovidi i na vedumwe'ai'aiedi, yadi nuanua bwaikina ifuifufu-'avo'avovo tubudiavo 'waidiega.
55004005	We'e 'omu tutuya fuedi 'u na tovoi fa'alina. Vita 'u na veluagadiga tomotoga 'waidiega Keliso faifaina, 'waidie 'u na tokemaiga. Iesu Valana 'Atumaina 'u na lalau'age bega tomotoga taunidi i na tauyedi 'waineye, wata fai 'omu Yaubada yana tofolova, folovanidi i lubwainemu 'u na 'i'idewadi, tutuya fuedi 'u na folofolova 'waidie.
55004006	'Omu 'u na folofolova Keliso faifaina we'e yau 'akonadi a tauyeku sai'afoga a na wafa 'wa da vo a da 'aniveleneku Yaubada 'waineye velomu faifaina, a na 'iawemu a na laka abame.
55004007	Keliso faifaina a vetoketoke, folovanina i velekuga 'akonadi 'ana tugusa 'waineye a le'wa.
55004008	A vetoketoke begaidi 'aku tutula i 'idewai i yatoi i 'eno'eno. Bola 'Auvea 'ada Toveimea, kumanina yana sauluva tonovina yana vila-vaitugana 'waineye i na veleku. Yaku sauluva matatabuna i na ve'atumai Yaubada mataneye, 'asa'aiana 'aku tutulanina. Siwe kebu yau 'aisekuga, kumanidiavo i nunuakalikalieni wata i lulukamata yana souyagi faifaina, tutulanina i na veledi. S1 Fol 10:42 Lom 14:9-10 S2 Fol 20:20,31 S3,1 Tim 4:1 S8 Ve 2:10
55004009	-
55004010	Nuanuaku 'u na vewavawava 'u na mai-matayo'o 'waikuye, fai fwayafwaya 'ana nuanua Dimasi nuana i 'ewai, i baileku i nago Tesalonaika. Kelesenisi i nago Galetia we'e Taito i nago Dalimetia.
55004011	-
55004012	Tikiasa a voneni i nago Efeso, we'e Luke 'aisena taiadi 'a miamia. Nuanuaku Malika 'u na voneni taiadi 'wa na mai, fai kumanina 'ana fata i na 'ivaiseku folova fuedi 'waidie.
55004013	Basenadi a miamia Tiloasi 'aku talauma a 'iaweni Kafo 'waineye, 'u na mimaiga 'u na mieni, wata 'ifwaidi buki kumanidiavo 'akonadi 'u 'asetadi we'e nuanuaku bwaikina bukinidi 'aisaya bunudiega i 'idewadi, taiadi 'u na miedi.
55004014	Alekisana, kumanina kainumu 'adi to'idewadewa nani sakoina wata bwaikina i 'idewai 'waikuye. Yana sauluvanina faifaina 'awaie 'Auvea i na tutuli 'ana 'isa'isa bani'odi.
55004015	Taunimu 'u na 'isave'avinimu tomogonina 'wainega fai ma yana nuasako yama vona i totolivedumwe'ai'aiedi.
55004016	Yaku vonayavuga 'ana 'eba velamu 'waineye matatabudi i degaloveku, kebu tamu aitoi i da 'ivaiseku. Nuanuaku yadi sauluvanina faifaina Yaubada i na nuatavunidi.
55004017	-
55004018	I degalovekuga siwe 'Auvea lilivakuye i miamia, toketokena i veleku bega 'aku fata Iesu Valana 'Atumaina matatabuna a na lu'ivona tomotoganidi kebu Diu 'waidie. Bei i 'ita'ita'ieku vita bwaikidi 'waidiega, wata a 'asetai 'awaie i na 'i'ita'ita'ieku nani sakoidi tulina tulina 'waidiega mulieta i na vagavaiku a na luku abame yana 'Eba Veimea 'waineye. Yaubada miamia-vagaina wata magemagetana. I lubwaineda ta na subisubiai. Vona mogitana yaku nuanua bani'odi. S11 Fol 15:37-39 S12 Efe 6:21-22 S13 Fol 20:6 S14,1 Tim 1:20 Lom 2:6 S17 Fol 23:11, 27:23
55004019	Filisila, Akwila wata Onesifolasi ma yana 'aila'avo, matatabudi 'u na vonedi yaku vona-vekaiwa 'waidie.
55004020	Elasitasi i miamia Kolinita, we'e Tolofimo Milito 'waineye a 'iaweni fai i viga.
55004021	Nuanuaku 'u na vewavawava 'u na mai-matayo'o mulieta vekaukau 'ana tutuya i na souyeni. Iubilasi, Fudeni, Laino, Kalodi wata 'ifwaidi tovetumaganavo taiadi yadi vona-vekaiwa i vetunei 'waimuye.
55004022	Nuanuaku 'ada Toveimea Iesu Keliso 'anu'anunumu 'ana labilabina. Nuanuaku Yaubada ma yana nuakalikali i na vevesauluva 'atumaina 'waimie. S19 Fol 18:2-3 S20 Fol 19:22 'Asa'aiana bani'odi, Yau Faulo.
56001001	-
56001002	Yau Faulo, Yaubada yana tofolova wata Iesu Keliso yana tomata'aulele a vekaiwa Taito 'waimuye. Basenadi Yaubada i venua'ivineku i vetuneku bega tomotoganidi i venua'ivinediga a na 'ivaisedi i na vetumagana Keliso 'waineye. Wata i venua'ivinekuga Yaubada yana nuanua tonovidi a na ve 'waidie bega yadi sauluva i na tonova Yaubada yana nuanua bani'odi, wata i na nuani mogitana i na vetumagana 'awaie mia 'atumaina wata miamia-vagaina i na veluagai. Mogitana miamia-vagaina i na veluagai fai basenadi Yaubada fwayafwaya kebu i da 'idewaiga, i vona'awaufaufa ta na veluagai, kebu i da vekaliedaga.
56001003	Valanina mia 'atumaina wata miamia-vagaina faifaina basenadi kebu tamu aitoi i da 'asetaiga, siwe tutuyanina Yaubada nuanuana, bei i sivemageseni Iesu Valana 'Atumaina 'wainega. Yaubada 'ada To'ita'ita'i i vetumaganeku Valanina i 'aniveleneni 'waikuye bega yana veimea 'wainega faifaina a lulu'ivona.
56001004	A kilukiluma Taito 'waimuye, 'omu yau taiadi ta vetumagana Keliso 'waineye bega a ve'awa-natuna 'waimuye. A vevelu'ui faifaimu, nuanuaku Yaubada Tamada wata 'ada To'ita'ita'i Iesu Keliso ma yadi nuakalikali i na vevesauluva 'atumaina 'waimuye wata nuanua bikadi mia 'atumaina taiadi i na velevelemu. S4,2 Kol 8:23
56001005	'U na nuani ava'ai basenadi a vonemu tutuyanina Imula Kiliti 'waineye a valovemu. A vonemu folovanidi kebu a da ve'a'avadiga 'u na 'idewadi wata to'edakumeta 'u na venua'ivinedi tovetumagana 'adi 'aila'a 'atamana 'aitamogana 'aitamogana faifaidi.
56001006	'Ai'edi nuanuamu tamu tomogo i na veto'edakumeta Iesu yana 'Aila'a 'waidie, i lubwaineni yana sauluva 'atumai'avadi, 'ai'edi naginagina, yana vavine 'aitamogadi taiadi i na miamia. Natunavo i lubwainedi taunidi tovetumagana Keliso 'waineye, wata kebu tamu 'adi 'eba awavesako bani'odi bunu 'ana nuanua sakoidi, wata kebu tovemata'wana'wana.
56001007	Fai to'edakumetanina Yaubada yana folova i na 'i'isave'avini, i lubwaineni yana sauluva 'atumai'avadi, taunina kebu tonualaka, kebu i na nuasako-matayo'oga, kebu ufa toketokena i na toke i na yemuga, kebu i na vevetalagaga, wata kebu kukua 'adi nuanua 'waineye i na vebwaika.
56001008	We'e mogitana i lubwaineni wakawaka i na veve'isabodedi wata nani 'atumaidi i na nuakalikaliedi. Taunina tovenua'ivina 'atumaina, yana sauluva tonovidi wata magemagetadi Yaubada mataneye, wata taunina yana sauluva i na 'i'isave'avinidi 'atumaina.
56001009	Iesu Valana 'Atumaina 'waineye i na tovotovoi fa'alina, Valananina ta ve'awamogitaneni bega yada vetumagana ta yatoi 'waineye wata yada ve taiadi i vesala. Bani'odi i na vevesauluvediga tomotoga 'ifwaidi i na kiavefa'alidi wata i na kiavesosoanidi ve tonovidi 'waidiega wata venina 'ana tovedumwe'ai'ai yadi vekali i na sivemagesedi. S6,2 Tim 2:24-26 S7,1 Tim 3:2-7
56001010	I lubwainemu to'edakumetavo 'atumaidi 'u na venua'ivinedi fai tomotoga fuedi tovemata'wana'wana wata to'abigeku tomotoga i vevekaliedi, we'e mogitana me Diu 'ifwaidi i vetumaganaga Keliso 'waineye yadi nuanua i vo, 'Ai'edi 'wa na luku Iesu yana 'Aila'a 'waineye, nagami 'ima me Diu yama veimea 'wa na vematayakeyakedi.”
56001011	I lubwaineda ta na talabodedi fai tomotoga 'ifwaidi ma yadi 'aila'avo yadi vetumagana i 'ivemweadi yadi ve 'waidiega. Kebu i da lubwainediga bani'odi i na veve, nuanuadi mani bwaikina i na veluagai yadi venina 'wainega, 'eba bunumayaga.
56001012	Imula Kiliti 'waineye 'u miamiaga, tamu taunidi yadi tomotoga, taunina yadi tolu'ivona basenadi i vo, Me Kiliti tutuya matatabuna taunidi tovekali, 'aisaya kasikasisidi bani'odi nuanuadi tomotoga vita i na veleveledi, tovedumwe'ai'ai, 'awadi bwalabwalaidi.”
56001013	Ava'ai i voneyeniga, vona mogitana begaidi i lubwainemu 'u na toke 'u na talabodedi bega kebu i na 'ivemweamweadiga yadi vetumagana i na yatoi fa'alina.
56001014	Wata 'u na talabodedi bega kebu taunidi i na tauyedi ifuifufu-vekavekali 'waidie me Diu tubudiavo 'waidiega, wata veimeanidi i sousouyedi Yaubada yana nuanua tonovidi 'ana tovedumwe'ai'ai 'waidiega, kebu i na ve'awamogitanediga.
56001015	Egavo yadi nuanua magemagetadi, nani matatabuna 'waidie magemagetadi, we'e egavo yadi nuanua 'oka'okadi wata taunidi kebu tovetumaganaga, nani matatabuna 'waidie 'oka'okadi fai yadi nuanua 'akonadi i sako, kebu 'adi fata 'adi vebae 'waidie i na lutonovi i sakosakona 'alo kebu.
56001016	I vonavona i vo, 'Ima Yaubada 'a 'asetai, taiadi 'a veiana,” siwe yadi sauluva 'waidiega ta 'asetadi i vevekali. Taunidi tovemata'wana'wana, kebu 'adi fata tamu nani 'atumaina i na 'idewaiga, i ve'eduogaogala. S16,2 Tim 3:5,1 Ion 1:6, 2:4
56002001	We'e 'omu, sauluvanidi ve tonovidi taiadi i vesalaga, i lubwainemu faifaidi 'u na veve.
56002002	'Au'auveadi 'u na vonedi kebu i na vemwasosoai-'avo'avovo we'e yadi sauluva i na 'i'isave'avinidi, yadi nuanua i na tonova bega ma 'adi ve'ililibu, wata i na vevenua'ivina 'atumaina. Kebu i na 'ivemweamweadi, yadi vetumagana i na yatodi fa'alina, yadi nuakalikali i na vebwaika wata i na tokemaigedi vita 'waidie.
56002003	-
56002004	Wata bani'odi mo'amo'aivo 'u na vonedi bega yadi sauluva matatabuna magemagetadi, kebu i na vebonaivo wata ufa toketokena kebu nuadi i na 'ewadi. I lubwainedi yadi ve 'atumaidi 'waidiega vevine tubuvauvau i na ifufudi bega yadi lalamogavo wata natudiavo i na nuakalikaliedi.
56002005	'Adi veifufu 'waidiega i na vevenua'ivina 'atumaina, kebu i na sakonaga, i na folofolova 'atumaina yadi vanuga nagedie, ma yadi nuakalikali i na ve'ivaivaita wata yadi lalamogavo i na vematayakeyakedi. 'Ai'edi bani'odi i na vevesauluvediga, kebu tamu aitoi Yaubada yana Vona i na awavesakoyeniga. S4-5 Efe 5:22
56002006	Wata bani'odi iaveta tubuvauvau 'u na ifufudi bega yadi sauluva i na 'i'isave'avinidi.
56002007	We'e 'omu taunimu yadi 'eba 'isa bega i lubwainemu nani matatabuna 'waidie yamu sauluva 'atumai'avadi. Kebu vekaliega 'u na ve, we'e yamu vona tonovidi 'waidiega tubuvauvaunidi i na ve'ililibuyemu.
56002008	'Ai'edi yamu venidi 'adi nogaya tonovidi, kebu tamu aitoi 'ana fata i na 'amalakibuyemu, we'e 'amu gaviavo i na bunumayaga fai tomotoga i na 'asetadi i vevevita-maimaigida. S7,1 Fit 5:3 S8,1 Fit 2:15
56002009	-
56002010	We'e tofolova-maimaiga i vetumaganaga i lubwainedi 'adi toveimeavo i na vevematayakeyakedi wata yadi folova matatabuna 'waidiega i na kiavesosoanidi. Ava'ai i na vonediga kebu i na awaveugadiga wata kebu 'waidie i na vainago. Mogitana i lubwainedi yadi sauluva matatabuna 'waidiega tomotoga i na 'asetadi taunidi tomotoga 'atumaidi ma 'adi vetumagana wata todumwebika, nika 'wainega tomotoga venina Yaubada 'ada To'ita'ita'i faifaina i na awave'atumaieni. S9,1 Fit 2:18
56002011	I lubwaineda matatabuda yada sauluva i na ve'atumai fai Yaubada yana 'anivelena-maimaiga i sivemageseni 'waideye, nuakalikalinina 'ita'ita'i miamia-vagaina tomotoga matatabuda faifaida.
56002012	Nuakalikalinina i veda, Yaubada nuanuana bunu 'ana nuanua wata fwayafwaya 'ana nuanua sakoidi ta na bailedi, bega tutuyanina ta na miamia fwayefwayeye yada sauluva ta na 'i'isave'avinidi wata yada mia matatabuna tonovidi Yaubada yana nuanua bani'odi.
56002013	Mogitana yada sauluva i na tonova fai ta lulukamata ta nuani mogitana tamu 'aiata 'eba sosoana bwaikina i na souyeni 'waideye. 'Aiatanina 'waineye Yaubada Bwaikina, taunina 'asa'aiana 'ada To'ita'ita'i Iesu Keliso, ma yana 'ai'aiwabu mataududulina i na le'wa.
56002014	Taunina i tauyeni faifaida, yana wafa 'wainega i yavuda sakona matatabuna 'waidiega wata i 'ivevunavunagida bega 'ida taunina yana tomotoga mogitana, ma yada sosoana nuanuada nani 'atumai'avadi ta na 'i'idewadi.
56002015	Naninidi a veifufuyediga, nuanuaku faifaidi 'u na veve. Yamu veimea toketokena 'wainega tovetumaganavo 'u na kiavefa'alidi wata 'u na kiavesosoanidi, we'e tovemata'wana'wana 'u na toke 'u na vonedi. Taunimu 'u na 'i'isave'avinimu nika kebu tamu aitoi i na awaobuobuyemu. S12,1 Ion 2:16 Efe 1:4 S13 Fil 3:20 S14,1 Fit 2:9 Efe 2:10 S15,1 Tim 4:12
56003001	Wata nuanuaku tovetumaganavo 'u na vonevonedi bega kebu nuadi i na fani, i lubwainedi toveimea wata gabemani bonadi i na noganogaidi, i na vematayakeyakedi wata folovanidi 'atumaidi 'waidie i na tauyedi.
56003002	'U na vonedi kebu tamu aitoi i na vebonaivoyeniga we'e mogitana yadi sauluva i na bika wata i na veveiana, tomotoga matatabudi matadie ma yadi nuaobu.
56003003	Basenadi kebu ta da vetumaganaga 'ida wata bani'odi nua'avada, tovemata'wana'wana wata tosakona. Bunu 'ana nuanua sakoidi wata sosoana-'avo'avovo nuada i 'ewadi 'wa da vo i da yogonida. Tutuya matatabuna ta totolive'eda nuanuada tomotoga vita i na veveluagadi, ta veve'unumagigi, 'ifwaidi tomotoga i veve'eduogaogaleda we'e 'ida ta vedumwe'ai'aiedi.
56003004	Siwe tutuyanina Yaubada 'ada To'ita'ita'i yana nuakalikali wata yana 'anivelena i souyeni Iesu 'wainega, i 'ita'ita'ieda.
56003005	'Ita'ita'inina ta veluagaiga, kebu yada folova 'atumaidi ta 'idewadiga 'waidiega, siwe fai i 'isanuakalikalieda. Yada sakona i lekoa-yavuledi bega ta tubuve'ivau, we'e 'Anu'anunu 'Atumaina 'wainega mia 'ivauna wata 'atumaina ta veluagai.
56003006	-
56003007	Fai Keliso i 'ita'ita'ieda Yaubada 'Anu'anununina i tauyaotogeni i ageda mogitana bega Keliso yana nuakalikali 'wainega yada sauluva i tonova Yaubada mataneye. Wata yana nuakalikalinina 'wainega mia 'atumaina wata miamia-vagaina ta na veluagai, naninina faifaina ma yada vetumagana ta lulukamata.
56003008	Vonanidi, vona mogitana. Nuanuaku naninidi a veifufuyediga 'u na toke 'u na vonedi bega egavo i vetumaganaga Yaubada 'waineye yadi nuanua i na tauyedi tutuya fuedi folova 'atumaidi i na 'i'idewadi. Naninidi 'atumaidi, wata tomotoga matatabuda 'ada 'aivaita.
56003009	Tomotoga fuedi i veveifufu nani-'avo'avovo faifaidi, i nuanua tubulelelegidi 'adi 'aseta faifaidi, i veve'ikwayekwayega, wata ve'etobodanidi i mai Mosese 'wainega, 'adi vematayakayaka faifaidi i veve'alamagi'ai. Ve'ikwayekwayeganidi kebu 'ada 'eba 'aivaitaga, 'waidiega vita i sousouyedi bega 'omu 'u na kekesedi.
56003010	'Ai'edi aitoi yana vona 'wainega tovetumaganavo i na ve'ikwayekwayega bega ve'idi'idi i na souyeniga, tutuya 'ailuga 'u na talabodeni, 'ai'edi kebu i na 'ailovega 'u na bailenimo.
56003011	'U na bailenimoga fai tomotoganidi bani'odi, nuadi 'oka'okadi, yadi sakona 'waidiega ta na 'asetadi taunidi tovekali. S1 Lom 13:1-7,1 Fit 2:13-14 S2,2 Tim 2:23-25 S3 Efe 5:8-9 S4-5 Ion 3:5-7 S7 Mad 25:34 S10 Mad 18:15-17 S11,1 Tim 6:3-5
56003012	Sai'afoga Atimasi 'alo Tikiasa a na vetunei i na wai, i na le'waga 'omu 'u na vewavawava 'u na mai Nikofoli fai a nuanua nuanuaku kaukau 'ana tutuye a na wai bei ta na miamia.
56003013	Wata 'u na vewavawava Sinasi taunina veimea 'adi to'aseta wata Afolosa 'u na 'ivaisedi bega i na tauya yadi nago faifaina. 'Ai'edi i na 'usa nani 'ifwaidi 'waidiega, tovetumaganavo 'u na vonedi i na 'ivaisedi.
56003014	I lubwainedi yada tomotoga i na vewavawava tutuya fuedi i na folofolova 'atumaina bega 'ai'edi taunidi 'alo tomotoga 'ifwaidi i na 'usaga, i na 'i'ivaisedi. Nuanuaku yadi mia ma vuagina.
56003015	Tomotoganidi taiadi 'a miamianiga, matatabudi i vekaiwa 'waimuye. Yama vekaiwa 'u na lu'ivona edavo tovetumaganavo 'waidie. A vevelu'ui faifaimi, nuanuaku Yaubada ma yana nuakalikali i na vevesauluva 'atumaina matatabumi 'waimie. S12 Efe 6:21-22 S13 Fol 18:24 S14 Efe 4:28 'Asa'aiana bani'odi, Yau Faulo.
57001001	Yau Faulo iada Timoti taiadi, 'a vevekaiwa iama Filimoni 'waimuye. 'Omu wata 'ima ma fueda ta lulu'ivona Iesu Keliso Valana 'Atumaina faifaina, begaidi yau i yatoku a miamia vanuga 'eba yogona 'waineye.
57001002	Wata yama vekaiwa i viwai Iesu 'ana tovetumaganavo 'waidie, kumanidiavo taiadi 'wa mimiava'auta yamu vanuge, Afia kumanidi 'a awave-novunediga wata Akifasi. Taunina ma fueda ta vetolugavia Iesu Keliso faifaina.
57001003	'A vevelu'ui faifaimi, nuanuaku Yaubada Tamada wata 'ada Toveimea Iesu Keliso ma yadi nuakalikali i na vevesauluva 'atumaina 'waimie wata nuanua bikana mia 'atumaina taiadi i na velevelemi.
57001004	-
57001005	Valamu a nogai 'u vevetumagana 'ada Toveimea Iesu 'waineye wata Yaubada yana tomotoga 'u nunuakalikaliedi, begaidi tutuyanina a vevelu'ui Yaubada 'waineye a nuanuanimu wata a vevekaiwa 'waineye faifaimu.
57001006	A vevelu'ui faifaimu, nuanuaku Yaubada yana 'aivaita 'wainega tutuya fuedi yamu vetumagana Iesu Keliso 'waineye 'u na lulu'ivona tomotoga 'waidie, bega naninidi 'atumaidi ta veveluagadiga fai 'ida Keliso yana tomotoga, 'u na 'aseta-'atumaidi.
57001007	Iaku, 'eba sosoana bwaikina wata 'eba 'aivaita mogitana 'waikuye fai 'u nunuakalikali bwaikina, we'e yamu veifufu 'waidiega Yaubada yana tomotoga 'u kiavefa'alidi wata 'u kiavesosoanidi. S4 Lom 1:8-9 S6 Kolos 1:9
57001008	-
57001009	Yaubada yana tomotoga 'u nunuakalikaliediga begaidi a na vonemu. Yau Faulo, Iesu Keliso faifaina a vetomata'aulele a lulu'ivoneyeni vanuga 'eba yogona 'waineye i yatoku a miamia, ma yaku veimea Keliso 'wainega bega 'aku fata a da lukakademu yaku nuanua 'u da 'idewai, siwe fai 'omu iaku, nuakalikaliega a na vonemumo bega ava'ai sauluvaga 'atumaina, nuanuaku 'u na 'idewai.
57001010	Nuanuaku a na vonemu Onesimo faifaina, de'e bei vanuga 'eba yogona 'waineye a miamia yaku veifufu 'wainega i vetumagana Keliso 'waineye bega a awave-natuna 'waineye.
57001011	Basenadi Onesimo yamu tofolova-maimaiga, 'omu 'aisemu 'u veimea-'ea'ea 'waineye, yana folova kebu 'atumainaga i dega 'waimuyega. I maiga a veluagai bega tutuya de'e tomogo 'atumaina 'waideye, 'omu wata yau 'ada to'aivaita.
57001012	-
57001013	A nuakalikalieni bwaikina igodi a da ve'o'oleni. Yau a miamia vanuga 'eba yogona 'waineye fai Iesu Valana 'Atumaina a lalau'age, we'e Onesimo tutulimu i da 'i'ivaiseku, siwe 'omu yamu tofolova bega a voneni i na vilai i na wai.
57001014	'Ai'edi 'u na vo, Onesimo a na vevilai i na nago Faulo i na 'i'ivaiseni,” 'atumaina, siwe kebu a na lukakademuga, 'ai'edi nuanuamu taunimu yamu nuanuayega 'u na vetunei. 'Ai'edi kebu, 'asa'aiana.
57001015	I 'iawemuga voke tutuya 'ale'usana faifaina, bega tutuya de'e taiadi 'wa na mia-vagata.
57001016	Mogitana yamu tofolova, siwe 'asiau kebu tofolova 'aisena, taunina tamu tomogo, fai ma fueda ta vetumagana Keliso 'waineye bega ta na awave-taineni. Yau a nuakalikalieniga, 'omu wata bani'odi 'u na nuakalikalieni bwaikina fai ma fuemie 'ada Toveimea Iesu yana tomotoga bega i na 'i'ivaisemu yamu folova 'waidie.
57001017	'Ai'edi 'omu 'aku 'au taiadi ta folofolova Iesu faifaina, 'u na nuanina bega Onesimo i na waiga 'waimuye ma yamu sosoana 'u na lu'uma'umaieni 'wa da vo yau a da le'wa 'waimuye 'u da lu'uma'umaieku.
57001018	We'e 'ai'edi tamu ava'ai sakoina basenadi i 'idewaiga 'waimuye, 'alo tamu nani i 'ewa-maimaigi 'u na voneku a na tutuli.
57001019	Yau Faulo, de'e a kilukiluma nimakuyega, 'u na 'isa'inanai 'u na 'asetai mogitana yau, bega a vona'awaufaufa 'waimuye 'ai'edi ava'ai Onesimo i 'ewa-maimaigiga 'waimuyega, matatabuna yau a na tutulidi. Siwe 'u na nuani basenadi yaku vona 'wainega 'u vetumagana Keliso 'waineye mia 'atumaina wata miamia-vagaina 'u veluagai, 'ako 'u da vo, A na tutuli,” kebu 'amu fataga.
57001020	Begaidi nuanuaku 'u na vesauluva 'atumaina 'waikuye 'ada Toveimea Iesu faifaina. 'Omu bani'odi taiku fai ta vetumagana Keliso 'waineye bega 'ai'edi yaku nuanuananina 'u na 'idewaiga, 'u na kiavesosoaniku.
57001021	A 'asetai mogitana 'ai'edi ava'ai nuanuaku faifaina a na kiluma 'waimuye 'ana fata 'u na 'idewai, siwe kebu naninina 'aisena, nani 'ifwaidi wata 'atumaidi taiadi.
57001022	Wata tamu yaku nuanua, nuanuaku yamu vanuge yaku 'eba 'eno 'u na 'idewai, fai a nuani mogitana yami velu'ui 'waidiega Yaubada bonami i na nogai bega i na 'etoyavuku vanuga 'eba yogona 'wainega a na wai. S10 Kolos 4:9 S14,2 Kol 9:7 S19 Gal 6:11 S22 Fil 1:25
57001023	Efafila, taunina wata Iesu Keliso faifaina i lulu'ivona bega ma fuemeye 'a miamia vanuga 'eba yogona 'waineye, yana vekaiwa i vetunei 'waimie.
57001024	Wata 'ifwaidi tomotoga yadi vekaiwa 'waimie, taunidi 'aku to'aivaita taiadi 'a folofolova, Malika, Alisitako, Dimasi wata Luke.
57001025	A vevelu'ui faifaimi, nuanuaku 'ada Toveimea Iesu Keliso ma yana nuakalikali i na vevesauluva 'atumaina 'waimie. S23 Kolos 1:7; 4:12 S24 Kolos 4:10,2 Tim 4:10-11 Fol 16:10 'Asa'aiana bani'odi, Yau Faulo.
58001001	Basenadiotoga Yaubada yana nuanua i veve tubudavo me Diu 'waidie. Tutuya fuedi 'eda'eda tulina tulina 'waidiega yana nuanua i sivemagesedi yana tolu'ivonavo 'waidie mulieta i lu'ivona tubudavo 'waidie.
58001002	Basenadi de'e bani'odi i veifufuyedi siwe 'asiau bega i na nagoga tutuya 'ana 'eba ve'a'ava 'waineye i veifufu 'waideye Natuna 'wainega. Natunanina 'wainega nani matatabuna i 'idewadi abame wata fwayefwayeye, wata i venua'ivineni bega naninidi i 'idewadiga i na veveimeyedi.
58001003	Yaubada yana 'ai'aiwabu mataududulina 'anununa 'ada fata ta na 'iseni Natuna 'wainega. Natunanina Yaubada i sala-'afo'afoi wata yana vona toketokena 'wainega nani matatabuna i kikiavefa'alidi wata i 'i'isave'avinidi. We'e yana wafa 'wainega tomotoga yada sakona i lekoa'a'avadi mulieta ma yana veimea i miabui abame, Yaubada Toketokeotogina 'ana 'atagiega.
58001004	Ma yana veimea i miabui bega taunina bwaikaotogina we'e anelose sai'afo. We'e 'ana 'eba 'ainana Yaubada Natuna, wagavanina bwaikaotogina kebu anelose 'adi wagava bani'odi. S2,1 Fit 1:10 Kolos 1:16 S3,2 Kol 4:4 Kolos 1:15 Ibu 8:1-2 S4 Fil 2:9
58001005	Vona mogitana ta 'asetai Yaubada Natuna bwaikaotogina fai basenadiotoga i kilumi Yaubada yana Buki 'waineye faifaina. Yaubada i vona Natuna 'waineye i vo, 'Omu Natuku, 'Asiau fai yau Tamamu veimea a velemu.” We'e kebu tamu tutuya de'e bani'odi i da voneyedi anelose 'waidie. Wata tamu tutuya Yaubada i vona Natuna faifaina i vo, Yau Tamana, We'e taunina Natuku.”
58001006	Yaubada Natuna kumanina nani matatabuna 'adi to'edakumeta, sai'afoga i na vetunei i na mai fwayefwayeye, faifaina i vona i vo, Yaku anelose matatabudi, i lubwainedi ma yadi subia i na 'odu'odu 'waineye.”
58001007	Ta 'asetai anelose tomotoga bwaikidi fai Yaubada i vona faifaidi i vo, Yaku anelose a 'idewadi, yadi lilide kaukau bani'odi, Taunidi yaku tofolovavo 'ai-'ala'alata bani'odi.”
58001008	We'e Natuna fai bwaikaotogina bega faifaina i vo, 'Omu Yaubada, yamu 'Eba Veimea kebu 'ana 'eba ve'a'avaga i na 'eno-vagata. 'U veveimea, veimea tonovidi 'waidiega.
58001009	Sauluva tonovidi nuanuamu bwaikina, we'e sakona 'u vedumwe'ai'aieni. Begaidi yau yamu Yaubada a venua'ivinemu a silakaimu, wata veimea bwaikina a velemu, 'amu kiavesosoana. We'e emwavo 'adi ve'ililibu sai'afo.”
58001010	Wata Yaubada i vona Natuna 'waineye i vo, 'Omu Toveimea, 'eba velamu 'waineye fwayafwaya 'u 'idewai, Wata nimamuyega nani matatabuna abame i souyedi.
58001011	-
58001012	Naninidi 'a'a'avidi i na savovola, we'e 'omu 'u na mia-vagata. I na venani-'avo'avovo kaleko tuatuaina bani'odi. Tomotoga kaleko tuatuaina i na sakoga i na nunumi i na taweni, ma'itufa 'ivauna i na 'ewai. Wata bani'odi fwayafwaya abama taiadi 'u na nunumidi we'e 'ivaudi i na souyedi. We'e 'omu, 'asa'aiana 'amu 'isa'isanina, kebu 'u na vetuatuaiga.”
58001013	Wata tamu tutuya Yaubada i vona Natuna 'waineye i vo, Veimea a velemuga bega 'u na miabui 'aku 'atagiega, I na nagoga 'amu gaviavo a na leodi bega 'u na veveimeyedi.” We'e kebu tamu tutuya de'e bani'odi i da voneyedi anelose 'waidie.
58001014	Vetuma anelose egavo? Taunidi 'anu'anunu, Yaubada yana tofolovavo i vevetunedi bega egavo 'ita'ita'i i na veluagaiga i 'i'ivaisedi. S5 Same 2:7 Ibu 5:5 S6 Luk 2:13-14 S7 Same 104:4 S8-9 Same 45:6-7 S10-12 Same 102:25-27 S13 Same 110:1 S14 Same 91:11 Fol 12:7
58002001	Fai Yaubada i veifufu 'waideye Natuna 'wainega, 'ida yana vona ta nogaidiga i lubwaineda ta na nunuave'avinidi. We'e 'ai'edi kebu, yana vonanidi ta na baibailedi bani'odi malolo ma'inuana waka i bewebeweni.
58002002	Basenadiotoga Yaubada yana veimea i 'anivelenedi Mosese 'waineye anelose 'waidiega, we'e tomotoga fuedi i 'asetai veimeanidi vona mogitana. Egavo i geugeudi kebu i da vematayakeyakediga vematavuloga i veluagai 'adi laubwaina.
58002003	Tutuya de'e 'ada Toveimea Iesu tauniotogina 'ita'ita'i 'ana 'eda'eda i lu'ivona tomotoga 'waidie. Tomotoga 'ifwaidi yana lu'ivonanina i nogai mulieta faifaina i ve 'waideye, bega ta 'asetai vona mogitana. 'Ita'ita'inina Iesu 'wainega nani bwaikaotogina begaidi 'ai'edi ta na baileniga kebu 'ada fata 'ada vematavuloga ta na degeni.
58002004	Tomotoganidi Iesu yana vona i nogaiga i lulu'ivona, wata yadi lu'ivonanina Yaubada i awavemogitaneni fai toketokena i veledi bega 'adi fata 'eba nuavogana wata 'eba nua'ewa tulina tulina, wata 'eba 'isa toketokedi i na 'i'idewadi. Wata bani'odi yana nuanuayega nuakalikali tulina tulina 'Anu'anunu 'Atumaina 'wainega i veutada. Nuakalikalinidi 'ida tovetumaganavo 'ada 'eba 'aivaita. S2-3 Ibu 12:25 S4 Mak 16:20
58002005	Yaubada anelose kebu i da tauyedi bega i na vetoveimea fwayafwaya 'ivauna 'awaie i na souyeniga 'waineye. A vonavona tutuya mulina faifaina.
58002006	Vona mogitana kebu anelose i da tauyediga we'e basenadiotoga tamu aitoi i kiluma Yaubada yana Buki 'waineye i vo, Yaubada, 'ima tomia fwayafwaya nani-'avo'avovo, siwe 'u nuanuanima. 'Ima tomotogaotoga siwe 'u 'i'isave'avinima.
58002007	-
58002008	Mogitana 'ima nani-'avo'avovo siwe 'u silakaima bega 'ima sai'afo nani bwaikina, we'e anelose bwaikidi. 'U silakaima kini bani'odi, 'ai'aiwabu 'u velema, ma 'ama ve'ililibu, Wata 'u tauyema nani matatabuna 'a veveimeyedi.” I vonaga Yaubada tomotoga i tauyedi nani matatabuna i veveimeyedi bega ta 'asetai kebu tamu nani i da ve'o'oleni. Siwe tutuya de'e kebu ta da 'iseni tomotoga nani matatabuna i da veveimeyediga.
58002009	We'e mogitana tamu tomotoga ta 'iseni, taunina Iesu, nani matatabuna 'akonadi i veveimeyedi. Nagami bwaikaotogina, mulieta tutuya 'ale'usana faifaina Yaubada i kiaobuyeni bega i obuma ma'itufa anelose i kumeta. I obumaga Yaubada yana nuakalikali kebu nuana i da loloiga bega i wafa tomotoga matatabuda faifaida. Fai wafa 'ana veviga sakoina i veluagai faifaida, Yaubada i silakai i ve-Kini, 'ai'aiwabu magemagetana wata ve'ililibu i veleni bega 'asiau ta 'iseni nani matatabuna i veveimeyedi. S6-8 Same 8:4-6 S7-8,1 Kol 15:24-26 S9 Fil 2:8-9
58002010	Fai Yaubada nuanuana, bega nani matatabuna i 'idewadiga i 'i'isave'avinidi, wata nuanuana tomotoga fuedi 'ita'ita'i i na veluagai i na luku yana mageta mataududulina 'waineye. Bega Iesu i vetuneiga i lubwaineni, yana veviga wata yana wafa 'waidiega Yaubada Iesu yana veimea i 'imoso'ieni, bega taunina 'ada To'edakumeta 'atumai'avana, 'ana fataotoga i na 'ita'ita'ieda bega 'ida Yaubada natunavo.
58002011	Iesu 'ida tomotoga i 'ive'atumaida Yaubada mataneye, bega 'ida wata taunina 'ada To'ive'atumai, ma fueda Tamada 'aitamogana. Avinodi taunina Yaubada Natuna bwaikaotogina siwe kebu i da bunumayageda fai i 'ive'atumaida i veve'awa-taikwavo 'waideye.
58002012	Kebu i da bunumayagedaga begaidi Yaubada yana Buki 'waineye i vo, Yaubada, faifaimu a na veifufu taikwavo 'waidie, Tutuyanina i na vava'autaga, matadie a na lei-subisubia 'waimuye.”
58002013	Wata i vo, Yaku vetumagana a na yatoi Yaubada 'waineye.” Wata tamu tutuya Iesu i vo, Yau de'e, Yaubada natunavo taiadi, kumanidiavo i veleku.”
58002014	Yaubada natunavonidi vigo wata dayaga 'waidiega ta tubuga begaidi wata Iesu i tubuga i vetomotogaotoga 'ida bani'odi. I vetomotogaotogaga bega 'ana fata i na wafa tomotoga faifaida. Yana wafanina 'wainega Seitani, taunina wafa 'ana toveimea, yana toketokena i venani-'avo'avovo.
58002015	Tomotoga fuedi yadi mia matatabuna 'waidie i kololo wafa faifaina, 'wa da vo yadi kololonina i da yogonidi, siwe Iesu i wafa wata i tovoi-vaitugana bega i yavudi kololonina 'wainega.
58002016	'Akonadi ta 'asetai Iesu kebu i da ve-anelose bega anelose i da 'ivaisedi, i vetomotogaotoga bega 'ida Ebelamo tubunavo i 'ivaiseda.
58002017	Yaubada nuanuana i na 'ivaiseda bega Iesu i salada nani matatabuna 'waidie i lubwaineni. Fai yana mia 'ida tainavo bani'odi, i vetofolova Yaubada 'waineye taunina yada Tovelomu Bwaikina, i 'i'isanuakalikalieda bega 'ada fata ta na vetumagana 'waineye kebu i na baileda. Yana folovanina 'wainega tomotoga yada sakona Yaubada i nuatavunidi wata yana nuasako 'waideye i ve'a'avadi.
58002018	Tutuyanina i miamia fwayefwayeye vita i veluagadi wata Seitani i silubuya nuanuana i na sakona siwe kebu i da be'uga, begaidi 'asiau 'ida vetalaimimila ta na veluagadiga, 'ana fata i na 'ivaiseda. S10 Ibu 5:8-9 S11 Mak 3:35 S12 Same 22:22 S13 Ais 8:17-18 S14,1 Ion 3:8 S17-18 Ibu 4:15 Mad 4:1-11
58003001	Ekwavo, 'omi wata Yaubada i venua'ivinemiga yami sauluva 'atumai'avadi mataneye bega 'ami fata 'wa na luku abame. Mogitana Iesu 'ana fata i na 'i'ivaiseda begaidi i lubwaineda ta na nunua'ivina faifaina. Yaubada i vetunei i mai i vetovelomu bwaikina faifaida yada sakona i 'u'umidi bega tutuya fuedi faifaina ta lulu'ivona.
58003002	Tutuyanina i miamia fwayefwayeye ma yana dumwebika i folova Yaubada faifaina, kumanina i venua'ivineni i vetovelomu bwaikina. Basenadi wata bani'odi Mosese ma yana dumwebika i folova Yaubada yana 'aila'a 'waidie, 'wa da vo yana vanuga matatabuna nageneye i da folova.
58003003	Iesu yana folovanina faifaina Yaubada i silakai 'ai'aiwabu bwaikina i veleni we'e Mosese sai'afo, bani'odi to'aiyogona vanuga, taunina ta subisubiai we'e vanuga sai'afo.
58003004	Vanuga 'aitamogana 'aitamogana kebu taunidi i da tovoi, tomotoga i yogonidi. We'e Yaubada nani matatabuna 'adi to'idewadewa.
58003005	Mosese taunina Yaubada yana tofolova, i dumwebika Yaubada yana vanuga matatabuna nageneye, wata ava'ai Yaubada i sivemagesediga tolu'ivonavo wata Keliso 'waidiega, faifaidi nagami i vona-vagata.
58003006	We'e Keliso kebu tofolova, taunina Yaubada Natuna ma yana dumwebika Yaubada yana vanuga i veveimeyeni. 'Ida tovetumaganavo 'asa'aiana yana vanuganina. 'Ai'edi ma yada venuafoufa'ala ta na tokemaigeda Iesu faifaina, wata ma yada vetumagana ta na lulukamata naninidi Yaubada i vona'awaufaufa i na veledaga, mogitana 'ida Yaubada yana vanuga. S1 Ibu 4:14 S2,5 Num 12:7 S6 Ibu 3:14, 10:23
58003007	-
58003009	Ma yada venuafoufa'ala ta na tokemaigedaga fai Yaubada yana Buki nageneye 'Anu'anunu 'Atumaina i vonevoneda i vo, 'Ai'edi 'asiau Yaubada yana vona 'wa na nogaiga, Kebu tanigami 'wa na 'ibodadi, 'wa na nogai 'wa na tononi. Tubumiavo kebu 'wa na saladi. Basenadi i yabayaba sali'avu'avuye tanigadi i 'ibodadi wata yau yadi Yaubada i vedumwe'ai'aieku. Bei sali'avu'avuye malamala 40 nagedie 'eba 'isa toketokedi a 'i'idewadi matadie i lubwainedi i da vematayakeyakeku, siwe yaku tokemaiga i silubuya yadi sauluva sakoidi 'waidiega,
58003010	Fai i vedumwe'ai'aieku a nuasako 'waidie a vo, Tutuya fuedi yadi nuanua tulidiamo i nunago, yau kebu nuanuadi.”
58003011	Begaidi ma yaku nuasako a vona'awaufaufa a vo, Kebu tamu sai'afo i na luku 'awalawanina a tauyeniga 'waineye bega i na veawai 'waikuye.”
58003012	Ekwavo, basenadiotoga tubumiavonidi tanigadi i 'ibodadi kebu i da luku mia 'atumaina 'waineye, we'e 'omi taunimi 'wa na 'i'isave'avinimi bega kebu nuanua sakoidi nuamie yami vetumagana i na 'ivesakodi i na nunago Yaubada Miamia-vagaina 'wa na vedumwe'ubu'ubuseni.
58003013	Taunina tutuya i tauyeni tomotoga 'waideye bega bonana ta na nogai ta na vematayakeyakeni, begaidi 'awasasanina i tauyeniga 'waideye 'aiata 'aitamogana 'aitamogana ma emiavo 'wa na ve'ivaivaita, 'wainega yami vetumagana i na vetoketoke. 'Ai'edi kebu, voke sakona nuami i na 'ewadi i na vekaliemi bola matami wata tanigami i na 'ive'uludi kebu bonana 'wa na nogai.
58003014	Tutuyanina ta velamu taunida ta tauyeda Iesu 'waineye yada vetumagana toketokena, bega 'ai'edi ta na tokemaigedaga yada vetumagananina kebu i na mwea i na nagoga 'eba ve'a'ava 'waineye, nika naninidi 'atumaidi i 'eno'enovi Keliso 'waineye ta na veluagadi.
58003015	Ava'ai 'akonadi a voneyeniga 'wa na nuani a vo, 'Ai'edi 'asiau Yaubada yana vona 'wa na nogaiga, Kebu tanigami 'wa na 'ibodadi, 'wa na nogai 'wa na tononi. Tubumiavo kebu 'wa na saladi fai basenadi i yabayaba sali'avu'avuye tanigadi i 'ibodadi wata yau yadi Yaubada i vedumwe'ai'aieku.”
58003016	Egavo Yaubada yana vona i nogai i vedumwe'ai'aieni? Tomotoganidi Mosese i 'edakumesedi 'awalawa Itifita 'wainega.
58003017	We'e malamala 40 nagedie, egavo 'waidie Yaubada i nuasako? Tomotoganidi i sakona sali'avu'avuye bega bei i ve'alawafawafa.
58003018	Tutuyanina Yaubada i vona'awaufaufa i vo, Kebu tamu sai'afo i na luku 'awalawanina a tauyeniga 'waineye bega i na veawai 'waikuye,” egavo faifaidi i vonavona? 'Asa'aiana tomotoganidi taunidi tovemata'wana'wana.
58003019	Bega ta 'asetai kebu 'adi fata i na luku mia 'atumaina 'waineye fai kebu mogitana ma yadi vetumagana taunidi i da tauyedi Yaubada 'waineye. S7-11 Same 95:7-11 S7-8 Sou 17:7 Num 20:2-5 S11 Num 14:21-23 S14 Ibu 3:6 S15 Same 95:7-8 S16-18 Num 14:1-3,26-33
58004001	Basenadiotoga Yaubada i vona'awaufaufa i vo, 'Ami fata 'wa na luku yaku 'eba mia 'waineye bei ta na veawai.” 'Eba veawainina Yaubada i 'idewaiga tubudavo faifaidi, siwe kebu 'waineye i da luku. We'e yana vona'awaufaufanina veawai faifaina bola i 'eno'eno, begaidi ma yada kololo taunida ta na 'i'isave'avinida i na nunago tamu 'waimiega Yaubada i na voneni i na vo, Kebu 'amu fata 'u na luku 'eba veawainina 'waineye.”
58004002	'Ida 'akonadi Valanina 'Atumaina ta nogai, bani'odi basenadi tomotoganidi Mosese yana tutuye i nogai siwe kebu i da 'ivaisedi fai nogaya'ava kebu i da vetumaganeni.
58004003	We'e 'ida ta vetumagana Iesu 'waineye 'ada fata ta na luku Yaubada taiadi ta na veawai. Yana Vona yana Buki nageneye i 'eno'eno tomotoganidi kebu i da vetumaganaga faifaidi i vo, Ma yaku nuasako a vona'awaufaufa a vo, Kebu tamu sai'afo i na luku 'awalawanina a tauyeniga 'waineye bega i na veawai 'waikuye.” Bani'odi i vona tobailanidi faifaidi siwe fwayafwaya 'ana 'idewavau 'waineye yana folova i ve'a'avaina i lulukamata nuanuana yana tomotoga taiadi i na veawai.
58004004	Ta 'asetai i veveawai bega i lulukamata fai yana Buki nageneye tamu vona 'Aiata Veawai faifaina i vo, Yaubada nani matatabuna i 'idewadi 'aiata 6 nagedie, 'Ana ve-7 'waineye i veawai.”
58004005	Mogitana i vona veawai faifaina siwe mulieta wata i vona tomotoganidi i bailaga faifaidi i vo, Kebu tamu sai'afo i na luku 'awalawanina a tauyeniga 'waineye bega i na veawai 'waikuye.”
58004006	Tomotoganidi nagami Valanina 'Atumaina i nogaiga kebu i da luku Yaubada 'waineye taiadi i da veawai fai yana nuanua kebu i da vematayakeyakediga. Kebu i da lukuga siwe Yaubada yana vona'awaufaufanina veawai faifaina bola i 'eno'eno bega tomotoga 'ifwaidi taunidi i tauyediga Yaubada 'waineye 'adi fata i na luku i na veawai.
58004007	Ta 'asetai 'adi fata i na luku fai Yaubada tamu tutuya i tauyeni, tutuyanina 'ana wagava 'Asiau. Malamala fuedi i 'a'avana wata Yaubada i veifufu tutuyanina faifaina Kini Devida 'wainega i vo, 'Ai'edi Yaubada yana vona 'wa na nogaiga, 'asiau, Kebu tanigami 'wa na 'ibodadi, 'wa na nogai 'wa na tononi.”
58004008	We'e bola Devida kebu i da tubugaga, Iosua taunina Mosese tutulina me Isileli i 'edakumesedi. 'Ai'edi tomotoganidi i da nawedi i da luku Yaubada yana 'eba veawai 'waineye, 'ako Devida Yaubada yana vonanina kebu i da lu'ivoneyeni i da vo, Yaku vona 'wa na nogai 'asiau,” fai 'akonadi taiadi i da veveawai.
58004009	Siwe fai bani'odi i voneyedi, ta 'asetai tamu veawai i 'eno'eno Yaubada yana tomotoga faifaida, bani'odi Yaubada taunina i folova i 'a'avana mulieta i veawai-vagata.
58004010	Bega 'ai'edi aitoi i na luku i na veawai Yaubada 'waineye taunina yana folova 'wainega, i veveawaiga bani'odi 'akonadi Yaubada i veveawai yana folova 'wainega.
58004011	Fai Yaubada yana 'eba veawai i 'idewa-vagaseni, ma yada tokemaiga taunida ta na tauyeda bega ta na luku Yaubada 'waineye ta na veawai. Kebu nuanuaku tamu aitoi 'waimiega i na vemata'wana'wana tubudavo bani'odi bega kebu i da luku 'eba veawainina 'waineye. S3 Same 95:11 S4 Nag 2:2 S7 Same 95:7-8 S10 Nag 2:2
58004012	Yaubada yana Vona kebu mweanaga, wata kebu i na venani-'avo'avovo 'waideye, fai vevetafewana wata toketokena. Vonanina nigonigo-otogina kebu bani'odi kefata kainumu nigona ma vi'avi'aina. Kefatanina 'ana fata luluda 'adi tubwa i na 'etofuadi tuyafa i na veluagadi. We'e Yaubada yana Vona 'ana fata i na vagaluku yada nuanua wata 'anu'anunuda i na veluagadi, bega yada nuanua givagivadi matatabuna i na 'etovemagesedi.
58004013	Kebu 'ada fata tamu nani ta na giveni Yaubada 'wainega. Abame wata fwayefwayeye nani matatabuna mageseye, mataneye i 'eno'enovi. Tomotoga matatabuda yada nuanua i 'ise'isedi wata i nuanuanidi, faifaidi 'awaie ta na vonayavuga mataneye. S12,1 Fit 1:23 Efe 6:17 Ve 2:12 S13 Lom 14:12
58004014	Fai 'awaie ta na vonayavuga Yaubada mataneye, yada vetumagana ta na yato-vagaseni Iesu Yaubada Natuna 'waineye, kumanina faifaina ta lulu'ivona. Iesunina 'ana fata i na 'ivaiseda vonayavuga 'waineye fai taunina yada Tovelomu Bwaikaotogina, i kumeta i luku abame, Yaubada 'waineye.
58004015	Yada Tovelomunina 'eba sailubu tulina tulina i veluagadi Seitani 'wainega 'ida bani'odi siwe kebu i da sakonaga. Begaidi 'ana fata 'ada vebae i na 'asetadi wata 'ai'edi ta na be'uga sakona 'waineye 'alo vita ta na veluagadiga, 'ana fata i na 'ivaiseda.
58004016	Faifainanina kebu ta na kolologa, ma yada venuafoufa'ala ta na vaganago Yaubada Bwaikaotogina 'waineye bega yada sakona faifaidi i na 'isanuakalikalieda wata tutuyanina nuanuada 'aivaita, kebu i na ve'ise'iseda, siwe ma yana nuakalikali i na vesauluva 'atumaina 'waideye. S14 Ibu 10:23 S15 Ibu 2:17 S16 Ibu 10:19
58005001	Me Diu tovelomu 'aitamogana 'aitamogana taunidi tomotogaotoga ediavo bani'odi, kebu tulidiga siwe i vevenua'ivinedina ma yadi veimea tomotoga faifaidi i folofolova Yaubada 'waineye. Tovelomunidi tomotoga yadi nuakalikali i 'a'anivelenedi Yaubada 'waineye wata yadi 'aisaya i nikenikedi i kabukabunidi Yaubada mataneye bega dayagidiega yadi sakona i tavutavunidi.
58005002	Tomotoganidi taunidi tovekali wata tobavu we'e tovelomunidi 'adi vebae i 'asetadi fai taunidi wata kebu toketokediga bega 'adi fata bonadi bikadiega i na 'ivaisedi.
58005003	Fai tovelomunidi kebu toketokediga i sakosakona, taunidi wata faifaidi i vevelomu.
58005004	Kebu tamu aitoi 'ana fata taunina i na silakai bega ma 'ana ve'ililibu i na vetovelomu. We'e mogitana nagami Yaubada i na venua'ivineni i na goleni mulieta 'ana fata tovelomu yadi folova i na 'ewai, bani'odi basenadiotoga Eloni i venua'ivineni i goleni.
58005005	Wata bani'odi Keliso kebu taunina i da silakai bega ma 'ana ve'ililibu i da vetovelomu bwaikina. We'e mogitana nagami Yaubada i venua'ivineni i voneni i vo, 'Omu natuku, 'Asiau fai yau Tamamu veimea a velemu.”
58005006	Wata tamu tutuya Yaubada i vona Keliso i na silakaiga faifaina i vo, 'Omu 'u na vetovelomu-vagata, Ebelamo yana tutuye Melekisadeki taunina tovelomu, 'Omu wata bani'odi.”
58005007	Basenadi Iesu i miamia fwayefwayeye ma matageuna i velu'ui bonana bwaikinega Yaubada 'waineye, kumanina 'ana fata i na 'ita'ita'ieni wafa 'wainega. Fai Iesu taunina tonuaobu wata Yaubada yana nuanua i dumwebikedi bega bonana i nogai.
58005008	Avinodi taunina Yaubada Natuna siwe veviga wata 'we'wela i veluagadi, 'waidiega 'aseta i 'ewai vematayakayaka faifaina.
58005009	Veviganidi 'waidiega Yaubada Iesu yana veimea i 'imoso'ieni bega 'atumai'avana, 'ana fataotoga 'ida ta vevematayakeyakeniga i na 'ita'ita'ieda, 'ita'ita'inina miamia-vagaina.
58005010	Wata fai Iesu 'ita'ita'i 'ana 'eda i 'idewai, Yaubada i goleni i vo, 'Omu Tovelomu Bwaikimu, Melekisadeki bani'odi.” S2 Ibu 4:15 S3 Vei 16:6,24 S4 Sou 28:1 S5 Same 2:7 Ibu 1:5 S6 Same 110:4 Ibu 7:1,16-17 S7 Luk 22:40-44
58005011	Nani 'ifwaidi i 'eno'enovi nuanuaku a da veifufuyedi 'waimie, Keliso yada Tovelomu Bwaikina faifaina. Siwe fai nuami kebu i da magetadi 'ami ve vitana 'waikuye.
58005012	-
58005013	Basenadiotoga 'wa vetumagana Iesu 'waineye, i lubwainemi 'asiau yami 'aseta i da vebwaika, emiavo 'ifwaidi 'waidie 'wa da veve. Nika 'omi bola bavubavumi Yaubada yana Vona faifaina. Nuanuami tamu aitoi i na veve 'waimie bega naninidi safailidi 'waidiega yami 'aseta i velamuga Iesu faifaina, 'wa na luluvaituganidi. 'Omi bani'odi kwakwama mwedamwedalidi, nuanuadi susu'ava, 'ani'ani fa'alidi i baila. 'Ani'ani fa'alidi mogitana tulaidi faifaidi. Wata kwakwama bavubavudi, kebu i da 'asetai nani 'atumaidi wata sakoidi.
58005014	Vonanidi Iesu faifaina 'adi 'aseta vitadi bani'odi 'ani'ani fa'alidi, 'ai'edi 'waidie 'wa na vewavawava 'omi 'akonadi bani'odi 'wa taulai nuanuami 'ani'aninidi fa'alidi, wata 'ami fata 'wa na nuani bega 'wa na 'asetai ava'aibe sakona wata ava'aibe sauluva 'atumaina. S12,1 Kol 3:1-3 S14 Lom 16:19
58006001	-
58006002	'Omi fai bola 'wa vekwamana-siasiai ava'ai nagami 'wa 'asetaiga Keliso faifaina 'asa'aiana bei 'wa miamia, begaidi i lubwaineda venidi safailidi 'waidiega ta na vaganago bega ta na vewavawava ve vitadi ta na 'asetadi. 'Asa'aiana nuanuami ve safaila'avadi, bani'odi sauluvanidi sakoidi 'waidiega wafa i sousouyediga ta na bailedi bega ta na vetumagana Yaubada 'waineye, ve bafitaiso tulina tulina faifaidi, nimayato tomotoga 'unu'unudie bega toketokena i na veluagai 'Anu'anunu 'Atumaina 'wainega, ve tovi-vaitugana faifaina, wata tosakona 'adi vematavuloga-vagata Yaubada 'wainega faifaina. Venidi 'atumaidi, siwe basenadiotoga 'wa 'aseta'a'avadi kebu ta na luluvaituganidi.
58006003	I lubwaineda ta na vaganago ve 'adi 'aseta vitadi ta na 'ewadi, 'ai'edi Yaubada i na tauyeda.
58006004	-
58006005	Mogitana ta na vaganago yada 'aseta Keliso faifaina i na vebwaika bega kebu ta na vedumwe'ai'ai. Tomotoganidi Yaubada i 'ivaisedi nuadi i magetadi mulieta Natuna Iesu i na vedumwe'ai'aieniga, kebu wata tamu sai'afo 'adi fata i na nuaviladi. Taunidi wata Yaubada yana nuakalikali i vebaedi, 'Anu'anunu 'Atumaina i agedi toketokena i veledi, i 'asetai Yaubada yana Vona tomotoga 'ada 'eba 'aivaita, wata yana toketokena tutuya mulina faifaina i vebaedi.
58006006	Naninidi 'atumaidi i veluagadi mulieta i na vedumwe'ai'aiga, yadi sauluvanina 'wa da vo Yaubada Natuna i da tutufwatagi-vaituganeni 'ai lagalagana 'waineye, wata 'wa da vo tomotoga fuedi matadie i da sidibidibieni.
58006007	Tovedumwe'ai'ainidi wata tovematayakayaka faifaidi a na awatalatutula. 'Ai'edi tomotoga 'ani'ani i na bakulidi, tutuya fuedi i na 'wei'wei bega fwayefwayeye i na sususula, mulieta fwayafwayanina 'wainega tonibakula 'ani'ani 'atumaina i na veluagai. Wata bani'odi egavo Yaubada yana nuanua i vevematayakeyakedi vuagidi ta 'ise'isedi wata Yaubada yana nuakalikali i veveluagadi.
58006008	We'e tomotoganidi Yaubada i vedumwe'ai'aieni bani'odi fwayafwaya sakoina. 'Ani'ani i na bakulidiga siwe kebu i na taboga, nani sakoidi 'aisedi i na tabo bani'odi tauwafa wata ulaulawa. Bakulanina i na tunuya i na 'alai i na sako-vagata. Wata bani'odi tomotoganidi Yaubada i na vedumwe'ai'aieniga sako-vagata i na veluagai 'wainega.
58006009	De'e a vonavonaga tomotoganidi Yaubada i vedumwe'ai'aieniga faifaidi, we'e 'omi ekwavo a 'asetami 'akonadi 'ita'ita'i 'wa veluagai Yaubada 'wainega wata a nuani mogitana Yaubada yana nuanua 'wa 'i'idewadi.
58006010	'Omi 'wa folofolovaga Yaubada faifaina wata emiavo tovetumagana 'waidie 'wa 'a'aivaita-vebogi, yami nuakalikali Yaubada 'waineye 'ana 'eba 'isa. Yaubada yana nuanua tonovidi, yami sauluvanidi 'atumaidi i nuanuanidi 'awaie 'ami tutula 'wa na veluagai 'wainega.
58006011	Mogitana 'akonadi taunimi 'wa tauyemi Yaubada 'waineye, siwe nuanuaku bwaikina 'asa'aiana bani'odi i na nagoga 'eba ve'a'ava 'waineye bega naninidi 'wa nuaniga mogitana 'wa na veluagadi Yaubada 'wainega, i na velemi.
58006012	Kebu nuanuaku 'wa na dumwe'ai, nuanuaku tovetumagana toketokedi 'wa na saladi. Tomotoganidi ma yadi vetumagana wata ma yadi tokemaiga i lulukamata bega naninidi Yaubada i vona'awaufaufa i na velediga 'akonadi i veveluagadi. S4-6 Ibu 10:26-29 S10 Ibu 10:34,1 Kol 15:58 S11 Ibu 3:14
58006013	-
58006014	Mogitana ta na vetumagana Yaubada yana vona'awaufaufa 'waidie bani'odi basenadi Ebelamo i vetumagana. Basenadiotoga Yaubada i vona'awaufaufa Ebelamo 'waineye, siwe kebu tamu aitoi 'ana wagava i da 'inanai bega yana vona'awaufaufanina i na vetoketoke. Fai kebu tamu aitoi bwaikaotogina taunina bani'odi bega taunina 'ana wagava i 'inanai i vo, Yau a vona'awaufaufa mogitana a na vesauluva 'atumaina 'waimuye wata 'amu wauma i na vebwaika.”
58006015	Vona'awaufaufanina 'waineye, Ebelamo i vetumagana-vagata i lulukamata mulieta vona'awaufaufanina 'ana mogitana i veluagai, natuna Aisake i tubuga, kumanina 'wainega i nagoga nika wauma i vebwaika.
58006016	'Ai'edi tamu tomogo nuanuana yana vona'awaufaufa i na kiavetoketokei tamu tomogo bwaikaotogina, kebu taunina bani'odi, 'ana wagava i na 'inanai bega tomotoga matatabudi i na 'asetai yana vona, vona mogitana bega kebu wata tamu aitoi i na kwayegeni.
58006017	Yaubada nuanuana tomotoganidi yana vona'awaufaufa 'ita'ita'i faifaina i na veluagaiga i na 'aseta-'atumaia kebu wata yana nuanua i na sivilai, bega taunina 'ana wagava i 'inanai, yana vona'awaufaufanina i kiavetoketokei.
58006018	We'e yana vona'awaufaufa wata 'ana 'eba kiavetoketoke taunina 'ana wagava, naninidi 'adi 'ailuga kebu 'ana fata i na bailedi wata nuanua tulina i na souyeni. Kebu tamu sai'afo Yaubada i na vekali. Fai ta 'asetai kebu 'ana fata yana vona'awaufaufa 'waideye i na geuya, 'ida ta ve'ilabibina 'waineye nuafouda i kiavevatudi bega ta nuani mogitana veawai wata 'ita'ita'i ta na veluagadi.
58006019	-
58006020	'Ai'edi kaukau waka i na bewebeweniga tomotoga lomu i na taweni waka i na sitagoni wata tomotoga nuafoudi i na vatu. 'Ida wata bani'odi, fai ta nuani mogitana Yaubada yana vona'awaufaufa 'ada 'ita'ita'i faifaina kebu i na geuyaga, 'wa da vo yada nuanua 'adi lomu i luku Yaubada 'waineye, toketokena wata vitana nuafouda i vatu. Fwayefwayeye me Diu yadi tovelomu bwaikina Tutudaba Tabutabuotogina 'ana saiboda kaleko i sisibaleni i lukuluku Yaubada mataneye i vevelu'ui tomotoga faifaidi. Wata bani'odi Iesu faifaida 'akonadi i luku abame, Yaubada yana 'eba mia 'waineye. Taunina Tovelomu Melekisadeki bani'odi, i vetovelomu bwaikina i na mia-vagata, i kumeta Yaubada 'waineye i vevelu'ui faifaida. S13-14 Nag 22:16-17 S18 Num 23:19 S19-20 Vei 16:2 Ibu 9:3
58007001	De'e Melekisadeki a na veifufuyeni 'wa na 'asetai. Taunina 'atamana Salema 'ana Kini wata Yaubada Bwaikaotogina yana tovelomu. Basenadiotoga Ebelamo i lugavia Kini 4 ma yadi 'aila'avo taiadi i leodi, i vilai i mimaiga Melekisadeki taiadi i veluaga, Melekisadeki i velu'ui Yaubada 'waineye bega i na vesauluva 'atumaina Ebelamo 'waineye.
58007002	Kukuanidi Ebelamo i 'ewadiga vetalaga 'wainega i 'idewadi 'etokwau 10, 'aitamogana Melekisadeki i veleni. Melekisadeki 'ana saivila Veimea Tonovidi, bega taunina Veimea Tonovidi 'adi Kini. Yana 'atamana Salema 'ana saivila Mia 'Atumaina, bega taunina Mia 'Atumaina 'wainega i sousouyeni 'ana Kini.
58007003	Taunina kebu tamanaga, kebu inanaga, kebu tubunavoga, yana 'eba velamu kebu, wata yawaina 'ana 'eba ve'a'ava kebu. Yaubada Natuna taunina Tovelomu Miamia-vagaina, wata Melekisadeki bani'odi.
58007004	'Wa na nuani, tomogonina kebu tomogo-'avo'avovo, taunina bwaikaotogina. Ebelamo tomogo bwaikina ma 'ana ve'ililibu wata me Isileli matatabudi 'wainega i souyedi, siwe i 'asetai Melekisadeki bwaikaotogina begaidi kukuanidi lugaviayega i 'ewadiga, 'ifwaidi i veleni.
58007005	Mulieta Ebelamo i wafa tubuna tamu 'ana wagava Livai i tubuga, 'ana wauma 'wainega tomotoga 'ifwaidi i vetovelomu Yaubada yana veimea 'wainega. Wata Yaubada i tauyedi taunidi ediavo ma fuedie me Isileli 'waidiega 'anivelena-maimaiga i 'ewa'ewadi. Ediavonidi wata Ebelamo tubunavo siwe tutuya fuedi 'ani'ani wata kukua i 'i'idewadi 'etokwau 10, kwau 'aitamogana tovelomunidi i 'ewa'ewai.
58007006	Melekisadeki kebu tomogo Isileli 'alo Livai 'ana wauma 'wainega, siwe ta 'asetai ma yana veimea fai kwau 'aitamogana i 'ewai Ebelamo 'wainega. Ebelamo mogitana tomogo bwaikina fai vona'awaufaufa i veluagai Yaubada 'wainega siwe Melekisadeki i velu'ui faifaina Yaubada i na vesauluva 'atumaina 'waineye.
58007007	'Akonadi ta 'asetai tovonanuakalikali tomogo bwaikina we'e nuakalikalinina 'ana to'ewa sai'afo. Ebelamo tomogo bwaikina siwe fai Melekisadeki i vona nuakalikali 'waineye, bega taunina tomogo bwaikaotogina.
58007008	Tovelomu tomotoga taunidi ediavo i vonevonedi 'ani'ani wata kukua i 'i'idewadi 'etokwau 10, kwau 'aitamogana i veleveledi mulieta i wafawafa. We'e Melekisadeki faifaina Yaubada yana Buki i vonaga kwau 'aitamogana i 'ewai Ebelamo 'wainega siwe bola ma yawaina i miamia.
58007009	-
58007010	Tutuyanina Ebelamo Melekisadeki taiadi i veluaga kukua kwau 'aitamogana i veleni, Ebelamo aisena Livai, bola kebu i da tubuga siwe 'wa da vo 'akonadi i da miamia Ebelamo tolobwaneye. Fai Ebelamo tolobwaneye Livai i miamia siwe 'asa'aiana 'wa da vo Livai i da 'anivelena Melekisadeki 'waineye. Livai 'ana wauma taunidi tovelomu, kumanidiavo to'ewanidi kwau 'aitamogana 'etokwau 10 'waidiega, we'e Melekisadeki 'wa da vo i da 'ewai Livai 'wainega, begaidi ta 'asetai Melekisadeki bwaikaotogina kebu Livai 'ana wauma taiadi bani'odiga. S1-2 Nag 14:17-20 S3 Ibu 7:15-17 S5 Num 18:21
58007011	Basenadiotoga Mosese yana tutuye Yaubada veimea i 'anivelenedi me Isileli 'waidie we'e tovelomu kumanidiavo Livai 'ana wauma 'wainega, veimeanidi i folovidi. 'Ai'edi tomotoga ta da ve'atumai Yaubada mataneye tovelomunidi yadi folova 'waidiega 'ako kebu tamu tovelomu tulina i da mai. Fai kebu ta da ve'atumaiga bega tamu Tovelomu Bwaikina, taunina Keliso i mai, siwe kebu Livai tubuna Eloni bani'odiga, taunina mogitana Melekisadeki bani'odi.
58007012	-
58007014	Fai Yaubada tamu tovelomu i vetunei bega wata yana veimea tovelomu faifaidi i 'ive'ivaudi. Basenadi Mosese yana veimea 'wainega Livai 'ana wauma i vetovelomu we'e Iuda 'ana wauma 'wainega kebu i da tauyedi bega i na vetovelomu 'alo i na vetofolova Yaubada faifaina 'eba velomu 'waineye. Siwe 'akonadi ta 'asetai tovelomunina tamu, taunina 'ada Toveimea Keliso i souyeni Iuda 'ana wauma 'wainega, begaidi veimeanidi Yaubada i 'ive'ivaudi.
58007015	A vonavonaga Tovelomu tamu wata veimea 'ivaudi faifaidi, 'akonadi 'wa nuani Tovelomunina Keliso, taunina bani'odi Melekisadeki, 'ana 'aseta safailina 'waimie.
58007016	Tomotoga 'ifwaidi i vetovelomu fai Livai 'ana wauma 'wainega, we'e Keliso i vetovelomu fai taunina toketokeotogina wata miamia-vagaina.
58007017	Ta 'asetai taunina miamia-vagaina, fai faifaina Yaubada yana Buki nageneye i vo, 'Omu 'u vetovelomu-vagata Melekisadeki bani'odi.”
58007018	-
58007019	Veimeanina tuatuaina tovelomu faifaidi i 'ewayavuleni fai mweana wata i venani-'avo'avovo, veimeanina kebu 'ana fata i na 'ivaiseda bega ta na ve'atumai Yaubada mataneye. We'e 'eda'eda 'ivauna 'akonadi Yaubada i 'idewai 'atumaiotogina kebu tuatuaina bani'odi, 'waineye ta vetumagana fai ta nuani mogitana 'ada fata ta na vaganago Yaubada lilivaotogineye Keliso 'wainega. S13-14 Mad 2:6 S16-17 Same 110:4 S18-19 Gal 2:16 Lom 8:3-4
58007020	Tutuyanina Yaubada Iesu i silakai i na vetovelomu, kebu i da vonamo, nagami i vona'awaufaufa 'waineye i na vetovelomu-vagata. We'e tomotogaotoga i vetovelomuga, faifaidi kebu i da vona'awaufaufa.
58007021	Iesu i vetovelomuga faifaina Yaubada yana vona'awaufaufanina i kiavetoketokei taunina 'ana wagavayega i voneni i vo, Yau 'Auvea Yaubada a vona'awaufaufa 'waimuye, Kebu wata yaku nuanua a na sivilai, Bega 'omu 'u vetovelomu-vagata.”
58007022	Fai de'e bani'odi Yaubada i vona'awaufaufaga 'ada fata yada vetumagana ta na yato-vagaseni Yaubada yana Veakutagona 'Ivauna 'waineye fai Iesu, kumanina yada Tovelomu-vagata, i 'idewai faifaida. Veakutagonanina i 'idewaiga 'atumaiotogina, kebu bani'odi Veakutagona Nagami.
58007023	Basenadi tovelomu fuedi siwe i veve'auveana i wafawafa wata 'ifwaidi i lukuluku i tutulidi.
58007024	We'e Iesu fai taunina miamia-vagaina, bega i vetovelomu-vagata kebu tutulinaga, 'asa'aiana 'aisena.
58007025	Bega egavo nuanuadi 'waineamo i na nago Yaubada 'waineye Iesu 'ana fata i na 'ita'ita'iotogedi fai taunina miamia-vagaina bega tutuya fuedi i vevelu'ui Yaubada 'waineye faifaidi.
58007026	Iesu magemagetana, kebu yana sakonaga 'atumai'avana, kebu tosakona taiadi i da miamiani Yaubada i vemia'eni i silakai abama tabwaotogineye taiadi i miamia. Fai abame i miamia 'atumai'avana taunina mogitana yada tovelomu 'ana fata 'aivaita tulina tulina i na veleveleda, kebu tamu tutuya i na 'ailove.
58007027	Wata taunina tovelomu 'ifwaidi kebu bani'odiga. Tovelomu bwaikidi Livai 'ana wauma 'wainega 'aiata 'aitamogana 'aitamogana i lukuluku 'aisaya i nikenikedi i kabukabunidi Yaubada 'waineye, nagami taunidi yadi sakona faifaidi, mulieta yadi tomotoga faifaidi bega i na ve'atumai mataneye. We'e Iesu kebu bani'odi i da vesauluvediga, fai taunina 'atumai'avana bega kebu taunina faifaina i da velomu, 'ida 'aiseda faifaida i velomu. Yana velomunina tutuya 'aitamogana siwe tutuya matatabuna faifaina, wata kebu 'aisayayega i da velomu, i velomuga taunina tomogona i 'aniveleneni wafa 'waineye yada sakona 'adi nuatavuna faifaidi.
58007028	Mosese yana veimea 'wainega tomotogaotoga Livai 'ana wauma 'wainega i vetovelomu bwaikidi siwe kebu toketokediga bega i be'ube'u sakona 'waidie. Tutuya manamanawena i nagoga mulieta Yaubada yana vona'awaufaufa toketokena 'wainega Natuna i venua'ivineni i silakai i vetovelomu bwaikina. I vetovelomuga, yana wafa 'wainega Yaubada Iesu yana veimea i 'imoso'ieni bega 'atumai'avana, 'ana fataotoga i na 'ita'ita'ieda, yana veimeanina miamia-vagaina. S20-21 Same 110:1 S22 Ibu 8:6 S25 Lom 8:34,1 Ion 2:1 S26 Ibu 4:15 S27 Ibu 10:10 Efe 5:2 S28 Ibu 5:1-2,9
58008001	Ava'ai 'akonadi a veifufuyediga lamudi side. Mogitana 'ida ma yada Tovelomu Bwaikina bani'odi 'akonadi a vona. Taunina Iesu, i miamia abame, ma yana veimea Yaubada 'Ai'aiwabuotogina 'ana 'atagiega i miabui i miamia.
58008002	Basenadiotoga me Isileli vanuga 'eba velu'ui i 'idewai 'aisaya bunudiega, we'e abame tamu vanuga i 'eno-vagata, taunina 'Auvea 'ana 'a'aiyogona. Vanuganina vevetabuna, Yaubada yana vanuga mogitana, nageneye yada Tovelomu Bwaikina Iesu i folofolova faifaida.
58008003	Fwayefwayeye tovelomu bwaikidi 'aitamogana 'aitamogana ma yadi veimea bega tomotoga yadi nuakalikali i 'a'anivelenedi Yaubada 'waineye wata 'aisaya i nikenikedi i vevelomuyedi 'waineye, tomotoga yadi sakona 'adi nuatavuna faifaidi. Begaidi yada Tovelomunina Iesu i lubwaineni tamu nani i na 'aniveleneni, naninina taunina tomogona.
58008004	We'e 'ai'edi Iesu i da miamia fwayefwayeye, 'ako kebu i da vetovelomuga, fai veimea i mai Mosese 'wainega 'aisedi Livai 'ana wauma i tauyedi i na vetovelomu, i vevelomuga yadi veimeanina 'waineamo.
58008005	Basenadiotoga Mosese i laka 'Oya Sainai Yaubada taiadi i veifufu. Bei i veni yana vanuga abame 'ana 'isa'isa, bega tutuyanina Mosese i velamu Yaubada yana vanuga 'eba velu'ui i na yogoni 'aisaya bunudiega i voneni i vo, 'U na 'a'aiyogonaga, nuanuaku vanuganina basenadi 'oyeye a vemuga 'u na vetutuyameni, nani matatabuna 'u 'isediga wata bani'odi 'u na 'idewadi.” Tutuyanina i 'ivetabodai, vanuganina Yaubada yana vanuga abame 'anununa, bega tovelomu bei i lukuluku i folofolova Yaubada 'waineye.
58008006	Mogitana i folofolova Yaubada 'waineye, we'e Iesu folova bwaikaotogina i 'i'idewai taunidi kebu bani'odiga. Wata bani'odi Yaubada yana Veakutagona 'Ivauna Iesu i 'idewai tomotoga 'waideye 'atumaiotogina, kebu bani'odi basenadi Mosese i 'idewai me Diu 'waidie. We'e Veakutagonanina 'Ivauna Yaubada i 'idewai vona'awaufaufa 'atumaiotogidi 'waidiega, kebu bani'odi yana Veakutagona Nagami 'ana vona'awaufaufa. S1-2 Ibu 1:3, 10:12 S5 Sou 25:40 Kolos 2:17 S6 Ibu 7:22, 9:15
58008007	Veakutagonanina Nagami Mosese i 'idewaiga, 'wainega tomotoga kebu i da ve'atumai Yaubada mataneye fai yana veimea kebu i da vematayakeyakediga. 'Ai'edi 'atumai'avanaga, 'ako tamu kebu Iesu i da 'idewaiga.
58008008	Fai yana tomotoga kebu i da ve'atumaiga, bega Yaubada i awavesakoyedi i vo, Yau 'Auvea a vona, Sai'afoga, tamu tutuya 'waineye yaku Veakutagona 'Ivauna a na 'idewai me Isileli wata me Iuda 'waidie.
58008009	Yaku Veakutagonanina 'Ivauna kebu bani'odi Veakutagona Nagami a 'idewaiga tubudiavo 'waidie. Tutuyanina tubudiavo nimadie a 'abi a 'edakumesedi a miedi Itifita 'wainega, bei yaku Veakutagona a 'idewai 'waidie. Yaku Veakutagonanina i vedumwe'ai'aieni i geuya, Begaidi a bailedi.”
58008010	Wata 'Auvea Yaubada i vona i vo, Tutuya mulina 'waineye yaku Veakutagona 'Ivauna a na 'idewai me Isileli 'waidie bega i na vematayakeyakeni. Veakutagonanina side bani'odi. Yaku veimea a na yatodi yadi nuanua 'waidie bega ava'ai nuanuaku i na 'idewadiga i na 'asetadi. Wata nuadie a na kilumidi bega i na nuakalikaliedi. We'e yau yadi Yaubada, taunidi yaku tomotoga.
58008011	Kebu tamu aitoi iana wata enavo 'ifwaidi i na vonedi i na vo, 'Auvea Yaubada 'wa da 'asetai,” Fai tomotoga matatabudi 'akonadi i na 'asetaku, tomotoga bwaikidi wata tomotoga siaidi.
58008012	Yadi vekali faifaidi a na 'isanuakalikaliedi, We'e yadi sakona kebu wata a na nuanuanidiga.”
58008013	Fai yana Veakutagonanina i goleni Veakutagona 'Ivauna, ma'itufa Veakutagona Nagami i venani-'avo'avovo. We'e fai 'akonadi i vetuatuai wata i venani-'avo'avovo sai'afoga i na savovola. S8-12 Iel 31:31-34 S11,1 Ion 2:27
58009001	Basenadi Yaubada veimea i yatodi yana Veakutagona Nagami faifaina, bega me Isileli bani'odi i na tatafalolo, wata veimeanidi 'waidiega taunidi yadi 'eba velu'ui i 'idewai. Veimeanidi 'ifwaidi side bani'odi.
58009002	Tomotoga vanuga i 'idewaiga Yaubada faifaina 'aisaya bunudiega, nageneye tutudaba 'ailuga. Tutudaba nagami 'ana wagava Tutudaba Tabu, nageneye mageta wata talalia, tabwaneye beledi Yaubada 'ana 'anivelena.
58009003	I vaganagoga saiboda kaleko, tutudaba 'ana veluga faifaina. Tutudabanina 'ana wagava Tutudaba Tabutabuotogina.
58009004	Nageneye 'eba velomu golida bei vane i kabukabuni Yaubada 'waineye wata didiwaka tomogona matatabuna golida 'ana loi. We'e didiwakanina nageneye kileu bababadi 'ailuga, basenadi Veakutagona Nagami 'ana vona bei i kilumidi. Wata nageneye 'aivoe golida ma 'ani'aninina 'ana wagava mana, kumanina Yaubada me Isileli i veledi sali'avu'avuye, wata Eloni yana wautogana, wautogananina basenadi bwavuna siwe i veluilili.
58009005	Didiwakanina tabwaneye kumaea 'ailuga i dabidi anelose 'adi 'isa'isa, fafediega didiwaka tabwana i ve'i'wa'uya. Kumaeanidi 'adi wagava Selebimu, 'eba 'isa Yaubada magemagetana bei i miamia. Didiwakanina 'ana kudu 'waineye tovelomu dayaga i luluitaitaleni bega Yaubada tomotoga yadi sakona i nunuatavunidi. Siwe 'asa'aiana kebu ta na veifufu-veduleyeni.
58009006	Tutuyanina Yaubada yana vanuga 'eba velu'ui 'ana kukua taiadi i 'idewa'a'avadi, 'aiata 'aitamogana 'aitamogana tovelomu i lukuluku tutudaba nagami 'waineye, yadi folova tulidi tulidi i 'i'idewadi Yaubada 'ana subia faifaina.
58009007	We'e tutuya 'aitamogana malamala 'aitamogana 'aitamogana tovelomu bwaikina 'aiseotogina i lukuluku Tutudaba Tabutabuotogina 'waineye. I lukulukuga 'aisaya dayagidi i lukulukuveni Yaubada yana 'eba mia i luluitaitali bega taunina wata tomotoga yadi sakona i bavuyediga 'adi nuatavuna faifaidi.
58009008	Folovanina tovelomu bwaikina i 'idewaiga yada 'eba 'isa, 'wainega 'Anu'anunu 'Atumaina i veveda basenadi kebu tamu tomogo-'avo'avovo 'ana fata i na luku Yaubada 'waineye Tutudaba Tabutabuotogina nageneye fai Veakutagona Nagami, 'ana vanuga taiadi bola i 'eno'enovi wata yada 'eba luku Yaubada 'waineye, bola Iesu kebu i da 'idewaiga.
58009009	Fai tutuyanina 'waineye tomotoga kebu 'adi fata i na lukuluku Yaubada 'waineye, vona-awatabai 'ida tomotoga tutuya de'e faifaida, fai ta 'asetai avinodi yadi nuakalikali i 'a'anivelenedi Yaubada 'ana subia faifaina, wata 'aisaya i vevelomuyedi yadi sakona 'adi nuatavuna faifaidi siwe tosubianidi 'adi vebae 'waidie vita i lulutonovi yadi sakonanidi faifaidi, kebu 'ana fata matatabuna i na ve'a'avai.
58009010	Yadi nuakalikali wata yadi velomu i 'a'anivelenedi Yaubada 'waineye siwe 'waidiega tomogodi 'aisedi i ve'atumai. Veimeanidi 'ani'ani, 'aisaya, ufa wata 'ilekoa tulina tulina faifaidi Yaubada i yato-vagasedi i nagoga Keliso i mai, nika yana Veakutagona 'Ivauna i velamu. S2 Sou 25:23,30-31,37 S3-5 Sou 37:1-29 S6 Num 18:2-3 S7 Sou 30:10 S8 Ibu 10:19-20 S9 Ibu 10:1-2
58009011	Mogitana 'akonadi Keliso i mai, taunina Tovelomu Bwaikina Yaubada yana Veakutagona 'Ivauna i 'idewai, 'wainega mia 'atumaina ta veveluagai. Fwayefwayeye, bei tovelomu i lukuluku i folofolovaga, vanuga 'eba velu'uinina tomotoga 'adi 'a'aiyogona. We'e Keliso kebu bei i da folofolovaga, i luku Yaubada yana 'eba mia 'atumaiotogina abame, bei i folofolova. 'Eba mianina kebu fwayafwaya 'ana nani, abame i 'eno'eno 'atumai'avana wata yana 'ai'aiwabu bwaikaotogina, vanuga 'eba velu'ui fwayefwayeye kebu bani'odiga.
58009012	Tutuyanina bei Iesu i lukuga, kebu 'aisaya goti wata bulumakau natudiavo dayagidi i da lukuveniga bega 'eba mianina i da luitaitali. We'e tutuya 'aitamogana, tutuya matatabuna faifaidi Iesu i wafa dayagina i ilolo 'ada tuveobu miamia-vagaina faifaina, 'wa da vo taunina dayagina i da lukuveni Tutudaba Tabutabuotogina 'waineye velomu faifaina.
58009013	Basenadiotoga Mosese veimea i yatodi tomotoga tomogodi i na 'ivevunavunagidi Yaubada mataneye faifaidi. Tamu side bani'odi. 'Ai'edi egavo towafa i na 'abitonovi 'akonadi i veyoke, bega tovelomu 'aisaya dayagidi wata bulumakau natudi i velomuyeniga 'aufafana 'waidiega i luluitaitalidi nika i veve'atumai Yaubada mataneye. Sauluvanina tomotoga tomogodi 'adi 'ivevunavunaga faifaidi, we'e nuadi kebu.
58009014	Mogitana tomotoga tomogodi 'aisedi faifaidi 'aivaita i veluagadi 'aisaya dayagidiega, we'e Keliso dayagina kebu bani'odi 'aisaya dayagidi. Taunina 'atumai'avana kebu yana sakonaga siwe 'Anu'anunu Miamia-vagaina yana toketokena 'wainega taunina i tauyeni Yaubada 'waineye i wafa faifaida. Keliso dayagina kebu tomogoda 'aisedi faifaidi, we'e mogitana wata nuada i 'ivevunavunagidi Yaubada mataneye. Fai yada sakona 'adi tutula wafa, bega vita ta vevebaeda, siwe Keliso dayagina vitanidi i 'ewayavuledi wata nuada i 'ivevunavunagidi bega 'ada fata ta na vetofolova Yaubada Miamia-vagaina 'waineye. S12 Efe 1:7-8 S13 Vei 16:3 Num 19:17-18 Ibu 10:4 S14,1 Fit 1:18-19,1 Ion 1:7
58009015	Fai Keliso dayaginega nuada i 'ivevunavunagidi bega ta 'asetai 'asa'aiana taunina Veakutagona 'Ivauna 'ana to'idewadewa bega tomotoga i na veiana Yaubada taiadi. Egavo Veakutagona Nagami yana tutuye i sakona, 'wa da vo sakonanidi i da yogonidi siwe Keliso ma fueda i tuveobuda yana wafa 'wainega bega egavo Yaubada i venua'ivinediga 'adi veuveuta 'ai'aiwabu miamia-vagaina i na veluagadi yana vona'awaufaufa bani'odi.
58009016	-
58009017	Tamu yada sauluva side bani'odi. 'Ai'edi aitoi i na nuanua yana wafa faifaina, tamu lubulubu i na kilumi 'ana 'uyua 'ana to'ewa faifaidi. Ma yawaina i na miamiaga to'ewanidi 'adi wagava i kilumidiga kebu 'adi fata 'uyuanidi i na 'abitonovidi, nagami tomotoga fuedi i na 'aseta-'atumaia tomogonina i wafa, mulieta to'ewanidi 'adi veuveuta i na 'ewadi.
58009018	'Ada veuveuta Yaubada yana 'ai'aiwabu magemagetadi kebu ta da 'ewa-matayo'odi, nagami Iesu i wafa, wata bani'odi 'ai'edi 'aisaya kebu i da luvewafai bega dayaga i da ilolo, 'ako Yaubada yana Veakutagona Nagami kebu i da souyeniga.
58009019	Tutuyanina 'waineye Mosese Yaubada yana veimea 'aitamogana 'aitamogana i lu'ivoneyedi tomotoga 'waidie, mulieta bulumakau natudiavo dayagidi wata ufa i 'ewa'ewadi, tomotoga wata veimeanidi 'adi buki i luitaitalidi. 'Eba luitaitala tamu welavi 'ana wagava Isofa i baia sifi vutuvutudi i fania, vutuvutunina nagami i lusabai yamoyamoinega.
58009020	I luluitaitalidi bega i vonavona i vo, Dayaga de'e 'wainega Yaubada yana Veakutagona 'ana mogitana i velamu, nani matatabuna faifaidi i vona'awaufaufaga 'waimie i na 'idewadi, we'e 'omi yana veimeanidi i velemiga 'wa na vematayakeyakedi.”
58009021	I 'a'avana, wata vanuga 'eba velu'ui 'ana kukua matatabuna taiadi i luitaitalidi.
58009022	Vona mogitana, sai'afo nani matatabuna dayaga 'wainega i vevunavunaga Yaubada mataneye yana veimea bani'odi. Fai yada sakona 'adi tutula wafa, 'ai'edi dayaga kebu i da ilologa kebu 'ana fata nuatavuna ta da veluagai Yaubada 'wainega. S15,1 Tim 2:5 Ibu 8:6 S19-20 Sou 24:6-8 S22 Vei 17:11
58009023	Naninidi Mosese i 'idewadiga, tomotoga wata vanuga 'eba velu'ui 'ana kukua taiadi 'waidie, i 'ivevunavunagidi 'aisaya dayagidiega. Naninidi yada 'eba 'isa 'anunu bani'odi, we'e naninidi 'adi mogitana abame. 'Aisaya dayagidi kebu 'ana fata naninidi 'adi mogitana abame i na 'ivevunavunagidi, we'e fai Keliso dayagina nani 'atumaiotogina, 'wainega naninidi i 'ivevunavunagidi.
58009024	Vanuga 'eba velu'ui fwayefwayeye tomotoga 'adi 'a'aiyogona Yaubada yana 'eba mia abame 'anununa. Tutuyanina Keliso i tovoi wafayega kebu i da luku tomotoga 'adi 'a'aiyogona 'waineye, we'e mogitana i luku abama nagefouneye, bei Yaubada mataneye i miamia faifaida.
58009025	Malamala 'aitamogana 'aitamogana me Diu yadi tovelomu bwaikina i lukuluku Tutudaba Tabutabuotogineye, siwe dayaganina i lukulukuveniga kebu taunina dayaginaga, 'aisaya dayagidi. We'e Keliso kebu tutuya fuedi i da lukuluku abame, tutuya 'aitamogana taunina i velomuyeni Yaubada 'waineye.
58009026	'Ai'edi taunina i da vevelomuyeniga malamala 'aitamogana 'aitamogana, 'ana 'aseta wata i da wafawafa-vebogi fwayafwaya 'ana 'idewavau 'wainega i da maiga 'asiau. We'e mogitana tutuya 'ana 'eba ve'a'ava 'waineye i souyenina wata i wafa-vetamogai tutuya matatabuna faifaina. Yana wafanina 'wainega taunina i velomuyeni faifaida bega sakona i 'ewayavuledi.
58009027	Basenadiotoga Yaubada yana veimea i yatoi tomotoga matatabuda ta na wafa-vetamogada, mulieta ta na vonayavuga mataneye i na veimeyeda tutula faifaidi.
58009028	Wata bani'odi Keliso i wafa-vetamogai, tomogona i velomuyeni bega tomotoga fueda yada sakona i ve'a'avadi. Bola wata i na souya-vaituganeni, kebu sakona 'ana 'ewayavula faifaina i na maiga, we'e mogitana i na souyeni bega 'ida ta lulukamataga faifaina, 'ita'ita'i ta na veluagai 'wainega. S24,1 Ion 2:1 S27 Nag 3:19 S28 Ibu 10:10,1 Fit 2:24 Fil 3:20
58010001	'Awaie nani fuedi 'atumaidi ta na veluagadi Iesu 'wainega, we'e Yaubada yana veimeanidi i maiga Mosese 'wainega kebu mogitana naniotogidi, 'anunudi. Fai veimeanidi 'adi wagava 'anunu, kebu 'ana fata velomu 'wainega sakona i na 'u'umidi. Tomotoga nuanuadi Yaubada i na subiai bega malamala 'aitamogana 'aitamogana 'aisaya i vevelomuyedi 'waineye kebu i da 'a'ailovega 'adi kwalakwala, siwe 'waidiega kebu i da ve'atumaiotoga Yaubada mataneye.
58010002	'Ai'edi Yaubada 'ana tosubianidi i da ve'atumai-vagata mataneye, vita i vevebaediga yadi sakona faifaidi i da 'a'ava wata velomu i da 'ailove.
58010003	Fai yadi sakona i vevebaedi bega malamala 'aitamogana 'aitamogana i vevelomu, 'waidiega i 'asetadi bola ma yadi sakona.
58010004	Yadi sakonanidi bola i 'eno'enovi fai 'aisaya goti wata bulumakau dayagidi kebu 'ana fata sakona i na 'ewayavuledi.
58010005	-
58010006	Fai 'aisaya dayagidi kebu 'ana fata sakona i na 'ewayavulediga bega sai'afoga Keliso i na obuma fwayefwayeye, i vona Yaubada 'waineye, vonanina Yaubada yana Buki 'waineye i kilumi i vo, Tomotoga i 'a'anivelena-maimaiga 'ani'ani tulina tulina 'waidiega wata 'aisaya i vevelomuyediga 'waimuye, siwe kebu nuanuamu. Wata 'aisaya kabulagolagodi i 'a'anivelenediga 'waimuye 'eba velomu 'wainega, yadi sakona 'adi nuatavuna faifaidi, Siwe faifaidi kebu 'u da sosoanaga. Begaidi tomogoku 'u 'idewai tomia fwayafwaya bani'odi bega a na 'aniveleneni yamu 'eba sosoana.
58010007	Bega a vo, Yaubada, yau side, Yamu nuanua matatabuna a na 'idewai, Bani'odi basenadi i kilumi faifaiku yamu Buki 'waineye.”
58010008	Yaubada yana veimea tulina tulina velomu faifaina i mai Mosese 'wainega siwe nagami Keliso i vo, Tomotoga i 'a'anivelena-maimaiga 'ani'ani tulina tulina 'waidiega wata 'aisaya i vevelomuyediga 'waimuye, wata 'aisaya kabulagolagodi i 'a'anivelenediga 'waimuye 'eba velomu 'wainega, yadi sakona 'adi nuatavuna faifaidi, siwe naninidi kebu nuanuamu wata faifaidi kebu 'u da sosoanaga.”
58010009	Mulieta Keliso i vo, Yaubada, yau side, yamu nuanua matatabuna a na 'idewadi.” Begaidi ta 'asetai velomu tuatuaina 'ana 'eda'eda Yaubada i 'ewayavuleni ma'itufa 'eda'eda 'ivauna i 'idewai, 'eda'edanina Keliso yana wafa faifaida.
58010010	Iesu Keliso Yaubada yana nuanua matatabuna i 'idewai, tomogona i 'anivelena-maimaigeni i wafa faifaida. I wafa-vetamogai tutuya matatabuna faifaidi bega i 'ive'atumaida Yaubada mataneye. S1 Kolos 2:17 S5-7 Same 40:6-8 S10 Ibu 9:12
58010011	Tovelomu fuedi 'aiata 'aitamogana 'aitamogana i tovotovoi i folofolova vanuga 'eba velu'ui nageneye. Tutuya fuedi i vevelomuga, folovanina i 'i'idewa-vebogia siwe 'waidiega kebu tamu sai'afo sakona i da 'u'uma-yavuledi.
58010012	We'e Keliso tutuya 'aitamogana i velomu sakonanidi faifaidi yana 'anivelenanina tutuya matatabuna faifaina 'ana fata, yana folovanina i 'a'avana i nago i miabui Yaubada 'ana 'atagiega.
58010013	Bei ma yana veimea i lulukamata i na nagoga mulieta Yaubada 'ana gaviavo i na leodi i na 'a'avana Keliso i na veveimeyedi.
58010014	Yana velomunina 'aitamogana 'wainega 'ida 'atumai'avada Yaubada mataneye kebu tamu yada sakonaga, bega tutuya matatabuna 'ida Yaubada yana tomotoga magemagetada.
58010015	Vona mogitana ta ve'atumai Yaubada mataneye, wata faifaina 'Anu'anunu 'Atumaina yana ve 'waideye ta 'iseni Yaubada yana Buki nageneye i vo,
58010016	'Auvea Yaubada i vona i vo, Tutuya tuatuaina i na 'a'ava, mulieta yaku Veakutagona 'Ivauna a na 'idewai bega i na vematayakeyakeni. Veakutagonanina side bani'odi. Yaku veimea a na yatodi nuadie bega i na nuakalikaliedi, Wata yadi nuanua 'waidie a na kilumidi bega ava'ai nuanuaku i na 'idewadiga i na 'asetadi.”
58010017	Wata mulieta i vo, Yadi sakona wata yadi vekali kebu wata a na nuanuanidiga.”
58010018	Fai yada sakonanidi 'akonadi Yaubada i nuatavunidi kebu wata i na nuanuanidiga, velomu sakona 'adi nuatavuna faifaina ma'itufa i 'a'ava. S12 Ibu 1:3 S13 Ibu 1:13 S15-17 Iel 31:33-34
58010019	Ekwavo, fai Iesu i wafa faifaida, 'ada fata ma yada sosoana wata ma yada venuafoufa'ala ta na luku Yaubada mataneye yana 'eba mia Tabutabuotogina nageneye.
58010020	Basenadi Tutudaba Tabutabuotogina sisibodana kaleko 'wainega, tomotoga kebu 'adi fata 'waineamo i na lukulukuga, we'e 'asiau Yaubada yada 'eba luku 'ivauna wata miamia-vagaina i 'idewai Iesu yana wafa 'wainega 'ana fata mataneye ta na luku. Tutuyanina Iesu tomogona i 'aniveleneni wafa 'waineye saibodanina vanuga 'eba velu'ui 'waineye i 'anilabu'i, yada 'eba 'isa Iesu 'waineamo 'ada fata ta na luku Yaubada 'waineye.
58010021	Wata Iesu yada Tovelomu Bwaikina, 'ida Yaubada yana 'Aila'a 'alo yana Vanuga 'ada To'isave'avina.
58010022	Fai yada Tovelomu Bwaikina i miamia bega i lubwaineda ta na vaganago Yaubada lilivaotogineye. Iesu dayaginega nuada i lekoadi bega vita ta vevebaedaga yada sakona faifaidi i 'ewayavuledi, wata tomogoda i lekoadi ufa vunavunagina 'wainega. Kebu ta na venuanaluga siwe ta na nuani mogitana wata ma yada vetumagana fa'alina ta na luku mataneye.
58010023	'Akonadi Yaubada i vona'awaufaufa 'awaie 'ita'ita'i ta na veluagai 'wainega begaidi yada vetumagana ta yato-vagasedi vona'awaufananina 'waineye, kumanina faifaina ta lulu'ivona. Fai kebu 'ana fata Yaubada yana vona'awaufaufanina 'waideye i na geuya, ma yada tokemaiga ta na lulukamata.
58010024	Wata edavo ta na nuanuanidi wata i na nuanuanida, ma fueda ta na ve'ivaivaita, ta na vevesauluva 'atumaina wata ta na vevenuakalikali.
58010025	Tovetumagana 'ifwaidi i baibaila, kebu nuanuadi ma fueda ta na vava'auta tafalolo faifaina, we'e 'ida kebu wata tafalolo ta na bailaga, i lubwaineda ta na vava'auta bega ma fueda ta na ve'ivaivaita. Mogitana ta na tokemaigeda fai ta 'iseni Iesu yana vila-vaitugana 'ana 'aiata sai'afoga. S19 Ibu 4:16 S20 Mad 27:51 S22,1 Ion 1:7 Efe 5:26 S23 Ibu 4:14
58010026	'Ai'edi Yaubada yana nuanua tonovidi ma 'adi 'aseta 'waideye bega ta vetumagana 'waidie mulieta sauluvanidi 'akonadi ta 'asetadi sakona, siwe ta na 'i'idewadiga, wata aitoi dayagina i na ilolo bega sakonanidi Yaubada i na nuatavunidi? Wata kebu tamu.
58010027	Vona mogitana kebu 'ana fata nuatavuna ta na veluagai, ta na kololo bwaikina ava'ai 'awaie i na souyediga 'waideye vonayavuga 'ana tutuye. Bei Yaubada 'ana tovedumwe'ai'ai vematavuloga i na veluagai 'ai-'ala'alata 'waineye i na 'alaogogodi.
58010028	Veimeanidi i maiga Mosese 'wainega, 'ai'edi aitoi i na vedumwe'ai'aiediga, tomotoga 'adi 'ailuga 'alo 'adi 'aitonu tomotoganina i na 'iseni i na lu'ivoneyeni, kebu tamu sai'afo i na 'isanuakalikalieni i na luvewafaimo.
58010029	We'e 'wa da nuaniga 'ai'edi tamu tomogo i na sakosakona bega Yaubada Natuna i na vagavefwayafwayaiga, 'ana vematavuloga bani'odi? Iesu dayagina Yaubada yana Veakutagona 'Ivauna 'wainega tomogonina yana sauluva i tonova Yaubada mataneye siwe i na venani-'avo'avovoga, bani'odi? Wata 'Anu'anunu 'Atumaina 'wainega nuakalikali i 'ewaiga siwe i awavesakoyeniga, bani'odi? Mogitana i lubwaineni vematavuloga bwaikaotogina i na veluagai Yaubada 'wainega.
58010030	Fai Yaubada ta 'asetai i vo, Yau tomotoga 'adi vematavuloga a na veledi, Yadi sakona faifaidi wata yau a na tutula.” Wata i vo, Yau 'Auvea yaku tomotoga a na veimeana vematavuloga i na veluagai.”
58010031	Vona mogitana 'ai'edi Yaubada Miamia-vagaina ta na baileni 'ada vematavuloga ta na veluagai nimaneye, naninina faifaina ta na kololo-'afo'afo. S26-29 Ibu 6:4-8 S28 VeL 17:6 S29 Mad 26:27-28 S30 VeL 32:35-36 Lom 12:19
58010032	Naninidi basenadi i souyediga 'waimie 'wa na nuanidi. Tutuyanina 'waineye Yaubada yami nuanua i kiavemagetadi Iesu 'ana 'aseta faifaina, vita tulina tulina 'wa veluagadi siwe kebu 'wa da be'uga 'wa tovotovoi fa'alina.
58010033	Tutuya 'ifwaidi 'aila'a matadie i awavesakoyemi wata i 'ivekokovimi, we'e tutuya 'ifwaidi emiavo 'ifwaidi tovetumagana vitanidi bani'odi i veveluagadi 'wa 'isanuakalikaliedi 'wa 'i'ivaisedi 'omi 'adi 'auvo.
58010034	Egavo i vetumagana begaidi i miamiani vanuga 'eba yogona 'waineye, ma yami nuakalikali 'wa fogefogedi. Wata to'ivekokovanidi ve'isakololo 'wainega yami vanuga wata yami kukua i lulueloelomiga, kebu 'wa da nunuasakoga 'wa sosoanamo fai 'wa 'asetai 'a'a'avidi we'e nani fuedi 'atumaiotogidi Yaubada 'wainega i 'eno-vagata 'waimie.
58010035	Mogitana nagami 'wa vetoketoke vitanidi 'waidie bega tutuya de'e 'wa na totokemaiga bega tokemaiganina 'wainega tutula 'atumaiotogina 'wa na veluagai Yaubada 'wainega.
58010036	I lubwainemi 'wa na vetoketoke bega 'ami fata Yaubada yana nuanua 'wa na 'i'idewadi, 'waidiega ava'ai i vona'awaufaufa i na velemiga 'wa na veluagadi.
58010037	Ma yami tokemaiga 'wa na miamia fai Yaubada yana Buki nageneye i vo, Kebu tutuya manamanawenaga kumanina i mimaiga sai'afoga i na le'wa, Kebu i na 'ivogavogana.
58010038	'Ai'edi aitoi yana sauluva 'atumai'avana matakuye, yana vetumagana 'wainega i na miamia, We'e 'ai'edi i na baila ma yana kololo i na vilaiga, faifaina kebu a na sosoanaga.”
58010039	We'e 'ida kebu bani'odi, tomotoganidi i kololo i viladiga i na wafaotoga 'ai-'ala'alase. Mogitana 'ida ma yada vetumagana ta totokemaigeda bega 'ita'ita'i ta veluagai. S34 Mad 6:20 S36 Ibu 6:12 S37-38 Aba 2:3-4 S37 Ve 22:20 S38 Lom 1:17
58011001	Vetumagana side bani'odi. Naninidi nuanuada kebu ta da veluagadiga siwe ta 'aseta-'afo'afoi 'awaie ta na veluagadi, wata ava'ai kebu ta da 'ise'isediga siwe ta nuani mogitana ta na veluagadi, yada nuanuanina 'ana wagava vetumagana.
58011002	Basenadiotoga 'ifwaidi tubudavo ma yadi vetumagana fa'alina, bega yadi vetumagananidi 'waidiega Yaubada i awave'atumaiedi.
58011003	Fai ta vetumagana Yaubada 'waineye ta 'asetai fwayafwaya, abama wata nani matatabuna i 'idewadi yana vona 'wainega, we'e ava'ai 'asiau ta 'ise'isediga, 'waidiega i 'idewadi kebu 'ada fata ta na 'isediga. S1,2 Kol 5:6-7 S3 Nag 1:1
58011004	Tomotoga 'ifwaidi ma yadi vetumagana side bani'odi. Basenadiotoga Ebeli i vetumagana Yaubada 'waineye begaidi yana 'anivelena-maimaiga 'aisaya sifi i velomuyeni Yaubada 'waineye, faifaina Yaubada i sosoana bega i awave'atumaieni. We'e tatana Keni yana 'anivelena-maimaiga 'ani'ani, bega Yaubada kebu i da sosoana wata i da awave'atumaieniga. Fai Ebeli tovetumagana, tutuyanina Yaubada i awave'atumaieniga wata i vo, Taunina tomogo yana sauluva tonovidi matakuye.” Avinodi Ebeli i wafa siwe yana vetumagana ifuifufuna i 'eno'eno 'asiau yada 'eba 'isa.
58011005	Wata Inoki i vetumagana Yaubada 'waineye bega kebu i da wafaga, Yaubada i vagavaiamo i naweni 'waineye, tomogona i luala-wayogeni. Bola kebu i da lakaga, faifaina Yaubada i awave'atumaieni i vo, A sosoana Inoki faifaina.”
58011006	'Ai'edi kebu ma yada vetumaganaga wata kebu 'ana fata Yaubada i na sosoana faifaida. 'Ai'edi aitoi nuanuana i na nago Yaubada 'waineye i lubwaineni i na vetumagana Yaubada i miamia, wata i lubwaineni i na vetumagana Yaubada i vevesauluva 'atumaina tomotoganidi i lulualeniga 'waidie.
58011007	Tamu wata tomogo 'ana wagava Noa i vetumagana Yaubada 'waineye bega ava'ai 'awaie i na souyediga faifaidi i matakia 'waineye yana vona i ve'ililibuyeni, ma yana kololo waka i yogoni. 'Wei wata mwai bwaikina bola kebu i da souyediga siwe i vematayakayakamo. Wakanina 'wainega ma yana 'aila'a 'ita'ita'i i veluagai mwai bwaikaotogina 'wainega. Tomotoga 'ifwaidi kebu i da vetumagana bega Noa yana vetumaganayega yadi sauluva sakoidi i sivemagesedi we'e yana vetumagananina faifaina Yaubada i vo, Noa yana sauluva tonovidi matakuye.” S4 Nag 4:3-5 S5 Nag 5:24 S7 Nag 6:13-22
58011008	Basenadi Yaubada Ebelamo i goleni 'ana tuvada i na baileni i na nago 'ani'ie tamu 'awalawa 'waineye, 'awalawanina Yaubada i vona'awaufaufa Ebelamo i na veleni. Ebelamo Yaubada yana vona i vetumaganeni bega i vematayakayaka i tovoi i nago siwe bei i nunagoga kebu i da 'asetaiga.
58011009	Ma yana vetumagana i mia vona'awaufaufa 'awalawina 'waineye, siwe kebu yana vanugaga, vadavada i 'idewadi 'aisaya bunudiega, wakawaka bani'odi i miamia. We'e mulieta Yaubada vona'awaufaufanina i luvaitugani Ebelamo natuna Aisake wata tubuna Iakobo 'waidie, fwayafwayanina i na veledi, siwe taunidi Ebelamo bani'odi vadavada 'waidie i mia.
58011010	Ebelamo i miamia vadavada 'waidie, fai i lulukamata nuanuana i na luku abame Yaubada yana 'atamana miamia-vagaina 'waineye. 'Atamananina nagami Yaubada yana nuanua 'waineye i venua'ivina-vagaseni mulieta i 'idewai.
58011011	Ebelamo ma yana vetumagana bega avinodi i ve'auvea wata Sela kakalidi, siwe Yaubada yana toketokena 'wainega i venatuna. I venatunaga fai Yaubada yana vona'awaufaufa Ebelamo yana 'aila'a i na vefue, vonanina Ebelamo i vetumaganeni, i nuani mogitana i na 'idewai.
58011012	Ebelamo i ve'auvea-'afo'afo sai'afoga i da wafa siwe fai i vetumagana, tomogonina 'aitamogana 'wainega 'aila'a bwaikaotogina i souyedi, lu'iawawa-wayoga wala'ai 'ana 'ilukulukuta bani'odi wata 'ubwana.
58011013	Tomotoganidi faifaidi a vonavonaga, matatabudi ma yadi vetumagana i wafa. Bola ma yawaidie naninidi Yaubada i na velediga faifaidi i vona'awaufaufa, siwe kebu matatabuna i da veluagadi. Ma yadi vetumagana i nuanidimo mogitana 'awaie i na souyediga faifaidi i sosoanamo. I vonavona mali tomotoga 'waidie, fwayefwayeye kebu yadi vanuga taunidi wakawaka wata toyaba.
58011014	Fai taunidi i fali-wakewakediga ta 'asetai taunidi yadi 'awalawa fwayefwayeye kebu faifaina i da nuanua we'e mogitana 'awalawa abame i nuanuani, faifaina i lulukamata.
58011015	-
58011016	'Ai'edi 'adi tuvada faifaina i da nuanuaga 'adi fata wata i da viladi siwe yadi nuanua bwaikina tamu 'awalawa 'atumaiotogina, 'awalawanina abame. Ebelamo ma yana 'aila'a nuanuadi Yaubada taiadi i na miamia, begaidi avinodi Yaubada bwaikaotogina siwe tutuyanina tomotoganidi i vo, 'Omu yama Yaubada,” taunina kebu i da bunumayagediga fai 'akonadi tamu 'atamana i 'idewa-vagaseni faifaidi abame.
58011017	-
58011018	Tamu tutuya Yaubada Ebelamo i silubuya nuanuana natuna i na velomuyeni 'waineye, Ebelamo kebu nuana i da loloi ma yana vetumagana i vematayakayaka. Avinodi Yaubada i vona'awaufaufa Ebelamo 'waineye yana 'aila'a i na vefue Aisake 'wainega, siwe Ebelamo igodi natuna yana tamogana i da luvewafai 'eba velomu 'waineye.
58011019	Ebelamo i nuani mogitana bega i vo, 'Ai'edi natuku a na luvewafai a na velomuyeni Yaubada 'waineye, 'ana fata wata i na sivetovoia wafayega.” Sai'afoga i da luvewafai siwe Yaubada i talaboda bega 'wa da vo wafayega i da vevilai. S8 Nag 12:1-5 S11 Nag 15:6 S12 Nag 15:5 S17-18 Nag 22:9-12
58011020	Aisake i vetumagana Yaubada 'waineye bega i nuani mogitana tutuya mulina i na vesauluva 'atumaina natunavo 'waidie. Begaidi Iakobo wata Iso 'adi vona nuakalikali 'waineye, Aisake i velu'ui Yaubada 'waineye natunavonidi faifaidi.
58011021	Wata bani'odi Iakobo i vetumagana Yaubada 'waineye bega sai'afoga i na wafa yana wautoganayega i 'a'alive'avinana Yaubada i subisubiai, wata Iosefa natunavo 'adi vona nuakalikali faifaina i vevelu'ui bega Yaubada i na vesauluva 'atumaina 'waidie.
58011022	Mulieta Iosefa i 'asetai sai'afoga i na wafa i vetumagana 'awaie Yaubada me Isileli i na viledi Itifita 'wainega, bega i vona-vagata i na tautauyaga luluna i na nawedi. S20 Nag 27:27-29,39-40 S21 Nag 48:15-16 S22 Nag 50:24-25
58011023	Mosese tamana inana taiadi wata ma yadi vetumagana. Yadi tutuye Itifita 'ana kini yana veimea nuanuana kwakwama mwedamwedalidi iavetadi i na luluvewafadi siwe tutuyanina natudi i tubuga i 'iseni 'ana 'isa 'atumaiotogina bega kebu i da kolologa kini yana veimeanina faifaina. I vetumagana Yaubada i na 'ita'ita'ieni bega i giveni vanuge, bei i miamia weta'i 'aitonu.
58011024	-
58011025	Mulieta me Itifita yadi kini natuna vevinena Mosese i veluagai i naweni yana vanuge i fayayeni. Mosese i taulai ma yana veimea wata yana 'ai'aiwabu fuedi fai taunina bani'odi kini tubuna. Siwe i vetumagana Yaubada 'waineye bega kebu nuanuana tutuya 'ale'usana nageneye taiadi i na miamia i na sosoana-'avo'avovo wata i na sakosakona, nuanuana enavo Yaubada yana tomotoga, kumanidiavo i vetofolova-maimaiga me Itifita 'waidie, taiadi 'adi vita i na vesala.
58011026	Awavesako wata sidibidibi faifaidi kebu i da nuanua, i nuani 'ai'edi vita i na veluagai Yaubada 'ana Venua'ivina faifaina nani 'atumaina, fai i vetumagana 'awaie 'ana tutula miamia-vagaina i na veluagai Yaubada 'wainega, 'ai'aiwabunidi bwaikaotogidi me Itifita yadi 'ai'aiwabu kebu bani'odiga.
58011027	Fai Mosese i vetumagana Yaubada 'waineye kebu i da kololo kini i na nuasakoga faifaina, i tovoi Itifita 'wainega i tauya i nago. Kebu i da vilai, ma yana tokemaiga i nago, Yaubada kumanina kebu tamu aitoi 'ana fata i na 'iseniga, 'wa da vo i da 'ise'iseni.
58011028	Wata fai i vetumagana Yaubada yana tomotoga me Isileli i na 'ita'ita'iedi, bega Yaubada yana vona i lu'ivoneyeni 'waidie, i vonedi 'aisaya sifi i na nikedi yadi saiboda lilivadi i na luitaitalidi dayagidiega. I luitaitalidiga bega Yaubada yana anelose i uvi'agalatagonidi kebu i da nikedi we'e me Itifita natudiavo tulaidi i luvewafadi. S23 Sou 1:22, 2:1-2 S24 Sou 2:10 S27 Sou 12:51 S28 Sou 12:21-23
58011029	Tutuyanina Mosese me Isileli i vagavaidi i souyedi Itifita 'wainega, me Itifita i tala'wavina mulidie. Fai me Isileli i vetumagana Yaubada 'waineye Eyaga Yamoyamoina i 'ivelalai, 'waineamo i damana 'wa da vo fwayafwaya lalaneamo, we'e me Itifita igodi i da damana i na 'ive'avinidiga faifaina, nika matatabudi i yemuwafa.
58011030	Mulieta malamala fuedi i 'a'avana me Isileli i le'wai Kenani, 'awalawanina Yaubada i vona'awaufeufeniga 'waineye Yaubada yana veimea 'wainega nuanuadi 'atamana Ieliko i na kuali, bega Yaubada yana vonanina i vetumaganeni 'aiata 7 nagedie 'atamananina 'ana kali badubaduna wata manamanawena i luvivili. Fai ma yadi vetumagana lauvivila 'ana ve-7 'waineye kali i 'aniweali.
58011031	Bola 'atamananina kebu i da leodiga tamu vavine toalagogona 'adi wagava Leabi me Isileli yadi tovetaui'wala i 'ivaisedi i givedi yadi vanuge. Fai i vetumagana Yaubada 'waineye, tutuyanina i tala'avuidiga vavinenidi 'atumai'avadi i miamia, kebu i da wafa Yaubada 'ana tovedumwe'ai'ai taiadi.
58011032	Tovetumagana fuedi wata i miamiani siwe a nuani 'asa'aiana. 'Ai'edi wata nuanuaku, side tovetumagananidi a da veifufuyedi, Gidioni, Beleki, Samisoni, Iefeta, Devida, Samuela, wata Yaubada yana tolu'ivonavo.
58011033	-
58011034	Tomotoganidi i vetumagana Yaubada 'waineye bega 'eba veimea 'ifwaidi taiadi i vetalaga i leodi, yadi veimea tonovidi, wata ava'ai Yaubada i vona'awaufaufaga 'waidie i veluagadi. Fai ma yadi vetumagana Yaubada 'waineye i 'ita'ita'iedi 'aisaya kasikasisidi laioni 'waidiega, 'ai-'ala'alata 'wainega, wata vetalaga 'waidie kebu tamu aitoi i da wafa kefata 'waidiega. Nagami kebu toketokediga siwe i vetoketoke i vemata'ai'ai vetalaga 'waidie bega mali tomotoga yadi tolugaviavo 'waidie i vetoketoke.
58011035	We'e vevine 'ifwaidi yadi vetumagana 'wainega ediavo wafawafadi i yawasa. We'e tomotoga 'ifwaidi i vetumagana Yaubada 'waineye siwe 'adi tovedumwe'ai'ai i 'ivekokovidi i wafa. Kebu nuanuadi Yaubada i na baileni bega tovedumwe'ai'ainidi i na 'etoyavudi vita 'waidiega, ma yadi tokemaiga i tauyedi veviga wata wafa 'waidie. I vetumagana i 'asetai 'awaie mia 'atumaina wata miamia-vagaina i na veluagai, yadi mia fwayefwayeye kebu bani'odiga.
58011036	'Ifwaidi 'adi gaviavo i sidibidibiedi wata i fitalidi, we'e 'ifwaidi i yogonidi bulava kainumu 'waidiega i yatodi vanuga 'eba yogona 'waineye.
58011037	'Ifwaidi fai i vetumagana Yaubada 'waineye kileuyega i tutuvewafadi, 'ifwaidi soa 'wainega i bobolugedi, we'e 'ifwaidi i luvewafadi kefatayega. 'Ifwaidi i 'ivekokovidi wata vita i veledi, taunidi i vewekowekoma, i ve'wesena 'aisaya sifi wata goti bunudiega.
58011038	Taunidi tomotoga 'atumaiotogidi, kebu i da lubwainedi tomia fwayafwaya 'ifwaidi sakoidi taiadi i na miamia. Kebu yadi vanuga, i mimiayaba-vuvua sali'avu'avuye wata 'oyeye, yadi 'eba mia ovuye wata vatu'ai 'waidie.
58011039	Tomotoganidi Yaubada i awave'atumaiedi yadi vetumagana fa'alidi faifaidi, we'e naninidi faifaidi i vona'awaufaufa i na velediga, fwayefwayeye kebu i da veluagadiga.
58011040	Kebu i da veluagadiga fai Yaubada nuanuana i na lukamata bega ma fuedeye yana nuanua 'atumaiotogina ta na veluagai, bega matatabuda yada sauluva magemagetadi mataneye. S29 Sou 14:21-31 S30 Ios 6:12-21 S31 Ios 2:1-21, 6:25 S33 Dan 6:22 S34 Dan 3:23-27 S35,1 Kin 17:17-24,2 Kin 4:18-37 S36 Iel 20:2, 37:15-16
58012001	Tomotoganidi i vetumaganaga, 'aila'a bwaikina i tovififineda i 'ise'iseda begaidi ma yada vetumagana ta na vetafewa Yaubada faifaina. 'Ai'edi tomotoga nuanuadi i na ve'ililidega nagami naninidi i vevesitagonidiga bani'odi kaleko manamanawedi, i na 'a'idi bega 'adi fata yadi 'eba lilide matadie i 'eno'enova faifaina i na vetafewa. 'Ida wata ta na vetafewa, nuanuananidi i sisitagonidaga wata sakona 'eba be'u matatabuna ta na bailedi, bega sauluvanidi Yaubada nuanuana 'waidiamo ta na nunago.
58012002	Ta na nunagoiga matada ta na yato-vagasedi Iesu 'waineye, kumanina yada vetumagana lamuna wata yana 'aivaita 'wainega yada vetumagananina i na vetoketoke-'afo'afo. Wafa 'ai lagalagana 'waineye 'eba veviga wata 'eba bunumayaga siwe Iesu i nagona kebu i da 'ailove, ma yana tokemaiga taunina i tauyeni wafa 'waineye, 'ana bunumayaga faifaina kebu i da nuanuaga fai i 'asetai 'awaie sosoana bwaikina i na veluagai. I wafana 'asiau ma yana sosoana wata ma yana veimea i miabui i miamia Yaubada 'ana 'atagiega.
58012003	Vitanidi i veluagadiga 'wa na nuani. Tosakona i vedumwe'ai'aieni veviga i veleni siwe i tokemaigeni. Bega 'wa na nuanina 'ai'edi vita 'wa na veluagaiga faifaina kebu 'wa na 'abiawa wata kebu 'wa na 'ailove.
58012004	Iesu veviga i veluagadi fai sakona taiadi i vetalaga, mulieta 'ana gaviavo i luvewafai. We'e 'omi 'wa vevetafewa sakona 'waidiega, yami veviga sai'afo, kebu wafa 'wa da veluagai Iesu bani'odi.
58012005	Vona mogitana i lubwaineda ta na vevetafewa Yaubada faifaina 'alo voke nuami i fani tamu yana vona yana Buki nageneye? 'Ida natunavo i velu'ase'aseda i vo, Natuku, 'ai'edi yamu 'Auvea vematavuloga i na velemuga tamu sauluva sakoina faifaina, 'u na nuave'avini. I na lulumatanimuga, kebu yana vona faifaina 'u na logi.
58012006	Egavo 'Auvea i nuakalikaliediga vematavuloga i veleveledi bega yadi sauluva i na tonova. Wata tomotoganidi 'waidie i ve'awa-natuna i nikenikedi.”
58012007	Fai Yaubada Tamami i nuakalikaliemi bega vematavuloga i velevelemi, vitanidi 'waidiega 'wa na 'asetai 'omi natunavo mogitana. Kwakwama fuedi tamadiavo 'atumaidi siwe vematavuloga i veleveledi yadi sauluva i na tonova faifaina, begaidi 'ai'edi vita 'wa na veluagadiga Yaubada Tamada 'wainega kebu 'wa na logi, 'ami 'aivaita.
58012008	Yaubada natunavo matatabudi vematavuloga i veveluagadi 'wainega, we'e 'ai'edi kebu, 'omi kebu natunavo mogitana, 'omi 'eda natudiavo.
58012009	Fwayefwayeye tamadavo vematavuloga i veleveleda begaidi ta veve'ililibuyedi, we'e mogitana Tamada 'anu'anunuda faifaidi ma yada ve'ililibu taunida ta na tauyeda 'waineye bega yada mia i na ve'atumai.
58012010	Wata fwayefwayeye tamadavonidi tutuya 'ale'usana 'waidie vematavuloga i veleveleda naninidi i nuanidiga 'atumaidi faifaidi, we'e Yaubada yana vematavuloga tonovidi 'ada 'eba 'aivaita bega yada sauluva i na tonova taunina yana sauluva magemagetadi bani'odi.
58012011	Tutuyanina vematavuloga ta veveluagadiga 'eba nuavita 'waideye kebu 'wainega sosoana ta da veveluagai. Siwe 'ai'edi venidi ta na nuanuanidiga 'awaie vuagina ta na veluagai, mia 'atumaina wata sauluva tonovidi.
58012012	Fai Yaubada i kikiavetonovida vita wata 'we'wela 'waidiega bega kebu ta na 'ivemweamweadaga. Nimami 'wa na tauvefatotodi wata 'wa na tovoi fa'alina kebu 'agemi i na tatava.
58012013	Yaubada yana 'eda'eda tonovineamo 'wa na nunago kebu 'wa na baileniga bega 'ifwaidi yadi vetumagana mweadi 'wa da vo ve'agesako, kebu i na mwea-'afo'afo, yami 'aivaita 'wainega i na ve'atumai-vaitugana. S1,1 Kol 9:24-25 S2 Ibu 1:3, 3:1 S3-4 Mad 27:28-44 S5-6 Voa 3:11-12 S6 Ve 3:19 S7 VeL 8:5
58012014	'Wa na vewavawava bega yami mia i na ve'atumai, kebu tamu aitoi taiadi 'wa na ve'ikwayekwayega. Wata 'wa na vewavawava yami sauluva i na tonovaotoga bega 'ami fata 'Auvea 'wa na 'iseni, we'e 'ai'edi aitoi yana sauluva kebu tonovidiga, kebu 'ana fata i na 'iseni.
58012015	Taunimi 'wa na 'i'isave'avinimi nika kebu tamu aitoi 'waimiega Yaubada yana nuakalikali i na 'ia'iaweniga. Wata 'wa na 'isa'isa kebu tamu sauluva sakoina i na vebwaika 'awasasamie, bani'odi viga sakoina yana damana tomotoga fuedi 'waidie, i na nunago matatabumi i na 'ivesakoimi.
58012016	Wata taunimi 'wa na 'i'isave'avinimi kebu tamu aitoi 'waimiega i na lu'avo'avovo bunu 'ana nuanua sakoidi 'waidie. Wata taunimi 'wa na 'i'isave'avinimi Yaubada yana nuanua kebu 'wa na bailedi bani'odi Iso. Fai taunina tulaina, tamana yana wafa 'waineye 'ana veuveuta i da veluagadi wata Yaubada yana vona'awaufaufa tamana Aisake 'waineye i da damana 'waineye, siwe 'ani'ani siaina faifaina veuveutanina i vekimwaneyeni taina Iakobo 'waineye. Kebu Yaubada yana nuanua faifaina i da nuanua, 'ani'ani 'aisena faifaina i nuanua.
58012017	Mulieta nuanuana veuveutanina 'ana vona'awaufaufa i na veluagai tamana yana vona nuakalikali 'wainega, siwe kebu 'ana fataga. 'Akonadi 'wa 'asetai ma matageuna tamana 'waineye i vevelu'ui igodi i na vevilai siwe kebu tamu 'eda i da 'eno'eno 'wainega 'ana veuveuta i na veluagai. S14 Lom 12:18 S15 Efe 4:31 S16 Nag 25:33-34 S17 Nag 27:32-40
58012018	Yami nago Yaubada 'waineye kebu tubumiavo me Isileli bani'odiga. Basenadiotoga taunidi i nagoi 'Oya Sainai nani 'ifwaidi i 'isedi wata i nogaidi. Bei Yaubada i obuma, 'ai-'ala'alata, wavuwavulo bwaikina, wata dudubala i 'isedi. Kaukau bwaikina i nunuga, tomuyoana i kikianamali wata i dududuya.
58012019	Tomotoganidi evulega butu'aina wata bona bwaikina i nogaidi, i kololo-'afo'afo i velu'ui Yaubada 'waineye kebu nuanuadi bonananina i na noganogai.
58012020	Kebu 'adi fata i na tokemaigedi fai Yaubada i vonavona i vo, 'Ai'edi tamu aitoi 'alo 'aisaya de'e 'oyanina 'waineye i na maiga 'wa na tutuvewafai kileuyega.
58012021	'Oyanina 'ana 'isa maigikolokololona bega Mosese i vo, Yau a kololo a tatatava.”
58012022	'Omi kebu 'wa da nagoiga 'Oyanina Sainai Yaubada 'waineye we'e mogitana yami vetumagana 'wainega 'wa vaganagoi 'Oya Saioni, Yaubada Miamia-vagaina yana 'atamana. 'Atamananina abame i 'eno'eno 'ana wagava Ielusalema 'Ivauna, bei anelose fueotogidi ma yadi sosoana i va'auta i miamiani.
58012023	Wata bei Yaubada natunavo i tubu'edakumetaga, kumanidiavo Keliso yana 'Aila'a, i vetumagana 'waineye bega 'adi wagava i kilumidi abame. Wata 'wa nagoi Yaubada 'waineye, taunina tomotoga matatabuda 'ada Toveimea vonayavuga faifaina. Wata bei towafa basenadi yadi sauluva tonovidi 'anu'anunudi i miamiani, 'akonadi 'atumai'avadi Yaubada mataneye.
58012024	Wata 'wa nagoi Iesu 'waineye, taunina Yaubada yana Veakutagona 'Ivauna 'ana to'idewadewa bega 'wa veiana Yaubada taiadi. Wata bei Iesu dayagina i luitaitaleni, dayaganina 'wainega nuatavuna ta veluagai yada sakona 'waidiega, kebu bani'odi Ebeli dayagina. Tatana i luvewafaiga dayagina i vegole nuanuana mewa.
58012025	Begaidi 'wa na 'isa'isa, Yaubada kumanina i vonavona 'waimie, kebu 'wa na bailaga, bonana 'wa na vematayakeyakeni. Basenadi Yaubada tomotoga i matakiadi fwayefwayeye, mulieta egavo i baila kebu nuanuadi i na nogaiga kebu 'adi fata i na dega 'adi vematavuloga 'waidiega. We'e 'ida Yaubada yana Vona ta noganogai abamega begaidi 'ai'edi kebu ta na vematayakeyakeniga kebu tamu sai'afo ta na dega 'ada vematavuloga 'wainega.
58012026	Tutuyanina Yaubada i vona 'Oya Sainai 'wainega fwayafwaya i yue, siwe tutuya de'e 'akonadi i vona'awaufaufa i vo, Tamu tutuya wata fwayafwaya a na yuei, siwe kebu fwayafwaya 'aisenaga, wata abama a na yuei.”
58012027	Fai i vo, Tamu tutuya,” ta 'asetai Yaubada 'ana 'idewadewa matatabudi i na fetoga i na 'ewayavuledi, we'e naninidi kebu i na fetoga 'aisedi i na 'eno'enovi.
58012028	Ta na vekaiwa Yaubada 'waineye fai 'ida ta luku yana 'Eba Veimea 'waineye, 'Eba Veimeanina kebu 'ana fata i na feto i na 'eno-vagata. Yaubada ta na kiavesosoani, ma yada ve'ililibu wata ma yada kololo ta na subisubiai.
58012029	I lubwaineda bani'odi ta na subisubiai fai yada Yaubada taunina 'ai-'ala'alata, 'wainega nani matatabuna i na 'ala'a'avadi. S18-20 Sou 19:12-13,16-20, 20:18-21 S22 Ve 21:2, 5:11 S23 Luk 10:20 S24 Ibu 8:6 Nag 4:10 S25 Ibu 2:1-3, 10:28-29 S26 Sou 19:18 S29 VeL 4:24
58013001	Ma emiavo 'wa na vevenuakalikali fai matatabumi Keliso yana 'Aila'a.
58013002	Kebu nuami i na fani 'wa na nuanuani bega tomotoganidi kebu 'wa da 'isa'inanadiga ma yami sosoana 'wa na goledi i na maia yami vanuge. Tomotoga 'ifwaidi bani'odi i munega anelose kebu i da 'isa'inanadiga siwe i goledi.
58013003	'Ai'edi 'wa da miamiani vanuga 'eba yogona 'waineye nuanuami emiavo i da nuanuanimi i da fogefogemi, bega egavo vanuga 'eba yogona 'waineye i miamianiga 'wa na nuanuanidi 'wa da vo ma fuemie 'wa da luku. Wata bani'odi egavo vita i veveluagadiga tomotoga 'ifwaidi 'waidiega 'wa na nuanuanidi 'wa da vo 'omi wata vita 'wa da veveluagadi.
58013004	I lubwaineda matatabuda nagi ta na ve'ililibuyeni. Iavetami kebu yami vevinevo 'wa na bailedi 'wa na lu'avo'avovo, wata bani'odi 'omi vevine yami lalamogavo 'wa na veve'ililibuyedi. Egavo taunidi i tauyedi bunu 'ana nuanua sakoidi wata ve'avula-'avo'avovo 'waidie Yaubada i na veimeyedi vematavuloga faifaina.
58013005	Taunimi 'wa na 'i'isave'avinimi bega mani 'ana nuakalikali kebu i na vebwaika 'waimie. Ava'ai 'akonadi 'waimie i 'eno'enoviga, siwe 'asa'aiana 'ami fata. Kebu fuedi faifaidi 'wa na nuanua fai 'akonadi Yaubada i vo, Kebu tamu tutuya a na bailemiga, Kebu tamu sai'afo a na 'iawe-lovemiga.”
58013006	Fai kebu i na 'iawe-lovedaga kebu ta na kololo 'alo ta na venuanaluga ta na vonavonamo ta na vo, 'Auvea 'aku To'aivaita, Kebu a na kolologa. Naninidi sakoidi tomotoga i na 'idewadiga 'waikuye, kebu faifaidi a na nuanua.” S1 Ion 13:34 S2,1 Fit 4:9 S3 Mad 25:36 S5 Ios 1:5,1 Tim 6:8-10 S6 Same 118:6
58013007	Yami to'edakumetavo nagami, 'wa na nuanuanidi, kumanidiavo Yaubada yana Vona i lu'ivona 'waimie. Basenadi yadi sauluva 'atumaidi wata yadi folova 'waidiega nani fuedi 'atumaidi i souyedi, naninidi 'wa na nuanuanidi wata yadi vetumagana 'wa na vetutuyamedi.
58013008	Iesu Keliso kebu i na vetuli, bogi, 'asiau, wata tutuya matatabuna i na nagoga siwe 'asa'aiana 'ana 'isa'isanina.
58013009	Taunimi 'wa na 'i'isave'avinimi i na nunago ve-vekavekali tulina tulina nuami i na 'ewadi i na vuyoyemi Yaubada yana 'eda'eda tonovina 'wainega. Yada nuanua Yaubada yana nuakalikali 'wainega i na kiavetoketokediga, i lubwaineni, we'e veimea 'adi ve'ililibu 'ani'ani faifaidi 'waidiega kebu ta na vetoketokega. Egavo veimeanidi i veve'ililibuyediga kebu 'aivaita i na veluagai 'waidiega.
58013010	'Ida tovetumaganavo ma yada 'eba velomu, 'ai lagalagana bei Keliso i wafa siwe 'asa'aiana yada 'eba velomu. Egavo bola i folofolova vanuga 'eba velu'ui tuatuaina 'waineye kebu 'adi fata 'aivaita i na veluagai yada 'eba velomunina 'wainega.
58013011	Me Diu yadi tovelomu bwaikina 'aisaya dayagi'avadi i lukulukuvedi Tutudaba Tabutabuotogina nageneye i 'a'anivelenedi Yaubada 'waineye tomotoga yadi sakona 'adi nuatavuna faifaina. We'e 'aisayadi i nunawedi mwalilige bei i kabukabunidi.
58013012	Begaidi wata Iesu i wafa mwalilige bega tomotoga i 'ivevunavunagidi yadi sakona 'waidiega taunina dayagina 'wainega.
58013013	Fai i 'ivevunavunagida, sauluva tuatuaidi ta na bailedi 'wa da vo ta da nunagoi 'waineye mwalilige, bunumayaga wata saidibi ta na veluagai faifaina, taunina bani'odi i veluagai 'ai lagalagana 'waineye.
58013014	Vitanidi ta na veluagadiga faifaina, kebu faifaidi ta na nuanua fai 'ida kebu tamu yada 'atamana miamia-vagaina i da 'eno'enoga fwayefwayeye, bola ta lalauala Yaubada yana 'atamana faifaina, 'atamananina 'awaie i na souyeni.
58013015	Begaidi Iesu 'wainega Yaubada ta na subisubiai kebu ta na 'ailove, yada subianina siwe 'asa'aiana yada 'anivelena-maimaiga 'waineye. Bonadega ta lulu'ivona faifaina bega subianina Yaubada 'waineye bonada vuagina.
58013016	Kebu nuami i na fani, tutuya fuedi 'wa na vevesauluva 'atumaina wata ma emiavo 'wa na veve'ivaivaita. Sauluvanidi siwe 'asa'aiana yami 'anivelena-maimaiga Yaubada 'waineye, faifaidi i sososoana.
58013017	Yami to'edakumetavo 'wa na vematayakeyakedi wata taunimi 'wa na tauyemi yadi veimea 'waidie. Tutuya fuedi i 'i'isave'avinimi kebu tamu tutuya i da 'ailove fai 'awaie yadi folovanina faifaina i na lu'ivona Yaubada 'waineye bega i na veimea tutula faifaina. 'Wa na vematayakeyakediga ma yadi sosoana i na folofolova, we'e 'ai'edi kebu, ma yadi nuavita i na folofolova siwe 'wainega kebu 'aivaita 'wa na veluagai.
58013018	Nuanuaku 'wa na vevelu'ui faifaiku. 'Aku vebae 'waineye a lutonovi yaku folova wata yaku sauluva matatabuna tonovi'avadi, nuanuaku bani'odi i na 'eno-vagata.
58013019	Nuanuaku bwaikina 'wa na toke 'wa na vevelu'ui faifaiku bega Yaubada i na vetune-matayo'oku a na wai 'waimie. S8 Ve 1:17-18 S9 Lom 14:17,1 Kol 8:8 S11 Vei 16:27 S12 Ion 19:17 S13,1 Fit 4:1,14 S14 Ibu 11:16 S15 Same 50:14,23 S16 Fil 4:18 S17,1 Tes 5:12 S19 Lom 15:30
58013020	-
58013021	A vevelu'ui faifaimi nuanuaku Yaubada, kumanina mia 'atumaina wata nuanua bikana 'adi to'anivelena, wata 'ada Toveimea Iesu Keliso 'ana tosivetovoi, i na kiavetoketokemi bega 'ami fata yana nuanua 'wa na 'i'idewadi. Yana wafa 'wainega Iesu i veto'isave'avina bwaikina, bega 'ida yana sifi i 'i'isave'avinida, wata yana wafanina 'waineye dayagina i ilolo, 'wainega Yaubada yana Veakutagona 'Ivauna wata miamia-vagaina i souyeni. Bega nuanuaku Iesu Keliso 'wainega Yaubada i na 'idewada nika yada sauluva matatabuna faifaidi i na sosoana. Iesu ma 'ana subia wata ma yana 'ai'aiwabu miamia-vagaina, kebu i na 'a'avaga. Vona mogitana, yaku nuanua bani'odi.
58013022	Ekwavo, nuanuaku bwaikina 'wa na tokemaigemi, yaku velu'ase'ase de'e 'wa na nogai fai leta de'e a kilumiga faifaimi kebu manamanawenaga.
58013023	Nuanuaku a na vonemi 'wa na 'asetai, iada Timoti 'akonadi i souyeni vanuga 'eba yogona 'wainega. 'Ai'edi i na le'wa-matayo'oga, taiadi 'a na wai 'a na fogemi.
58013024	Yami to'edakumetavo 'waidie yaku vekaiwa 'wa na lu'ivona wata Yaubada yana tomotoga matatabudi 'waidie. Edavo 'awalawa Itali 'wainega yadi vekaiwa i vetunei 'waimie.
58013025	Nuanuaku Yaubada ma yana nuakalikali i na vevesauluva 'atumaina 'waimie. S20 Ion 10:11,18,1 Tes 5:23 S21,1 Fit 5:10 Fil 2:13 'Asa'aiana bani'odi.
59001001	Yau Iemesa, Yaubada wata Toveimea Iesu Keliso yadi tofolova, a na vekaiwa 'omi Yaubada yana 'Aila'a 'wa mia-ve'eve'e'elagiga 'waimie, fwayafwaya matatabuna 'waineye.
59001002	-
59001003	Ekwavo, 'ai'edi vita wata sailubu tulidi tulidi i na souyedi 'waimie, i lubwainemi 'wa na sosoana bwaikina fai vitanidi yami vetumagana 'adi 'eba kiavefa'ala. I na fa'aliga 'ami fata 'wa na tokemaigemi vita 'ifwaidi 'waidie.
59001004	Yami tokemaiganidi i na 'eno-vagata i na nagoga mulieta 'omi 'atumai'avami, yami nuanua kumagidi, kebu tamu ava'ai 'wainega 'wa na ve'ale'usa.
59001005	We'e 'ai'edi aitoi 'waimiega 'aseta 'wainega i na 'usaga, i lubwaineni i na velu'ui Yaubada 'waineye nika i na veleni bega 'ana fata ma yana 'aseta i na vevenua'ivina-'atumai. I na veleniga fai taunina 'ani'anivelenina wata tonuakalikali tomotoga matatabuda 'waideye kebu nuana i da lololoi.
59001006	Siwe tutuyanina 'wa na vevelu'uiga tamu nani faifaina kebu 'wa na venuanaluga, ma yami vetumagana fa'alina 'wa na nuani mogitana naninina 'wa na veluagai. Egavo i vevenuanaluga bani'odi yagina kaukau i bewebewedi wata i fetofetodi.
59001007	-
59001008	Tomotoganidi bani'odi, yadi vetumagana mweadi kebu i da lubwainedi i na vo, Nani fuedi 'a na veluagadi 'Auvea 'wainega,” fai i vevenuanaluga wata nuadi a'wadi, kebu tamu sai'afo ava'ai i na veluagai. S2-3 Lom 5:3-5,1 Fit 4:13-14 S4 Mad 5:48 S5,1 Kin 3:7,9-12 Mad 7:7 S6 Ais 57:20 S7-8 Iem 4:8 Luk 16:13
59001009	Tovetumagana i vewekowekomaga i lubwaineni ma yana sosoana taunina i na awa'ai'aia fai Yaubada i silakai, i vagavaia i luku yana 'Aila'a 'waineye.
59001010	We'e tovetumagana i ve'ai'aiwabuga i lubwaineni i na sosoana fai Yaubada i kiaobuyeni nika i nuani yana 'ai'aiwabunidi nani-'avo'avovo Yaubada mataneye. To'ai'aiwabu matatabudi 'awaie i na 'a'ava 'wa da vo welavi ididi i da avuta.
59001011	Inala i na lakalakaga i na yayayata mosomoso ma idina i kukuve'awagi'ai i avuavuta, 'ana 'isa 'atumaina i 'ivesakoi. Wata bani'odi to'ai'aiwabu i na folofolova yana 'ai'aiwabu 'waidie tomogonina i na 'awagi'a nika i na 'a'ava. S9 Iem 2:5 Iel 9:23-24,2 Kol 6:10 S10,1 Tim 6:17,1 Fit 5:5 Luk 12:16-21
59001012	'Ai'edi aitoi 'eba sailubu i na veluagai siwe kebu i na be'uga i na tovotovoi fa'alina 'eba sosoana 'waineye. I sitonovi nika i vetoketokega mia 'atumaina wata miamia-vagaina i na veluagai, 'asa'aiana 'ana tutula. Tutulanina basenadi Yaubada i vona'awaufaufa 'ida 'ana tonuakalikali matatabuda faifaida.
59001013	'Ai'edi tamu tomogo 'eba sailubu i na veluagai i na sakonaga faifaina, kebu i na vo, Yaubada i sisilubuku,” fai kebu 'ana fata Yaubada tamu sailubu i na veluagai sakona 'wainega, wata taunina kebu tamu aitoi i da silubuya bega i na sakona.
59001014	Sailubu side bani'odi. 'Ai'edi aitoi taunina yana nuanua sakoidi i na siloloi siwe 'asa'aiana taunina sailubu.
59001015	Yana nuanuananidi sakoidi i na vetoketoke, taunina i na tauyeni 'waineye nika i na sakona. Sakonanina nuana i na 'ewai bei i na sakosakona, i na nagoga 'wainega tomogonina i na wafaotoga.
59001016	Ekwavo, taunimi 'wa na 'i'isave'avinimi i na nunago tamu aitoi i na vekaliemi.
59001017	We'e naninidi 'atumaiotogidi 'ada 'aivaita faifaina ta veveluagadiga, matatabuna i mai abamega, 'ada nuakalikali. 'Ada tonuakalikalinina Yaubada, taunina abama 'adi mageta 'adi to'idewadewa, kebu i na vetuli. Inala i na lakaga nagami welavi 'wa'una bwaikina, we'e i na yayayataga 'wa'unanina i na vevesiai. Yaubada kebu bani'odi 'ai'wa'u, 'ana 'isa'isanina wata yana nuanua 'waideye 'asa'aiana bani'odi i na 'eno-vagata kebu i na vetuli.
59001018	Fai nuanuana, mia 'ivauna wata 'atumaina i veleda yana Vona tonovina 'wainega bega 'ana 'idewadewa matatabuna 'waidiega 'ida ta kumeta. S12 Dan 6:1-28 Luk 6:22-23 Iem 5:11 S13,1 Fit 2:11,1 Kol 10:13 S15 Lom 6:23 S17,1 Ion 1:5 S18,1 Fit 1:23 Ion 1:12-13
59001019	-
59001020	Ekwavo, a na vonemi 'wa na nuanuani. Kebu 'wa na veifufu-matamatayo'oga nagami 'wa na venua'ivina, we'e tomotoga 'ifwaidi i na veveifufuga bonadi 'wa na nogaidi. Wata bani'odi kebu yami nuasako i na waloga fai kebu 'ana fata nuasako 'wainega yada sauluva i na tonova Yaubada mataneye, nuanuana yada sauluva 'atumai'avana.
59001021	Fai nuanuana yada sauluva i na tonova, sakona tulina tulina wata bunu 'ana nuanua sakoidi 'wa na bailedi, ma yami nuaobu taunimi 'wa na tauyemi Yaubada 'waineye bega yana Vona i yatoiga nuamie 'wa na vematayakeyakeni, Vonanina 'ana fata i na 'ita'ita'iemi.
59001022	'Ai'edi Yaubada yana Vona 'wa na nogaimo, taunimi 'wa na vevekaliemi, we'e mogitana ava'ai i vonemiga 'wa na 'i'idewadi.
59001023	'Wa na 'idewadiga fai 'ai'edi aitoi i na nogaimo we'e kebu i na foloviga taunina bani'odi tamu tomogo taunina maigina 'ana 'isa i na 'iseni nigo'ita 'waineye.
59001024	I na 'isenimo siwe kebu tamu ava'ai i na 'idewaiga i na nago nika 'ana 'isanina nuana i na fani.
59001025	We'e 'ai'edi aitoi Yaubada yana Vona i na 'i'isadewai, faifaina i na vevenua'ivina nika kebu nuana i na fani i na 'i'idewai. I na 'i'idewaiga, nika wata Yaubada i na vevesauluva 'atumaina 'waineye. Yaubada yana Vonanina veimea tonovina, 'wainega i yavuda bega ma yada sosoana ta vevematayakeyakeni.
59001026	'Ai'edi aitoi yana nuanua 'waineye i na vo, Yau totafalolo,” siwe meana kebu i na 'isave'aviniga, yana tafalolo nani-'avo'avovo wata taunina i vevekalieni.
59001027	'Ai'edi aitoi yana tafalolo tonovina wata 'atumaina Yaubada Tamada mataneye, side bani'odi i na vevesauluvedi. Fovafova wata 'wabu'wabulavo vita i veveluagadiga i na 'i'ivaisedi, wata taunina i na 'i'isave'avini bega sakona kebu i na damana 'waineye Yaubada 'ana tovedumwe'ai'ai 'waidiega. S19-20 Voa 10:19 Tol 7:9 Mad 5:22 S21 Kolos 3:8 S22 Lom 2:13 S26 Same 141:3 S27 Ais 58:6-7
59002001	Ekwavo, fai 'omi 'wa vetumagana Iesu Keliso 'ada Toveimea Magemagetana 'waineye, bega kebu i da lubwainemi tomotoga 'adi 'isa 'waidiega 'wa na vaie.
59002002	'Ai'edi yami va'auta 'waineye tomotoga 'adi 'ailuga i na luku 'waimie, tamu, 'ai'aiwabuna, 'ana kaleko 'adi 'isa 'atumaidi wata ma 'ana didikumakuma 'ana tutula bwaikina, we'e tamu, wekowekoma, 'ana kaleko 'anilabulabu'ina wata yokeyokena, bani'odi 'wa na voneyedi 'adi 'ailuga 'waidie?
59002003	-
59002004	Voke 'ai'aiwabuna 'wa na ve'ililibuyeni 'wa na vo, Iama, side 'amu 'ivi 'atumaina, bei 'u na miabui,” we'e tomogo i vewekowekomaga 'waineye 'wa na vo, Sino bei 'u na tovotovoi,” 'alo 'wa na vo, Side bei 'efe'efeye 'u miabui,” siwe 'asa'aiana 'akonadi 'wa vaie 'wa venua'ivina-sako.
59002005	Ekwavo, a na vonemi, tomotoganidi i vewekowekomaga fwayefwayeye Yaubada i venua'ivinedi bega i na ve'ai'aiwabu yadi vetumagana toketokena 'wainega wata i na luku yana 'Eba Veimea 'waineye taiadi i na miamia. I na lukuga fai bani'odi basenadi Yaubada i vona'awaufaufa 'ana tonuakalikali 'waidie.
59002006	Wekowekoma Yaubada mataneye ma 'adi nuanua we'e 'omi 'wa vo 'ako, Nani-'avo'avovo,” 'wa 'ivebunumayagidi. 'Wa da nuaniga, egavo ve'isakololoyega yami mani i eloelomi wata i nunawemi 'eba vonayavuga 'waidie? Wekowekoma 'alo 'ai'aiwabu?
59002007	To'ai'aiwabu mogitana, taunidi wata 'ami Toveimea Iesu Keliso 'ana wagava ma 'ana ve'ililibu i awavesakoyeni.
59002008	I lubwaineda tomotoga matatabudi ta na veve'ililibuyedi bega 'ai'edi 'ada Toveimea Iesu yana veimea bwaikina 'wa na vematayakeyakeni, nani 'atumaina 'wa na 'i'idewai. Veimeanina i 'eno'eno Yaubada yana Buki 'waineye i vo, Emiavo 'wa na nunuakalikaliedi taunimi 'ami nuakalikali bani'odi.”
59002009	Siwe 'ai'edi 'wa na lau'idi tomotoga 'adi 'isa 'waidiega, tamu nuanuami, we'e tamu 'wa na vieyeni, siwe 'akonadi veimeanina 'wa geuya, 'wa sakona Yaubada mataneye.
59002010	'Wa sakonaga fai 'ai'edi Yaubada yana veimea matatabuna ta na vevematayakeyakedi we'e veimeanidi 'waidiega tamu nani siaina ta na geuyaga, siwe 'asa'aiana matatabuna ta geudi.
59002011	Ta 'asetai ta geudi fai Yaubada i vo, Kebu 'wa na lu'avo'avovo bunu 'ana nuanua sakoidi 'waidie,” kumanina wata i vo, Kebu 'wa na luvewafaga.” 'Ai'edi kebu 'wa na lu'avo'avovoga bunu 'ana nuanua sakoidi 'waidie siwe 'wa na luvewafaga, 'omi veimea 'adi togeu.
59002012	-
59002013	'Awaie tomotoga matatabuda ta na vonayavuga Yaubada mataneye, begaidi yada sauluva wata yada vona ta na 'i'isave'avinidi. Yana veimea 'adi togeu vematavuloga i na veluagai we'e egavo veimeanidi i vevematayakeyakediga yavuyavudi, Yaubada i na 'isanuakalikaliedi. 'Ai'edi tomotoga 'ifwaidi 'wa na 'isanuakalikaliediga fwayefwayeye Yaubada i na 'isanuakalikalimo kebu i na veimea 'ami vematavuloga faifaina, we'e 'ai'edi kebu 'wa na 'isanuakalikaliga, kebu tamu sai'afo Yaubada i na 'isanuakalikaliemi. S1 Fol 10:34,1 Tim 5:21 Iem 2:9 S4 Ion 7:24 S5 Mad 5:3 S6 Fol 16:19 S11 Sou 20:13-14 S13 Mad 5:7, 6:14-15
59002014	Ekwavo, 'ai'edi aitoi i na vo, Ma yaku vetumagana Yaubada 'waineye,” siwe yana vetumagananina kebu ma 'ana 'eba 'isaga, ava'ai 'ana 'atumaina? Vetumagananina 'wainega 'ana fata 'ita'ita'i i na veluagai? A nuani kebu tamu sai'afo.
59002015	-
59002016	'Ai'edi iamu tamu tovetumagana i na lase 'alo kebu 'ana kalekoga i na vekaukau, siwe 'waineye 'u na vo, Kaiwa iaku, Yaubada i na vesauluva 'atumaina 'waimuye, 'u miamia wata a nunago, 'u na 'ani'ani wata kebu 'u na vekaukau,” vona'ava, ava'ai 'ana 'atumaina?
59002017	Wata yada vetumagana bani'odi. 'Ai'edi vetumagana'ava kebu ma 'ana 'eba 'isaga, vetumagananina nani-'avo'avovo.
59002018	Siwe tamu aitoi i na vo, Tomotoga 'ifwaidi i vevetumaganamo, we'e tomotoga 'ifwaidi i vevesauluva 'atumaina tomotoga 'waidie.” We'e yau a na tutuli a na vo, 'Ai'edi aitoi kebu i na 'a'aivaitaga tomotoga 'waidie kebu 'ana fata yana vetumagana i na veku. We'e yau a na vemu a vetumagana Yaubada 'waineye fai yana nuanua 'atumaidi a 'i'idewadi.
59002019	'Omu 'u vetumagana 'u vo, Yaubada i miamia, 'aiseotogina bwaikina, kebu wata tamu,” 'u vonaga mogitana, siwe wata bani'odi yaiaina i vetumagana, ma yadi kololo i tatatava fai i 'asetai 'awaie 'adi vematavuloga i na veluagai.
59002020	'Omu kebu nuamuga. A na vemu ta na vetumaganamo Yaubada 'waineye we'e yana nuanua kebu ta na vematayakeyakeniga, vetumagananina nani-'avo'avovo.
59002021	'U na nuani tubuda Ebelamo, fai natuna Aisake i tauyeni i 'aniveleneni Yaubada 'waineye bega igodi i da velomuyeni, yana sauluva tonovidi Yaubada mataneye.
59002022	'Wa 'iseni? Yana vetumagana wata ava'ai i 'idewaiga 'adi 'ailugana i folofolova, bega ava'ai i 'idewaiga 'wainega yana vetumagananina vetumagana mogitana.
59002023	Nika vonanina Yaubada yana Buki nageneye 'ana mogitana i souyeni i vo, Ebelamo i vetumagana Yaubada 'waineye bega i awave'atumaieni i vo, Ebelamo yana sauluva tonovidi matakuye.” Wata tamu Ebelamo 'ana 'eba 'ainana, Yaubada iana.
59002024	Bega Ebelamo 'wainega ta 'asetai yada sauluva i na tonova Yaubada mataneye kebu vetumagana 'aisena 'wainega, mogitana wata ava'ai ta na 'idewadiga 'waidiega.
59002025	Wata bani'odi vavine toalagogona 'adi wagava Leabi. Ava'ai i 'idewaiga 'wainega yadi sauluva i tonova Yaubada mataneye. Basenadi me Isileli i le'wai Leabi yadi 'awalaweye vavinenidi i 'ivaisedi, yadi tovetaui'wala i givedi yadi vanuge mulieta i vonedi tamu 'eda 'waineamo i viladi i nagoi ediavo 'waidie.
59002026	'Ai'edi tamu tomotoga tomogo'avana kebu ma 'anu'anununaga, tomotoganina wafawafana, wata bani'odi 'ai'edi vetumagana'ava, kebu ma 'ana 'eba 'isa, vetumagananina wafawafana. S15-17 Mad 25:41-45,1 Ion 3:17 S21 Nag 22:9-12 Ibu 11:17 S25 Ios 1:21, 6:17 Ibu 11:31
59003001	Ekwavo, 'ami 'aila'a 'wainega kebu nuanuaku fuedi i na vetove Yaubada yana Vona faifaina. 'Akonadi 'wa 'asetai 'awaie tomotoga matatabuda ta na vonayavuga Yaubada mataneye i na veimeyeda, we'e 'ima tove 'ai'edi tomotoga 'a na vekaliedi yama vona 'waidiega Yaubada yana veimea toketokena i na yatoi 'waimeye vematavuloga faifaina.
59003002	Fueda tutuya fuedi ta vevekali, naninidi kebu tonovidiga ta 'i'idewadi. Siwe 'ai'edi aitoi 'ana fata meana i na 'i'isave'avini bega kebu tamu tutuya i na vekali, tomogonina 'atumai'avana, wata yana sauluva matatabuna i na 'i'isave'avinidi.
59003003	'Ai'edi nuanuada 'aisaya osi ta na veimeyeni, 'awaneye kainumu ma bulavina ta na yatoi 'ana 'eba sivetovetonova, bega 'ana fata yada nuanua i na vematayakeyakeni. Kainumunina siaina, siwe 'ana fata 'wainega 'aisaya bwaikaotogina ta na veimeyeni.
59003004	Wata 'wa na nuani waka bwaikaotogina, kaukau bwaikina i 'ona'onai, siwe toniwaka wayaisi siaina 'wainega 'ana fata i na liavetovetonovi bega ava'aibe bei nuanuana i nunagoga, 'waineye i na nago.
59003005	Meada, wata bani'odi. Meada nani siaidi siwe 'waidiega 'ana fata sakona bwaikidi i na souyedi. Wata 'wa na nuani 'ai-'ala'alata, meana siaina siwe 'wainega 'ana fata libi bwaikina i na 'alai.
59003006	We'e meada 'ai-'ala'alata bani'odi. Yadi 'eba mia 'awadeye, siwe sakona bwaikaotogina i sususula tomogoda matatabuna 'waidie. Meada 'wa da vo Seitani taunina i da luvetogali, bega meadanidi yadi 'ai toketokena 'wainega yada mia matatabuna i 'i'ivesakodi.
59003007	'Aisaya matatabuna tomotoga 'ada fata ta na 'ivetomotomogodi, nika mogitana 'akonadi 'aisaya tulina tulina, daledaledi manuga taiadi wata igana ta 'ivetomotomogodi.
59003008	We'e meada, kebu tamu aitoi 'ana fata i na 'ivetomotomogoi, nani sakoina, kiavetonova-wayoga, 'wa da vo 'eba wafa tuva bani'odi nageneye i da 'eno'eno.
59003009	Meada 'waidiega yada 'Auvea Tamada ta subisubiai, siwe wata meadanidi 'waidiega tomotoga Yaubada 'ana 'idewadewa taunina 'ana 'isa'isa bani'odi, ta yagayagaidi.
59003010	Subia wata manini i sousouyedi 'awanina 'aitamogana 'wainega. Ekwavo, de'e bani'odi kebu i da lubwaineni.
59003011	Kebu 'ana fata ufa-luluvuala 'aitamogana 'wainega ufa 'atumaina wata golana i na sousouyedi.
59003012	Ekwavo, wata kebu 'ana fata 'ala'ai i na vuaga kalibo vuagina i na souyeni, 'alo galaia i na vuaga, 'ala'ai vuagina i na souyeni, wata eyaga kebu 'ana fata i na veufaotoga. Bega kebu i da lubwaineni subia wata manini 'adi 'awa 'aitamogana 'wainega i na sousouyedi. S1 Fol 20:28 S3 Same 32:9 S5 Voa 16:27 Same 73:8-9 Voa 26:20-21 S6 Mad 15:18-19 S8 Lom 3:13 S10 Efe 4:29
59003013	'Ai'edi 'waimiega tamu aitoi i na vo, Yaku 'aseta bwaikina a vevenua'ivina-'atumai,” i lubwaineni ma yana nuaobu yana 'asetanina 'wainega i na vevesauluva-'atumai, 'wa na 'iseni nika 'wa na ve'awamogitana.
59003014	Siwe 'ai'edi yamu nuanua 'waineye ve'unumagigi golagolana i na 'eno'enoga wata 'aisemu 'amu wagava yana vebwaika faifaina 'u na nuanuaga, kebu 'u na vekali taunimu 'u na awa'ai'aimu 'u na vo, Yau to'aseta.”
59003015	De'e nuanuananidi igodi 'wa vo, 'Aseta,” siwe kebu i da obuma abamega, we'e mogitana fwayafwaya 'ana nuanua, wata bunu 'ana nuagiva, sauluvanidi yaiaina yadi sauluva bani'odi.
59003016	'Ai'edi ve'unumagigi wata veumokai ta na 'isedi, bei wata ve'ikwayekwayega sakona tulina tulina taiadi ta na veluagadi.
59003017	We'e 'ai'edi 'aseta vevenua'ivinina Yaubada i na veledaga, nagami yada sauluva 'atumai'avadi, mulieta ta na vevesauluva-bikana, mali tomotoga yadi nuanua ta na veve'ililibuyedi, ta na veveiana, ta na 'i'isanuakalikali mogitana wata 'asetanina vuagina ta na ve'ivaivaita, kebu ta na vaie wata kebu tamu aitoi ta na vekalieni.
59003018	'Ai'edi sauluva bikanega ta na veveiana 'wa da vo tamu bila ta da bakuli, mulieta vuaga sauluva tonovina i na souyeni. S13 Efe 4:1-2 S17 Iob 28:28 S18 Mad 5:9
59004001	Awale 'ifwaimi tauni'avami 'wa veve'ikwayekwayega wata 'wa vevetalaga? Fai tomogomie nuanua sakoidi nuanuadi i na vetoketoke.
59004002	Nani 'ifwaidi nuanuami siwe kebu 'ami fata 'wa na veluagadi, begaidi nuanuami luvewafa. Mali tomotoga yadi kukua faifaidi 'wa nunuagiva siwe kebu 'ami fata 'wa na 'ewadi begaidi 'wa veve'ikwayekwayega wata 'wa vevetalaga. Nani fuedi nuanuami siwe kebu 'wa da veveluagadiga fai kebu faifaidi 'wa da vevelu'ui Yaubada 'waineye.
59004003	Siwe 'ai'edi 'wa na velu'ui Yaubada kebu i na velemiga fai yami nuanua wata taunina yana nuanua kebu taiadi i da vesala, taunimi yami 'eba sosoana 'aisedi faifaidi 'wa vevelu'ui.
59004004	'Omi yami sauluva 'wa da vo vavine yadi lamoga i da baileni i da nago 'ana gaviavo taiadi i da lulu'avo'avovo. I lubwainemi 'wa da 'asetai, 'ai'edi taunimi 'wa na tauyemi fwayafwaya 'ana nuanua sakoidi 'wa na veianediga, siwe 'asa'aiana 'wa vegavia Yaubada 'waineye. 'Ai'edi aitoi fwayafwaya 'ana nani nuana i na 'ewai, kebu 'ana fata i na veiana Yaubada taiadi, i na vegavienimo.
59004005	Sauluvanina faifaina i kilumi Yaubada yana Buki 'waineye i vo, 'Anu'anunu Yaubada i veledaga nuanuana bwaikina taunida ta na tauyeda 'aiseotogina 'waineye i na 'i'isave'avinida.” Vonanina kebu 'wa na vo 'ako, Nani-'avo'avovo.”
59004006	Mogitana 'ai'edi taunida ta na tauyeda tamu nani 'waineye, Yaubada i na ve'unumagigi, siwe taunina to'anivelena bwaikina fai yana Buki 'waineye i vo, Egavo taunidi i awa'ai'aidiga Yaubada i ve'idi'idiedi, we'e tonuaobu, ma yana nuakalikali i 'i'ivaisedi.”
59004007	Fai tonuaobu i nunuakalikaliedi, taunimi 'wa na tauyemi yana nuanua 'waidie. Seitani 'wa na veugeugeni nika i na dega.
59004008	'Wa na vaganago Yaubada lilivaneye wata taunina i na mai lilivamie. 'Omi 'wa sakosakonaga i lubwainemi yami sauluva 'waidiega 'wa na vevunavunaga. 'Omi 'wa vevenuanaluga Yaubada faifaina, 'wa na nuavilami 'aiseotogina faifaina 'wa na nuanua.
59004009	Yami sakona faifaidi i lubwainemi 'wa na nunuavita, 'wa na 'we'we'wela wata 'wa na tatainu'wanu'wa. 'Omi 'wa sososoana-'avo'avovoga wata 'wa namanamaga 'asa'aiana, 'wa na nunuavitamo 'wa na 'we'we'wela.
59004010	'Auvea mataneye taunimi 'wa na kiaobuyemi, mulieta i na kialakaimi.
59004011	Ekwavo, kebu emiavo tovetumagana 'wa na awavesakoyedi. 'Ai'edi aitoi iana i na awavesakoyeni 'alo i na 'amalakibuyeni, siwe 'asa'aiana Yaubada yana veimea nuakalikali faifaina i na awavesakoyeni i na vo, Vekali.” 'Ai'edi veimeanina 'u na 'amalakibuyeniga, 'omu kebu tovematayakayakaga, we'e mogitana 'wa da vo 'omu veimeanina yana toveimea.
59004012	Yaubada 'aiseotogina veimea 'ana to'anivelena, 'awaie ta na vonayavuga mataneye i na veimeyeda, bega taunina 'ana fata i na 'ita'ita'ieda 'alo i na veimea ta na wafaotoga. Emiavo 'wa 'amalakibuyediga, 'wa da nuani, 'omi Yaubada? S1 Gal 5:17 S3 Mad 6:9-13 S4,1 Ion 2:15 S5 Mad 6:24 S6,1 Fit 5:5 Iob 22:29 S7,1 Fit 5:8 Efe 6:11-12 S11-12 Lom 2:1, 14:4
59004013	'Omi taunimi 'wa awa'ai'aimiga a na vonemi. 'Wa vonavona 'wa vo, 'Asiau 'alo 'awa'awai ta na nagoi tamu 'atamana bwaikina 'waineye yada sitoa ta na vetovoia bei malamala 'aitamogana ta na miamia bega mani bwaikina ta na veluagai.”
59004014	Siwe kebu 'wa da 'asetai ava'ai 'awa'awai i na souyeni 'waimie. Budibudi ta na 'iseni, kebu tutuya manamanawenaga i na 'awa'u'umi. 'Omi wata bani'odi, yami mia fwayefwayeye 'ana vemanawe kebu 'wa da 'asetaiga.
59004015	We'e mogitana side bani'odi 'wa da voneyedi 'wa da vo, 'Ai'edi 'Auvea i na tauyeda ma yawaida ta na miamia side naninidi wata naninidi ta na 'idewadi.”
59004016	We'e 'omi yami nuanua tulina, ma yami nualaka 'wa awa'ai'aimi taunimi yami nuanua faifaidi. 'Omi wata tomotoga matatabudi taiadi 'wa awa'ai'aimiga, 'wa sakona.
59004017	'Ai'edi aitoi tamu sauluva 'atumaina i 'asetai i lubwaineni i da 'idewai, siwe i na bailaga, 'akonadi i sakona. S13-14 Luk 12:18-21 S15 Fol 18:21
59005001	We'e 'omi 'wa ve'ai'aiwabuga a na vonemi. I lubwainemi 'wa na 'we'we'wela wata 'wa na tainu'wanu'wa fai veviga bwaikina sai'afoga i na souyedi 'waimie.
59005002	Yami 'ai'aiwabu i mwadabu we'e 'ami kaleko 'walu'walu i 'anidi.
59005003	Yami mani wata yami kukua 'akonadi i sako, yadi sakonina 'wainega i ve 'omi umokaimi, kebu 'waidiega 'wa da 'a'aivaitaga. 'Ai'aiwabunidi nuami i 'ewadiga yami 'eba 'isa, 'awaie vematavuloga 'wa na veluagai 'ai-'ala'alase. Vonayavuga 'ana 'Aiata 'akonadi i velilivana we'e 'omi 'ai'aiwabu 'wa 'e'etokwau.
59005004	Yami bakula 'adi tofolovavo kebu 'wa da tututulidiga tutulanidi i toke i vonevonemi, 'wa noganogai 'alo kebu? Yami to'aiala yadi 'we'wela 'akonadi 'Auvea Yaubada Bwaikaotogina i noganogaidi.
59005005	Yami mia fwayefwayeye 'asa'aiana nuanuami kukua bwaikaotogina, 'ani'ani 'iwana'avadi wata 'wa sososoanamo. Taunimi 'wa veve'animi vonayavuga 'waineye i na 'ageyatoyemi.
59005006	Tomotoganidi yadi sauluva 'atumaidi 'wa vevevita-maimaigidi toveimea matadie bega yadi veimea 'waidiega 'wa luluvewafadi, taunidi 'adi 'aivaita faifaina kebu 'adi fata i na kwayegemi. S1-6,1 Tim 6:9-10 Mak 4:19 VeL 24:15 Mad 6:19-21
59005007	We'e 'omi ekwavo, i lubwainemi tutuya fuedi 'wa na totokemaiga i na nagoga 'ada Toveimea Iesu i na vilai. Tobakula yadi sauluva yada 'eba 'isa. I na tokemaiga nagami i na tauvebika mulieta 'ana tutuya mogitana 'waineye i na bakula. Wata ma yadi tokemaiga i na lulukamata nagami i na kumaga mogitana mulieta i na 'aiala, bega yadi fwayafwaya 'wainega 'ani'ani 'atumaidi i na veluagadi.
59005008	'Omi wata bani'odi 'wa na totokemaigemi, 'wa na tovotovoi fa'alina fai 'ada Toveimea Iesu yana vila-vaitugana sai'afoga.
59005009	Kebu ma yami luvulewa emiavo 'wa na vebonavoluvoluyedi. 'Ai'edi bani'odi 'wa na vesauluvediga Yaubada i na veimea vematavuloga 'wa na veluagai. Toveimeanina i le'wa-'afo'afo i na lukuma.
59005010	'Wa na nuani 'Auvea yana tolu'ivonavo, 'ana wagavayega i lu'ivona, taunidi yami 'eba 'isa, yadi tokemaiga vita 'waidie 'wa na vetutuyamedi.
59005011	Fai i vetoketoke vita 'waidie bega ta goledi tososoana. 'Akonadi Iobi valana 'wa nogai basenadiotoga vita wata veviga 'waidie i tokemaigeni, wata 'wa 'asetai ava'ai 'Auvea i 'idewai 'eba ve'a'ava 'waineye. Iobi 'aivaita bwaikina i veluagai fai 'Auvea to'isanuakalikali mogitana, ma yana nuakalikali i vevesauluva 'atumaina 'waideye.
59005012	Ekwavo, wata tamu nani bwaikaotogina a na ve 'waimie. 'Ai'edi 'wa na vona'awaufaufaga kebu tamu ava'ai 'wa na 'inanai yami vona'awaufaufa 'ana kiavetoketoke faifaina. Kebu abama 'wa na 'inanai, fwayafwaya 'alo wata tamu nani. 'Ai'edi tamu nani mogitana 'wa na 'idewaiga 'wa na vo, E'e,” we'e 'ai'edi kebu, 'wa na vonamo 'wa na vo, Kebu.” Kebu yami vona i na vefuega bani'odi 'wa na vo, Tamada,” nika kebu vematavuloga 'wa na veluagai Yaubada 'wainega. S7 Gal 6:9 Ibu 10:36-37 S8,1 Tes 3:12-13 Fil 4:5 S9,1 Kol 4:5 S10 Mad 5:11-12 S11 Iob 42:10-13,1 Fit 2:19 S12 Mad 12:36
59005013	'Ai'edi 'waimiega tamu aitoi vita i veveluagai, i lubwaineni i na velu'ui Yaubada 'waineye. 'Ai'edi 'waimiega tamu aitoi i sososoana, i lubwaineni i na lei-subisubia Yaubada 'waineye.
59005014	'Ai'edi 'waimiega tamu aitoi i vigaga, i lubwaineni tovetumagana 'adi to'edakumetavo i na 'iyoanidi, i na maia, faifaina i na velu'ui Yaubada 'waineye wata bunama i na iwagi toviganina 'waineye 'ada Toveimea Iesu 'ana wagavayega.
59005015	Velu'uinina ma yadi vetumagana i na velu'ui toviganina i na ve'atumai, 'ada Toveimea i na 'ive'atumaia. We'e 'ai'edi i sakonaga, nuatavuna i na veluagai.
59005016	Begaidi 'aitamogana 'aitamogana yami sakona 'wa na lulu'ivoneyedi emiavo 'waidie, wata 'aitamogana 'aitamogana emiavo faifaidi 'wa na vevelu'ui bega Yaubada i na 'ive'atumaimi. Tomotoga yadi sauluva tonovidi Yaubada mataneye i na velu'uiga, yadi velu'ui kasikasisidi, ma 'adi tutula.
59005017	Ilaitia tomotoga 'ida bani'odi, i toke i velu'ui nuanuana 'wei i na tova Yaubada 'ana tovedumwe'ai'ai 'waidie, nika mogitana malamala 'aitonu wata sai'afo nagedie 'wei kebu.
59005018	Mulieta wata i velu'ui-vaitugana nuanuana i na 'wei, nika i 'wei bega fwayafwaya 'wainega mosomoso wata 'ani'ani i souyedi.
59005019	-
59005020	Ekwavo, de'e vonanina kebu nuami i na fani. 'Ai'edi aitoi 'waimiega Yaubada yana Vona Tonovina 'wainega i na vuyo, mulieta tamu aitoi i na 'ivaiseni bega i na nuavilai yana yogobalabala 'wainega, to'aivaitanina 'akonadi i 'ita'ita'ieni wafa 'wainega we'e tosakonanina nuatavuna i na veluagai sakona fuedi faifaidi. S13 Same 50:15 Kolos 3:16 S15 Fol 28:8 S16,1 Ion 1:9 Voa 28:13 S17-18,1 Kin 17:1, 18:1,42,45 S19 Mad 18:15 Gal 6:1 S20,1 Fit 4:8 'Asa'aiana bani'odi, Yau Iemesa.
60001001	Yau Fita, Iesu Keliso 'ana tomata'aulele a vekaiwa 'omi tomotoganimi Yaubada i venua'ivinemiga 'waimie. 'Omi 'wa dega Iesu 'ana tovedumwe'ai'ai 'waidiega 'wa veyavuyavula mali 'awalawa 'waidie. Side 'awalawanidi 'waidie, Fonito, Galetia, Kafadosia, Eisia wata Batinia.
60001002	Basenadiotoga Yaubada Tamada i 'asetami i venua'ivinemi nuanuana 'omi yana tomotoga, wata 'Anu'anununa 'Atumaina 'wainega yami sauluva matatabuna i tonova mataneye. Wata Yaubada i venua'ivinemi Iesu Keliso 'wa na vematayakeyakeni, taunina dayaginega yami sakona i iwalekolekoadi bega 'atumai'avami Yaubada mataneye. A vevelu'ui faifaimi nuanuaku Yaubada ma yana nuakalikali i na vevesauluva 'atumaiotogina 'waimie wata nuanua bikana i na velevelemi wata yami mia i na ve'atumaiotoga. S2,2 Tes 2:13 Efe 1:4 Ibu 12:24
60001003	Ma yada vekaiwa Yaubada ta na subiai, taunina Iesu Keliso 'ada Toveimea Tamana. Fai i 'isanuakalikalieda bwaikina mia 'ivauna wata 'atumaina ta veluagai Iesu Keliso yana tovi-vaitugana 'wainega, bega 'asiau ta vetumagana ta nuani mogitana mia 'atumaina wata miamia-vagaina ta na veluagai.
60001004	Mianina wata 'ai'aiwabu taiadi, faifaidi basenadi Tamada i vona'awaufaufa 'awaie i na veleda, abame i 'i'isave'avinidi bega kebu i na 'anikudadi, 'alo i na sako, 'alo i na 'watu.
60001005	'Omi yami vetumagana 'wa yato-vagasedi Yaubada 'waineye bega yana toketokena 'wainega i 'i'ibababalemi i na nagoga tutuya 'ana 'eba ve'a'ava 'waineye yana 'ita'ita'i nonogina 'wa na veluagai 'ai'aiwabunidi taiadi.
60001006	'Asiau vita tulina tulina 'wa veveluagadi Iesu 'ana tovedumwe'ai'ai 'waidiega bega 'wa nunuavita, siwe kebu i na 'eno-vagata. We'e 'wa na nuani naninidi 'atumaidi 'awaie 'wa na veluagadi Yaubada 'wainega begaidi 'wa na sososoanamo.
60001007	Yaubada vitanidi i tauyedi i sousouyedi 'waimie nuanuana i na 'asetai yami vetumagana toketokena 'alo kebu. 'Ai'edi tomotoga golida i na alai fwayafwayayega, nagami i na vetagovi golida i na 'awakoluya we'e yogo i na koiyavuleni bega i na 'asetai golida 'aisena i 'eno'eno 'atumai'avana, 'ana tutula bwaikina. Wata yada vetumagana bani'odi. Golida 'a'a'avina, nani siaina Yaubada mataneye, we'e yami vetumagana nani bwaikina 'waineye nuanuana i na sisitonovimi vita 'waidiega i na 'isemi yami vetumagana 'atumaina wata toketokena. 'Ai'edi yami vetumagana fa'alina vitanidi 'waidie, 'aiatanina Iesu Keliso i na souyeni, subia, 'ai'aiwabu wata ve'ililibu 'wa na veluagadi Yaubada 'wainega.
60001008	Kebu tamu tutuya Kelisonina 'wa da 'iseniga, siwe 'wa nunuakalikalieni. 'Asiau wata kebu 'wa da 'ise'iseniga siwe ma yami vetumagana taunimi 'wa tauyemi 'waineye, begaidi yami sosoana bwaikaotogina kebu ta na vona.
60001009	Yami sosoananina, sosoana mogitana fai 'ita'ita'i 'wa veveluagai Yaubada 'wainega, kumanina faifaina 'wa vetumagana. S3-4,1 Fit 1:23 Kolos 1:12 S5 Kolos 3:3-4 Fol 20:32 Ion 6:28 S6-7 Ibu 12:11,1 Fit 5:10 Iob 23:10 Iem 1:3 S8 Ion 20:29
60001010	'Ita'ita'inina faifaina basenadiotoga Yaubada yana tolu'ivonavo i lauala-'atumai wata i velutolitoli nuanuadi i na 'asetai. Yadi 'aseta sai'afo siwe i lu'ivona i vona-vagata 'ita'ita'i Yaubada i na velemi 'ami nuakalikali.
60001011	Keliso 'Anu'anununa i agedi i vonedi i vo, 'Awaie Keliso vita fuedi bwaikidi i na veluagadi we'e yana tovi-vaitugana 'waineye 'ai'aiwabu magemagetadi i na veluagadi abame.” 'Ida ta 'asetadi naninidi i souyedi yada tutuye, we'e basenadiotoga tolu'ivonanidi igodi nuanuadi i na 'asetadi ava'ai tutuyaga, wata naninidi bani'odi i na munega i na souyedi.
60001012	Wata Yaubada i vonedi i vo, 'Wa vetolu'ivonaga kebu taunimi 'ami 'aivaita faifaina, mali tomotoga faifaidi bola kebu i da tubuga.” Vona mogitana naninidi 'akonadi i souyedi yada tutuye, Iesu Valana 'Atumaina 'wainega 'wa nogai tolau'age 'waidiega. Yaubada 'Anu'anunu 'Atumaina i vetunei abamega tolau'agenidi i agedi bega yana toketokena 'wainega Valana 'Atumaina i lu'ivoneyedi 'waimie. We'e Yaubada yana anelose, avinodi taiadi i miamia siwe igodi nuanuadi i da 'asetai 'ada 'ita'ita'i Iesu 'wainega. S10 Ais 53:1-12 S11 Luk 24:26-27 S12 Mad 13:16-17 Efe 3:10
60001013	'Omi 'akonadi Iesu Valana 'Atumaina 'wa 'asetai, begaidi i lubwainemi yami nuanua 'wa na 'idewadi, taunimi yami sauluva 'wa na 'i'isave'avinidi wata yami vetumagana 'wa na yato-vagasedi 'ami nuakalikali 'waineye, nuakalikalinina Yaubada i na velemi Iesu Keliso yana souyagi 'waineye.
60001014	Basenadi Yaubada yana Vona kebu 'wa da 'asetadiga, bavubavumi nuanuami sakona-vebogi. We'e 'asiau 'akonadi 'wa 'aseta bega i lubwainemi Yaubada 'wa na vematayakeyakeni wata nuanuananidi sakoidi kebu i na veveimeyemiga.
60001015	I lubwainemi yami sauluva matatabuna tonovidi fai Yaubada, kumanina i venua'ivinemiga, yana sauluva matatabuna tonovidi.
60001016	Wata Yaubada yana Buki nageneye i vo, Yau magemagetaku kebu tamu yaku sakonaga, begaidi 'omi wata bani'odi i lubwainemi yami sauluva magemagetadi.
60001017	Tutuyanina 'wa vevelu'ui Yaubada 'waineye 'wa awave-Tamama, siwe Yaubadanina yana nuanua 'aitamogana 'wainega tomotoga matatabuda i na veimeyeda vonayavuga 'ana tutuye. 'Awaie yada sauluva 'adi tutula ta na 'ewadi, 'atumaidi, wata 'atumaidi we'e sakoidi, wata sakoidi, begaidi tutuyanina ta na miamia fwayefwayeye i lubwaineda ma yada kololo Yaubada ta na veve'ililibuyeni. S13 Lom 12:2 S14 Lom 6:19 Efe 4:17-18 S15,2 Kol 6:16-18, 7:1 S16 Vei 19:2 S17 VeL 10:17
60001018	-
60001019	Basenadi tubumiavo yadi sauluva kebu 'atumaidiga, yadi vetumagana i yatodi nani-'avo'avovo 'waidie, 'omi 'wa saladi bega Seitani i yogonimi sauluvanidi 'waidiega. We'e 'akonadi 'wa 'asetai Yaubada i tuveobumi. Bega i tuveobumiga kebu nani 'a'a'avidi 'waidiega bani'odi mwali, nau'unu, bawe, 'alo mani, i tuveobumiga nani 'atumaiotogina, Keliso dayaginega. Taunina 'atumaiotogina wata magemagetana, yawaina i tauyeni faifaimi, tutulimi. Yana wafanina bani'odi me Diu sifi natudi i nikenikedi i vevelomuyedi Yaubada 'waineye yadi sakona 'adi 'u'uma faifaidi.
60001020	Basenadiotoga Yaubada bola fwayafwaya kebu i da 'idewaiga, nagami Kelisonina i venua'ivineni yana wafa faifaina, we'e tutuya de'e bega i na nagoga 'ana 'eba ve'a'ava 'waineye i sivemageseni faifaimi.
60001021	Keliso 'wainega 'wa vetumagana Yaubada 'waineye, kumanina 'ana tosivetovoi wata yana 'ai'aiwabu 'ana to'anivelena, bega 'asiau yami vetumagana 'wa yato-vagasedi 'wa nuani mogitana 'awaie 'ita'ita'i 'wa na veluagai Yaubada 'wainega.
60001022	'Akonadi Yaubada yana nuanua tonovidi 'wa vevematayakeyakedi bega 'wa ve'atumai mataneye wata emiavo tovetumagana 'wa nunuakalikaliedi mogitana, begaidi i lubwainemi 'wa na toke yami venuakalikalinina i na vebwaika-'afo'afo.
60001023	Yami nuakalikalinina i na vebwaikaga fai 'akonadi 'wa tubuve'ivau, Yaubada yana Vona miamia-vagaina 'wainega, vonanina mia 'ivauna wata 'atumaina lamudi. Basenadi inamiavo wata tamamiavo i venatunemi siwe 'awaie i na wafa, we'e 'asiau yana Vonanina miamia-vagaina 'wainega 'wa tubuve'ivau.
60001024	-
60001025	Ava'ai basenadiotoga i kilumi Yaubada yana Buki nageneye vonanina i voneyeniga, mogitana. I vo, Tomotoga matatabudi bani'odi mosomoso, We'e yadi 'ai'aiwabu wata 'adi subia bani'odi welavi ididi. Mosomosonidi i 'a'awagi'adi wata ididi i avuavuta. Vona mogitana tomotoga matatabuda ta na ve'alawafawafa we'e 'Auvea yana Vona i na 'eno-vagata kebu i na 'a'avaga.” 'Auvea yana Vonanina taunina Iesu Valana 'Atumaina, kumanina 'waimie i wai. S18-19,1 Kol 6:20 Ion 1:29 S22 Ion 13:34 S23 Ion 1:13,1 Fit 1:3 S24-25 Ais 40:6-8
60002001	'Omi Yaubada natunavo begaidi i lubwainemi sauluva sakoidi matatabudi 'wa na bailaotogedi. Kebu 'wa na vekaliga, 'ai'edi tamu sauluva 'wa na tatalabodeniga kebu wata 'wa na 'idewaiga, kebu 'wa na ve'unumagigi wata kebu 'wa na vebonaivo.
60002002	Nuanuaku kwakwama mwedamwedalidi tamu yadi sauluva 'wa na vetutuyameni. Tutuya fuedi yadi nuanua bwaikina susu, faifaina i 'we'we'wela. 'Omi Yaubada yana Vona nuami i da 'ewai. I lubwainemi tutuya fuedi 'wa na lulu'iawawa, faifaina 'wa na nuanua wata 'wa na vevenua'ivina, 'waimie bani'odi susu bega 'wa na vetoketoke i na nagoga mulieta 'ita'ita'i 'wa na veluagai.
60002003	Vona mogitana, 'akonadi yada 'Auvea yana nuakalikali 'waimie 'wa lutonovi.
60002004	-
60002005	Keliso taunina tamu folova miamia-vagaina, 'wainega Yaubada yana vanuga 'eba velu'ui i 'i'idewai. Tomotoga folovanina i 'iseni i baileni i vo, Nani-'avo'avovo,” siwe Yaubada i venua'ivineni i silakai, 'atumaiotogina mataneye. 'Omi wata bani'odi folova ma yawaimi, 'wa na vaganago 'ada Toveimeanina 'waineye, taunimi 'wa na tauyemi 'waineye bega 'omi yana 'aila'a mogitana, 'wa da vo 'omi folova Yaubada yana vanuga 'eba velu'ui nageneye. Bei 'wa na vetofolova faifaina, 'omi bani'odi tovelomu yadi sauluva tonovidi, Iesu Keliso yana 'aivaita 'wainega 'wa na vevesauluva 'atumaina, 'asa'aiana yami 'anivelena Yaubada 'waineye, yana nuanua bani'odi.
60002006	Basenadiotoga Yaubada yana Buki nageneye side bani'odi Aisea i kiluma Iesu faifaina i vo, Tamu folova, yaku nuanua bwaikina a venua'ivineni, 'Asiau a sisivetovoia yaku 'atamana Saioni 'waineye a na ve'unututuyeni. Egavo yaku venua'ivinanina 'waineye yadi vetumagana i na yato-vagasedi, kebu a na vedumwe'ai'aiediga, 'aivaita i na veluagai.”
60002007	'Omi Iesu 'wa vetumaganeniga, 'waimie folovanina nani 'atumaiotogina, we'e egavo i bailaga, taunidi bani'odi to'aiyogona sakoidi. Folova tamu i baileni igodi i vo, Nani-'avo'avovo, ta na taweni.” Siwe mulieta folovanina folova kumekumetana, taunina 'unututu.”
60002008	Wata tamu vona i kilumi Iesu faifaina Yaubada yana Buki 'waineye i vo, Kileu de'e tomotoga i na tayaidi, Wata 'waineye i na be'u.” 'Waineye i na be'ube'uga fai Yaubada yana Vona kebu i da vematayakeyakedi, yadi vedumwe'ai'ainina basenadiotoga Yaubada i 'aseta-vagaseni bega i venua'ivinedi vematavuloga faifaina. S1 Efe 4:22 Iem 1:21 S4-5,1 Kol 3:11 Lom 12:1 S6 Ais 28:16 S7 Same 118:22 S8 Ais 8:14
60002009	We'e 'omi kebu bani'odiga. Yaubada taunina i venua'ivinemi, yana 'aila'a. 'Omi Keliso taunina Kini yana tovelomu wata Yaubada yana tomotoga mogitana, yami sauluva tonovidi wata magemagetadi mataneye. I venua'ivinemi dudubala 'wainega i miemi yana mageta 'atumaiotogina 'waineye bega ma yami subia 'wa na awa'ai'aia tomotoga matadie.
60002010	Nagami 'omi bani'odi nani-'avo'avovo, 'asiau Yaubada yana tomotoga mogitana. Wata nagami Yaubada yana 'isanuakalikali 'waimie 'wa bavuyeni, 'asiau yana 'isanuakalikalinina 'wa veveluagai i 'ita'ita'iemi. S9 Sou 19:5-6 Ais 9:2 Efe 5:8 S10 Ose 1:10 Lom 9:25,1 Fit 1:3
60002011	Ekwavo 'ida wakawaka de'e fwayefwayeye, yada 'atamana mogitana abame, begaidi a vevelu'ase'asemi kebu taunimi 'wa na tauyemi bunu 'ana nuanua sakoidi 'waidie fai nuanuananidi 'anu'anunumi 'adi gaviavo nuanuadi i na vetoketoke 'waimie.
60002012	I lubwainemi yami sauluva i na ve'atumai tomotoganidi kebu i da vetumaganaga Yaubada 'waineye matadie, bega tutuyanina i na awavesakoyemiga yami folova 'atumaidi i na 'isedi nika Yaubada i na subiai yana souyagi 'ana tutuya 'waineye.
60002013	-
60002014	'Omi 'Auvea yana tomotoga begaidi toveimea tulina tulina fwayafwaya de'e 'waineye yadi veimea 'wa na vevematayakeyakedi. Yami toveimea gabemani bwaikaotogina yana toveimeavo taiadi 'wa na veve'ililibuyedi, kumanidiavo i vetunedi tosakona i na vematavulogidi we'e egavo yadi sauluva 'atumaidi i na subiadi.
60002015	Tomotoga fuedi Yaubada wata Iesu Valana 'Atumaina i bavuyedi bega tutuya fuedi i awavesakoyemi. Yaubada nuanuana 'wa na vevesauluva 'atumaina wata toveimea 'wa na vevematayakeyakedi bega toawavesakonidi yami sauluva i na 'isedi kebu 'adi fata wata i na vonavona 'waimie.
60002016	Yaubada 'akonadi i 'etoyavumi sauluva tuatuaidi 'waidiega, yavuyavumi 'wa na miamia, siwe kebu tamu yami sakona 'wa na velubwasabwasai yami sauluva 'ivauna 'wainega. We'e mogitana taunimi 'wa na tauyemi Yaubada 'waineye 'wa na vetofolova faifaina.
60002017	Tomotoga matatabudi 'wa na veve'ililibuyedi, emiavo tovetumagana 'wa na nunuakalikaliedi, ma yami kololo Yaubada 'wa na vevematayakeyakeni, wata yami toveimea bwaikaotogina 'wa na ve'ililibuyeni. S11 Gal 5:16-17,24 S12 Mad 5:16 S13-17 Lom 13:1-7 S15,1 Fit 3:15-17 S16-17 Gal 5:13
60002018	'Omi 'ifwaimi 'wa vetofolovaga mali tomotoga 'waidie i lubwainemi 'wa na vevematayakeyakedi wata 'wa na veve'ililibuyedi. We'e tomotoganidi i nuakalikaliemiga wata i 'ivaisemiga kebu 'aise'avadi 'wa na veve'ililibuyedi, tomotoganidi yadi veimea fa'alidi 'waidiega vita 'wa veveluagadi wata 'wa na veve'ililibuyedi.
60002019	'Ai'edi kebu tamu yami sakonaga vita 'wa na veluaga-maimaigidi, siwe Yaubada faifaina 'wa na nuanua bwaikina bega 'wa na totokemaigemi, taunina sauluva 'atumaina mataneye.
60002020	Siwe 'ai'edi 'wa na tokemaigemi 'ainike 'waidie yami sakona faifaidi, tutulina ava'ai? We'e 'ai'edi yami sauluva 'atumaidi faifaidi i na nikemi bega 'wa na tokemaiga, Yaubada ma yana nuakalikali i na vesauluva 'atumaina 'waimie.
60002021	I lubwainemi 'wa na tokemaiga vita 'waidie fai naninina faifaina Yaubada i venua'ivinemi. Keliso veviga i veluagadi faifaida yada 'eba 'isa, begaidi yana tokemaiga veviganidi 'waidie ta na vetutuyameni.
60002022	Kebu tamu yana sakonaga wata kebu tamu tutuya 'awanega vekali i da souyeni.
60002023	Tomotoga i awavesakoyeniga, kebu wata awavesakoyega bonadi i da tutuli, tomotoga vita i veleveleni siwe kebu i da ve'isakololo 'waidie, yana nuanua matatabuna i yatoi Yaubada nimaneye, taunina yana veimea tonovina vonayavuga 'waineye.
60002024	Keliso 'aiseotogina yada sakona i 'ewadi tomogoneye 'ai lagalagana 'waineye i ve'a'avadi, bega 'ada fata sauluva sakoidi ta na vedumwe'ai'aiedi 'wa da vo ta da wafa sauluvanidi 'waidiega. Tutuya de'e yada nuanua bwaikina ta na vevesauluva tonovina Yaubada mataneye. 'Ana kini'ona 'waidiega ta ve'atumai.
60002025	'Omi basenadi 'wa mia 'ani'ie Yaubada 'wainega 'wa da vo bani'odi 'aisaya sifi i da vuyo, siwe 'asiau 'wa vilami 'ami To'isave'avina 'waineye, 'anu'anunumi i 'i'ita'ita'iedi Seitani yana toketokena 'wainega. S18-19 Efe 6:5-7 S20,1 Fit 4:14 S21 Mad 16:24 S22 Ais 53:9 S23 Ais 53:7 Lom 12:19 S24,2 Kol 5:21 Ais 53:5-6 S25 Ion 10:11
60003001	-
60003002	Iesu taunina i tauyeni Tamana yana nuanua 'waineye, 'omi vevine wata bani'odi taunimi 'wa na tauyemi yami lalamogavo 'waidie 'wa na vevematayakeyakedi. 'Ai'edi yami lalamogavo 'ifwaidi kebu i da vetumaganaga Yaubada yana Vona 'waineye, yami vematayakayaka i na 'isedi, yadi 'eba 'isa bega i na nuaviladi Yaubada 'waineye. Kebu yami vona 'waidiega i na nuaviladiga, yami ve'ililibu wata yami sauluva tonovidi i na 'isedi bega i na vetumagana.
60003003	Kebu vaigavu nuami i na 'ewadi 'ami 'isa 'atumaidi faifaidi bani'odi nava'au-'amola, bida 'aninamanamalidi, 'alo kaleko 'atumaidi 'adi tutula bwaikidi.
60003004	We'e mogitana yami nuanua 'wa na 'ivivigavudi nuanua bikana wata nuaobu 'waidiega, naninidi kebu i na 'watu, 'adi 'isa 'atumaidi Yaubada mataneye.
60003005	-
60003006	Basenadi vevine totafalolo, kumanidiavo yadi vetumagana i yato-vagasedi Yaubada 'waineye, de'e bani'odi i vigavuyedi. Yadi lalamogavo i vematayakeyakedi bani'odi Sela, Ebelamo i vematayakeyakeni wata i ve'ililibuyeni bani'odi 'adi toveimea. 'Ai'edi yadi sauluvanina 'wa na vetutuyameniga bega 'wa na vevesauluva 'atumaina wata kebu tamu nani faifaina 'wa na kolologa, 'omi Sela natudiavo mogitana.
60003007	'Omi iavetami yami vevinevo taiadi 'wa miamianiga 'wa na nuani taunidi kebu toketokediga bega ma yami ve'ililibu 'wa na 'i'isave'avinidi fai taunidi ma fuemie 'ami nuakalikali mia 'atumaina wata miamia-vagaina 'wa na veluagai Tamami Yaubada 'wainega. Vona mogitana ma yami ve'ililibu 'wa na 'i'isave'avinidi bega kebu tamu nani yami velu'ui i na veve'etobodedi. S1-2 Efe 5:22-24,1 Kol 7:12-16 Tai 2:4-5 S3-4,1 Tim 2:9-10 S7 Efe 5:25-30 Kolos 3:19
60003008	Sai'afoga a na 'ailove bega de'e tamu nani faifaina a na veifufu fuemi 'waimie. Matatabumi Tamami 'aitamogana Yaubada, bega i lubwainemi ma emiavo 'wa na vevenuakalikali, yami nuanua 'aitamogana, 'ami vebae 'aitamogana 'ai'edi sosoana 'alo nuavita 'waidie, wata ma yami nuaobu ma emiavo 'wa na vevesauluva 'atumaina.
60003009	'Ai'edi tamu aitoi i na vesauluva sakoina 'waimie, kebu sauluva sakoinega 'wa na tutuli, wata i na yagaimiga kebu maniniega 'wa na tutuli. Kebu bani'odi 'wa na vesauluvedi we'e mogitana 'wa na velu'ui Yaubada 'waineye i na vesauluva 'atumaina 'waidie. Yaubada nuanuana bani'odi 'wa na vevesauluvedi bega yana nuakalikali i vona'awaufaufa 'awaie i na velemiga 'wa na veluagai.
60003010	De'e vonanina nagami i voneyeni Yaubada yana Buki 'waineye i vo, 'Ai'edi aitoi nuanuana tutuya fuedi ma yana sosoana i na miamia, Vona sakoidi wata vekali kebu i na sousouyedi 'awanega.
60003011	Sauluva sakoidi 'waidiega i na vedumwe'ubu'ubuta i na vevesauluva 'atumaina. Ma yana tokemaiga i na vetafewa nuanua bikana wata veiana faifaidi.
60003012	I lubwaineni bani'odi i na vesauluvedi fai egavo yadi sauluva tonovidi, Yaubada i 'ise'isedi wata i nuanuanidi, Wata yadi velu'ui 'waidie bonadi i noganogaidi. We'e tosakona i awamata'isedi ma yana nuasako.” S8-9 Lom 12:16-18 Mad 5:44,1 Tes 5:15 Efe 4:32 S10-12 Same 34:12-16
60003013	'Ai'edi tutuya fuedi nuanuami sauluva 'atumaidi 'wa na 'i'idewadi, kebu tamu aitoi vita i na velemi.
60003014	We'e 'ai'edi vita 'wa na veluagadiga yami sauluva 'atumaidi faifaidi, 'asa'aiana 'wa na sosoanamo fai bola Yaubada 'ami tutula i na velemi. Kebu vita faifaidi 'wa na venuafouviga 'alo tomotoga 'wa na kololoyedi.
60003015	-
60003016	Mogitana kebu 'wa na kololo, siwe Keliso 'wa na nuanuani bega 'wa na ve'ililibuyeni, taunina 'ami Toveimea. 'Wa na venua'ivina-'atumai bega 'ai'edi tamu aitoi i na velutoliemiga i na vo, Awale 'wa vetumagana Iesu 'waineye,” 'ami fata ma yami 'aseta 'wa na veifufu 'waidie, siwe ma yami ve'ililibu bonami bikadiega 'wa na vonedi. 'Omi Keliso yana tomotoga i lubwainemi 'wa na vevesauluva 'atumaina bega 'ami vebae 'waidie 'wa na lulutonovi kebu 'wa da sakosakona. Egavo i yagayagaimi wata yami sauluvanidi i awavesakoyediga, i na 'isemi kebu tamu yami sakonaga nika i na bunumayaga.
60003017	'Ai'edi vita 'wa na veluagaiga sauluva sakoina 'wainega, 'omi taunimi, we'e 'ai'edi Yaubada yana nuanua 'wainega vita 'wa na veluagaiga yami sauluva 'atumaidi faifaidi, i lubwaineni, nani 'atumaina.
60003018	-
60003019	Keliso wata vita i veluagadi sauluva 'atumaina faifaina, i wafa faifaida. Tutuya matatabuna faifaina, i wafa-vetamogai, yada sakona faifaidi. Taunina to'atumaina yana sauluva magemagetadi siwe i wafa 'ida tosakona faifaida bega i na vagavaida i na naweda Yaubada 'waineye. Tomogo'avana i luvewafai we'e 'Anu'anununa i vetoketoke bega i nago i lu'ivona towafa yaluadi 'waidie, kumanidiavo yogoyogonidi Vatu'ai Manamanawena 'waineye.
60003020	Towafanidi basenadiotoga Noa yana tutuye kebu nuanuadi Yaubada 'waineye i na vematayakayaka. Tutuya manamanawena Yaubada i tokemaiga nuanuana i na nuaviladi siwe tutuyanina Noa yana waka i yogona'a'avai i veimea 'wei bwaikina i obu. Tomotoga kebu fuediga i ve'atumai wakeye, matatabudi 8, ufa i ulalakasedi bega 'wainega i ve'atumai.
60003021	-
60003022	Ufanina yada 'eba 'isa bafitaiso faifaina, 'wainega 'asiau 'ita'ita'i ta veveluagai. 'Ita'ita'inina bafitaiso 'wainega kebu yokeotoga 'ana 'ilekoa faifaina, we'e mogitana ta bafitaiso ta vona'awaufaufa Yaubada 'waineye ta nuavilada sakona 'waidiega. 'Ita'ita'i ta veluagai bafitaiso 'wainega fai Iesu Keliso i tovoi wafayega, we'e 'asiau i miamia abame, Yaubada veimea i veleni bega i miabui 'ana 'atagiega, anelose, toveimea, wata nani toketokedi matatabudi abame i veveimeyedi. S13 Mad 10:28 Voa 16:7 Lom 13:3 S14 Ibu 10:5-6 S15-16 Kolos 4:6,1 Fit 2:15 S17,1 Fit 2:20 S19 Efe 4:9-10 Fil 2:9-10 S20 Nag 7:7 S21-22 Lom 6:4 Tai 3:4-5 Ion 3:5 Efe 1:20-21
60004001	'Wa na nuani tutuyanina Keliso i vetomotogaotoga taunina i tauyeni vita i veluagadi begaidi i lubwainemi yana nuanuanina 'wainega taunimi 'wa na kiavetoketokemi. Taunimi 'wa na tauyemi vita 'waidie, fai 'ai'edi aitoi mogitana taunina i tauyeniga Keliso 'waineye bega vita i na veluagadi faifaina, kebu nuanuana i na sakosakona.
60004002	Begaidi tutuya de'e i na nagoga wafa 'ana 'etowava i lubwainemi bunu 'ana nuanua sakoidi kebu nuami i na 'ewadi, Yaubada yana nuanua 'aisena 'wa na vevematayakeyakedi.
60004003	Yaubada 'ana tobavu nuanuadi sakona-vebogi 'omi wata basenadi bani'odi 'wa vesauluvedi, siwe 'akonadi 'wa 'ailove 'asa'aiana 'ami fata 'wa na 'ailove-vagata. Basenadi yami nuanua matatabuna 'wa tauyedi sauluva 'eba bunumayaga wata bunu 'ana nuanua sakoidi 'waidie, ufa toketokena 'wa toke 'wa yemu nuami i lugaugaudi, 'wa ve'avula-'avo'avovo, wata ma yami subia 'wa 'odu'odu yaubada-vekavekali 'waidie.
60004004	Sauluvanidi 'akonadi 'wa bailedi bega emiavo kebu i da vetumagana Yaubada 'waineye nuadi i voganidi fai kebu 'wa da luluve'auyedi sakonanidi 'waidie, begaidi ma yadi nuasako i sisidibidibiemi.
60004005	Tosakonanidi 'awaie tomotoga ma yawaidi wata wafawafadi taiadi i na vonayavuga Yaubada mataneye, bei i na veimea 'adi vematavuloga i na veluagai.
60004006	Mogitana tomotoga matatabuda ta na vonayavuga Yaubada mataneye, faifainanina basenadi Iesu Valana 'Atumaina i lu'ageyeni tomotoga 'akonadi i wafaga 'waidie. Yaubada i na veimea tomotoga vematavuloga i na veluagai yadi sakona fwayefwayeye faifaidi, siwe Valanina 'Atumaina 'wainega 'anu'anunudi 'adi fata i na miamia Yaubada i miamiaga bani'odi. S1,2 Kol 5:15 S2,1 Ion 2:16-17 S3 Efe 2:2-3 Tai 3:3 S6 Lom 8:10
60004007	Fwayafwaya wata nani matatabudi sai'afoga i na 'a'ava, begaidi taunimi 'wa na 'i'isave'avinimi, kebu 'wa na mia-maimaiga 'wa na 'isa'isa bega 'ami fata 'wa na vevelu'ui.
60004008	Siwe tamu nani bwaikina 'wa na 'i'idewaiga, ma emiavo 'wa na vevenuakalikali mogitana bega kebu emiavo yadi sakona fuedi faifaidi 'wa na nuanua, 'wa na veveianamo.
60004009	Emiavo 'wa na tauyedi i na luku yami vanuge mia wata 'eno faifaidi, kebu ma yami luvulewa 'wa na mia'ubu'ubusedi.
60004010	'Ida 'aitamogana 'aitamogana 'akonadi Yaubada yana nuakalikali tulina tulina 'ada veuveuta i veleda. 'Ada veuveutanidi ta na folovedi, 'waidiega edavo ta na 'i'ivaisedi nika 'ida Yaubada yana tofolova 'atumaida.
60004011	'Aitamogana 'aitamogana 'akonadi ma 'ada veuveuta begaidi 'ai'edi aitoi i na lau'agega, i lubwaineni bonana 'ana nogaya mogitana Yaubada yana Vona. 'Ai'edi aitoi i vetofolovaga emiavo 'waidie, i lubwaineni Yaubada yana toketokena 'wainega i na folofolova. 'Ai'edi bani'odi 'wa na folovediga Iesu Keliso faifaina nani matatabudi 'waidie, tomotoga i na 'isedi Yaubada i na subiai. Taunina ma yana 'ai'aiwabu magemagetadi wata ma yana toketokena tutuya matatabuna 'waidie, kebu i na 'a'ava, i na 'eno-vagata. Vona mogitana, yaku nuanua 'asa'aiana bani'odi. S7-9 Lom 12:9-13 S10-11 Lom 12:6-8,1 Kol 12:4-7
60004012	Ekwavo, vita 'akonadi 'wa veveluagadiga Keliso 'ana tovedumwe'ai'ai 'waidiega, faifaidi kebu nuami i na voganidi, i lubwaineni bani'odi ta na veveluagadi.
60004013	Siwe 'wa na sososoanamo fai basenadi Keliso vita i veluagadi faifaida, 'asiau 'omi wata bani'odi 'wa veveluagadi faifaina, bega tutuyanina yana 'ai'aiwabu magemagetadi i na souyediga, bei 'wa na sosoana mogitana.
60004014	'Ai'edi tomotoga i na yagayagaimiga fai 'omi Keliso yana tomotoga, 'wa na sososoanamo, yami 'eba 'isa 'Anu'anunu Magemagetana, taunina Yaubada 'Anu'anununa, 'akonadi i agemi.
60004015	'Ai'edi 'omi 'wa na vavainago, 'wa na luluvewafaga, 'wa na totolive'edaga, 'alo tamu sauluva sakoina 'wa na 'i'idewaiga, faifaidi vematavuloga 'wa na veveluagadi, 'ana nogaya 'waikuye kebu 'atumaina.
60004016	We'e 'ai'edi vita 'wa na veluagadiga fai 'omi Keliso yana tomotoga, kebu faifaidi 'wa na bunumayaga, siwe 'wa na vekaiwamo Yaubada 'waineye fai 'ami 'eba 'ainana i na vo, Keliso yana tomotoga.”
60004017	Yaubada yana tutuya 'akonadi i velilivana, tomotoga matatabuda ta na vonayavuga mataneye i na veimeyeda vematavuloga faifaina. 'Ida Yaubada yana tomotoga, siwe ta na kumeta ta na vonayavuga mataneye, we'e tutuyanina tomotoganidi Yaubada yana Vona i vedumwe'ai'aiediga i na vonayavuga, mogitana vematavuloga bwaikina i na veluagai.
60004018	To'atumaina yadi luku abame kebu safailinaga, we'e tosakona wata Yaubada 'ana tovedumwe'ai'ai ava'ai i na souyeni 'waidie?
60004019	Mogitana to'atumaina yada luku abame kebu safailinaga begaidi egavo Yaubada i tauyedi bega vita i veveluagadi, i lubwainedi vitanidi 'waidie i na tokemaiga, i na vevesauluva 'atumaina wata taunidi i na tauyedi mogitana 'adi To'idewadewa 'waineye, kebu tamu sai'afo i na bailedi i na 'i'isave'avinidi. S14 Mad 5:11 S14-16,1 Fit 2:19-20 S16 Fol 5:41 S18 Voa 11:31
60005001	'Omi 'au'auveavo, tovetumagana 'adi to'edakumetavo a na veifufu 'waimie. Yau wata bani'odi to'edakumeta, Keliso yana veviga matatabuna a 'isedi wata tutuyanina yana 'ai'aiwabu magemagetana i na sivemageseniga yau wata i na veleku.
60005002	A na velu'ase'asemi nuanuaku Yaubada yana tomotoga 'wa na 'i'isave'avinidi bani'odi 'aisaya sifi 'adi to'isave'avinavo i 'i'ita'ita'iedi wata i 'e'edakumesedi 'atumaina. Yaubada yana tomotoga i 'anivelenedi 'waimie bega 'wa na 'i'isave'avinidi, ma yami dumwebika 'wa na veve'isabodedi Yaubada yana nuanua bani'odi, kebu 'wa na 'abiawa. Taunimi 'wa na tauyemi mogitana 'wa na vetofolova faifaidi, kebu tutula faifaina 'wa na nuanua.
60005003	Tomotoganidi i velemiga kebu 'wa na veveimeyedi veimea fa'alidi 'waidiega, yami sauluva 'atumaidi 'waidiega 'wa na 'e'edakumesedi, yadi 'eba 'isa.
60005004	Bega tutuyanina Iesu, taunina yami to'edakumeta bwaikina i na souyeni 'ami tutula i na velemi, tutulanina 'ai'aiwabu magemagetana i na 'eno-vagata 'waimie. S2 Fol 20:28 S3 Fil 1:14,1 Tim 4:12, 5:1 Ion 13:14-15
60005005	We'e 'omi tubuvauvau iavetami, wata bani'odi ma yami ve'ililibu tulaidi 'wa na vevematayakeyakedi. Matatabumi ma emiavo 'wa na veve'ivaivaita ma yami nuaobu fai Yaubada yana Buki i vo, Taunidi i awa'ai'aidiga Yaubada i vegaviedi, We'e tonuaobu ma yana nuakalikali i vevesauluva 'atumaina 'waidie.”
60005006	Begaidi ma yami nuaobu taunimi 'wa na tauyemi Yaubada yana toketokena 'waineye, bega tutuyanina nuanuana, i na kialakaimi veimea i na velemi.
60005007	'Ami vita faifaidi 'wa vevenuafouviga, matatabudi 'wa na 'avalavedamanidi 'waineye fai i 'i'isanuakalikaliemi.
60005008	'Wa na 'isa'isa wata taunimi 'wa na 'i'isave'avinimi fai 'ada gavia Seitani i yabayaba nuanuana vita i na veleveleda wata yada vetumagana i na 'ivemweadi 'wa da vo bani'odi wayo'o i da bodaboda nuanuana 'aisaya tamu i na ovai.
60005009	Ma yami vetumagana 'wa na tovotovoi fa'alina wata Seitani 'wa na veugeugeni fai 'akonadi 'wa 'asetai emiavo tovetumagana 'awalawa matatabuna 'waidie vita i veveluagadi, 'omi wata bani'odi vitanidi 'wa veveluagadi.
60005010	Vitanidi 'wa veveluagadiga siwe kebu tutuya manamanawenaga wata i na 'a'ava fai Yaubada tauniotogina i na 'ive'atumaimi, i na kiavefa'alimi wata i na kiavetoketokemi bega 'wa na mia 'atumaina. Yaubadanina yana sauluva matatabuna nuakalikali, i venua'ivinemi bega 'wa na luku yana 'ai'aiwabu miamia-vagaina 'waineye Keliso taiadi 'wa na miave'itubama.
60005011	Yana toketokena nani matatabuna 'waidie kebu i na 'a'avaga i na 'eno-vagata. Vona mogitana, yaku nuanua bani'odi. S5 Voa 3:34 Luk 22:26 S6 Fil 2:8-9 S7 Mad 6:25-26 S8-10,2 Tim 4:17-18 Lom 8:18 S9 Efe 6:11-13 Iem 4:7 S10,1 Tes 5:23-24
60005012	Yami leta de'e siaina Sailasa i 'ivaiseku 'a kilumi, taunina iaku tovetumagana yana sauluva matatabuna a 'asetadi ma 'ana vetumagana. Yaubada yana nuakalikali mogitana 'akonadi a lu'ivona leta de'e nageneye, bega nuanuaku 'wa na tovotovoi fa'alina yana nuakalikalinina 'waineye.
60005013	Emiavo Keliso 'ana tovetumagana 'omi ma fuemie Yaubada i venua'ivinediga, side bei 'atamana Loma 'waineye yadi vekaiwa i vetunei 'waimie, wata Malika, kumanina a awave-natuna 'waineye.
60005014	Emiavo tovetumagana 'wa na veluagadiga, ma yami nuakalikali 'wa na 'avalamaigidi. A vevelu'ui faifaimi, nuanuaku 'omi wata 'ifwaidi edavo Keliso taiadi 'wa miave'itubamaga, Yaubada nuanua bikana mia 'atumaina taiadi i na velevelemi. S12 Fol 15:22 S13,2 Tim 4:11 Lom 1:7 'Asa'aiana bani'odi. Yau Fita.
61001001	Yau Saimoni Fita, Iesu Keliso yana tofolova wata 'ana tomata'aulele a vekaiwa 'omi Iesu 'ana tovetumaganavo 'waimie. 'Ada To'ita'ita'i Iesu Keliso 'asa'aiana taunina yada Yaubada, vetumagana i velema yana veimea tonovina 'wainega, 'omi wata bani'odi vetumagananina i velemi, naninina 'ai'aiwabu bwaikina 'waideye.
61001002	A vevelu'ui faifaimi nuanuaku yami 'aseta Yaubada wata 'ada Toveimea Iesu faifaidi i na vevebwaika bega ma yadi nuakalikali i na vevesauluva 'atumaina 'waimie wata tutuya matatabuna nuanua bikana mia 'atumaina taiadi i na velevelemi. S2 Kolos 1:9-10 Fil 3:10
61001003	Yaubada yana toketokena 'wainega nani matatabuna 'akonadi i veleda 'ada fata bega yada mia wata yada sauluva i na ve'atumai yana nuanua bani'odi. Yana 'aivaitanina 'wainega taunina ta 'asetai, kumanina i venua'ivineda, bega yana 'ai'aiwabu magemagetadi wata yana 'atumaina i na veleda.
61001004	Wata yana toketokenanina 'wainega 'ada nuakalikali bwaikidi wata 'atumaidi i veleda, kumanidiavo faifaidi basenadi i vona'awaufaufa. Nuakalikalinidi 'waidiega taunina yana nuanua wata yana sauluva i veleda nika 'ada fata bunu 'ana nuanua sakoidi 'awasasadeye ta na degedi.
61001005	Fai naninidi 'atumaidi ta veluagadi Yaubada 'wainega wata fai 'wa vetumagana Keliso 'waineye, begaidi i lubwainemi ma yami tokemaiga 'wa na vevewavawava yami sauluva i na ve'atumai. I na ve'atumaiga 'aseta 'wa na lalauala bega Yaubada yana nuanua 'wa na 'asetadi.
61001006	'Akonadi 'wa na 'asetaga taunimi yami nuanua 'wa na 'isave'avinidi bega i na nagoga ma yami tokemaiga Yaubada yana nuanua 'wa na 'i'idewadi.
61001007	'Akonadi yana nuanua 'wa na 'i'i'dewadiga 'ami fata 'wa na veiaiana tomotoga taiadi, i na nagoga nika 'wa na nuakalikaliedi mogitana.
61001008	'Ai'edi sauluvanidi i na vevebwaika 'waimie 'ada Toveimea Iesu Keliso 'wa na 'asetai mogitana bega yami folova faifaina kebu nani-'avo'avovo, ma vuagina.
61001009	We'e egavo sauluvanidi kebu 'waidie i da 'eno'enoviga, 'ana 'isa Yaubada yana nuanua kebu i da 'isa'inanadi wata 'akonadi nuadi i fani yadi sauluva sakoidi basenadi i 'idewadiga Iesu i iwalekolekoadi.
61001010	-
61001011	Ekwavo, 'akonadi 'wa 'asetai Yaubada i venua'ivinemi nuanuana 'omi yana tomotoga, begaidi i lubwainemi 'wa na tokemaigemi sauluvanidi 'atumaidi 'waidie bega yana venua'ivinanina i na 'eno-vagata. 'Ai'edi mogitana bani'odi 'wa na vesauluvediga, kebu 'ana fata Iesu 'wa na baileni wata kebu 'wa na be'u sakona 'waineye, we'e Yaubada ma yana sosoana i na tauyemi mogitana 'wa na luku Iesu Keliso yana 'Eba Veimea miamia-vagaina 'waineye, taunina 'ada Toveimea wata 'ada To'ita'ita'i. S3 Efe 3:16-19 S4 Ion 1:12 Fol 17:28,2 Kol 3:18 S5-6 Gal 5:22-23 S9,1 Ion 2:11
61001012	Naninidi 'akonadi 'wa 'asetadi wata Yaubada yana Vona 'akonadi 'wa nogaidiga 'wa vevematayakeyakedi, siwe fai mogitana Yaubada i venua'ivinemiga begaidi tutuya fuedi a na totolinuata'i 'waimie.
61001013	-
61001014	Yau sai'afoga fwayafwaya de'e a na 'iaweni bani'odi basenadi 'ada Toveimea Iesu Keliso i voneku. I lubwaineku ma yawaikuye a na vonavona naninidi yami sauluva 'atumaidi faifaidi bega 'wa na nuanuanidi.
61001015	Begaidi nuanuaku bwaikina a na vewavawava tamu 'eda'eda a na 'idewai bega bola a na 'iawemiga, 'wainega tutuya fuedi naninidi 'wa na nunuave'avinidi.
61001016	Tutuyanina 'a wai 'waimie 'ada Toveimea Iesu Keliso yana toketokena wata yana vila-vaitugana faifaidi 'a lau'age 'waimie. Yama lau'agenina kebu tomotogaotoga ma yana 'aseta 'ana ifuifufu bega i na vekalieda, Keliso yana 'ai'aiwabu mataududulina taunima matamega 'a 'iseni bega 'a lu'ivona 'waimie.
61001017	-
61001018	Basenadi Iesu taiadi 'a laka 'oya tabutabuna 'waineye 'a miamia nika Yaubada Tamada awa'ai'ai wata mageta mataududulina i veleni, wata bona 'a nogai Yaubada Magemagetana 'wainega i vo, De'e Natuku nuafouku a nuakalikalieni bwaikina, faifaina a sosoana mogitana.” Vona mogitana 'ima taunima bonanina 'a nogai abamega. S13-14,2 Kol 5:1 Ion 21:18-19 S16-18 Mad 17:1-5
61001019	Basenadiotoga Yaubada yana tolu'ivonavo i vona-vagata Keliso yana mai faifaina. Fai taunima 'a 'iseni 'ada fata ta na vetumagana ta na nuani mogitana tolu'ivonanidi yadi vona matatabuna vona mogitana. Begaidi i lubwainemi yadi vonanidi 'wa na nuanuanidi, 'waimie bani'odi mageta i magemagetai dudubala nageneye. 'Wa na nuanuanidi i na nagoga nika nuami i na magetadi bani'odi Kumauloku i lakalaka tutuya i kilikililia.
61001020	-
61001021	Vonanidi i maia Yaubada yana tolu'ivonavo 'waidiega kebu taunidi yadi nuanuayega, we'e mogitana 'Anu'anunu 'Atumaina yadi nuanua i 'ona'onadi bega Yaubada yana Vona i lulu'ivoneyedi. Begaidi vona de'e kebu nuami i na fani 'wa na nuanuanidi. Side bani'odi, kebu tamu aitoi 'ana fata 'aise'avana tolu'ivonavo yadi vona Yaubada yana Buki nageneye i na kiavemagetadi, nagami 'Anu'anunu 'Atumaina i na 'ivaiseni. S19 Luk 1:76-79 S20-21,2 Tim 3:16 Fol 3:21
61002001	Vona mogitana 'aseta ta veluagai Yaubada yana tolu'ivonavo 'waidiega, siwe wata basenadi tolu'ivona-vekavekali i tovoi tomotoga i vekaliedi. Wata bani'odi 'awaie tove-vekavekali i na souyedi 'awasasamie, givagivayega yadi ve 'oka'okadi 'waidiega 'ifwaimi i na vekaliemi bega yami vetumagana i na 'ivesakodi. 'Ada Toveimea Iesu tovenidi i tuveobudiga siwe i na ve'eweni, begaidi 'adi vematavuloga i na veluaga-matayo'oi 'ai-'ala'alase.
61002002	Tovenidi i na vo, 'Wa vetumaganaga Iesu 'waineye, bunu 'ana nuanua 'waidie ta na sakosakonaga, kebu tamu ava'ai.” Yadi vekali 'waidiega fuedi yadi sauluva sakoidi i na vetutuyamedi, we'e tomotoga i na 'isedi, Keliso yana 'eda'eda i na awavesakoyeni.
61002003	Tovenidi, taunidi toluve'ove'o'olagi nuami i na 'ewadi ifuifufu-'avo'avovo taunidi i 'idewadiga 'waidiega, mani bwaikina 'wa na veleveledi. Basenadiotoga Yaubada 'adi vematavuloga i 'idewa-vagasedi, i lulukamata faifaidi.
61002004	I lubwainedi 'adi vematavuloga i na veluagadi fai basenadiotoga Yaubada yana anelose i sakonaga kebu i da 'isedimo, i tawedi Vatu'ai Manamanawena 'waineye. Bei dudubala 'waineye i miamia 'adi vematavuloga i lulukamasedi vonayavuga 'ana tutuya 'waineye i na veluagadi.
61002005	Wata bani'odi basenadiotoga Noa yana tutuye tomotoga fuedi Yaubada i vedumwe'ai'aieni siwe kebu nuana i da loloiga mwai bwaikaotogina 'wainega 'ana tovedumwe'ai'ainidi i leodi fwayafwaya taiadi. Noa ma enavo 7 'aisedi Yaubada i 'ita'ita'iedi fai taunina tolau'age sauluva tonovidi faifaina.
61002006	Mulieta wata 'atamana 'ailuga Sodoma wata Gomola 'waidie Yaubada tosakona fuedi i 'isedi bega i veimea vematavuloga sakoiotogina i veluagai, i leodi 'ai-'ala'alata 'wainega i ve'aufafa. 'Atamananidi 'ailuga Yaubada 'ana tovedumwe'ai'ai yadi 'eba 'isa bega i na 'iseni ma yadi kololo Yaubada i na ve'ililibuyeni yadi sauluva i na ve'atumai.
61002007	-
61002008	Tomotoganidi 'waidiega Lota 'aisena yana sauluva 'atumaina bega nagami Yaubada i 'ita'ita'ieni. 'Aiata 'aitamogana 'aitamogana tomotoganidi yadi sauluva sakoidi Lota i 'ise'isedi wata yadi vona i noganogaidi. Kebu nuanuadi Yaubada i na vematayakeyakeni, nuanuadi bwaikina bunu 'ana nuanua sakoidi begaidi Lota ma yana venuafouviga i nunuavita.
61002009	Vona mogitana Yaubada Noa wata Lota i 'ita'ita'iedi bega ta 'asetai 'ana fata to'atumaina i na 'ita'ita'iedi vita 'waidiega we'e tosakona 'akonadi i veveimeyedi i na nagoga mulieta tutuyanina ta na vonayavuga Yaubada mataneye 'adi vematavuloga i na veluagai.
61002010	Tosakona matatabudi siwe mogitana egavo bunu 'ana nuanua sakoidi nuadi i 'ewadi, i veve'avula-'avo'avovo wata Yaubada yana veimea i sidibidibieni. S1 VeL 13:1-5 Mad 24:24 S3 Lom 2:24, 16:18 S4 Mad 25:41 S5 Ibu 11:7 Nag 6:13,18 S6 Nag 19:12-13,24 S9,1 Kol 10:13 S1-10 Iud 1:4-8,17-18 Tove-vekavekalinidi 'awasasamie i fwausa-'avo'avovo, taunidi i awa'ai'aidi we'e tomia abama kebu i da ve'ililibuyediga i awavesakoyedi.
61002011	Anelose abame toketokeotogidi ma yadi veimea, tovenidi kebu bani'odiga, siwe kebu ma yadi manini tovenidi i da vevevitadi 'Auvea mataneye yadi sauluva sakoidi faifaidi.
61002012	Tove-vekavekalinidi kebu nuadiga naninidi i bavuyediga i sisidibidibiedi. We'e 'aisaya walawala'ai nua-'avo'avovodi, taunidi yadi nuanua i 'i'idewadi mulieta tomotoga i vunuvunugidi. Tove-vekavekalinidi 'aisaya bani'odi, wata taunidi yadi nuanua i 'i'idewadi, 'awaie 'adi vematavuloga i na veluagai i na wafaotoga.
61002013	Tomotoga 'ifwaidi yadi vetumagana i 'ivesakodi, 'adi tutula 'awaie vita i na veluagai Yaubada 'wainega. Lovana 'aiata taiadi i sosoana-'avo'avovo tomotoga matadie i sakosakona. Taiadi 'wa 'ani'ani 'wa vo 'ako, Tomotoga 'atumaidi,” siwe ma yadi sosoana i vevekaliemi. 'Omi 'atumaimi we'e 'awasasamie bani'odi yoke i na vedamanimi.
61002014	Nuanuadi bwaikina vevine taiadi i na vevematafou'isa. I sakosakona-vebogi siwe kebu 'anigodi i da toatoa. Tomotoga 'ifwaidi kebu yadi vetumagana fa'alinaga nuadi i 'ani'anidi i be'ube'u sakona 'waidie 'wa da vo i da 'e'edakumesedi kuli ma unana 'waineye. Tutuya fuedi i luluve'ove'o'olagi nuanuadi bwaikina kukua, ma yadi 'aseta mali tomotoga i vevekaliedi yadi mani i eloelodi. 'Akonadi Yaubada i veimea 'awaie 'adi tutula i na veluagadi.
61002015	'Eda tonovina 'akonadi i 'iaweni i vuyo, Belami yana sauluva i 'ewai. Belaminina, taunina Beo natuna, tamu Yaubada yana tolu'ivona siwe mani 'ana nuakalikali 'waineye bwaikina, bega i sakona. Tamu toveimea nuanuana Belami i na 'ivaiseni me Isileli i na leodi siwe i nunago 'edeye yana 'aisaya doniki 'wainega, nago i baila.
61002016	'Aisaya kebu 'adi fata i na vona, siwe tutuyanina 'waineye yana 'aisayanina 'awana i takai i vona Belami 'waineye, yana sauluva 'wa da vo 'wava'wava yadi sauluva, i talabodeni. Vona mogitana tovenidi sakoidi Belami bani'odi, toluve'ove'o'olagi.
61002017	Tomotoganidi kebu tamu sai'afo 'waidiega 'aivaita i na souyeni, 'wa da vo bani'odi ufa-luluvuala i da lala. Yadi nuanua kebu fa'alidiga bani'odi waowa kaukau i bewebewedi. Yaubada yadi 'eba mia i 'idewa-vagaseni i 'eno'eno Vatu'ai Manamanawena wata dududubalina 'waineye.
61002018	Taunidi i awa'ai'aidi yadi veifufu 'adi nogaya nani-'avo'avovo faifaidi, siwe 'waidiega tomotoga nuadi i 'ewadi. Tomotoga 'ifwaidi be'ama i vetumagana Iesu 'waineye i sousouyedi tosakona 'waidiega, siwe wata tovenidi i sisivemuliugadi bunu 'ana nuanua sakoidi 'waidiega.
61002019	I vonedi i vo, Yama ve 'wa na vetutuyamedi nika 'omi yavuyavumi, kebu tamu veimea 'wa na vematayakeyakeni.” Bani'odi i voneyediga siwe sauluva sakoidi 'akonadi tovenidi i veveimeyedi. Vona mogitana, sauluva sakoidi tomotoga i 'i'idewadiga bani'odi 'adi toveimeavo, 'waidie i vevetofolova.
61002020	Egavo 'ada Toveimea Iesu Keliso taunina 'ada To'ita'ita'i Valana i 'asetai bega fwayafwaya 'ana nuanua sakoidi i degedi, siwe mulieta i na vila-vaituganidi, sakona i na 'ive'avinidi i na vetoketoke 'waidie, mogitana 'adi vematavuloga i na vebwaika-'afo'afo, kebu 'adi vematavuloga nagami bani'odi.
61002021	Nuakalikalidi. 'Ai'edi Iesu yana 'eda'eda tonovina kebu i da 'asetaiga yadi wafa 'waineye vita i da veluagai, siwe fai 'akonadi i 'asetai we'e Yaubada yana veimea magemagetadi nua'ubudie i yatodi bega vita bwaikaotogina i na veluagai.
61002022	Yada 'eba awatalatutula i 'eno'enovi tovedumwe'ai'ainidi yadi sauluvanina faifaina. Ta vo, 'Ou'ou i na 'ovala, mulieta i na vilai, taunina 'ovalina i na 'ania.” Wata ta vo, 'Ai'edi tamu aitoi yana bawe i na vetoai, wata i na vilai i na nago i na ludobwadobwana.” S11-17 Iud 1:9-13 S15 Num 22:12,15-17,21,23,28-34 S19 Ion 8:34 Lom 6:16-17 S20-21 Mad 12:43-45 Ibu 6:4-6 Mad 26:24 S22 Voa 26:11
61003001	Ekwavo, de'e a kilukilumaga 'waimie, yaku leta 'ana veluaga. Letanidi 'ailuga 'waidie a kikiavenuave'avinimi, nuanuaku nuanua tonovidi faifaidi 'wa na nuanua.
61003002	Vonanidi basenadiotoga Yaubada yana tolu'ivonavo magemagetadi i lu'ivoneyediga, wata Toveimea Iesu 'ada To'ita'ita'i yana veimea 'ima yami tomata'aulelevo 'a velemiga, nuanuaku 'wa na nuanuanidi.
61003003	We'e tamu nani nuanuaku nagami 'wa na 'asetai. Tutuya 'eba ve'a'ava sai'afoga i na velilivana, 'ifwaidi tomotoga i na tovoi, taunidi yadi nuanua sakoidi i na 'idewadi wata i na sidibidibiemi.
61003004	I na vo, Basenadi Iesu i vona'awaufaufa i na vilai i na mai, siwe ava'aibe taunina? 'A nuani kebu tamu sai'afo i na mai. Fwayafwaya 'ana 'idewavau 'wainega i maiga 'asiau nani matatabuna 'asa'aiana 'adi 'isa'isanidi i 'eno'enovi. Tubumavo basenadiotoga i wafa i maiga 'asiau kebu tamu nani i da vetuli. We'e igodi 'wa vo, Iesu i na vilai i na mai vematavuloga faifaina.”
61003005	-
61003006	Siwe tomotoganidi kebu nuanuadi i na nuani basenadiotoga tomotoga matatabudi Yaubada i leodi ufayega, 'adi vematavuloga. Side bani'odi. Basenadiotoga Yaubada i vona, abama i souyeni wata ufa 'wainega fwayafwaya i 'idewai, bega ufanina fwayafwaya i sififineni. Mulieta ufanina mwai 'wainega fwayafwaya i 'ivesakoi tomotoga i leodi.
61003007	We'e abama wata fwayafwaya 'asiau ta 'ise'isediga, 'akonadi Yaubada i vona 'awaie i na kabunidi i na 'alaidi siwe bola, i lulukamata bega tutuyanina tomotoga i na vonayavuga Yaubada mataneye, bei nani matatabuna i na leodi 'ana tovedumwe'ai'ai taiadi. S3,1 Tim 4:1 Iud 1:17-18 S5-6 Nag 1:2,6-9, 7:11,17,23 S7,1 Kol 3:13
61003008	-
61003009	Ekwavo, we'e tamu nani nuanuaku 'wa na nuani. Tomotoga 'ifwaidi i vo, Basenadi 'ada Toveimea Iesu i vona'awaufaufa i na vilai i na mai, siwe awale i 'ivogavogana kebu i da mimai-matayo'o?” Kebu i da 'ivogavoganaga fai malamala 1000 tutuya manamanawena 'ida 'waideye, we'e Yaubada 'waineye 'wa da vo 'aiata 'aitamogana 'ana vemanawe. 'Aiata wata malamala Yaubada kebu faifaidi i da nuanua siwe ma yana tokemaiga i lulukamasemi, kebu nuanuana tamu aitoi i na luku 'ai-'ala'alase, nuanuana nagami tomotoga matatabudi i na nuaviladi yadi sakona 'waidiega.
61003010	'Ada Toveimea Iesu yana vila-vaitugana 'ana 'aiata kebu i na lu'ivoneyeniga, ta na miamiamo nika i na souyeni tomotoga yawaidi i na lovoga. 'Aiatanina 'waineye, inala, weta'i wata 'ubwana i na toafwai butu'aidi bwaikidi nika ava'aiamo i na nago, we'e nani matatabudi fwayafwaya taiadi i na 'ala'a'avadi.
61003011	-
61003012	Vona mogitana nani matatabudi i na 'ala'a'avadi, we'e 'omi bani'odi? I lubwainemi tutuya de'e Yaubada yana 'aiatanina 'wa na lulukamaseniga, taunimi 'wa na tauyemi Yaubada 'waineye yami sauluva i na ve'atumai yana nuanua bani'odi. 'Ai'edi Yaubada yana nuanua ta na vematayakeyakediga Iesu yana Vila-vaitugana 'ana 'Aiata ta na duduni i na vagamai. 'Aiatanina 'waineye yauyauta bwaikina inala, weta'i wata 'ubwana i na itana, nika nani matatabudi i na savovola.
61003013	Siwe 'akonadi Yaubada i vona'awaufaufa abama wata fwayafwaya 'ivaudi i na 'idewadi, bei sauluva 'atumai'avadi i na 'eno'enovi, naninidi faifaidi ta lulukamata. S8-9 Same 90:4 Isi 18:23,1 Tim 2:4 S10 Mad 24:35,43-44 S13 Ais 65:17 Ve 21:1,27
61003014	Ekwavo, vona mogitana Yaubada fwayafwaya 'ivauna i na 'idewai begaidi 'aiatanina faifaina 'wa na lulukamataga, nuanuaku ma yami tokemaiga 'wa na vevewavawava yami sauluva 'atumai'avadi Yaubada mataneye wata taiadi 'wa na veveiana bega kebu tamu nani faifaina i na awavesakoyemi.
61003015	'Ada Toveimea kebu i da mimai-matayo'oga lamuna side bani'odi. Ma yana tokemaiga i lulukamata nuanuana nagami Valana 'Atumaina ta na lu'ivona tomotoga 'waidie bega 'ana fata 'wainega 'ita'ita'i i na veluagai. Iada Faulo yana nuanua wata bani'odi, ma yana 'aseta Yaubada 'wainega 'akonadi i lu'ivona 'waimie leta 'wainega.
61003016	Tutuya fuedi i kilukilumaga Iesu yana vila-vaitugana faifaina, side bani'odi i kilukilumedi. We'e 'ana kilukiluma 'waidie nani 'ifwaidi 'adi 'aseta vitadi, naninidi tomotoga yadi nuanua mweadi wata bavubavudi taunidi yadi nuanuayega i sisiviladi i 'ivesakodi. Faulo 'ana kilukiluma wata 'ifwaidi vona Yaubada yana Buki 'wainega wata bani'odi i 'ivesakodi bega taunidi i 'iveilagidi 'awaie i na wafaotoga.
61003017	We'e ekwavo, 'omi 'akonadi 'wa 'asetai tove-vekavekali yadi nuanua 'waidiega Yaubada yana Vona i 'i'ivesakoidi begaidi taunimi 'wa na 'i'isave'avinimi i na nunago Yaubada yana veimea 'ana tovedumwe'ai'ai i na silolomi yadi vekaliega nika 'wa na be'u yami 'eba mia toketokena 'wainega.
61003018	Nuanuaku yami 'aseta 'ada Toveimea Iesu Keliso taunina 'ada To'ita'ita'i faifaina i na vevebwaika, wata 'wa na tovoi fa'alina 'waineye bega tutuya fuedi ma yana nuakalikali i na vevesauluva 'atumaina 'waimie. Taunina ma 'ana ve'ililibu yana 'ai'aiwabu magemagetadi kebu i na 'a'avaga, i na 'eno-vagata. S15 Lom 2:4, 10:21 S16,2 Kol 4:3 Ibu 5:11 S17 Ibu 2:1,1 Kol 10:7-11 Vona mogitana yaku nuanua bani'odi, Yau Fita.
62001001	'Ifwaidi Iesu yana tomata'aulelevo taiadi 'a miamiani, bega a kiluma a na vonemi. Tutuyanina Yaubada fwayafwaya wata abama i 'idewadiga, yana Tokiavemageta taiadi i miamia, mulieta Tokiavemagetanina 'a 'iseni wata yana vona 'a nogai. Mogitana 'a 'isaotogi wata taunima 'a 'abitonovi. Taunina Yaubada yana nuanua matatabuna 'adi Tokiavemageta wata 'wainega mia 'ivauna wata 'atumaina ta veveluagai.
62001002	Tutuyanina mianina lamuna i souyeni, 'ima 'a 'iseni begaidi 'a kiluma 'a lulu'ivona 'waimie. Tokiavemagetanina 'a vonevoneyeniga, taunina Keliso, basenadiotoga Tamada taiadi i miamia, siwe i mai bega 'wainega mia 'atumaina wata miamia-vagaina ta na veluagai.
62001003	Ava'ai 'a 'iseni wata 'a nogai 'a lulu'ivona 'waimie bega yama veiana Tamada wata Natuna Iesu Keliso taiadi 'omi wata bani'odi 'wa na veiana nika yada sosoana 'aitamogana.
62001004	'A kiluma 'a na vonemi, bega yami veiana Tamada 'waineye i na vebwaika, taiadi ta na sososoana mogitana. S1 Ion 1:1-2,4 S2 Ion 1:14
62001005	Ava'ai basenadi 'a nogai Keliso 'wainega, 'a lulu'ivona 'waimie, vonanina side bani'odi. Yaubada Magemagetana, kebu tamu sai'afo dudubala i da 'eno'eno 'waineye.
62001006	We'e 'ai'edi ta na vo, 'Ida Keliso enavo,” siwe yada sauluva sakoidi, bani'odi ta miamiani dudubala 'waineye, yada vonanina vekali wata Yaubada yana nuanua tonovidi kebu ta da vematayakeyakedi.
62001007	Yaubada yana 'eba mia magemagetaotogina nageneye, wata bani'odi 'ai'edi ta na miamiaga yana magetanina nageneye ma yada sosoana ta na veveiaiana, wata Natuna Iesu, yada sakona 'aitamogana 'aitamogana i lekolekoadi dayagina 'wainega bega ta veve'atumai Yaubada mataneye.
62001008	'Ai'edi ta na vo, 'Ida kebu tosakonaga,” taunida ta vevekalieda wata Yaubada yana nuanua tonovidi kebu i da 'eno'enovi yada nuanua 'waidie.
62001009	We'e 'ai'edi yada sakona ta na lu'ivoneyediga Yaubada 'waineye, yada sakonanidi i na nuatavunidi wata i na 'ivevunavunagida bega ta na ve'atumai sauluva sakoidi 'waidiega. 'Ada fata ta na vetumagana yada sakona i na nuatavunidi, fai yana nuanua matatabuna tonovidi wata bani'odi basenadi i vona'awaufaufa.
62001010	'Akonadi Yaubada i vona i vo, Tomotoga 'aitamogana 'aitamogana tosakona,” we'e 'ai'edi ta na vo, 'Ida kebu tosakonaga,” 'ana nogaya Yaubada yana vona ta awave'eve'eweni wata yana vona kebu i da 'eno'eno yada nuanua 'waidie. S5,1 Tim 6:16 Iem 1:17 S6,1 Ion 2:4
62002001	Ekwavo, 'omi 'wa vetumagana Iesu 'waineye begaidi a ve'awa-natuna 'waimie wata a nuakalikaliemi. A vonevonemi bega kebu 'wa na sakonaga. We'e 'ai'edi tamu aitoi i na sakonaga, yada To'aivaita i miamia i vevelu'ui faifaida Tamada 'waineye, bega yada sakona i na nuatavunidi. To'aivaitanina Iesu Keliso, yana sauluva matatabuna tonovidi.
62002002	Taunina, Yaubada yana nuasako 'waideye i tovibodeni bega ta veiana Yaubada taiadi wata 'wainega Yaubada yada sakona i nuatavunidi, siwe kebu 'aise'avadaga, wata tomia fwayafwaya matatabudi.
62002003	'Ai'edi Yaubada yana veimea matatabuna ta na vevematayakeyakediga, ta 'asetai mogitana 'ida Yaubada taiadi ta veiana.
62002004	'Ai'edi tamu tomogo i na vo, Yau Yaubada taiadi a veiana,” siwe yana veimea kebu i na vevematayakeyakediga, taunina tovekali wata Yaubada yana nuanua tonovidi kebu yana nuanua 'waineye i da 'eno'enovi.
62002005	-
62002006	We'e 'ai'edi aitoi Yaubada yana vona i na vevematayakeyakediga, yana nuakalikali Yaubada 'waineye, nuakalikali mogitana. 'Ai'edi aitoi i na vo, Yau a tauyeku Yaubada 'waineye a miamia,” i lubwaineni 'asa'aiana bani'odi Iesu Keliso yana sauluva i na vevetutuyamedi. 'Ai'edi i na vetutuyamediga, ta na 'asetai tomogonina mogitana Yaubada taiadi i miamia. S1 Ibu 9:24 S2 Lom 3:25 Ion 1:29, 11:52 S4,1 Ion 1:6,8 S5 Ion 14:21,23,1 Ion 4:12,17, 5:3 S6 Ion 13:15
62002007	Ekwavo a na vonemi. Veimea de'e kebu 'ivaunaga, tuatuaina, kumanina basenadi 'wa 'asetai tutuyanina Iesu Valana 'wa nogai. Side bani'odi, ma emiavo 'wa na venuakalikali. Veimeanina tuatuaina ma 'ana 'aseta 'waimie.
62002008	Siwe tutuya fuedi veimeanina bani'odi i veve'ivau wata ta 'asetai veimea mogitana fai Iesu Keliso i vematayakeyakeni, 'omi wata bani'odi. Veimeanina ta na vematayakeyakeni ma edavo ta na vevenuakalikaliga, sakona 'waideye bani'odi dudubala i mweamwea ma'itufa Keliso yana mageta mogitana i 'a'awaiaia.
62002009	Aitoi i na vo, Yau Keliso yana mageta nageneye a miamia,” we'e enavo ma fuedie Keliso 'waineye i miamiani i vedumwe'ai'aiediga, taunina bola dudubala 'waineye i miamia.
62002010	We'e aitoi enavo i nuakalikaliedi, taunina Keliso yana mageta 'ana tomia, kebu 'ana fata tamu nani 'waineye i na be'u.
62002011	Aitoi enavo ma fuedie Keliso 'waineye i miamiani i na vedumwe'ai'aiediga, taunina dudubala 'ana tomia. Fai dudubalanina nuana i 'ivegaugauya bega ava'aibe bei i nunagoga kebu i da 'asetaiga.
62002012	Natukwavo a vonevonemi fai Yaubada yami sakona i nuatavunidi Iesu Keliso yana wafa 'wainega.
62002013	'Omi tama a vonevonemiga fai kumanina 'eba velamuyega i mia-vagata 'akonadi 'wa 'asetai mogitana. We'e 'omi tubuvauvau iavetami a vonevonemi fai Seitani taunina Tosakona 'wainega 'wa vetoketoke.
62002014	Natukwavo, a vonevonemi fai Tamada 'wa 'asetai mogitana. We'e 'omi tama a vonevonemi fai kumanina 'eba velamuyega i mia-vagata 'akonadi 'wa 'asetai mogitana. 'Omi tubuvauvau iavetami a vonevonemi fai 'omi toketokemi, wata fai Yaubada yana Vona nuamie i 'eno'enovi, wata fai Seitani taunina Tosakona 'wainega 'wa vetoketoke. S7,2 Ion 1:5-6 S8 Ion 1:9 Lom 13:12 S9,1 Ion 3:10,15, 4:20 S10 Lom 14:13 S11 Ion 12:35 S12,1 Kol 6:11
62002015	Kebu nuanuaku 'ai'aiwabu nuami i na 'ewadiga, wata tomotoganidi fwayafwaya 'ana nuanua 'waidie bwaikina, yadi sauluva kebu 'wa na vetutuyamediga. 'Ai'edi aitoi fwayafwaya 'ana nani i na nuakalikaliediga, Tamada 'ana nuakalikali kebu 'waineye i da 'eno'eno.
62002016	Nani fuedi fwayefwayeye kebu Tamada 'wainega i da maiga. Bani'odi bunu 'ana nuagiva sakoidi, naninidi i 'ise'isediga nuanuadi bwaikina, wata nualaka taunidi yadi 'ai'aiwabu faifaidi. Naninidi kebu i da maia Tamada 'wainega, i mai de'e fwayafwaya sakoina 'wainega.
62002017	Fwayafwaya de'e sai'afoga i na 'a'ava, wata naninidi sakoidi tomotoga nuanuadi taiadi i na 'a'ava. Siwe egavo Yaubada yana nuanua i vevematayakeyakedi i na mia-vagata. S15 Lom 8:7 Iem 4:4 S17 Mad 7:21
62002018	Natukwavo, tutuya 'eba ve'a'ava sai'afoga i na souyeni. 'Akonadi 'wa 'asetai nagami Keliso 'ana Gavia i na mai, igodi i na vo, Yau tauniku Keliso,” mulieta tutuya 'ana 'eba ve'a'ava. Tutuya de'e 'akonadi Keliso 'ana gaviavo i sousouyedi begaidi ta 'asetai fwayafwaya de'e sai'afoga i na 'a'ava.
62002019	Keliso 'ana gavianidi basenadi 'ada 'aila'a nageneye i miamiani, siwe kebu mogitana Keliso i da nuakalikalieni begaidi i baileda. 'Ai'edi tomotoganidi Keliso i da nuakalikalieniga, taiadi ta da miamiani 'ada 'aila'a nageneye, siwe i baileda bega ta 'aseta-'atumaia matatabudi kebu 'ada 'aila'aga.
62002020	Tobailanidi kebu nuanuadi Keliso, we'e 'omi Keliso yana 'anivelena 'Anu'anunu 'Atumaina 'akonadi i agemi, begaidi matatabumi Yaubada yana nuanua tonovidi 'wa 'asetadi.
62002021	Kebu 'wa da bavuyedi faifaina a da vonevonemi, fai 'wa 'asetadi Yaubada yana nuanua tonovidi begaidi a vonevonemi. Yana nuanuananidi 'waidiega kebu tamu vekali i da sousouyeni.
62002022	Aitoi i vonaga i vo, Iesu kebu Yaubada 'ana Venua'ivinaga,” taunina mogitana tovekali, wata Keliso 'ana gavia fai Tamada wata Natuna i vedumwe'ai'aiedi.
62002023	Fai Yaubada Natuna i vedumwe'ubu'ubuseni, Tamada kebu i da labilabini. We'e 'ai'edi aitoi ma yana vetumagana taunina i tauyeni Yaubada Natuna 'waineye, Tamada i labilabini. S18 Mad 24:5,24,2 Ion 1:7 S19 Fol 20:30 S22 Mad 10:32-33,1 Ion 4:3,2 Ion 1:7 S23 Mad 10:32-33 Ion 5:23,2 Ion 1:9
62002024	Iesu Valana 'wa nogaiga 'eba velamuyega, bega i lubwainemi 'wa na nunuave'avini. 'Ai'edi Valanina 'wa na nunuave'aviniga, Tamada wata Natuna taiadi 'wa na miave'itubama.
62002025	Keliso taunina basenadi i vona'awaufaufa 'waideye tamu nani i na veleda. Naninina, mia 'atumaina wata miamia-vagaina.
62002026	Keliso 'ana gaviavo igodi nuanuadi i na vekaliemi, begaidi de'e faifaidi a kilukiluma 'waimie.
62002027	We'e 'omi kebu tovenidi bani'odi, basenadi 'Anu'anunu 'Atumaina i agemi, Keliso yana 'anivelena. Keliso 'Anu'anununa nagemie i na miamiaga, kebu 'wa na vo, Aitoi i da ve 'waideye?” 'Anu'anununina nani matatabuna i veve 'waimie, yana ve tonovidi kebu tamu sai'afo i na vekaliemiga. Fai yana ve matatabuna tonovidi, begaidi i lubwainemi 'wa na vevematayakeyakedi Keliso taiadi 'wa na miave'itubama.
62002028	Natukwavo, vona mogitana nuanuaku Keliso taiadi 'wa na miave'itubama, bega tutuyanina i na souyeniga, kebu ta na bunumayaga, ma yada venuafoufa'ala ta na tovoi mataneye.
62002029	'Akonadi 'wa 'asetai Keliso yana sauluva tonovidi wata 'atumaidi. Begaidi i lubwainemi 'wa da 'asetai, egavo yadi sauluva tonovidi wata 'atumaidi, taunidi Yaubada natunavo. S25 Ion 3:15, 6:40 S27 Ion 14:26 S28,1 Ion 4:17 S29,1 Ion 3:10
62003001	'Wa na nuani Tamada yana nuakalikali bwaikaotogina 'waideye, fai i vo, 'Omi natukwavo.” Mogitana 'ida natunavo. Tomotoganidi fwayafwaya 'ana nuanua 'waidie bwaikina Yaubada i bavuyeni, begaidi kebu i da 'asetada 'ida Yaubada natunavo.
62003002	'Omi ekwavo a nuakalikaliemi. Vona mogitana tutuya de'e 'ida 'akonadi Yaubada natunavo, siwe naninidi 'atumaiotogidi 'awaie i na souyediga 'waideye kebu ta da 'aseta-'atumaidi. Siwe nani 'aitamogana ta 'asetai. Tutuyanina Keliso i na souyeni, ta na vetuli nika 'ida Keliso bani'odi, fai bei ta na 'isaotogi wata ta na 'asetai mogitana.
62003003	Egavo i vevetumagana 'awaie i na vetuli Keliso bani'odi, i totokemaigedi bega yadi sauluva 'atumai'avadi, Keliso yana sauluva bani'odi.
62003004	Egavo i sakosakona, Yaubada yana veimea i geugeudi, fai sakona matatabuna Yaubada yana nuanua 'ana togeu.
62003005	We'e 'omi 'akonadi 'wa 'asetai Keliso kebu tamu sakona 'waineye, i mai bega yada sakona i 'ewayavuledi.
62003006	I 'ewayavulediga, begaidi egavo Keliso taiadi i miave'itubamaga kebu wata i na sakosakona. We'e egavo i sakosakona kebu Keliso i da 'asetai mogitana 'alo i da veianeni.
62003007	Natukwavo, kebu nuanuaku tamu aitoi i na vekaliemiga. Egavo tutuya fuedi i vevesauluva 'atumaina wata tonovina, taunidi tomotoga 'atumaidi bani'odi Keliso.
62003008	Egavo i sakosakona, taunidi Seitani natunavo fai 'eba velamuyega Seitani tosakona. Yaubada Natuna yana mai lamuna side bani'odi. I mai bega Seitani yana folova i na ve'a'avaotogidi.
62003009	Egavo i tubuve'ivau Yaubada yana 'aila'a faifaina kebu nuanuadi sakona-vebogi, fai Yaubada yana nuanua i 'eno'eno 'waidie. Kebu 'ana fata natunavonidi i na sakona-vebogi, fai i tubuve'ivau Yaubada 'wainega.
62003010	Bega Yaubada wata Seitani yadi 'aila'a 'ada fata ta na 'asetadi. Egavo nuanuadi sakona-vebogi wata kebu nuanuadi ediavo i na nuakalikaliediga, ta 'asetadi kebu Yaubada natunavoga, taunidi Seitani yana 'aila'avo. S1 Ion 1:12-13, 16:3 S2,2 Kol 3:18 Fil 3:21 S5,2 Kol 5:21,1 Fit 2:22-24 S6 Lom 6:1-2,14 S7,1 Ion 2:29 S8 Ion 8:44 S9,1 Ion 5:18
62003011	Tutuyanina 'waineye Iesu Valana 'wa nogai i maiga 'asiau vonanina i 'eno'eno 'waimie, i vo, Ma edavo ta na vevenuakalikali.”
62003012	Kebu Adama natuna Keni, yana sauluva ta na salai. Keni yana nuanua bani'odi Seitani yana nuanua sakoidi, begaidi taunina taina i luvewafai. I luvewafaga lamuna fai i 'asetai taina yana sauluva 'atumaidi we'e taunina yana sauluva sakoidi.
62003013	Ekwavo, tomotoganidi fwayafwaya 'ana nuanua 'waidie bwaikina i vevedumwe'ai'aiemi, siwe kebu nuami i na voganidi fai tomotoganidi Keni yana sauluvayega i nunago.
62003014	Basenadi ta nunagoi wafaotoga 'ana 'edeamo, siwe 'akonadi ta 'idili mia 'atumaina wata miamia-vagaina ta veluagai. Ta 'asetai ta veluagai fai edavo ma fuedeye Keliso 'waineye ta miave'itubamaga ta nuakalikaliedi. Egavo kebu i da nunuakalikaliga, bola i nunagoi wafaotoga 'ana 'edeamo.
62003015	Egavo ediavo i na vevedumwe'ai'aiediga, siwe 'asa'aiana taunidi toluvewafa, we'e 'omi 'akonadi 'wa 'asetai kebu tamu toluvewafa 'waineye mia 'atumaina wata miamia-vagaina i da 'eno'eno.
62003016	Nuakalikali mogitana 'akonadi Keliso i veda, taunina i tauyeni i wafa faifaida. Wata 'ida bani'odi, i lubwaineda taunida ta na tauyeda wafa 'waineye edavo tovetumagana faifaidi.
62003017	'Ai'edi tamu tomogo 'ai'aiwabuna i na vo, Yaubada a nuakalikalieni,” siwe umokaina iana i vewekowekomaga kebu i na 'ivaiseniga, 'ana 'isa kebu mogitana Yaubada i da nuakalikalieni.
62003018	Natukwavo, kebu ta na vonamoga ta na vo, Ekwavo a nuakalikaliemi,” i lubwaineda ta na nunuakalikali mogitana, 'awada wata nimada 'waidiega. S11 Ion 13:34-35 S12 Nag 4:8 S13 Ion 15:18-19 Mad 5:11-12 S14,1 Ion 2:11 S15 Mad 5:21-22 S16 Ion 13:1,1 Tes 2:8 S17-18 VeL 15:7 Iem 2:15-16
62003019	-
62003020	'Ai'edi ma yada nuakalikali ta na 'a'aivaita, ta na 'asetai 'ida mogitana Yaubada yana nuanua tonovidi 'adi tovematayakayaka. We'e 'ai'edi 'ada vebae 'waidie vita ta na lutonovi tamu yada sakona faifaina, siwe fai ta nunuakalikali mogitana nuafouda i na vatu Yaubada mataneye. Yaubada yana nuakalikali bwaikaotogina, 'ada vebaenidi kebu bani'odiga, wata nani matatabuna ta 'i'idewadiga i 'asetadi.
62003021	-
62003022	Ekwavo, 'ai'edi ta na vetumagana Yaubada yana nuakalikalinina 'waineye, ta na sosoana wata ma yada venuafoufa'ala Yaubada mataneye, wata ava'ai nuanuada ta na velu'uiga i na veleda. I na veledaga, fai yana veimea ta vevematayakeyakedi wata yana nuanua ta 'i'idewadiga faifaidi i sososoana.
62003023	Yana veimeanina side bani'odi. Nuanuana ta na vetumagana Natuna Iesu Keliso 'waineye wata ma edavo ta na vevenuakalikali. Veimeanina kebu tulinaga, bani'odi basenadi Keliso i voneda.
62003024	Egavo Yaubada yana veimea i vevematayakeyakedi, taunidi Yaubada taiadi i miave'itubama, wata Yaubada i labilabinidi. Ta 'aseta Yaubada taiadi ta miave'itubama, fai Keliso yana 'anivelena 'Anu'anunu 'Atumaina i ageda. S22 Mad 21:22 S23 Ion 6:29, 13:34 S24 Lom 8:9
62004001	Ekwavo, tomotoga fuedi 'akonadi i tovoi i nagoi 'awalawa fuedi 'waidie i vonavona i vo, Yau Yaubada yana Vona 'ana tolu'ivona.” Fai fuedi tolu'ivona-vekavekali, kebu yadi vona 'wa na vetumagana-matayo'oyedi, nagami 'wa na venua'ivina-'atumai, yadi vonanidi mogitana i maia 'Anu'anunu 'Atumaina 'wainega, 'alo taunidi yadi nuanuayega.
62004002	Side bani'odi 'wa na venua'ivinedi 'ami fata 'wa na 'asetadi yadi vonanidi 'Anu'anunu 'Atumaina 'wainega, 'alo taunidi yadi nuanuayega. Egavo i na vonavonaga i na vo, Iesu taunina Yaubada 'ana Venua'ivina i vetomotogaotoga,” yadi vona i mai Yaubada 'Anu'anununa 'Atumaina 'wainega.
62004003	We'e egavo i na vonavona i na vo, Iesu kebu Yaubada 'ana Venua'ivinaga, wata kebu i da vetomotogaotoga,” tomotoganidi Yaubada 'Anu'anununa kebu i da agediga, 'anu'anunu tulina i agedi. 'Anu'anununina i agediga Keliso 'ana Gavia, kumanina faifaina basenadi i vo, I na mai,” nika mogitana 'akonadi i mai fwayefwayeye.
62004004	We'e natukwavo, 'omi Yaubada yana tomotoga, 'wa vetoketoke tolu'ivona-vekavekalinidi 'waidie. 'Wa vetoketokega fai 'Anu'anunu 'Atumaina i agemi 'Anu'anununina toketokeotogina, 'anu'anunu sakoina fwayefwayeye kebu bani'odiga.
62004005	Tomotoganidi fwayafwaya 'ana nuanua 'waidie bwaikina, tutuya fuedi naninidi nuadi i 'ewadiga faifaidi i vonavona. 'Ifwaidi tomotoga, tomotoganidi yadi nuanua bani'odi, yadi vona nuanuadi fai fwayafwaya 'ana nani nuanuadi.
62004006	We'e 'ida Yaubada yana tomotoga. Egavo Yaubada i 'asetai mogitana bonada i noganogai, we'e egavo Yaubada i baila, wata yada vona i baila. Naninina 'wainega 'ada fata ta na 'asetai egavo 'Anu'anununa Tonovina 'wainega i vonavona, wata egavo 'anu'anunu-vekavekali 'wainega i vonavona. S1 Mad 24:11 S2,1 Kol 12:3 S3,2 Ion 1:7 S5 Ion 15:19 S6 Ion 8:47
62004007	Ekwavo, 'akonadi a nuakalikaliemi, nuanuaku matatabuda ta na vevenuakalikali fai nuakalikalinina Yaubada 'wainega. Egavo tutuya fuedi i vevenuakalikaliga, taunidi Yaubada natunavo wata i 'asetai.
62004008	Fai Yaubada nuakalikali lamuna, begaidi egavo kebu i da nunuakalikaliga Yaubada i bavuyeni.
62004009	Yaubada i nuakalikaliedaga 'ana 'eba 'isa side bani'odi. Natuna tubu'eana i vetunei tomia fwayafwaya sakoida 'waideye, bega yana wafa 'wainega mia 'atumaina wata miamia-vagaina ta veluagai.
62004010	Yada nuakalikali Yaubada 'waineye, nuakalikali sai'afo. Nuakalikali mogitana lamuna side bani'odi. Fai Yaubada i nuakalikalieda mogitana, Natuna i vetunei, i wafa faifaida bega Yaubada yana nuasako 'waideye i tovibodeni, wata yada sakona i nuatavunidi.
62004011	Ekwavo, fai de'e bani'odi Yaubada i nuakalikaliedaga, begaidi i lubwaineda ma edavo ta na vevenuakalikali.
62004012	Kebu tamu aitoi Yaubada i da 'iseniga, siwe 'ai'edi ma edavo ta na vevenuakalikaliga, Yaubada taiadi ta na miave'itubama, wata yana nuakalikali i vevebwaika 'waideye bega nuakalikali mogitana. S9 Ion 3:16 S10 Lom 5:8-10 S11 Mad 18:33 S12 Ion 1:18
62004013	Ta 'asetai 'akonadi Yaubada taiadi ta miave'itubama wata i labilabinida fai yana 'anivelena 'Anu'anununa i ageda.
62004014	'Ima Yaubada Natuna 'a 'iseni bega 'a lulu'ivona 'a vo, Tamada Natuna i vetunei tomia fwayafwaya 'waideye, taunina 'ada To'ita'ita'i.”
62004015	Egavo i vonavonaga i vo, Iesu Yaubada Natuna,” taunidi Yaubada taiadi i miave'itubama, wata Yaubada i labilabinidi.
62004016	Begaidi ta 'asetai Yaubada i nuakalikalieda, wata ma yada vetumagana ta tauyeda yana nuakalikalinina 'waineye. Yaubada nuakalikali lamuna. Egavo i miamiani nuakalikalinina nageneye, 'asa'aiana Yaubada taiadi i miave'itubama wata Yaubada i labilabinidi.
62004017	Taiadi ta miave'itubamaga, yana nuakalikali i vevebwaika 'waideye, begaidi fwayafwaya 'ana 'eba ve'a'ava 'waineye ma yada venuafoufa'ala wata ma yada sosoana ta na tovoi mataneye. Kebu ta na kolologa, fai 'ida ta miamianiga fwayefwayeye Keliso bani'odi, yana nuakalikali mogitana 'waideye i 'eno'eno.
62004018	'Ai'edi aitoi i na nuakalikaliedaga mogitana, kebu 'ada fata ta na kololoyeniga. Bani'odi Yaubada i nuakalikalieda mogitana, bega kebu ta na kololoyeni vematavuloga faifaina. 'Ai'edi egavo Yaubada i na kololoyeniga vematavuloga faifaina, taunidi 'waidie yana nuakalikali kebu i da vevebwaika.
62004019	Nagamidiotoga Yaubada i nuakalikalieda, begaidi 'ida ta nunuakalikali.
62004020	'Ai'edi aitoi i na vo, Yaubada a nuakalikalieni,” we'e iana tovetumagana i na vedumwe'ai'aieniga, yana vonanina, vekali. Iana i 'ise'iseni siwe kebu i da nuakalikalieniga, begaidi kebu tamu sai'afo i na nuakalikali Yaubada, kumanina kebu 'ana fata i na 'iseniga 'waineye.
62004021	We'e Yaubada taunina yana veimea i yatoi 'waideye i vo, Egavo Yaubada i nunuakalikalieniga, i lubwainedi ediavo wata i na nuakalikaliedi.” S13,2 Kol 1:21-22 S14 Ion 3:17 S16 Ion 6:69 S19,1 Ion 4:10 S21 Mad 5:44-45 Mak 12:29-31
62005001	Egavo i na vetumagana Iesu taunina Keliso Yaubada 'ana Venua'ivina, taunidi Yaubada natunavo. Egavo Tamada i na nuakalikalieni, siwe 'asa'aiana 'akonadi Natuna i nuakalikalieni.
62005002	'Ai'edi Yaubada ta na nuakalikalieniga, wata yana vona ta na vevematayakeyakediga, ta 'asetai wata natunavo ta nunuakalikaliedi.
62005003	-
62005004	'Ai'edi Yaubada ta na nuakalikalieni mogitana, yana nuanua i vonedaga ta na 'i'idewadi. Yana nuanuanidi kebu vitadi 'waideye, fai Yaubada natunavo 'aitamogana 'aitamogana 'ana fata i na vetoketoke fwayafwaya 'ana nuanua sakoidi 'waidiega. Ta vevetoketokega fwayafwaya 'ana nuanua sakoidi 'waidie yada vetumagana 'wainega.
62005005	Egavo i na vevetoketokega, tomotoganidi i vetumagana Iesu taunina Yaubada Natuna, 'aiseotogidi 'adi fata i na vetoketoke fwayafwaya 'ana nuanua sakoidi 'waidie. S3 Ion 14:15,23-24 Mad 11:30 S4 Ion 16:33 S5 Lom 8:37
62005006	Iesu Keliso kumanina i mai abamega, i miamia fwayefwayeye bafitaiso i 'ewai ufayega, mulieta yana wafa 'waineye dayagina i ilolo faifaida. Yada 'eba 'isa 'ailuga. Kebu ufa'ava 'aisena, siwe wata dayaga taiadi. Wata 'Anu'anunu 'Atumaina i lulu'ivona Iesu taunina Yaubada Natuna, 'Anu'anununina nani tonovidi matatabuna lamudi.
62005007	Begaidi naninidi 'aitonu Iesu Keliso faifaina i lu'ivona.
62005008	Ufa, dayaga, wata 'Anu'anunu 'Atumaina, 'aitonunidi yadi nuanua 'aitamogana, Iesu taunina Yaubada Natuna.
62005009	'Eba vonayavuga 'waineye, to'isa yadi vona faifaidi ta awavemogitana, we'e Yaubada yana lu'ivona toketokeotogina, begaidi i lubwaineda ta na vetumagana Yaubada yana lu'ivonanina 'waineye, Natuna faifaina.
62005010	Egavo i vevetumagana Yaubada Natuna 'waineye, Yaubada yana lu'ivonanina i 'eno'eno nuadie, yadi vetumagana i kiavefa'alidi. Egavo Yaubada yana vonanina Natuna faifaina kebu i da vetumaganeniga, yadi nuanua i vo, Yaubada i vevekali.”
62005011	Yaubada side bani'odi i voneyedi. Mia 'atumaina wata miamia-vagaina Yaubada i veleda, yada mianina 'atumaina ta veluagai Natuna 'wainega.
62005012	Egavo Yaubada Natuna taiadi i miave'itubama, mia 'atumaina wata miamia-vagaina 'akonadi i veluagai, we'e egavo kebu taiadi i da miave'itubamaga, kebu 'adi fata i na veluagai. S6 Ion 1:29-34 S7 Ion 15:26 S9 Ion 5:32-37, 8:18 S10 Gal 4:6 S12 Ion 3:36
62005013	'Omi kumanimiavo 'wa vetumagana Yaubada Natuna 'waineye, de'e a vonevonemi bega 'wa na 'aseta-'atumaia 'akonadi mia 'atumaina wata miamia-vagaina 'wa veluagai.
62005014	'Ida kebu ta da kololo Yaubada mataneye, ta venuafoufa'ala fai ta nuani mogitana 'ai'edi naninidi nuanuana faifaidi ta na velu'ui, yada velu'uinidi i na nogaidi.
62005015	Fai ta 'asetai yada velu'ui i noganogaidi, wata ta 'asetai naninidi faifaidi ta velu'uiga i na veleda.
62005016	'Ai'edi aitoi iana tovetumagana i na 'iseni sauluva sakoina i na 'i'idewai, siwe sauluvanina 'wainega kebu wafaotoga i na souyeni, i lubwaineni faifaina i na velu'ui. Yana velu'uinina 'wainega tomogonina yana mia Yaubada i na 'ive'ivauya. Sakonanidi 'waidiega kebu wafaotoga i na souyeniga 'aisedi faifaidi a vonavona. We'e 'ai'edi aitoi tamu sakona bwaikina i na 'idewai, sakonanina 'wainega wafaotoga i na souyeni, kebu faifaina a da vonavona.
62005017	Sauluva matatabuna kebu tonovidiga 'asa'aiana sakona, siwe sauluvanina sakoidi 'ifwaidi 'waidiega wafaotoga kebu i na souyeniga.
62005018	Yaubada natunavo ta 'asetadi kebu tamu i da sakosakona fai Yaubada Natuna i 'i'ibababaledi bega Seitani kebu 'ana fata i na 'abitonovidi.
62005019	Ta 'asetai tomotoganidi fwayafwaya 'ana nuanua 'waidie bwaikina Seitani yana nuanua sakoidi i veveimeyedi, we'e 'ida Yaubada natunavo.
62005020	Wata ta 'asetai Yaubada Natuna i mai nuada i kiavemagetadi bega Yaubada, kumanina nani matatabuna tonovidi lamudi ta 'asetadi. Bega 'asiau ta miave'itubama Yaubadanina taiadi fai ta miave'itubama Natuna Iesu Keliso taiadi. Yaubadanina 'aiseotogina i miamia, kebu tamu wata aitoi Yaubada mogitana bani'odi, wata taunina mia 'atumaina wata miamia-vagaina lamuna.
62005021	Ekwavo a nuakalikaliemi. Nuanuaku taunimi 'wa na 'i'isave'avinimi bega kebu tamu yaubada-vekavekali nuami i na 'ewadi. S13 Ion 20:31 S14 Ion 14:13 S16 Mad 12:31 S18 Ion 17:15 S20 Ion 17:3 S21,1 Kol 10:14 'Asa'aiana bani'odi, Yau Ioni.
63001001	Yau 'auvea, yami to'edakumeta, a vekaiwa 'omi vavine vevenua'ivinimi ma natumiavo 'waimie. Basenadi Yaubada i venua'ivinemi 'wa vetumagana 'waineye, bega a nuakalikaliemi mogitana. Yau kebu 'aiseku a da nuakalikaliemiga, siwe wata tomotoga matatabudi Yaubada yana nuanua tonovidi i 'asetadiga, i nuakalikaliemi.
63001002	Tomotoganidi taiadi matatabuma 'a nuakalikaliemi fai Yaubada yana nuanua tonovidi tutuya matatabuna i 'eno'eno 'waimeye kebu i na 'a'ava.
63001003	A vevelu'ui, nuanuaku Tamada Yaubada wata Natuna Iesu Keliso ma yadi nuakalikali i na vevesauluva 'atumaina 'waideye, i na 'i'isanuakalikalieda wata nuanua bikadi mia 'atumaina taiadi i na veleveleda. De'e naninidi 'waidiega matatabuda ta na veveiana, wata Yaubada yana nuanua tonovidi bani'odi ta na vesauluva.
63001004	Natumiavo 'ifwaidi faifaidi a sosoana bwaikina fai a 'isedi Yaubada yana nuanua tonovidi i vevematayakeyakedi ava'ai Tamada i voneyeniga 'waideye bani'odi.
63001005	Bega 'omi a nuakalikaliemiga a vonevonemi, nuanuaku ma edavo ta na vevenuakalikali. De'e veimeanina nuakalikali faifaina kebu veimea 'ivaunaga, basenadi 'eba velamuyega i 'eno'eno 'waideye.
63001006	Nuakalikalinina faifaina a vonavonaga side bani'odi. Ta na vevenuakalikaliga mogitana, Yaubada yana veimea ta vevematayakeyakedi. Yana veimeanina bwaikina basenadi 'wa 'asetai i vo, I lubwainemi 'aitamogana 'aitamogana 'wa na vevenuakalikali.”
63001007	Nuanuaku 'wa na vevenuakalikali fai 'awalawa fuedi 'waidie tovekali i miamiani. Tomotoganidi yadi nuanua igodi i vo, Iesu Keliso kebu i da vetomotogaotoga 'ida bani'odi.” Tovekalinidi Keliso 'ana gaviavo, nuanuadi i na vekalieda.
63001008	Taunimi 'wa na 'i'isave'avinimi bega kebu i na vekaliemi. 'Ai'edi bonadi 'wa na vetumaganediga, yami folova Yaubada faifaina 'ana tutula kebu 'wa na 'ewai 'wainega. Nuanuaku 'ama tutula matatabuna 'wa na veluagai.
63001009	Egavo Keliso yana ve i na 'iaweni i na damana tovekalinidi 'waidie, tomotoganidi kebu i da miave'itubama Yaubada taiadi. We'e egavo Keliso yana ve 'waideye, 'waineamo i na nunagoi, taunidi i miave'itubama Tamada wata Natuna taiadi.
63001010	'Ai'edi aitoi i na wai 'waimie nuanuana i na ve 'waimie, siwe yana venina kebu Keliso yana vona bani'odiga, kebu 'wa na voneni i na wai yami vanuge, wata kebu tamu sai'afo 'wa na tolivileni.
63001011	We'e 'ai'edi aitoi i na lu'uma'umaieniga, siwe 'asa'aiana 'akonadi 'ana 'au yana folova sakoina 'waineye. S10 Mad 10:13-14 Lom 16:17 S11,1 Tim 5:22
63001012	Nuanuaku 'waimie a na veifufu manamanawena, siwe kebu kiluma 'aisena 'wainega. A nuani tauniotogiku a na waimo a na veifufu 'waimie bega matatabuda ta na sosoana 'aitamogana.
63001013	Taimi natudiavo de'e bei i miamianiga, yadi vekaiwa i vetunei 'waimie. Taiminidi, wata Yaubada i venua'ivinedi. 'Asa'aiana bani'odi, Yau Ioni.
64001001	Yau 'auvea, yamu to'edakumeta, a vekaiwa 'omu iaku Gaiasa 'waimuye, a nuakalikaliemu mogitana.
64001002	Iaku, a vevelu'ui faifaimu bega kebu tamu vita i na sousouyeni 'waimuye, wata 'amu lautonova matatabuna 'atumaidi, bani'odi yamu folova wata yamu sauluva 'akonadi 'atumaidi Yaubada mataneye.
64001003	A 'asetai yamu folova wata yamu sauluva 'atumaidi Yaubada mataneye fai edavo tovetumagana 'ifwaidi i maia i lu'ivona 'waikuye ma yamu dumwebika Yaubada yana nuanua tonovidi 'u vevematayakeyakedi. Valamunina faifaina a sosoana bwaikina.
64001004	Nani fuedi faifaidi a sosoana, siwe 'ai'edi a na nogai natukwavo Keliso yana 'aila'a, Yaubada yana nuanua tonovidi i vevematayakeyakedi, 'eba sosoana bwaikaotogina 'waikuye. S1 Fol 19:29
64001005	Iaku, mogitana 'omu ma 'amu vetumagana 'u folofolova edavo tovetumagana 'waidie. Tovetumagananidi 'ifwaidi taunidi tolau'age-vuvua, 'ifwaidi 'u 'isa'inanadi 'ifwaidi 'u bavuyedi, siwe matatabudi 'u 'i'isave'avinidi.
64001006	I veifufu Keliso yana 'Aila'a 'waidie yamu 'aivaita wata yamu nuakalikali faifaidi. I na tautauyaga, nuanuaku 'u na 'ivaisedi wata 'adi 'ibua 'u na veleveledi, nika Yaubada i na sososoana yamu folova faifaina.
64001007	-
64001008	'Ida Keliso yana 'Aila'a i lubwaineda tomotoganidi ta na 'i'ivaisedi fai yadi 'atamana i 'iawedi i lalau'age-vuvua Keliso faifaina. I lalau'age-maimaiga, kebu tamu 'aivaita i da veveluagai Yaubada 'ana tobavu 'waidiega. Ta na 'i'isave'avinidiga, 'asa'aiana matatabuda ta ve'ivaivaita bega Yaubada yana nuanua tonovidi valana, i na vebwaika tomotoga 'waidie. S4,1 Kol 4:14-15 S5 Lom 12:13 S6 Fol 15:3 S7 Fol 20:33,35 S8 Ibu 13:2
64001009	Basenadi tamu yaku leta a kilumi tovetumaganavo taiadi 'wa miamianiga 'waidie, siwe Diotilifi, kumanina nuanuana i na veto'edakumeta 'waimie, yama nuanua i vedumwe'ai'aiedi.
64001010	Tutuyanina a na wai, yana sauluva sakoidi a na lu'ivoneyedi 'waimie. I vevebonaivoyema wata i awavesakoyema, siwe wata tamu sauluva sakoiotogina i 'i'idewai. Tutuyanina Yaubada yana tofolovavo i le'wale'wai i baibaila, wata 'ai'edi egavo nuanuadi i na lu'uma'umaiedi, i tatalabodedi, we'e i na lu'uma'umaiediga igodi nuanuana i na veugeugedi Keliso yana 'Aila'a 'wainega.
64001011	Iaku, a nuakalikaliemu, sauluva sakoidi kebu 'u na vetutuyamediga, nuanuaku sauluva 'atumaidi 'u na vevetutuyamedi. Egavo i vevesauluva 'atumaina taunidi Yaubada natunavo, we'e egavo i vevesauluva sakoina taunidi kebu Yaubada i da 'asetai mogitana.
64001012	Tomotoga fuedi i vo, Dimitilasi yana sauluva 'atumaidi.” Bani'odi i voneyediga vona mogitana fai yana sauluva tonovidi. 'Ima wata bani'odi a awave'atumaieni, 'akonadi 'wa 'asetama ava'ai 'a na voneyediga tonovidiamo a na vona. S9 Mad 20:27
64001013	Nuanuaku 'waimie a na veifufu manamanawena, siwe kebu kiluma 'aisena 'wainega.
64001014	A nuani 'awaie tauniotogiku a na waimo taiadi ta na veifufu.
64001015	A vevelu'ui faifaimu, nuanuaku Yaubada nuanua bikadi i na velevelemu mia 'atumaina taiadi. Emwavo de'e bei yadi vekaiwa i vetunei 'waimuye. Nuanuaku edavo taiadi 'wa miamianiga, matatabudi 'waidie 'u na lu'ivona yaku vekaiwa. 'Asa'aiana bani'odi, Yau Ioni.
65001001	Yau Iude, Iesu Keliso yana tofolova wata Iemesa taina, a vekaiwa 'omi tomotoganimi Iesu Keliso tutuya fuedi i 'ibababalemiga 'waimie. Yaubada Tamada i venua'ivinemi wata i nunuakalikaliemi.
65001002	A vevelu'ui faifaimi nuanuaku Yaubada i na 'i'isanuakalikaliemi, nuanua bikana mia 'atumaina taiadi i na velevelemi, wata tutuya fuedi i na nunuakalikaliemi.
65001003	Ekwavo, nuanuaku a da kilukiluma 'waimie fueda 'ada 'ita'ita'i Yaubada 'wainega faifaina, siwe 'asiau a vebaeku mogitana a na kiluma 'waimie tamu nani faifaina. Nuanuaku Yaubada yana Vona Tonovidi 'wa na 'ibababaledi tove-vekavekali 'waidiega, Vonanidi basenadi i 'anivelena-tamogeni tutuya matatabuna faifaidi yana tomotoga 'waideye.
65001004	Nuanuaku 'wa na 'ibababalediga fai Yaubada 'ana tovedumwe'ai'ai 'ifwaidi i yogosebaseba i vevekali 'waimie i vo, 'Wa vetumaganaga Iesu 'waineye begaidi Yaubada kebu vematavuloga i na velemiga i na nuakalikaliemimo, 'ami fata 'wa na sakosakona.” Tovekalinidi faifaidi basenadiotoga i kilumi Yaubada yana Buki 'waineye, 'akonadi Yaubada i veimea 'adi vematavuloga i na veluagai fai 'Auvea Iesu Keliso, 'aiseotogina 'ada Toveimea i vedumwe'ai'aieni.
65001005	Vona mogitana tovedumwe'ai'ainidi vematavuloga i na veluagai Yaubada 'wainega bani'odi basenadi tosakona i veluagai. Nani de'e 'akonadi 'wa 'asetai siwe nuanuaku a na tolinuata'iemi nika 'wa na nuani. Basenadiotoga me Isileli matatabudi 'Auvea i 'ita'ita'iedi Itifita 'wainega i vagavaidi siwe mulieta 'ifwaidi i luvewafadi fai kebu nuanuadi i na vematayakayaka 'waineye.
65001006	Wata 'wa na nuani basenadiotoga anelose ma yadi veimea siwe 'ifwaidi i baila nuanuadi sakona bega yadi 'eba mia i 'iaweni. Tobailanidi Yaubada i yogona-vagasedi i yatodi Vatu'ai Manamanawena 'waineye, dudubala nageneye, mulieta Vonayavuga 'ana 'Aiata 'waineye, i na veimea 'adi vematavuloga faifaina.
65001007	Wata bani'odi 'atamana 'ailuga Sodoma wata Gomola 'ifwaidi 'atamana lilivadie taiadi. Basenadiotoga 'atamananidi 'adi tomotoga i veve'avula-'avo'avovo anelosenidi sakoidi bani'odi, wata iaveta'ava i sakosakona. 'Akonadi 'adi vematavuloga i veveluagai 'ai-'ala'alase kebu yana 'weuga 'waineye, tomotoga matatabuda yada 'eba 'isa bei tosakona vematavuloga i na veluagai. S4,2 Ion 1:9-10 Lom 6:15 S5,1 Kol 10:5-10 Num 14:32-35 S6 Nag 6:1-2 S7 Nag 19:1-10,15-16,24-25,2 Fit 2:6-9
65001008	Tomotoganidi i sakonaga wata bani'odi tove-vekavekali yami 'aila'a nageneye. Yadi 'enoneganega i vevekaliedi bega bunu 'ana nuanua 'waidiega i sakosakona. Yaubada yana veimea kebu nuanuadi i na vematayakeyakedi wata anelose magemagetadi abame, 'waidie i manimanini-'avo'avovo.
65001009	I lubwainedi kebu i na manini-'avo'avovo. Basenadiotoga Mosese i wafa, Yaubada anelose 'adi to'edakumeta 'ana wagava Maikeli i vetunei 'ana ve'ufa faifaina, Seitani taiadi i ve'ikwayekwayegeni. Siwe Maikeli ma yana ve'ililibu Seitani i vonenimo kebu i da yagaia, i vo, 'Auvea taunina i na talabodemu.” Maikeli toketokena ma yana veimea, siwe Seitani i ve'ililibuyeni, begaidi tovenidi, taunidi tomotoga-'avo'avovo i lubwainedi anelose magemagetadi i da ve'ililibuyedi.
65001010	Siwe naninidi i bavuyediga, 'waidie i manimanini-'avo'avovo. Taunidi yadi nuanua ava'ai i nuaniga 'aisedi i 'i'idewadi 'aisaya walawala'ai bani'odi, nuanuananidi sakoidi 'waidiega taunidi i 'iveilagidi 'awaie i na wafaotoga.
65001011	Nuakalikalidi, Keni kumanina taunina taina i luvewafai, yana sauluva i 'ewai. Taunidi i tauyedi sakona 'waineye fai nuanuadi mani, bani'odi basenadiotoga Belami nuanuana mani bega i sakona. Tovenidi Yaubada yana veimea i vevedumwe'ai'aiedi bega vematavuloga i na veluagai bani'odi basenadiotoga Kola i veluagai fai Yaubada yana veimea i uvi'agali.
65001012	Tutuyanina 'wa 'a'aniluvetubama Iesu 'ana nuave'avina faifaina tovekalinidi 'awasasamie bani'odi yoke, 'awadi bwalabwalaidi kebu yadi bunumayaga i sososoana-'avo'avovo, taunidi 'aisedi faifaidi i nuanua. Inala kabukabu 'ana tutuye waowa i na bweuya ta na sosoaneni siwe kaukau i na beweni 'aivaita kebu ta na veluagai. Tomotoganidi wata bani'odi, kebu tamu sai'afo 'waidiega 'aivaita ta na veluagai. Taunidi bani'odi welavi, vuaga 'ana tutuya 'waineye kebu i da vuavuaga 'wa da vo i da bwavu, we'e tomotoga i na talayavulediga nika i na bwavuotoga.
65001013	Yadi sauluva sakoidi 'eba bunumayaga tomotoga matadie, bani'odi yagina bwaikidi buobuodi. Wata taunidi bani'odi 'ibadibadi yadi sauluva 'wainega 'wa na vo 'ako, Magemagetadi”, siwe tutuya 'ale'usana wata i na 'a'ava, we'e yadi 'eba mia Yaubada i 'idewa-vagaseni dudubala 'weya'weyauotogina 'waineye, bei i na mia-vagata.
65001014	-
65001015	Tove-vekavekalinidi faifaidi basenadiotoga Inoki i vona-vagata. Inokinina 'adi ve-7 tubulelelegidi Adama 'wainega, yadi sauluva nagami i 'asetai i vo, A na vonemi. Toveimea i na mai yana anelose magemagetadi taiadi, 'adi 'aila'a welavi 'adi 'ilukulukuta bani'odi, tomotoga matatabudi i na vonayavuga mataneye. 'Ana tovedumwe'ai'ai sakoidi i na veimeyedi vematavuloga i na veluagai, yadi sauluva sakoidi wata yadi awavesako Yaubada 'waineye 'adi tutula.”
65001016	Tovenidi tutuya fuedi i vevebonavoluvolu wata 'ai'edi vita i na souyedi 'waidie, faifaidi mali tomotoga i vevevita-maimaigidi. Taunidi i awa'ai'aidi, taunidi yadi nuanua sakoidi i 'i'idewadi wata tomotoga 'waidie i susubia-sebaseba bega naninidi nuanuadi, i na veledi. S9 Dan 10:13 VeL 34:6 Ve 12:7-8 S11 Nag 4:8,1 Ion 3:12,2 Fit 2:15-16 Ve 2:14 Num 31:15-16, 16:1-3,16,19-21,25-33 S12,1 Kol 11:20-22,2 Fit 2:13
65001017	-
65001018	Ekwavo, 'wa na nuani basenadi 'ada Toveimea Iesu Keliso yana tomata'aulelevo nagami i vonemi i vo, Tutuya 'eba ve'a'ava sai'afoga i na velilivana tomotoga 'ifwaidi i na tovoi i na sisidibidibiemi wata taunidi yadi nuanua sakoidi i na 'i'idewadi.”
65001019	Vona mogitana tove-vekavekalinidi yadi sauluva bani'odi, yadi ve faifaidi tomotoga i veve'ikwayekwayega bega ve'idi'idi i sousouyedi. 'Anu'anunu 'Atumaina yana nuanua kebu nuanuadi i na vematayakeyakeni, we'e taunidi yadi nuanua bunu 'ana nuanua sakoidi faifaidi, 'aisedi i 'i'idewadi.
65001020	-
65001021	We'e ekwavo 'omi kebu bani'odi 'wa na munega. 'Akonadi 'wa vetumagana Yaubada yana Vona magemagetana 'waineye, siwe nuanuaku taunimi 'wa na kiavetoketokemi bega yami vetumagananina fa'alina i na 'eno'eno. 'Anu'anunu 'Atumaina yana toketokena 'wainega 'wa na vevelu'ui we'e tutuyanina 'ada Toveimea Iesu Keliso 'wa na lulukamaseniga, taunimi 'wa na 'i'isave'avinimi bega Yaubada yana nuakalikali 'waineye 'wa na miamiani. I na nagoga Iesu yana vila-vaitugana 'waineye ma yana nuakalikali mia 'atumaina wata miamia-vagaina i na velemi.
65001022	Egavo ve 'ailuga faifaidi i vevenuanaluga 'wa na 'isanuakalikaliedi 'wa na 'ivaisedi.
65001023	'Ifwaidi i sakona 'wa na kiavenuaviladi 'wa da vo tamu tomogo 'ai-'ala'alase i da be'u 'wa da 'ita'ita'ieni. We'e 'ifwaidi tomotoga i sakona-vebogiga 'wa na 'isanuakalikaliedi 'wa na 'ivaisedi i na nuaviladi Iesu 'waineye, siwe ma yami kololo 'wa na 'isa'isa i na nunago yadi sakona nuami i na 'ewadi nika 'omi wata 'wa na be'u. Mogitana 'wa na 'isanuakalikaliedi siwe yadi sakona 'wa na vedumwe'ai'aiedi. S17-18,1 Tim 4:1,2 Tim 3:1-2 S20-21 Kolos 2:6-7,1 Kol 3:9-11 S22-23 Lom 15:1,1 Kol 15:33
65001024	-
65001025	Kebu tamu wata aitoi Yaubada bani'odi, 'aiseotogina, i 'ita'ita'ieda sakona 'waidiega Iesu Keliso 'ada Toveimea 'wainega. I lubwaineda matatabuda ta na subisubiai, taunina magemagetana, ma yana toketokena nani matatabuna i veveimeyedi, basenadi, 'asiau wata 'awaie yana toketokenanidi kebu i na 'a'ava, i na 'eno-vagata. Begaidi Yaubada 'ana fata i na 'isave'avinimi bega kebu 'wa na be'ube'u sakona 'waidie, i na nagoga mulieta ma yami sosoana bwaikina i na miemi mataneye, yana 'ai'aiwabu magemagetana 'waineye. Bei ma yami sosoana 'wa na tovotovoi 'atumai'avami, kebu tamu yami sakonaga. S24-25,2 Fit 3:14 Ibu 13:8,1 Fit 1:5 Vona mogitana, yaku nuanua bani'odi. Yau Iude.
66001001	Vonanidi buki de'e nageneye Yaubada yana 'anivelena Iesu Keliso 'waineye bega ava'ai sai'afoga i na souyediga, i sivemagesedi Yaubada yana tofolovavo 'waideye. Keliso yana anelose abamega i vetunei yau Ioni yana tofolova 'waikuye bega naninidi i veku.
66001002	Nani matatabuna a 'isediga a vonevonemi. De'e a lulu'ivonaga valanina i mai Yaubada 'wainega wata vonanidi tonovidi Iesu Keliso i lu'ivoneyedi 'waikuye.
66001003	Fai naninidi sai'afoga i na souyedi, egavo de'e Yaubada yana lu'ivonanina i na lu'iawawaiga i na sosoana, we'e egavo vonanidi i na nogaidi i na vematayakeyakediga wata ma yadi sosoana.
66001004	-
66001006	Yau Ioni a vekaiwa 'omi tovetumagana 'wa miamiani 'atamana 7 'waidie, 'awalawa Eisia nageneye. Nuanuaku Yaubada, 'Anu'anununa wata Iesu Keliso, ma yadi nuakalikali i na vevesauluva 'atumaina 'waimie wata nuanua bikana mia 'atumaina taiadi i na velevelemi. Yaubadanina miamia-vagaina, 'asiau i miamia, basenadi i miamia wata boladiotoga i na miamia. Yaubada 'Anu'anununa 7 i miamiani yana 'eba miabui 'ai'aiwabuna mataneye, we'e Iesu Keliso taunina tolu'ivona tonovina ma 'ana vetumagana wata Yaubada Natuna, kumanina nagami i tovoi wafayega, toveimea fwayefwayeye taunina 'adi Toveimea bwaikaotogina. Iesu Keliso ta na subisubiai fai i nuakalikalieda, yana wafa 'wainega i yavuda yada sakona 'waidiega, wata i silakaida bega yana 'Eba Veimea nageneye ta miamia wata ta vevetofolova yana Yaubada 'alo Tamana faifaina, 'asa'aiana 'ida yana tovelomu. Mogitana Iesu Keliso ta na subisubiai fai taunina magemagetana wata toketokeotogina, kebu i na 'a'avaga i na mia-vagata. Vona mogitana, yaku nuanua bani'odi.
66001007	'Wa 'isanawe sino waowa 'wainega i mimai. Tomotoga matatabudi i na 'iseni, 'ana to'ailovena taiadi. 'Awalawa 'aitamogana 'aitamogana 'ana tomia i na 'iseni i na mimai, taunidi faifaidi i na vemogai. Ava'ai a voneyeniga, vona mogitana yaku nuanua bani'odi.
66001008	Yaubada 'ada Toveimea toketokeotogina, 'asiau i miamia basenadi i miamia wata boladiotoga i na miamia. I vonaga i vo, Yau kumaniku lamukwaikwaituna wata kaluna, kebu 'aku 'eba velamuga wata kebu 'aku 'eba ve'a'avaga.” S4-6 Ve 4:5, 17:14 Kolos 1:17-18,1 Ion 1:7,1 Fit 2:9 Ve 20:6 S7 Mad 24:30 Ion 19:34,37 Fol 1:11
66001009	Yau tatami Ioni, ma fuedeye vita ta veveluagadi Iesu faifaina, fueda yana 'Eba Veimea nageneye ta miamiani, wata yana 'aivaita 'wainega ta totokemaigeda. Yaubada yana Vona a lulu'ageyeni wata Iesu faifaina a lulu'ivona begaidi i 'ive'aviniku i mieku imule yadi vanuga 'eba yogona 'waineye 'ana wagava Fatimo.
66001010	Tafaloloye, 'aiatanina 'Auvea yana 'Aiata, 'waineye 'Anu'anununa mogitana i ageku begaidi tamu bona mulikuye a nogai bani'odi evulega butu'aina bwaikina.
66001011	Bonananina i voneku i vo, Ava'ai 'u na 'iseniga 'u na kiluma i na nago tovetumagana 'adi 'aila'avo i miamiani 'atamana 7 'waidie i na 'iseni. 'Atamananidi side 'adi wagava. Efeso, Simena, Feligamo, Taiatala, Sadisi, Filadofia, Lodisia.”
66001012	A sivilaku a na 'iseni aitoi kumanaga i vonavona, nika a 'iseni mageta 'adi 'eba yato golida matatabuna 7.
66001013	Kamwadie tamu tomogo a 'iseni 'ana 'isa'isa kumanina i vetomotogaotoga, 'ana talauma manamanawena i obu 'ageneye i le'wa, we'e bulava golida 'afauneamo.
66001014	Nava'auna 'ana lau'avu i kumeta bani'odi labia fwa'ena 'alo bunebune founa, matana 'aninamanamalidi bani'odi 'ai-'ala'alata.
66001015	'Agena wata 'aninamanamalidi bani'odi tamu kainumu i luyauyauta 'ai-'ala'alata nageneye, bonana 'ana nogaya bani'odi kuvakuvala butu'aina.
66001016	'Ana 'atagie 'ubwana 7 we'e 'awaneye kefata kainumu ma vi'avi'aina nigonigona. Maigina mataududulina 'wa da vo inala i da vulaoga.
66001017	Tutuyanina a 'iseni a be'u 'ageneye 'wa da vo a da wafa. 'Ana 'atagi i yatoi tomogokuye i voneku i vo, Kebu 'u na kolologa. Yau 'eba velamu wata 'eba ve'a'ava.
66001018	Yau kumaniku tomia-vagata. Basenadi a wafa siwe a yawasa, tutuya matatabuna kebu a na 'a'avaga a na mia-vagata. Wafa wata wafawafadi yadi 'eba mia, yau 'adi Toveimea.
66001019	Faifainanina nuanuaku naninidi 'u 'ise'isediga faifaidi 'u na kiluma. Naninidi 'akonadi i souyediga wata naninidi 'awaie i na souyedi.
66001020	'Ubwananidi 7 'aku 'atagie, wata mageta 'adi 'eba yato golida 7 'adi nuanua givagivadi. 'Adi nuanua side bani'odi. 'Ubwananidi 7 taunidi Yaubada yana anelose 7, tovetumaganavo i miamiani 'atamana 7 'waidie 'adi to'isave'avina, we'e mageta 'adi 'eba yatonidi 7 taunidi tovetumaganavonidi 'adi 'aila'a 7.” S13-15 Dan 7:13-14, 10:6 S14-15 Ve 2:18 S16 Ibu 4:12 Ve 19:15,21
66002001	Keliso i voneku i vo, Nuanuaku 'u na kiluma i na nago 'atamana Efeso, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina 'ana 'atagie 'ubwana 7, wata mageta 'adi 'eba yato golida 7, 'waidiamo i nunago, yana vona.
66002002	I vo, Naninidi 'wa 'idewadiga 'akonadi a 'asetadi. Folova vitadi 'waidie yami dumwebika 'akonadi a 'iseni wata yami tokemaiga. A 'asetai kebu nuanuami tosakona taiadi 'wa na miamia wata tomotoganidi igodi i vo, 'Ima Iesu yana tomata'aulelevo,” siwe 'wa sitonovidi 'wa 'asetadi i vevekali.
66002003	Faifaiku vita 'wa veluagadiga siwe 'wa tokemaigemi kebu 'wa da baila.
66002004	Naninidi 'wa 'idewadiga 'atumaidi, siwe tamu nani faifaina a na awavesakoyemi. Basenadi 'wa nuakalikalieku bwaikina, we'e tutuya de'e kebu.
66002005	Yami nuakalikalinina nagami, 'wa na nuanuani bega 'wa na 'asetai ava'aiega 'wa be'u. Yami sakona 'wa na vedumwe'ubu'ubusedi, naninidi nagami 'wa 'idewadiga wata 'wa na 'i'idewadi. 'Ai'edi yami sakonanidi kebu 'wa na vedumwe'ubu'ubusediga, a na wai yami mageta 'ana 'eba yato a na elomi.
66002006	We'e tamu nani faifaina a sososoana, fai me Nikolaiti yadi sauluva sakoidi 'wa vedumwe'ai'aiedi yau wata bani'odi a vedumwe'ai'aiedi.
66002007	Vona de'e 'wa nogaiga, nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. Egavo i na vetoketokega faifaiku, welavi i tovotovoi Faladaisi, a na tauyedi vuagina i na 'ani. Faladaisi Yaubada yana 'eba mia 'atumaina wata miamia-vagaina wata sosoana-vagata, we'e welavinina 'wainega mia 'atumaina wata miamia-vagaina i na veluagai. 'Asa'aiana bani'odi.” S2,1 Ion 4:1,2 Ion 1:7-11 S5 Ve 3:3 S7 Ve 22:1-2,14
66002008	Wata Keliso i voneku i vo, Nuanuaku 'u na kiluma i na nago 'atamana Simena, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina 'eba velamu wata 'eba ve'a'ava, i wafa wata i yawasa-vaitugana, yana vona.
66002009	I vo, 'Ami vita a 'asetadi, 'wa vewekowekomaga siwe 'ai'aiwabu 'waimie Yaubada mataneye. Me Diu 'ifwaidi tutuya fuedi i awavesakoyemi, kumanidiavo igodi i vo, 'Ima Yaubada yana tomotoga,” siwe yadi sauluva sakoidi 'waidiega ta 'asetadi taunidi kebu Diu mogitana, taunidi Seitani yana 'aila'a.
66002010	Vita sai'afoga 'wa na veluagadi faifaiku siwe kebu 'wa na kolologa. A na vonemi. Seitani yana veimea 'wainega 'ifwaimi i na yatomi vanuga 'eba yogona 'waineye, bei yami vetumagana i na silubudi 'aiata 10 nagedie. Nuanuaku ma yami vetumagana 'wa na tovoi fa'alina, bega 'ai'edi 'aku gaviavo nuanuadi i na luvewafami, 'wa na vetumaganekumo, kebu 'wa na baileku. 'Ai'edi kebu 'wa na bailekuga, mia 'atumaina wata miamia-vagaina a na velemi, yami tokemaiga 'ana tutula.
66002011	Vona de'e 'wa nogaiga, nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. Egavo i na vetoketokega faifaiku kebu i na wafa-vagata. Kebu tamu sai'afo vita i na veluagai tosakona yadi wafa 'ana veluga 'waineye. 'Asa'aiana bani'odi.” S9,2 Kol 11:13-15 S10,2 Tim 4:8 Iem 1:12,1 Fit 3:14 Luk 22:31-32 S11 Ve 20:14, 21:8
66002012	Wata Keliso i voneku i vo, Nuanuaku 'u na kiluma i na nago 'atamana Feligamo, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina 'awaneye kefata kainumu nigona ma vi'avi'aina, yana vona.
66002013	I vo, Bei 'wa miamianiga a 'asetai, we'e Seitani yana 'eba veimea fai tomotoga fuedi taunidi i tauyedi 'waineye. We'e 'omi yaku nuanua 'wa 'i'idewadi, yami vetumagana 'waikuye kebu i da mwea. Seitani yana 'eba veimeanina 'waineye, bei yaku tolu'ivona Anitifasi i tokemaiga faifaiku i luvewafai. 'Wa 'iseni siwe kebu 'wa da bailekuga.
66002014	Mogitana 'wa tokemaigemi faifaiku, siwe nani 'ifwaidi faifaidi a na awavesakoyemi. Tomotoga 'ifwaidi taiadi 'wa miamiani Belami yana ve sakona faifaina i vevetutuyamedi. Basenadiotoga tamu toveimea bwaikina 'ana wagava Belaki nuanuana me Isileli i na leodi begaidi Belaminina, tamu 'eda Belaki i veni bani'odi i na munegidi. I vo, 'Ai'edi me Isileli i na sakona Yaubada mataneye kebu i na 'ivaisedi vetalaga 'waineye. Nuadi 'u na 'ewadi bega 'aisayanidi mali tomotoga i velomuyediga yaubada-vekavekali 'waidie i na 'ani'anidi wata i na veve'avula-'avo'avovo, 'amu fata 'u na vetoketoke 'waidie.” Fai me Isileli i sakona bani'odi, Yaubada kebu i da 'ivaisedi vetalaga 'waineye, Belaki ma 'ana 'aila'avo i vetoketoke me Isileli i leodi.
66002015	Wata bani'odi tomotoga 'ifwaidi taiadi 'wa miamiani me Nikolaiti yadi ve sakoidi i vevetutuyamedi.
66002016	Sauluvanidi yau kebu nuanuaku, begaidi yami sakona 'wa na vedumwe'ubu'ubusedi. 'Ai'edi kebu, sai'afoga a na wai tosakonanidi a na veimeyedi yaku toketokena 'waidiega, 'wa da vo taiadi 'a na vetalaga kefatanina 'awakuye 'wainega.
66002017	Vona de'e 'wa nogaiga, nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. Egavo i na vetoketoke faifaiku, 'ani'ani givagivana abamega a na veledi i na 'ani, 'ana wagava Mana. Wata kileu 'avu'avuna 'aitamogana 'aitamogana a na veledi, kileunidi 'waidie wagava 'ivaudi i kilumidi, siwe kebu tamu aitoi i da 'asetai, aitoi kumanina 'ana 'anivelena 'aisena i 'asetai. 'Asa'aiana bani'odi.” S12 Ibu 4:12 S14 Num 25:1-9, 31:16 S16 Ve 19:15, 22:12 S17 Ve 3:12
66002018	Wata Keliso i voneku i vo, Nuanuaku 'u na kiluma i na nago 'atamana Taiatala, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Yaubada Natuna, kumanina matana 'aninamanamalidi bani'odi 'ai-'ala'alata we'e 'agena 'aninamanamalidi bani'odi tamu kainumu yadayadalina, yana vona.
66002019	I vo, Naninidi 'wa 'i'idewadiga 'akonadi a 'asetadi. Yami folova, yami nuakalikali a 'asetadi wata ma yami vetumagana 'wa vevetoketoke faifaiku. Basenadi sai'afo, 'asiau 'akonadi i vevebwaika.
66002020	Naninidi 'wa 'idewadiga 'atumaidi, siwe tamu nani faifaina a na awavesakoyemi. Vavinenina 'ana wagava Iesibeli, taunina tosakona igodi i vo, Yau Yaubada yana tolu'ivona,” 'wa tauyeni yana ve 'wainega yaku tofolovavo i vevekaliedi i veve'avula-'avo'avovo. Wata yana vekalinina 'wainega, 'aisayanidi mali tomotoga i velomuyediga yaubada-vekavekali 'waidie i 'ani'anidi, yadi nuanua i vo 'ako, 'Atumaina Yaubada mataneye.”
66002021	Tutuya manamanawena a lukamata, nuanuaku Iesibeli i da nuavilai, siwe kebu nuanuana yana sauluva sakoidi i na bailedi.
66002022	Bega a na taweni 'ivie bei i na veveviga bwaikina, we'e enavo taiadi i veve'avulaga 'ai'edi kebu i na nuaviladi yadi sauluvanidi sakoidi 'waidiega, ma fuedie vita a na veledi i na toke i na veviga.
66002023	Tomotoganidi yana ve sakoidi nuanuadi, taunidi bani'odi natunavo wata a na nikedi i na wafa. Tovetumaganavo matatabudi i miamiani 'atamana tulina tulina 'waidie valana i na nogai i na nuani Yau kumaniku tomotoga yadi nuanua wata naninidi nuanuadi, a 'aseta'a'avadi. 'Aitamogana 'aitamogana tutula a na velemi, yami sauluva 'ana 'isa'isa bani'odi.
66002024	-
66002025	We'e 'ifwaimi 'wa miamiani Taiatala 'waineye a na vonemi fai yadi ve sakoidi kebu nuanuami wata ve-vekavekalinidi igodi i goleni nuanua givagivana, siwe mogitana Seitani 'wainega, 'wa baila. Kebu tamu wata vita a na velemi siwe nuanuaku ve wata sauluva 'atumaidi 'waimie i 'eno'enoviga, 'waidie 'wa na tovoi fa'alina, i na nagoga tutuyanina a na vilaku.
66002026	-
66002027	Egavo i na vetoketoke, yaku nuanua i na 'i'idewadiga i na nagoga 'eba ve'a'ava 'waineye veimea a na veledi. Veimeanina basenadi a 'ewai Tamaku 'wainega bega a na tauyedi 'awalawa 'aitamogana 'aitamogana 'adi tomia i na veveimeyedi. Yadi veimeanina toketokena, bani'odi fulumai kainumu nau i na nikei i na 'anivivia.
66002028	Wata tovetumaganavonidi a na veledi Kumauloku magetana bwaikina.
66002029	Vona de'e 'wa nogaiga, nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. 'Asa'aiana bani'odi.” S18 Ve 1:14-15 S26-28 Same 2:8-9 Ve 22:16
66003001	Wata Keliso i voneku i vo, Nuanuaku 'u na kiluma i na nago 'atamana Sadisi, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina Yaubada 'Anu'anununa 7 wata 'ubwana 7 nimaneye, yana vona. Yami folova matatabuna a 'asetadi, 'ami 'isa 'wainega 'omi tovetumagana toketokemi, siwe mogitana 'omi wafawafami yami vetumagana mweadi.
66003002	I lubwainemi matami i na 'anialadi yami vetumagananidi mweadi 'wa na kiavetoketokedi, kebu nuanuaku i na mwea-vagata. A 'asetai folovanidi 'akonadi 'wa 'idewadiga bola kebu i da ve'atumaiotoga yaku Yaubada mataneye.
66003003	Fai kebu i da ve'atumaiga ve 'wa 'ewaiga wata 'wa nogai kebu nuami i na fani, 'wa na nuanuanidi, yami sakona 'wa na vedumwe'ubu'ubusedi 'wa na vematayakayaka. 'Ai'edi kebu 'wa na 'isa'isa 'wa na sakosakona yau a na vaimwaimwa a na le'wa yawaimi i na lovoga.
66003004	We'e 'ifwaimi me Sadisi yami sauluva tonovidi 'wa da vo bani'odi 'ami kaleko vunavunagidi, sakona 'waidiega kebu 'wa da 'iveyokemiga. Yami sauluva tonovidi begaidi 'ami fata ma 'ami kaleko 'avu'avudi taiadi ta na yabayaba.
66003005	Egavo 'wa na vetoketokega faifaiku, matatabumi 'wa na vekaleko 'avu'avudiega wata 'ami wagava kebu a na 'u'umidiga yaku buki 'wainega. Bukinina nageneye tomotoganidi mia 'atumaina wata miamia-vagaina i na veluagai bei 'adi wagava i 'eno'enovi. Tamaku mataneye wata yana anelose matadie a na vo, De'e tomotoganidi yaku tomotoga.”
66003006	Vona de'e 'wa nogaiga nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. 'Asa'aiana bani'odi.” S1,1 Tes 5:2 S4 Iud 1:22-23 Luk 10:20 S5 Mad 10:32
66003007	Wata Keliso i voneku i vo, Nuanuaku 'u na kiluma i na nago 'atamana Filadofia, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina magemagetana wata yana sauluva matatabuna tonovidi, yana vona. Basenadiotoga Kini Devida 'atamana Ielusalema 'ana toveimea, tomotoga yadi luku i veveimeyeni. Yau wata ma yaku veimea, 'ai'edi saiboda a na sibaleniga, kebu tamu aitoi 'ana fata i na siboda-vaitugani, we'e 'ai'edi a na sibodaiga, kebu tamu aitoi 'ana fata i na sibaleniga.
66003008	Yami folova a 'asetadi wata a 'asetai yami vetoketokena siaina siwe yaku vona 'wa vematayakeyakedi wata yami vetumagana 'waikuye kebu 'wa da 'ivemweamweadiga. Matamie saiboda a sibaleni, kebu tamu aitoi 'ana fata i na siboda-vaitugani.
66003009	A na vonemi. Me Diu 'ifwaidi vita i velevelemiga siwe yadi sauluva sakoidi 'waidiega ta 'asetadi taunidi kebu Diu mogitana, Seitani yana 'aila'a. Yaku veimea 'wainega tovekalinidi i na mai 'waimie ma yadi ve'ililibu i na be'u 'agemie wata i na ve'awamogitana a nuakalikaliemi faifaina.
66003010	Tokemaiga vonana basenadi a voneyeniga 'wa vematayakeyakeni begaidi tutuyanina vita bwaikidi i na souyedi tomia fwayafwaya matatabumi 'waimie i na silubumiga, yau a na 'ita'ita'iemi.
66003011	Sai'afoga a na wai 'waimie yami toketokenanina siaina 'wa na 'i'isave'avini, kebu nuanuaku tamu aitoi i na elomi yami tokemaiga 'ana tutula.
66003012	Egavo i na vetoketoke faifaiku, a na silakaidi bega yaku Yaubada yana vanuga 'eba velu'ui nageneye i na vefolova, bei tutuya matatabuna i na miamia Yaubada mataneye. Tomotoganidi 'waidie wagava 'aitonu a na kilumidi. Yaku Yaubada 'ana wagava, Yaubada yana 'atamana bwaikina 'ana wagava Ielusalema 'Ivauna, kumanina 'awaie abamega i na obuma yaku Yaubada 'wainega, wata 'aku wagava 'ivauna.
66003013	Vona de'e 'wa nogaiga nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. 'Asa'aiana bani'odi.” S7 Ais 22:22 S9 Ais 60:14 S11 Iem 1:12 S12 Ve 14:1
66003014	Wata Keliso i voneku i vo, Nuanuaku 'u na kiluma i na nago 'atamana Lodisia, Yaubada yana anelose bei i miamiaga 'waineye, kumanina tovetumaganavo i 'i'isave'avinidi. 'U na kilumaga side bani'odi 'u na voneyedi 'u na vo, Kumanina yana sauluva matatabuna tonovidi wata ma 'ana vetumagana i lulu'ivona mogitana Yaubada 'ana 'aseta faifaina, wata taunina Yaubada 'ana 'idewadewa matatabuna lamudi, yana vona.
66003015	Yami folova 'akonadi a 'asetadi, kebu 'wa da bailekuga siwe wata kebu 'wa da vematayakeyakekuga. Nuanuaku 'wa na vevematayakeyakeku siwe fai kebu nuanuami, 'asa'aiana 'wa na bailamo.
66003016	'Omi bani'odi faleda ufana legalegana, tomotoga kebu nuanuadi. Ufa fayona 'atumaina 'omi kebu bani'odiga wata kebu bani'odi alu'ai yauyaugina. Fai 'omi legalegami a na 'alaiwagemi.
66003017	'Omi yami nuanua 'wa vo 'ako, 'Ima a ve'ai'aiwabu yama kukua fuedi, 'akonadi 'ama fata.” Siwe kebu 'wa da 'asetai 'omi mogitana 'wa vewekowekoma yami mia vitana. Nani 'atumaidi 'wa bavuyedi bani'odi matami i sako, wata 'omi bani'odi tomotoga konekonedi. Kebu tamu nani 'atumaina 'waimie i da 'eno'eno, nua'avami.
66003018	A vevelu'ase'asemi nuanuaku nani 'atumaidi 'wa na kimwanedi 'waikuyega, bani'odi golida tomotoga i vevetagovi, golida 'atumai'avana i 'a'awakoluya, yoke i kokoiyavuleni. 'Wa na kimwanediga 'waikuyega 'wa na ve'ai'aiwabu mogitana. Wata kaleko 'avu'avudi wata vunavunagidi 'wa na kimwanedi 'waikuyega bega yami vekonekone 'ana bunumayaga i na 'a'ava. Wata mulamula 'waikuyega 'wa na kimwane matami 'wa na iwagidi bega 'ami fata nani 'atumaidi 'wa na 'isa'inanadi.
66003019	Egavo a nuakalikaliedi yadi sakona faifaidi a tatalabodedi wata a luluvematavulogidi bega yadi sauluva i na ve'atumai. Fai a nuakalikaliemi, 'ai'edi kebu 'wa na nuavilamiga vematavuloga a na velemi. Nuanuaku 'wa na vetoketoke faifaiku, wata yami sakona 'waidiega 'wa na nuavilami, taunimi 'wa na tauyemi mogitana 'waikuye.
66003020	A na vonemi. Tomotoga nuanuadi i na lukuga ediavo 'waidie nagami tanotanogayega i na velutoli, wata yau bani'odi lilivamie a tovotovoi a vevelutoli nuanuaku a na luku yami nuanua 'waidie. 'Ai'edi aitoi bonaku i na nogai bega i na tauyeku, a na luku 'waineye a na veianeni wata i na veianeku.
66003021	Fai a vetoketoke, Tamaku i tauyeku taiadi 'a miamia yana 'eba miabui 'ai'aiwabuna 'waineye, wata bani'odi egavo i na vetoketokega faifaiku a na tauyedi yaku 'eba miabui 'waineye taiadi 'a na miabui.
66003022	Vona de'e 'wa nogaiga nuami i na 'ivina nika 'wa na 'asetai ava'ai 'Anu'anunu 'Atumaina i vonevoneyeni tovetumaganavo 'aila'a tulina tulina 'waimie. 'Asa'aiana bani'odi.” S14 Kolos 1:15 Ve 19:11 S15 Lom 12:11 S17 Luk 12:21 Iem 2:5 S18 Ais 55:1 S19 Ibu 12:7 S20 Ion 14:23 S21 Mad 19:28
66004001	Keliso yana vona tovetumaganavo 'adi 'aila'a 7 faifaidi i 'a'ava, mulieta a 'isalaka, abame tamu saiboda i sibaleniga a 'iseni. Bonanina bani'odi evulega butu'aina nagami a nogaiga, wata i voneku i vo, 'U mai 'waikuye, naninidi 'ako i na souyediga a na vemu.”
66004002	I vona'a'avana nika mogitana 'Anu'anunu 'Atumaina i ageku. Abame tamu tomotoga a 'iseni 'eba miabui 'ai'aiwabuna 'waineye i miamia.
66004003	Tomotoganina 'aninamanamalina 'ana 'isa'isa bani'odi kilifou 'alo tamu kileu yamoyamoina 'ana wagava Kaneliani. 'Eba miabuinina 'waineye abavole i vetovoia 'ana 'isa'isa kileu 'ala'alawina 'ana wagava Emelodi.
66004004	Tomotoganina lilivaneye, wata a 'isedi 'eba miabui 'ai'aiwabudi 24 i yatovivivili, 'eba miabuinidi 'waidie to'edakumetavo 'au'auveadi 24 i miabui, 'adi kaleko 'avu'avudi we'e 'unu'unudie kunabanaba golida i yatodi, i veveimea 'ana 'eba 'isa.
66004005	'Eba miabuinina 'wainega mageta i kikianamali, butu'aina a nogai bani'odi bona bwaikidi, wata bani'odi tomuyoana i dududuya. Wata 'eba miabuinina maiginega dukala i magemagetadi matatabuna 7, magetanidi taunidi 'asa'aiana Yaubada 'Anu'anununa 7.
66004006	Wata i vagamaiga tamu nani a 'iseni 'wa da vo eyaga niwalova 'atumaiotogina, 'aninamanamalina kilifou bani'odi. Wata 'eba miabui 'ai'aiwabuna lilivaneye nani ma yawaidi toketokedi 4 i tovififineni.
66004007	Naninidi tomogodi mata 'ana loi, tamu 'ana 'isa'isa sifu walawala'ai bwaikaotogina 'ana wagava laioni, tamu bulumakau 'ana 'isa'isa, tamu maigina 'wa da vo tomotoga maigina, wata tamu manubutu 'ana 'isa'isa, i yaveyavega.
66004008	Naninidi 'aitamogana 'aitamogana fafedi 6, nagedie wata tabwadie mata 'ana loi. Lovana, 'aiata yadi folova lei, kebu i da veveawaiga i vo, Magemagetana, Yaubada bwaikaotogina, yana veimea toketokena, Magemagetana. Basenadi i miamia, 'asiau i miamia, wata boladiotoga i na miamia.”
66004009	-
66004010	Tutuya fuedi naninidi 4 yadi lei-subisubia 'wainega kumanina miamia-vagaina i miabui 'eba miabui 'ai'aiwabuna 'waineye i awa'ai'aia, i veve'ililibu wata i vevekaiwa 'waineye. Tutuyanina i lei-subisubia wata to'edakumetavo 'au'auveadi 24 ma yadi ve'ililibu i be'ube'u kumanina miamia-vagaina yana 'eba miabui 'ai'aiwabuna mataneye i subisubiai. Yadi vetoveimea 'ana 'eba 'isa kunabanaba i tawetawedi mataneye i leilei i vo,
66004011	'Omu yama Yaubada wata 'ama Toveimea, Subia, ve'ililibu wata toketokena 'amu laubwaina 'u na veveluagadi, fai 'omu nani matatabuna 'u 'idewadi, Taunimu yamu nuanua 'wainega i souyedi bega 'asiau ma yawaidi i 'eno'enovi.” S2 Ais 6:1 S3 Isi 1:28 S6 Isi 1:5-10 S8 Ais 6:2-3 S9-10 Dan 6:26
66005001	Yadi lei i 'a'ava, mulieta kumanina i miabui 'eba miabui 'ai'aiwabuna 'waineye 'ana 'atagie tamu lubulubu nunumina a 'iseni. Lubulubunina ma vi'avi'aina i kilumi, i nunumina i 'iyogoyogoni matatabuna 7, siwe veve'etobodana.
66005002	Tamu anelose toketokena a 'iseni i toke i vegole i vo, Aitoi ma yana veimea bega 'ana fata yogoyogonanidi i na yavudi lubulubu i na siyawayawagi i na lu'iawawai?”
66005003	'Ana yavu wata 'ana lu'iawawa faifaidi i lauala siwe kebu tamu aitoi i da veluagai abame, fwayefwayeye wata towafa 'waidiega.
66005004	Begaidi a nuavita bwaikina a 'we'wela fai kebu tamu aitoi ma yana veimea bega 'ana fata i na yavuya wata i na lu'iawawai.
66005005	A 'we'we'wela nika tamu to'edakumeta 'au'auveana i voneku i vo, 'U ve'wada 'u 'isanago. Tamu Kini Devida tubuna bwaikina, Iuda 'ana wauma 'wainega i vetoketoke. Taunina toketokeotogina bani'odi sifu walawala'ai bwaikaotogina 'ana wagava laioni, ma yana veimea bega 'ana fata yogoyogonanidi 7 i na kiadabadi wata i na siyawayawagi.”
66005006	Tomogonina toketokena a 'isadabeni nika Yaubada yana Sifi Siaina a 'iseni i tovotovoi Yaubada yana 'eba miabui 'ai'aiwabuna kamwaneye, we'e nani ma yawaidi toketokedi 4, to'edakumetavo 'au'auveadi 24 taiadi i tovififineni. Sifinina Siaina ma 'ana bwaya, 'ana 'isa'isa basenadi i wafa siwe i tovoi-vaitugana. 'Edu'eduneye alana 7, we'e matana 7, matananidi 'asa'aiana Yaubada 'Anu'anununa 7 kumanidiavo i vetunedi 'awalawa matatabuna 'waidie.
66005007	-
66005008	Sifinina Siaina i nago lubulubunina i 'ewai Yaubada 'ana 'atagiega nika bei nani ma yawaidi toketokedi 4 wata to'edakumeta 'au'auveadi 24 taiadi ma yadi ve'ililibu i be'u mataneye. 'Aitamogana 'aitamogana ma yadi 'eba lauinava gita wata 'aivoe 'atumaidi nimadie, golida 'wainega i 'idewadi. 'Aivoenidi nagedie tamu vane i veadagidi i na kabuniga magaina 'atumaina, 'ana 'aseta Iesu yana tomotoga yadi velu'ui Yaubada 'waineye.
66005009	Tamu lei 'ivauna i leieni Keliso 'waineye i vo, Vona mogitana 'omu ma yamu veimea, bega lubulubu nunumina 'u 'ewai, 'Ana yogoyogona 'u na kiadabadi. I lubwainemu, fai i luvewafamu bega dayagimu 'wainega tomotoga fuedi 'u tuveobudi Yaubada faifaina. Tomotoganidi i maia 'aila'a 'aitamogana 'aitamogana 'waidiega, mali bonana 'waidiega, tomotoga tulidi tulidi, 'awalawa 'aitamogana 'aitamogana 'waidiega.
66005010	Tomotoganidi 'u tuveobudiga, i luku Yaubada yana 'Eba Veimea nageneye i na vetofolova faifaina 'asa'aiana yana tovelomu, bega tomia fwayafwaya i na veimeyedi.” S6 Sek 4:10 Ion 1:29 S8 Ve 8:3-4, 15:2 Same 141:2 S9 Same 98:1 S10 Ais 61:6 Ve 20:6, 22:5,1 Fit 2:9
66005011	Leinina i 'a'ava, wata a 'isadaba nika anelose a 'isedi, 'adi 'aila'a fueotogidi kebu tamu aitoi 'ana fata i na lu'iawawadi. Yaubada yana 'eba miabui 'ai'aiwabuna, nani ma yawaidi toketokedi 4, to'edakumeta 'au'auveadi 24, matatabudi nageneye, we'e anelosenidi fueotogidi i tovififinedi.
66005012	Bonadi bwaikinega a nogai i leilei i vo, Yaubada yana Sifi Siaina i wafa, Veimea, 'ai'aiwabu, 'aseta wata toketokena 'ana laubwaina i na veveluagadi. I lubwaineda ta na veve'ililibuyeni, ta na awa'ai'aia wata ta na subisubiai.”
66005013	Anelose fueotogidi abame i lei'a'ava, nika wata Yaubada 'ana 'idewadewa matatabudi i velamu i lei. 'Ana 'idewadewanidi abame i miamiani, fwayefwayeye, towafa yadi 'eba mia 'waineye, eyage, wata 'awalawa matatabuna 'waidie, i leilei i vo, Taunina yana 'eba miabui 'ai'aiwabuna 'waineye i miamiaga, wata yana Sifi Siaina taiadi, i lubwainedi subia, ve'ililibu, 'ai'aiwabu wata toketokena i na veveluagadi. Kebu i na 'a'ava, i na 'eno-vagata.”
66005014	I lei'a'ava, mulieta nani ma yawaidi toketokedi 4 bonadi i tutuli i vo, Vona mogitana, 'ima wata yama nuanua bani'odi,” we'e to'edakumeta 'au'auveadi ma yadi ve'ililibu i be'u matadie i subiadi. S11 Dan 7:9-10
66006001	Leinidi i 'a'ava mulieta Yaubada yana Sifi Siaina a 'iseni yogoyogonanidi 'waidiega tamu i kiadabai nika nani ma yawaidi toketokedi 4 tamu iadi bonana a nogai. Bonananina bwaikina 'wa da vo tomuyoana i da duduya i voneku i vo, 'U mai.”
66006002	A 'isanago 'aisaya osi 'avu'avuna a 'iseni, kwavuneye tamu tomogo ma yana tufu, 'unu'ununeye kunabanaba 'ai'aiwabuna i yatoi, toveimea 'adi vaigavu, i tauya i nunago i na vetalaga i na vetoketoke.
66006003	Sifinina Siaina yogoyogonanidi 'ana veluga i kiadabai nika nani ma yawaina toketokena 'ana veluga bonana a nogai i vo, 'U mai.”
66006004	A 'isanago tamu osi i souyeni siwe yamoyamoina. Osinina kwavuneye tamu tomotoga ma yana veimea bega tomotoga fuedi fwayefwayeye tauni'avadi i na vevetalaga wata tauni'avadi i na luluvewafadi. Kefata bwaikina i 'idewaiga kainumu 'wainega i veleni.
66006005	I 'a'avana mulieta Sifinina Siaina yogoyogonanidi 'ana vetonu i kiadabai nika nani ma yawaina toketokena 'ana vetonu bonana a nogai i vo, 'U mai.” A 'isanago tamu osi 'wau'waugina i souyeni, kwavuneye tamu tomogo, kukua 'adi vita 'adi 'eba 'etowava nimaneye.
66006006	Bona a nogai 'wa da vo tamu tomogo i da vegole, nani ma yawaidi toketokedi 4 'awasasadiega i vo, Tomotoga fuedi i na folofolova, we'e 'aiata 'aitamogana 'ana tutula i na 'ewai, tutulanina matatabuna 'wainega 'ana fata 'ani'ani siaina i na kimwanei bani'odi 'uvi 'aitamogana 'alo tafioko 'aitonu. We'e welavi 'atumaidi kebu 'u na 'ivesakodi bega bunama wata oine i na 'eno'enovi.”
66006007	I vona'a'ava, mulieta Sifinina Siaina yogoyogonanidi 'ana ve-4 i kiadabai, nika nani ma yawaina toketokena 'ana ve-4 bonana a nogai i vo, 'U mai.”
66006008	A 'isanago tamu osi a 'iseni tomogona 'adalina, kwavuneye tamu tomogo 'ana wagava Wafa, we'e mulineye tamu osi 'ana tomotoga 'ana wagava Towafa-yadi-'eba-mia. Tomotoganidi 'adi 'ailuga ma 'adi veimea i tauyedi 'adi fata tomia fwayafwaya fuedi i na luvewafadi. I na vo, 'A na nikedi side bani'odi, 'ifwaidi tauni'avadi i na vetalaga i na wafa, 'ifwaidi lokayega i na wafa, 'ifwaidi viga sakoidi 'waidiega i na wafa, we'e 'ifwaidi 'aisaya walawala'ai i na ovadi i na wafa.” Tomotoganidi i na wafaga side bani'odi 'adi 'aila'a. Tomia fwayafwaya matatabudi ta da 'idiaga 'aila'a 4, 'aila'a 'aitamogana bani'odi taunidi towafa. S1 Ve 5:1 S8 Isi 14:21 S9 Ion 16:2 S10 Ve 16:5-7 S11 Ve 3:4-5, 7:9,13-14
66006009	To'ainikenidi 'adi 'ailuga i nagoi, mulieta Sifinina Siaina yogoyogonanidi 'ana ve-5 i kiadabai nika Yaubada yana 'eba velomu a 'iseni. 'Eba velomunina dibuneye Yaubada yana Vona 'ana tolu'ivonavo 'anu'anunudi a 'isedi, kumanidiavo basenadi tosakona i luvewafadi yadi tokemaiga Iesu 'waineye faifaina.
66006010	Towafanidi matatabudi i toke i vegole bonadi bwaikinega i vo, 'Ama Toveimea toketokemu wata magemagetamu, yamu sauluva matatabuna tonovidi. Ma'avia tomia fwayafwaya i na vonayavuga bega 'u na veimea tomotoganidi i luvewafamaga vematavuloga i na veluagai?”
66006011	'Aitamogana 'aitamogana kaleko 'avu'avudi i veledina i vonedi i vo, Sai'afo 'wa na lulukamata, nagami emiavo taunidi Iesu yana tofolovavo 'ifwaidi i na luvewafadi, mulieta 'ami 'aila'anina nuanuaku i na veluagai nika bei vematavuloga i na souyeni.”
66006012	I vona'a'ava, matakuye Sifinina Siaina yogoyogonanidi 'ana ve-6 i kiadabai nika yoyoyo bwaikina i yue. Inala i lu'waugi igovala bani'odi, weta'i vivivilina i yamota 'wa da vo dayaga.
66006013	'Ubwana fuedi i avuta 'wa da vo kaukau bwaikina i da nunuga welavi ididi i da avuta.
66006014	Abama ava'aiamo i nago 'wa da vo 'ile i da nunumi we'e 'oya wata imula matatabudi i feto wata i ve'ani'idi'idi.
66006015	Tutuyanina naninidi i souyedi a 'isedi, tomia fwayafwaya yadi kini, toveimeavo, gavia 'ana to'edakumetavo, tove'ai'aiwabu, tovetoketoke, tofolova-maimaiga wata tomotoga yavuyavudi, matatabudi i dega i ve'alagivagiva vatu'aie wata ovuye.
66006016	I vegolegole 'oya wata kileu 'waidie i vo, 'Wa 'anita'imi 'wa tavunima, nika kumanina 'eba miabui 'ai'aiwabuna 'waineye i miamiaga kebu 'ana fata i na 'isema, wata yana Sifi Siaina yana nuasako kebu i na sousouyeni 'waimeye.
66006017	'Wa na givema fai yadi 'aiata bwaikina 'akonadi i souyeni, ma yadi nuasako i na vematavulogima. Kebu tamu aitoi 'ana fata i na vetoketoke 'adi 'ailuga yadi nuasako 'waidiega.” S12 Mad 24:19 S15 Ais 2:19
66007001	Yaubada yana nuasako i souyeni a 'iseni mulieta anelose 4 a 'isedi fwayafwaya i tovififineni kaukau matatabudi i tatalabodedi bega kebu i na nunuga eyage wata fwayefwayeye wata welavi lukudi kebu i na feto.
66007002	Wata tamu anelose a 'iseni inala yana 'eba lakayega i souyeni, nimaneye Yaubada Miamia-vagaina yana tugusa yana tomotoga faifaidi. I toke i vegole anelosenidi 4 'waidie, kumanidiavo Yaubada toketokena i veledi bega fwayafwaya wata eyaga i na 'ivesakodi.
66007003	I vegole 'waidie i vo, Fwayafwaya, eyaga wata welavi kebu 'wa na 'ivesakodiga, 'wa na lulukamata nagami yada Yaubada yana tofolovavo 'adi tugusa 'a na yatodi debadie.”
66007004	-
66007008	Tugusa i yatodi i 'a'ava mulieta i voneku 'adi 'aivia tomotoga 'waidie Yaubada yana tugusa i yatodi debadie. Me Isileli tomotoga wauma 'aitamogana 'aitamogana tugusa i 'ewadiga, 'adi luvetubama 144,000. Iuda 'ana wauma 'wainega tomotoga 12,000 'waidie tugusa i yatodi. Lubeni 'ana wauma 'wainega tomotoga 12,000 'waidie tugusa i yatodi. Gada 'ana wauma 'wainega tomotoga 12,000 'waidie tugusa i yatodi. Asa 'ana wauma 'wainega tomotoga 12,000 'waidie tugusa i yatodi. Nafitalai 'ana wauma 'wainega tomotoga 12,000 'waidie tugusa i yatodi. Manasa 'ana wauma 'wainega tomotoga 12,000 'waidie tugusa i yatodi. Simioni 'ana wauma 'wainega tomotoga 12,000 'waidie tugusa i yatodi. Livai 'ana wauma 'wainega tomotoga 12,000 'waidie tugusa i yatodi. Isaka 'ana wauma 'wainega tomotoga 12,000 'waidie tugusa i yatodi. Sebuloni 'ana wauma 'wainega tomotoga 12,000 'waidie tugusa i yatodi. Iosefa 'ana wauma 'wainega tomotoga 12,000 'waidie tugusa i yatodi. Beniamina 'ana wauma 'wainega tomotoga 12,000 'waidie tugusa i yatodi. Side waumanidi 'waidiega me Isileli matatabudi 144,000 'waidie Yaubada yana tugusa i yatodi. S3 Isi 9:4 Ve 9:4
66007009	Me Isileli 'adi tugusa i yatodi i 'a'avana, nika wata a 'isedi 'aila'a fueotogidi, lu'iawawa-wayoga. Tomotoganidi i maia 'aila'a 'aitamogana 'aitamogana 'waidiega, mali bonana 'waidiega, tomotoga tulidi tulidi, 'awalawa 'aitamogana 'aitamogana 'waidiega. Matatabudi 'adi kaleko vunavunagidi wata 'avu'avudi i ve'wesenedi wata nimadie saisai lukudi, i tovotovoi Yaubada yana 'eba miabui 'ai'aiwabuna wata yana Sifi Siaina matadie.
66007010	Tomotoganidi i toke i vegole i vo, Yaubada, kumanina 'eba miabui 'ai'aiwabuna 'waineye i miamiaga, wata yana Sifi Siaina 'akonadi i 'ita'ita'ieda sakona 'waidiega.”
66007011	-
66007012	Anelose matatabudi, to'edakumeta 'au'auveadi, wata nani ma yawaidi toketokedi 4, 'eba miabuinina 'ai'aiwabuna i tovififineni. Matatabudi i lumata'afufu Yaubada mataneye i subisubiai i vo, Vona mogitana yada nuanua side bani'odi. Yaubada i lubwaineni subia, 'ai'aiwabu, 'aseta, vekaiwa, ve'ililibu, veimea wata toketokena i na veveluagadi, Kebu i na 'a'ava, i na 'eno-vagata. 'Asa'aiana yada nuanua bani'odi.”
66007013	Tamu to'edakumeta 'au'auveana i velutolieku i vo, Kumanidiavo 'adi kaleko vunavunagidi wata 'avu'avudi 'u da 'asetadi egavo wata ava'aiega i maia?”
66007014	-
66007015	Bonana a tutuli a vo, 'Auvea, yau kebu a da 'asetadiga, 'u da voneku.” Wata i voneku i vo, Tomotoganidi i maia vita bwaikidi i souyediga fwayefwayeye, 'waidiega. Iesu yana wafa 'wainega i ve'atumaiotoga 'wa da vo 'adi kaleko Sifi Siaina dayaginega i da lekoadi bega i da vevunavunaga, faifainanina abame 'aiata wata lovana Yaubada yana vanuga 'eba velu'ui nageneye, Yaubada mataneye i tovotovoi i folofolova faifaina. Kumanina 'eba miabui 'ai'aiwabuna 'waineye i miamiaga, taunina yana toketokena 'wainega i na 'i'ita'ita'iedi.
66007016	Kebu tamu tutuya wata i na lase 'alo 'anigodi i na lala, inala 'alo yauyauta bwaikina 'waidiega kebu i na veviga.
66007017	Kebu tamu sai'afo vita i na veluagai fai Sifinina Siaina, kumanina 'eba miabui 'ai'aiwabuna kamwaneye i miamiaga, i na 'i'isave'avinidi bani'odi to'isave'avina sifi yana 'aisaya i 'i'isave'avinidi. I na nunawedi ufa luluvuala 'waidie, ufanina 'wainega mia 'atumaina wata 'ivauna i sousouyeni, wata Yaubada nuadi i na 'iveololodi nika kebu tamu tutuya i na 'we'welaga. S9 Ve 5:9 S13 Ve 7:9 S14 Mad 24:21 S15 Ais 49:10 S17 Ve 21:4 Same 23:2 Ais 25:8
66008001	Wata a 'isanago a 'iseni Yaubada yana Sifi Siaina lubulubu nunumina yogoyogona 'ana ve-7 i kiadabai, nika abame nani matatabuna kulukulu i lovogi bani'odi 'awasasa sai'afo.
66008002	I 'a'avana mulieta Yaubada yana anelose 7, kumanidiavo mataneye i tovotovoi a 'isedi, 'aitamogana 'aitamogana yadi evulega i veledi.
66008003	-
66008004	We'e tamu anelose ma yana 'aivoe golida vane faifaina, i maiga 'eba velomu lilivaneye i tovoi. Yaubada vane bwaikina i 'ewai anelosenina i veleni i na kabuni 'eba velomu golida 'waineye, 'eba velomunina i tovotovoi Yaubada yana 'eba miabui 'ai'aiwabuna mataneye. Vanenina i kabuniga Yaubada yana tomotoga yadi velu'ui 'ana 'imoso'i, lufwa magaina 'atumaina i laka velu'uinidi taiadi Yaubada mataneye anelose nimaneamo.
66008005	Anelosenina 'ai 'ala'alaina i 'ewadi 'eba velomu 'wainega i vedodogi vane 'ana 'eba vedodoga 'waineye. I vedodogidi i 'a'avana i toke i taweni i obu fwayefwayeye nika tomuyoana i kianamali wata i duduya, butu'ai bwaikidi wata yoyoyo i yue. S3-4 Ve 5:8
66008006	'Ai 'ala'alaina i taweni i obu fwayefwayeye i 'a'ava mulieta anelosenidi 7 yadi evulega nimadie a 'isedi i na yuvedi.
66008007	Nagami, tamu yana evulega i yuveiga, 'ai 'ala'alaina, dayaga, wata 'wei mwadodoudi bani'odi aisi i avuta fwayefwayeye. Fwayafwaya vi'ai 'aitonu, vi'ai 'ailuga 'atumaidi we'e vi'ai 'aitamogana i 'alai, wata bani'odi welavi wata mosomoso.
66008008	-
66008009	Anelose 'ana veluga yana evulega i yuveiga, tamu nani 'ana 'isa'isa bani'odi 'oya bwaikina i lubeanunuga malaveseye i taweni. Eyaga vi'ai 'aitonu, vi'ai 'ailuga 'atumaidi we'e vi'ai 'aitamogana i yamota bani'odi dayaga, bega vi'ainina nageneye igana matatabudi i wafa wata waka i 'aniweawealidi.
66008010	-
66008011	Anelose 'ana vetonu yana evulega i yuveiga, tamu 'ubwana bwaikina i 'alata dukala bani'odi abamega i 'anita'ia ufa bwaikidi wata ufa-luluvuala 'ifwaidi 'waidie. Ufa vi'ai 'aitonu, vi'ai 'ailuga 'atumaidi we'e vi'ai 'aitamogana i vegolagola bani'odi 'alu bega tomotoga fueotogidi i yemuga i ve'alawafawafa. 'Ubwananina i 'anita'iga 'ana wagava Gola.
66008012	Anelose 'ana ve-4 yana evulega i yuveiga, inala, weta'i wata 'ubwana i 'isamata'weu'weu. Inala vi'ai 'aitonu, vi'ai 'ailuga 'atumaidi we'e vi'ai 'aitamogana i dudubali. Wata bani'odi weta'i wata 'ubwana bega fwayefwayeye lovana wata 'aiata yadi mageta i vesiai.
66008013	I 'a'avana a 'i'isadabaga nika a nogai manubutu butu'aina. Tabwaotogineye i luluvivila i toke i vegole i vo, Ieu, 'omi tomia fwayafwaya nuakalikalimi. Tutuyanina anelose 'adi 'aitonu 'aitamogana 'aitamogana yana evulega i na yuveiga, vita bwaikaotogidi tulina tulina i na sousouyedi 'waimie.” S7 Ioe 2:30 Sou 9:23 S8-9 Sou 7:20-21 S13 Ve 9:12, 11:14
66009001	Manubutu i tauya i nago, mulieta anelose 'ana ve-5 yana evulega i yuvei, tamu tomotoga 'aninamanamalina i obu fwayefwayeye 'wa da vo 'ana 'isa bani'odi 'ubwana i da 'anita'ia abamega. I obuga, Vatu'ai Manamanawena, yaiaina yadi 'eba mia 'ana 'eba yavu i 'ewai i mieni i yavuya.
66009002	I yavuya nika lufwa bwaikina i souyeni 'wa da vo libi domwa-tuaina lufwana bega inala matana i umai yana mageta i 'awaduguli, abama 'ana 'isa'isa bani'odi igovala.
66009003	Lufwanina 'wainega limwana fuedi i obu tanotanoge i vetuli yadi 'aiova i vekasikasisi bwa'o'o'o bani'odi.
66009004	Limwananidi tatalabodadi kebu 'adi fata 'ani'ani i na 'ivesakoidi wata bani'odi mosomoso 'alo welavi. Tomotoga fuedi i na ovadi, we'e tomotoganidi Yaubada yana tugusa debadie i yatodiga, kebu i na ovadiga.”
66009005	I vonedi i na ovadimo we'e 'ivewafa faifaina kebu i da tauyediga. Weta'i 5 nagedie i na ovaovadi bega i na veveviga bwaikina bani'odi bwa'o'o'o yadi 'aiova.
66009006	Veviganina faifaina tomotoga i na vo, 'A da wafa, veviga 'a baila,” siwe Yaubada kebu i na tauyedi i na wafaga.
66009007	Limwananidi 'adi 'isa'isa 'wa da vo 'aisaya osi kaleko kainumu 'wainega i da 'ivivigavudi vetalaga faifaina. Ma 'adi veimea bega debadie 'adi vaigavu golida i yatodi, maigidi 'wa da vo tomotoga maigidi.
66009008	Nava'audi manamanawedi, nigodi manamanawedi wata nigonigodi bani'odi 'aisaya laioni nigodi.
66009009	Nuafoudie 'adi vaigavu 'ana 'isa'isa kaleko kainumu, fafedi butu'aidi bwaikaotogidi 'wa da vo 'aisaya osi waka fwayafwaya fuedi i da luluyo'edi vetalaga faifaina.
66009010	We'e giudi bani'odi bwa'o'o'o giudi, 'waidiega tomotoga i na lovelovenidi weta'i 5 nagedie.
66009011	Vatu'ai Manamanawena 'ana to'isave'avina kumanina wata limwananidi 'adi toveimea. 'Ana wagava me Diu bonadiega Abadoni, we'e me Guliki bonadiega Afoloni 'ana saivila To'ivesako.
66009012	De'e vitanina i 'a'ava, vita 'ailuga wata sai'afoga i na souyedi. S3 Sou 10:12 S4 Ve 6:16 S12 Ve 8:13
66009013	Anelose 'ana ve-6 yana evulega i yuveiga, bona a nogai i mai 'eba velomu kamwanega. 'Eba velomunina golida 'wainega i 'idewai Yaubada mataneye i tovotovoi.
66009014	Bonananina a nogaiga, i vonavona anelose 'ana ve-6 'waineye i vo, Anelosenidi 4, basenadi i yogonidi i yatodi ufa bwaikina 'ana wagava Iufiletisi 'waineye, 'u na yavudi i na nagoi.”
66009015	Anelosenidi 4 i yavudiga basenadi i 'idewadi i yatodi bega 'awasasanina, 'aiatanina, weta'inina wata malamalanina i venua'ivineniga 'waineye i na souyedi tomotoga fuedi i na luvewafadi. Tomia fwayafwaya 'adi 'aila'a vi'ai 'aitonu. 'Ailuga 'atumaidi we'e vi'ai 'aitamogana i na luvewafadi.
66009016	Anelosenidi 4 tovetalaga fueotogidi i 'edakumesedi, 'adi 'aila'a i lu'ivoneyeni 'waikuye, matatabudi 200 milioni (200,000,000).
66009017	-
66009018	Wata a 'iseni 'wa da vo a da 'enotalailoiloyedi tovetalaganidi osi kwavudie i laka i nunagoi. Nuafoudie 'adi kaleko kainumu, 'ifwaidi yamoyamoidi 'wa da vo 'ai-'ala'alata, 'ifwaidi 'ala'alawidi 'wa da vo malaveta, 'ifwaidi 'ovu'ovudi 'wa da vo manufagila. Osi 'unu'unudi 'wa da vo 'aisaya laioni 'unu'unudi, we'e 'awadiega 'ai meana, lufwa wata manufagila 'ala'alaina i sousouyedi, 'waidiega tomotoga vi'ai 'aitamogana i luvewafadi, vi'ai 'ailuga 'atumaidi.
66009019	Osinidi yadi toketokena bega i na luluvewafadiga, 'awadie wata giudie fai giudi 'wa da vo 'o'olo 'unu'unudi bega tomotoga i nikenikedi.
66009020	Vitanidi i 'a'ava, tomotoga 'ifwaidi i miamianiga bola i baibaila, kebu nuanuadi taunidi i na tauyedi Yaubada i na subisubiai. Nuanuadi Seitani enavo bani'odi yaiaina i na subisubiadi, wata kumaea i dabidi golida, siliba, kofa, kileu, wata welavi 'waidiega, i 'odu'odu 'waidie. Naninidi tomotogaotoga 'adi 'idewadewa kebu 'adi fata i na 'isa, i na nogaya, wata i na feto siwe i subisubiadi.”
66009021	Wata kebu nuanuadi i na nuaviladi bega i na 'ailove luvewafa, ve'avula-'avo'avovo, vainago, wata 'adi 'afo'a i na bailedi. S15 Ve 8:7-12 S20 Ve 16:9,11 Same 135:15-17
66010001	Wata a 'isanago, tamu anelose toketokeotogina a 'iseni i obuobuma abamega. Waowa i 'avui i mimaieni, 'unu'ununeye abavole i vetovoia, maigina mataududulina inala bani'odi, we'e 'agena 'wa da vo bani'odi 'ai i da lu'aogi.
66010002	-
66010003	Nimaneye lubulubu nunumina siaina siwe i luyawagi. 'Agena 'ana 'atagi i ba eyage, 'ana wama 'avale, i toke i vegole 'wa da vo kuvakuvala butu'aina. I vegole'a'avana, nika tomuyoana 7 i dududi 'asa'aiana bonana i tutuli.
66010004	Tutuyanina i dududi i 'a'avana igodi yadi vona a da kilumidi siwe tamu bona a nogai abamega i voneku i vo, Naninidi tomuyoana 7 i voneyediga nuamuye i na 'eno'eno, kebu 'u na kilumidi.”
66010005	-
66010006	Anelosenina, kumanina i ba eyage wata 'avale nimana 'ana 'atagi i silakai i vegole i vo, A vona mogitana Yaubada 'ana wagavayega, kumanina miamia-vagaina, abama, fwayafwaya, eyaga i 'idewadi wata nani matatabuna. Kebu wata 'a na lulukamata.
66010007	Tutuyanina anelose 'ana ve-7 yana evulega i na yuvei, Yaubada yana nuanua givagivadi i na ve'a'ava-vagasedi, bani'odi basenadiotoga i voneyedi yana tofolovavo 'waidie, kumanidiavo i vetolu'ivona faifaina.”
66010008	Bonananina a nogaiga abamega wata i vona-vaitugana 'waikuye i vo, 'U na nago anelosenina i baga eyage wata 'avale, nimanega lubulubu luyawagina 'u na 'ewai.”
66010009	I vona'a'ava, a nago 'waineye a voneni a vo, Lubulubunina siaina nuanuaku 'u na veleku.” I voneku i vo, 'U na 'ewai 'u na 'ania, 'awamuye 'u na 'alatonoviga dibidibina bani'odi mai'awa, we'e bola kamomuye yuyuna.”
66010010	Bega a nago lubulubunina a 'ewai nimanega, a si'auleni a 'alatonovi dibidibina 'wa da vo mai'awa. Siwe tutuyanina a tononi kamoku i 'aiova.
66010011	A 'ani'a'avai wata i voneku i vo, 'U na nago 'u na lu'ivona-vaitugana Yaubada yana Vona wata ava'ai sai'afoga i na souyediga tomotoga yadi toveimea taiadi 'waidie. Tomotoganidi bonadi tulina tulina i miamiani 'awalawa 'aitamogana 'aitamogana 'waidie.
66011001	Mulieta 'eba 'etowava bani'odi wautogana i veleku i voneku i vo, 'U na tovoi 'u na nago Yaubada yana vanuga 'eba velu'ui wata 'eba velomu 'u na 'etowavadi. I na 'a'avana, tomotoganidi nageneye i subisubiaga 'u na lu'iawawadi.
66011002	Vanuganina kalikalina, inagena tanotanoga kebu 'u na 'etowavaiga fai Yaubada i tauyeni mali tomotoga taunidi kebu Diu 'waidie. 'Atamananina Magemagetana 'waineye tomotoganidi i na veveimea wata nani fuedi i na 'i'ivesakoidi weta'i 42 nagedie.
66011003	Yaku tolu'ivonavo 'adi 'ailuga veimea a na veledi a na vetunedi Yaubada yana Vona i na lalau'age weta'inidi 42 nagedie 'alo 'aiata 1,260. 'Adi kaleko sakoidi niula 'adi baiki bani'odi, tomotoga yadi 'eba 'isa i nunuavita faifaidi.”
66011004	Tolu'ivonanidi 'adi 'ailuga bani'odi welavi Olive 'ailuga, wata bani'odi mageta 'eba yato 'ailuga i tovotovoi 'Auvea mataneye, kumanina tomia fwayafwaya 'adi Toveimea.
66011005	'Ai'edi egavo i na vo, Tolu'ivonanidi 'a na nikedi,” vita i na veluagadi fai tolu'ivonanidi 'awadiega 'ai 'ala'alaidi i na souyedi 'adi gaviavo i na 'alaidi i na wafa.
66011006	Ma yadi veimea weta'inidi 42 nagedie Yaubada yana Vona i na lalau'age, i na vona 'wei i na tova. Wata 'adi fata i na veimea ufa i na vedayaga wata 'ai'edi nuanuadi tutuya fuedi viga sakoidi tulidi tulidi i na sousouyedi tomia fwayafwaya 'waidie.
66011007	Tutuyanina yadi lau'age i na 'a'ava, Vatu'ai Manamanawena 'wainega tamu tomotoga 'aisaya kasikasisina bani'odi i na souyeni, i na vetoketoke 'waidie i na luvewafadi.
66011008	Tomogodi 'atamane i na 'eno'eno, 'atamananina 'ana wagava Ielusalema, bei basenadi 'adi Toveimea tomotoga i tutufwaseni 'ai lagalagana 'waineye. 'Atamananina faifaina 'ana 'eba ve'ifiofio Sodoma 'alo Itifita, i awatalatutulediga fai Yaubada 'ana tovedumwe'ai'ai fuedi bei i miamiani.
66011009	Towafanidi kebu tamu aitoi i na tauyedi i na tavunidi i na 'eno'enovi bega tomotoga fuedi 'aila'a 'aitamogana 'aitamogana 'waidiega, mali bonana 'waidiega, tomotoga tulina tulina 'awalawa 'aitamogana 'aitamogana 'waidiega i na mimaia 'aiata 'aitonu wata sai'afo nagedie i na 'ise'isedi.
66011010	Tolu'ivonanidi 'adi 'ailuga yadi wafa faifaina tomia fwayafwaya i na sosoana, i na sakasakali wata i na ve'i'une'une. I na sosoanaga fai tolu'ivonanidi ma yawaidie vita fuedi tomia fwayafwaya i veleveledi.
66011011	Yau naninidi a 'ise'isedi 'wa da vo bani'odi a da 'enoneganega. Tomotoganidi towafa, a 'ise'isedi 'aiata 'aitonu wata sai'afo 'atamane i 'eno'enovi, mulieta Yaubada yawaina i sivedamani 'waidie nika i yawasa. Tomotoga matatabudi i 'isedi i tovoiga, i kololo bwaikina.
66011012	Tolu'ivonanidi 'adi 'ailuga i yawasana tamu bona i nogai i toke i vegole abamega i vo, 'Wa lakama.” 'Adi gaviavo i 'isa'isa 'adi 'ailuga i lakalaka waowa 'waineamo i luku abame.
66011013	I luku abame nika yoyoyo bwaikina i toke i yue tomotoga 7,000 i wafa. 'Atamananina nageneye tutu'ai 10, yoyoyo i yuega 9 'atumaidi, 'aitamogana 'wainega vanuga i 'anigeudi. Tomotoganidi ma yawaidi i miamianiga i 'iseni i kololo bwaikina begaidi Yaubada abame i subisubiai yana toketokena faifaina. S2 Luk 21:24 Ve 13:5 S4 Sek 4:11,14 S7 Ve 13:1 S12,2 Kin 2:11
66011014	-
66011015	Vita bwaikina 'ana veluga a 'iseni i 'a'ava, 'ana vetonu sai'afoga i na souyeni fai anelose 'ana ve-7 yana evulega i na yuvei. I yuvei i 'a'avana abamega bona bwaikidi a nogaidi i vonavona i vo, Tutuya de'e i velamu i na nagoga 'Auvea Yaubada wata 'ana Venua'ivina Keliso fwayafwaya wata 'ana tomotoga taiadi i na veveimeyedi, yadi veimeanina kebu i na 'a'ava, i na 'eno-vagata.”
66011016	I vona'a'ava, nika to'edakumeta 'au'auveadi 24, kumanidiavo Yaubada mataneye 'eba miabui 'ai'aiwabuna 'waidie i miamiani, ma yadi ve'ililibu i lumata'afufu Yaubada i subiai i vo,
66011017	Yama 'Auvea Yaubada Toketokeotogimu, basenadiotoga wata 'asiau 'u miamia. 'A vekaiwa bwaikina 'waimuye fai yamu toketokena 'wainega 'u velamu tomia fwayafwaya 'u na veveimeyedi.
66011018	Basenadi tomia fwayafwaya 'awalawa tulina tulina 'waidie i nuasako 'waimuye, siwe tutuya de'e yamu nuasako i na souyeni 'waidie, towafa 'u na veimeyedi 'adi tutula 'u na veledi. We'e yamu tofolovavo, yamu tolu'ivonavo, yamu tomotoga bwaikidi wata siaidi, matatabudi i veve'ililibuyemuga tutula 'atumaidi 'u na veledi. Wata tutuya de'e 'waineye fwayafwaya 'ana to'ivesako 'u na leodi.”
66011019	Wata a 'isanago abame, matakuye Yaubada yana vanuga 'eba velu'ui 'ana saiboda i sibaleni, nageneye tamu didiwaka a 'iseni. Didiwakanina nageneye Yaubada yana Veakutagona tomotoga 'waidie 'ana buki i 'eno'eno. Bola a 'i'isanago nika tomuyoana i kikianamali wata i dududuya, butu'ai bwaikidi a nogaidi, yoyoyo i yue wata 'wei mwadodoudi bani'odi aisi i avuta. S14-15 Ve 9:12 S15,1 Kol 15:24-25 Ve 19:6 Dan 7:13-14 S16 Ve 4:4,9-10 S17-18 Ve 1:8, 20:11-13,2 Kol 5:10
66012001	Wata a 'isanago abame tamu 'eba 'isa i souyeni nuaku i 'ewai. A 'iseni tamu vavine, 'adi kaleko mataududulina bani'odi inala, 'unu'unudie kunabanaba 'ubwana 12 taiadi, yadi veimea 'ana 'eba 'isa, wata weta'i tabwaneye i tovotovoi.
66012002	A 'isedi sai'afoga i na venatuna bega i 'we'we'wela bwaikina fai i veveviga.
66012003	Wata abame tamu 'eba 'isa i souyeni. Tamu tomotoga a 'iseni bani'odi wayo'o yamoyamoina, bwaikina wata kasikasisina. 'Unu'ununa 7 'waidie kunabanaba 7 toveimea 'adi vaigavu, we'e alana 10 'edu'edudie.
66012004	Giunega 'ubwana fuedi i sita'idi i obu fwayefwayeye. 'Ubwana vi'ai 'ailuga 'atumaidi i 'eno'enovi, vi'ai 'aitamogana i nikedi. Vavinenidi sai'afo i na venatunaga lilivadie wayo'onina i tovotovoi nuanuana natudi i na 'ani-matayo'oi.
66012005	I venatuna kwamana iavetana i tubuga, kumanina ma yana toketokena tomotoga 'adi 'aila'a tulina tulina i na veveimeyedi. Wayo'onina igodi kwamananina i da ovai nika tamu tomotoga i sieloeloi i vagavaia i naweni Yaubada 'waineye, kumanina yana 'eba miabui 'ai'aiwabuna 'waineye i miamia.
66012006	Vavine i dega i nago sali'avu'avuye fai bei Yaubada yadi 'eba mia basenadi i 'idewai. Bei i na miamia i na 'i'isave'avinidi 'aiata 1,260 nagedie.
66012007	Vavinenidi i dega i nago, mulieta gavia i velamu abame. Tamu anelose bwaikina 'ana wagava Maikeli ma yana anelose, wata tomotoganina bani'odi wayo'o kasikasisina ma yana 'aila'a taiadi i vetalaga.
66012008	-
66012009	Maikeli ma yana anelose i vetoketoke we'e wayo'onina ma yana 'aila'a Yaubada kebu i da tauyedi bega i na miamia abame, begaidi i sogiedi i obuma fwayefwayeye. Wayo'onina kumanina basenadi 'o'olo tuatuaina, 'ana wagava Diabolo 'alo Seitani, tomia fwayafwaya matatabudi i vevekaliedi.
66012010	A 'iseni i obu fwayefwayeye, nika bona bwaikina a nogai abamega i vonavona i vo, 'Asiau Yaubada nani matatabuna 'waidie i vetoketoke, i 'ita'ita'i, wata i veveimea. Yaubada 'ana Venua'ivina yana toketokena i veleni taiadi i veveimea. I vetoketokega fai Seitani i sogieni abamega. Kumanina i tovotovoi Yaubada mataneye lovana wata 'aiata edavo tovetumagana i vevevitadi sakona faifaidi.
66012011	Edavonidi Seitani 'waineye i vetoketoke Keliso dayaginega, taunina Yaubada yana Sifi Siaina, yawaina i tauyeni i wafa tomotoga faifaidi. Wata edavo i vetoketoke fai Yaubada yana Vona tonovina i lu'ivona tomotoga 'waidie, kebu yawaidi faifaidi i da nuanua, taunidi i tauyedi wafa 'waineye.
66012012	'Omi tomia abama 'wa na sosoana fai Yaubada i vetoketoke, we'e 'omi fwayafwaya wata eyaga 'adi tomia, nuakalikalimi vita 'wa na veluagadi fai Seitani i obuwa nuanuana vita bwaikina i na velemi. I nuasako-'afo'afo fai i 'asetai yana tutuya 'ale'usana.”
66012013	Tomotoganina wayo'o bani'odi i obuma fwayefwayeye i 'asetai Yaubada i vetoketoke begaidi vavine i sogiedi, kumanidi kwamana iavetana i venatuneni.
66012014	Igodi i da 'ive'avinidi siwe Yaubada manubutu bwaikina fafena 'adi 'ailuga vavine i veledi bega i dega i nago yadi 'eba mia nonogineye sali'avu'avu 'waineye, bei malamala 'aitonu wata sai'afo nagedie i na 'ita'ita'iedi wayo'o 'wainega wata i na 'i'isave'avinidi.
66012015	Wayo'o 'awana i o'ei ufa bwaikina i souyeni nuanuana vavine i na bewedi i na wafa.
66012016	Igodi i da luvewafadi siwe fwayafwaya vavine i 'ivaisedi i 'anifuai ufanina matatabuna i susula.
66012017	Wayo'onina i nuasako bwaikina vavine 'waidie bega i nago natudiavo 'ifwaidi taiadi i na vetalaga, kumanidiavo Yaubada yana Vona i vevematayakeyakediga wata Iesu faifaina i lulu'ivona.
66012018	Bega wayo'o i nago balebaleye bei i tovotovoi i lulukamata. S7 Iud 1:9 S9 Nag 3:1 Ve 20:2-3 S10 Iob 1:9-11 Sek 3:1 S17,1 Fit 5:8
66013001	Tomotoga wayo'o bani'odi i tovi-vagata i tovotovoi a 'i'isanago nika tamu tomotoga a 'iseni 'aisaya kasikasisina bani'odi, malavetayega i lakama. A 'iseniga 'unu'ununa 7, alana 'edu'edudie 10, we'e alanidi 'aitamogana 'aitamogana 'waidie kunabanaba toveimea 'adi vaigavu. 'Unu'ununidi 'aitamogana 'aitamogana 'waidie wagava sakoidi i kilumidi, wagavanidi Yaubada i awavesakoyeni.
66013002	Tomotoganina 'ana 'isa'isa sifu walawala'ai kasikasisina 'ana wagava lefadi, 'agena 'wa da vo tamu 'aisaya sakoina 'ana wagava bea, we'e 'awana bwaikina laioni 'awana bani'odi. Tomotoga bani'odi wayo'o yana toketokena, yana veimea wata yana 'eba miabui 'ai'aiwabuna i 'anivelenedi tomotoganina malavetayega 'waineye.
66013003	We'e tamu 'unu'ununa 'waineye bwaya a 'iseni 'wa da vo basenadi i da wafa wata i da yawasa. Tomia fwayafwaya matatabuna nuadi i voganidi yana yawasa-vaitugana faifaina begaidi yana nuanua i vematayakeyakedi.
66013004	Wata tomotoga fuedi ma yadi subia i 'odu'odu wayo'o 'waineye fai yana veimea i 'aniveleneni tomotoganina malavetayega 'waineye. Siwe wata tomotoganina malavetayega 'waineye i 'odu'odu i vonavona i vo, Tomogo de'e toketokeotogina, kebu tamu aitoi 'ana fata taiadi i na vetalaga bega i na vetoketoke.”
66013005	Weta'i 42 nagedie tomotoganina ma yana veimea taunina i awa'ai'aia we'e Yaubada 'waineye i awadamana siwe Yaubada kebu i da talabodeniga i tauyeni.
66013006	Nuanuana Yaubada i na uvi'agali bega ma yana nuasako i vovona-awadamana Yaubada 'waineye, yana 'eba mia faifaina i vona, wata tomotoganidi taiadi i miamianiga abame, 'waidie i vovona-awadamana.
66013007	Yaubada i tauyeni Iesu yana tomotoga taiadi i vetalaga 'waidie i vetoketoke, wata ma yana veimea tomotoga i miamiani 'awalawa 'aitamogana 'aitamogana 'waidie, bonadi tulina tulina, i veveimeyedi.
66013008	Tomotoga fuedi i na 'odu'odu tomotoganina malavetayega 'waineye, we'e Iesu yana tomotoga mogitana i na baila. Basenadi Yaubada fwayafwaya kebu i da 'idewaiga, Iesu yana tomotoganidi 'adi wagava i kilumidi yana buki 'waineye bega mia 'atumaina wata miamia-vagaina i na veluagai, we'e kumanidiavo i na 'odu'oduga 'adi wagava kebu i da kilumidiga. Bukinina Yaubada yana Sifi Siaina yana buki, kumanina basenadi tomotoga i luvewafai.
66013009	Ekwavo a na vonemi, nuami i na 'ivina-'atumai bega de'e vonanina 'wa na 'asetai.
66013010	'Ai'edi aitoi Yaubada i na tauyeni bega i na luku vanuga 'eba yogona 'waineye Keliso faifaina, mogitana i na luku, wata 'ai'edi aitoi Yaubada i na tauyeni bega Keliso faifaina i na luvewafai kefatayega, mogitana i na wafa. Begaidi 'omi Iesu yana tomotoga, 'wa na tokemaigemi, ma yami vetumagana 'wa na tovotovoi fa'alina vitanidi 'waidie. S1 Ve 17:3,7,12 S7 Ve 11:7 S8 Ve 3:5 S10 Ve 14:12
66013011	Wata a 'isanago nika tamu tomotoga a 'iseni fwayafwayayega i souyeni 'aisaya kasikasisina bani'odi. 'Edu'eduneye alana 'ailuga siaidi bani'odi sifi natudi alana, we'e bonana kasikasisina wayo'o bani'odi.
66013012	Tomotoganina malavetayega 'aisaya kasikasisina bani'odi, kumanina basenadi i wafa wata i yawasa, yana veimea matatabuna i 'anivelenedi tomotoga fwayafwayayega 'waineye i vo, Nuanuaku 'u na veimea bega tomia fwayafwaya matatabudi i na 'odu'odu 'waikuye.”
66013013	Tomotoganina fwayafwayayega 'eba nua'ewa wata 'eba nuavogana i 'idewadi tomotoga matadie, wata i vona 'ai-'ala'alata i obuma abamega.
66013014	Tomotoga fwayafwayayega tugusanidi toketokedi i 'idewadi tomotoga malavetayega 'ana wagavayega, naninidi 'waidiega tomia fwayafwaya i vekaliedi. Wata tomotoga i vonedi i vo, Kumaea 'wa na 'idewai tomotoga malavetayega 'ana 'isa'isa bani'odi, kumanina basenadi i wafa i yawasa, ma yami ve'ililibu 'waineye 'wa na 'odu'odu.”
66013015	Kumaeanina i 'idewa'a'avaina tomotoganina fwayafwayayega ma yana veimea i vona nika kumaea yawaina i souyeni. Kumaeanina 'ana fata i na welava, we'e egavo i baila, kebu nuanuadi i na 'odu'odu 'waineye i luvewafadi.
66013016	Tomotoganina fwayafwayayega tomotoga matatabudi i lukakadedi 'adi tugusa i na 'ewadi, i na yatodi 'adi 'atagie 'alo debadie, tomotoga bwaikidi wata tomotoga siaidi, 'ai'aiwabu wata wekowekoma, tofolova-maimaiga wata 'adi toveimeavo, matatabudi tugusa i 'ewa.
66013017	'Ai'edi egavo kebu ma 'adi tugusaga kebu 'adi fata kukua wata 'ani'ani i na kimwane 'alo i na vekimwane. Tugusanina tomotoga 'aisaya kasikasisina bani'odi 'ana wagava 'alo 'ana wagava 'ana naba.
66013018	Ekwavo, ma yami 'aseta 'wa na venua'ivina. Tomotoganina 'aisaya kasikasisina bani'odi, 'ana wagava 'ana naba fio bani'odi, side nabanina 666. Egavo ma yadi 'aseta 'adi fata fionina i na nua'ivineni nika wagavaotoga i na veluagai, wagavanina 'aisayanina 'ana wagava siwe 'ana nogaya 'wa da vo tamu tomogo 'ana wagava. S13-14 Mad 24:24 S17 Ve 14:9-11
66014001	Wata a 'isanago, Yaubada yana Sifi Siaina a 'iseni tomotoga 144,000 taiadi i tovotovoi 'Oya Saioni tabwaneye. Tomotoganidi debadie Sifinina 'ana wagava wata Tamana 'ana wagava i kilumidi.
66014002	Bona bwaikina a nogai abamega kuvakuvala 'alo tomuyoana butu'aina bani'odi. Bonanina 'ana nogaya wata bani'odi 'aila'a bwaikina yadi gita i lalauinava.
66014003	Tomotoganidi 144,000 i tovoi maigidi i nago 'eba miabui 'ai'aiwabuna 'waineye, nani ma yawaidi toketokedi 4 wata to'edakumeta 'au'auveadi 'waidie, tamu lei 'ivauna 'ana nogaya 'atumaina i leieni. Leinina kebu tamu aitoi 'ana fata i na 'asetai, 'aisedi tomotoga 144,000 i 'asetai. Kumanidiavo 'akonadi Yaubada i tuveobudi i maia fwayafwaya 'ana sakona 'wainega.
66014004	-
66014005	Tomotoganidi yadi sauluva 'atumai'avadi Yaubada mataneye, kebu i da baileni bega i da 'odu'odu yaubada-vekavekali 'waidie, yadi sauluvanina 'wa da vo tomotoga yadi vevinevo kebu i da bailedi bega i da ve'avula-'avo'avovo. Ava'aibe bei Yaubada yana Sifi Siaina i nunagoga, tomotoganidi i yoyogo'wai'waili. Tomia fwayafwaya 'waidiega tomotoganidi Yaubada i tuveobudi bani'odi 'ayavau, Yaubada wata yana Sifi Siaina 'adi 'anivelena. Kebu tamu tutuya 'awadiega vekali i da souyedi wata kebu tamu 'adi awavesako. S1 Ve 3:12 S2 Ve 1:15 S3 Ve 7:4 S4 Iem 1:18
66014006	Wata a 'isanago tamu anelose a 'iseni Iesu Valana 'Atumaina wata Miamia-vagaina, tabwaneamo i yavegeni i mimaieni. I yavegeni i mimaieniga tomia fwayafwaya matatabudi 'waidie i na lu'ivoneyeni. Tomotoganidi 'awalawa 'aitamogana 'aitamogana 'waidie, bonadi wata 'adi 'aila'a tulina tulina.
66014007	Anelosenina i toke i vegole i vo, Yaubada toketokena 'wa na kololoyeni wata 'wa na subisubiai, fai yana tutuya 'akonadi i souyeni bega tomotoga i na veimeyedi vematavuloga i na veluagai. I lubwainemi 'wa na 'odu'odu 'waineye, taunina abama, fwayafwaya, eyaga wata ufa-luluvuala 'adi to'idewadewa.”
66014008	Wata tamu anelose 'ana veluga i mai i vegole i vo, Babiloni 'atamana bwaikina i da kuali i kuali. 'Atamananina 'ana sauluva sakoidi wata bunu 'ana nuanua sakoidi 'waidiega tomotoga 'adi 'aila'a tulina tulina nuadi i 'ewadi i yo'edi i luku. I lukuga i sakona bani'odi tamu vavine nuanuadi tamu tomogo, nagami oine toketokena i na veyemuya mulieta nuana i na lugaugauya nika taiadi i na sakona.”
66014009	Wata tamu anelose 'ana vetonu i mai i toke i vegole i vo, 'Ai'edi egavo i na 'odu'odu tomotoga malavetayega 'alo 'ana kumaea 'waidie wata 'adi tugusa debadie 'alo nimadie, Yaubada yana nuasako bwaikina i na veluagai.
66014010	Yana nuasakonina kebu sidibidibiga, nuasako mogitana tomotoganidi i 'odu'oduga i na veluagai, 'wa da vo bani'odi Yaubada yana oine toketokena ma vedina tosakonanidi i da veyemudi i da nikedi. Tomotoganidi i 'odu'oduga veviga bwaikina i na veluagai manufagila wata 'ai-'ala'alata nagedie anelose magemagetadi wata Yaubada yana Sifi Siaina matadie.
66014011	'Ainina 'wainega veviga i veveluagai lufwana i tovi-vagata, bega egavo tomotoga malavetayega wata 'ana kumaea 'waidie i 'odu'oduga, wata 'ana wagava 'ana tugusa 'waidie, kebu tamu sai'afo 'aivaita i na veluagai, lovana wata 'aiata bei i na veveviga.”
66014012	Ekwavo, 'omi Yaubada yana tomotoga, yana Vona 'wa vevematayakeyakedi wata yami vetumagana 'wa yato-vagaseni Iesu 'waineye. Mogitana veviganidi i na souyedi siwe i lubwainemi ma yami tokemaiga 'wa na tovoi fa'alina naninidi sakoidi 'waidiega.
66014013	Anelosenidi yadi vona i 'a'ava, mulieta abamega tamu bona a nogai i vonavona i vo, Side bani'odi 'u na kilumedi 'u na vo, Tutuya de'e i na nagoga egavo i na folofolova 'Auvea faifaina i na wafaga 'eba sosoana 'waidie.” 'Anu'anunu 'Atumaina wata yana nuanua bani'odi i vesala i vo, Vona mogitana, i na sosoanaga, folova vitadi 'waidiega i na veawai fai abame tomotoga fuedi yadi folovanidi i na 'asetadi wata 'adi tutula i na veluagadi Yaubada 'wainega.” S8 Ve 18:2-3 S9-10 Ve 13:11-17, 19:20, 20:10,15, 21:8 S12 Ve 13:10 S13 Ibu 4:10
66014014	Wata a 'isanago waowa 'avu'avuna a 'iseni. Waowanina tabwaneye tamu tomotoga i miabui 'ana 'isa'isa kumanina i vetomotogaotoga, 'unu'ununeye toveimea 'adi vaigavu golida, we'e nimaneye 'ilama lu'obwana wata nigonigona.
66014015	Abame tamu anelose i souyeni vanuga 'eba velu'ui 'wainega i toke i vegole tomotoganina waowa tabwaneye i miabuiga 'waineye i vo, Yamu 'ilamanina lu'obwana 'wainega nani fuedi fwayefwayeye 'akonadi i kumaga 'u na kinidabadi fai 'ana tutuya i souyeni.”
66014016	Tomotoganina waowa tabwaneye i miabuiga i mai tomotoga fuedi i vagavaidi 'wa da vo bani'odi i da kumaga yana 'ilamayega i da kinidabadi.
66014017	Wata abame tamu anelose a 'iseni vanuga 'eba velu'ui 'wainega i souyeni, taunina wata ma yana 'ilama lu'obwana wata nigonigona.
66014018	Wata tamu anelose a 'iseni 'eba velomu 'wainega i souyeni, kumanina 'eba velomunina 'ana 'ai-'ala'alata 'ana to'isave'avina. I toke i vegole tomotoganina ma yana 'ilama nigonigona 'waineye i vo, Fwayefwayeye kalefa 'akonadi i kumaga, 'u na kinikadidi oine faifaina.”
66014019	Bega tomotoganina ma yana 'ilama kalefa i kinikadidi i 'ewadi i nawedi 'eba vatanitani nageneye i vedodogidi. 'Eba vatanitaninina vona-awatabai Yaubada yana nuasako faifaina, tomia fwayafwaya i na vematavulogidi.
66014020	'Eba vatanitaninina 'atamana bwaikina lilivaneye bei kalefa i vatanitanidi nika dayaga i sousouyeni 'wa da vo ufa nununagona, i taina i nago manamanaweotogina me Guliki yadi 'etowava 1,600 sitedia, 'ana veawana igodi ta simwanuda. S14 Dan 3:17 Ve 1:13 S15,18 Mad 13:36-40 S19 Ve 19:15
66015001	Dayaga a 'iseni i 'a'avana, mulieta 'awaie ava'ai i na souyeniga 'ana 'isa'isa i veku, 'ana 'isa'isanina 'eba nuavogana wata nani bwaikina. Anelose 7 nimadie nani sakoidi 7 a 'isedi 'waidiega tomia fwayafwaya vematavuloga i na veluagai. Tutuyanina naninidi sakoidi i na obu fwayefwayeye tomotoga i na nikedina bei Yaubada yana nuasako 'ana 'eba ve'a'ava, kebu wata tamu nani sakoina i na sousouyeni.
66015002	Wata a 'isanago eyaga niwalova 'atumaiotogina a 'iseni, 'aninamanamalina kilifou bani'odi, nageneye 'ai-'ala'alata. Eyaganina lilivaneye tomotoga fuedi a 'isedi i tovotovoi, kumanidiavo i vetoketoke tomotoga malavetayega, 'ana kumaea, wata tomotoganina 'ana wagava 'ana naba fio 'waidie. Tomotoganidi nimadie ma yadi 'eba lauinava gita Yaubada i veledi.
66015003	Matatabudi i leilei, leinina Yaubada yana tofolova Mosese wata Yaubada yana Sifi Siaina 'waidiega. Leinina side bani'odi. 'Auvea Yaubada, 'omu toketokeotogimu, Naninidi 'u 'i'idewadiga bwaikidi wata 'eba nuavogana. 'Awalawa 'aitamogana 'aitamogana 'u veveimeyedi, Yamu sauluva 'atumaidi wata tonovidi.
66015004	Tomotoga matatabudi ma yadi kololo i na ve'ililibuyemu, Ma yadi subia yamu toketokena i na lulu'ivoneyeni, Fai 'omu 'aiseotogimu magemagetamu. Tomotoga 'aila'a tulina tulina i na maia i na 'odu'odu 'waimuye, Fai tomotoga fuedi yamu veimea tonovidi i 'isedi.
66015005	Lei i 'a'avana a 'isanago nika Yaubada yana vanuga abame i sibaleni, nageneye tutudaba tabutabuna a 'iseni, Yaubada yana 'eba mia.
66015006	We'e anelose 7 vanuganina 'wainega i souyedi, nani sakoidi 7 i mimaiedi, naninidi tomia fwayafwaya 'adi 'eba vematavuloga. 'Adi kaleko mataududulidi wata vunavunagidi, 'afaudiamo bulava golida i nago.
66015007	Nani ma yawaidi toketokedi 4, 'waidiega tamu iadi 'aivoe 7 i 'ewadi, anelose 'adi 7 i veledi. 'Aivoenidi golida, nagedie Yaubada miamia-vagaina yana nuasako i veadagidi.
66015008	I veledina nika Yaubada yana toketokena wata yana mageta vanuga 'eba velu'ui i susuli bani'odi lufwa bega kebu tamu aitoi 'ana fata i na luku, nagami anelose 7 vita sakoidi 7 i na tawedi i na obu fwayefwayeye mulieta i na luku. S1 Ve 15:6-7 S3 VeL 32:3-4 Ve 16:7 S5 Ibu 9:3
66016001	Yaubada yana toketokena wata yana mageta vanuga 'eba velu'ui matatabuna i susuli i 'a'avana, mulieta bona bwaikina a nogai vanuga 'eba velu'uinina 'wainega i toke i vonavona anelose 7 'waidie i vo, 'Wa na nagoi nani sakoidi ma 'aivoedi 7 'wa na 'iveiwagedi bega Yaubada yana nuasako i na souyeni tomia fwayafwaya 'waidie.”
66016002	Tamu anelose nani sakoina ma 'aivoena i 'iveiwageni fwayefwayeye bonu sakoiotogidi i souyedi tomotoga fuedi 'waidie i veveviga bwaikina, tomotoganidi kumanidiavo nimadie 'alo debadie tomotoga malavetayega 'ana tugusa, wata tomotoganidi 'ana kumaea 'waineye i 'odu'oduga 'waidie.
66016003	I 'a'avana anelose 'ana veluga nani sakoina ma 'aivoena i 'iveiwageni eyage, eyaga matatabuna 'wa da vo tomotoga wafawafana dayagina ufaufana, begaidi 'aisaya eyage wata naninidi bei i 'eno'enoviga matatabudi i ve'alawafawafa.
66016004	Anelose 'ana vetonu nani sakoina ma 'aivoena i 'iveiwageni ufa'ai wata ufa-luluvuala i vedayaga.
66016005	Anelose tamu, ufa matatabuna 'adi to'isave'avina i vona i vo, Yaubada 'omu magemagetamu 'omu basenadi wata 'asiau 'u miamia. 'U veimea tomia fwayafwaya vematavuloga i veluagai, veimeanina tonovina wata i lubwaineni bani'odi.
66016006	Taunidi yamu tomotoga wata yamu tolu'ivonavo i nikedi i 'ivedayagidi we'e 'omu ufa i vedayaga to'ainikenidi 'u veledi i na yemu. I lubwaineni yadi sakona 'ana tutula.”
66016007	Wata tamu bona a nogai 'eba velomuyega i vonavona i vo, 'Auvea Yaubada toketokeotogimu, vona mogitana yamu veimea 'atumaidi wata tonovidi.”
66016008	I vona'a'ava, mulieta anelose 'ana ve-4 nani sakoina ma 'aivoena i 'iveiwageni inala 'waineye, bega Yaubada inala yana toketokena i 'imoso'ieni tomotoga i 'alakualidi.
66016009	Yauyautanina tomotoga i 'alaidiga i 'alavekamogaogalidi Yaubada i awavesakoyeni fai i 'asetai vitanidi i souyedi yana veimea 'wainega. I 'asetai 'adi vematavuloga siwe kebu i da vo, 'A na nuavilama Yaubada toketokena 'a na subiai.”
66016010	Anelose 'ana ve-5 nani sakoina ma 'aivoena i 'iveiwageni tomotoga kasikasisina malavetayega yana 'eba miabui 'ai'aiwabuna 'waineye, nika yana 'eba veimea matatabuna i dudubali. Tomotoga maigidi i yuyudi fai veviga bwaikina i veluagai.
66016011	Yaubada abame i awavesakoyeni yadi veviga wata yadi bonu sakoiotogidi faifaidi siwe wata kebu yadi sauluva sakoidi i da bailediga. S1 Ve 16:17 Sef 3:8 S2 Sou 9:10 Ve 13:11-17 S3 Sou 7:17-21 S6 Ve 17:6, 18:24 S7 Ve 19:2 S9 Ve 9:20-21 S10 Sou 10:22
66016012	Anelose 'ana ve-6 nani sakoina ma 'aivoena i 'iveiwageni ufa bwaikina 'ana wagava Iufiletisi 'waineye i lala. I lalaga bega 'ana fata toveimea bwaikidi ma yadi tolugaviavo inala yana 'eba laka 'wainega i na maia.
66016013	A 'isanago yaiaina sakoidi 'adi 'aitonu talatala bani'odi a 'isedi. Yaiaina tamu i souyeni malaveta 'ana tomotoga sakoina 'awanega, tamu, tolu'ivona-vekavekali 'awanega, wata tamu i souyeni tomotoga kasikasisina 'awanega, kumanina wayo'o 'ana 'isa'isa bani'odi.
66016014	Yaiainanidi 'adi 'aitonu i souyedi 'eba nuavogana wata 'eba nua'ewa i 'i'idewadi toveimea bwaikidi matadie. Toveimeanidi 'awalawa 'aitamogana 'aitamogana 'waidiega nuadi i 'ewadi bega i na va'auta 'Auvea taiadi i na vetalaga 'aiatanina Yaubada toketokena i venua'ivineniga 'waineye.
66016015	Yau Iesu a na vonemi. 'Wa na 'isa'isa 'akonadi a viwai. Yaku wainina a na vaimwaimwamo a na souyeku kebu nuanuaku a na veyawailovogimi. Egavo i na 'isa'isa wata i na lulukamata 'eba sosoana 'waidie. I lubwainedi yadi sauluva 'atumaidi i na 'i'isave'avinidi 'wa da vo 'adi kaleko vunavunagidi i da si'i'idi bega kebu i na vekonekone wata i na bunumayaga tomotoga matadie.”
66016016	We'e yaiainanidi toveimea bwaikidi i vonedi i va'auta tamu 'awalawa 'waineye me Diu bonadiega 'ana wagava Amagedoni.
66016017	I va'autana mulieta anelose 'ana ve-7 nani sakoina ma 'aivoena i 'iveiwageni 'awasasa'aveye. Bona bwaikina a nogai 'eba miabui 'ai'aiwabuna 'wainega. 'Eba miabuinina abame, vanuga 'eba velu'ui nageneye, i vona i vo, 'Asa'aiana, 'akonadi i 'a'ava.”
66016018	I vona'a'ava nika mageta i kikianamali, bona bwaikidi, tomuyoana i dududuya, wata yoyoyo bwaikaotogina i yue. Tomotoga 'ana 'idewavau 'wainega i maiga 'asiau kebu tamu yoyoyo bani'odi i da yue.
66016019	'Atamana bwaikina i si'idi-tonuyeni wata 'atamana matatabudi 'awalawa 'aitamogana 'aitamogana 'waidie i 'ivesakodi. Naninidi sakoidi 'atamana bwaikina Babiloni 'ana tomia i 'idewadiga Yaubada kebu nuana i da fani, ma yana nuasako bwaikina vita bwaikina i veledi, 'wa da vo yana oine toketokena 'wainega i da veyemudi bega i da nikedi.
66016020	Imula matatabudi i savovola, 'oya i velaube'u.
66016021	'Wei mwadodoudi bani'odi aisi, 'adi vita 'wa da vo maidoga 'aitamogana 'ana vita i 'anita'idi tomotoga i nikedi. Vitanidi faifaidi tomotoga Yaubada i awavesakoyeni fai sakoiotogidi. S13 Ve 13:11-15 Ve 19:20 S14,1 Tim 4:1 Ve 19:19 S15,1 Tes 5:2 Ve 3:3 Luk 12:37-40 S17 Ve 16:1 S18 Ve 8:5 S19 Ve 14:8-10 S21 Sou 9:24 Ve 16:9,11
66017001	Vita 'ana ve-7 i 'a'avana, mulieta anelose 7, kumanidiavo nani sakoidi yadi 'aivoeyega i 'iveiwagediga fwayefwayeye, 'waidiega tamu i mai 'waikuye i voneku i vo, 'U mai ta na nago a na vemu tamu 'atamana bwaikina ufa fuedi lilivadie, 'awaie vita i na veluagai yana sakona faifaidi. 'Atamananina bani'odi tamu vavine toalagogona ma 'ana 'aseta, tomotoga fuedi nuadi i 'ewadi bega taiadi i sakosakona.
66017002	Toveimea fuedi kini bani'odi toalagogonanina taiadi i sakosakona, we'e tomia fwayafwaya fuedi nuadi i 'ewadi yana sauluva sakoidi 'waidiega 'wa da vo bani'odi ufa toketokena i da veyemudi nuadi i da lugaugaudi.”
66017003	'Anu'anunu 'Atumaina mogitana i ageku bega anelose i naweku sali'avu'avuye. Bei tamu vavine a 'iseni 'aisaya yamoyamoina kwavuneye i miabui i miamia. 'Aisayanina 'unu'ununa 7 wata 'edu'edudie alana 10, we'e tomogona matatabuna wagava 'ana loi, wagavanidi Yaubada 'ana awavesako.
66017004	Vavinenina 'ana kaleko yamoyamoina wata bakabakana 'ai'aiwabu 'adi kaleko bani'odi, 'ana vaigavu golida, kileu wata bida 'aninamanamalidi 'adi tutula bwaikidi. Nimaneye tamu vedi golida, vedinina nageneye nani sakoidi fuedi faifaidi Yaubada i nunuasako, bani'odi yana sauluva sakoidi iaveta taiadi.
66017005	Debaneye 'ana wagava i kilumi 'ana 'aseta vitana bani'odi yana fio. Wagavanina side bani'odi, Babiloni 'atamana bwaikina. Kumanina vevine toalagogona fuedi wata nani sakoidi matatabudi fwayefwayeye inadi.
66017006	Vavinenina a 'iseniga 'ana 'isa'isa ufa toketokena i yemu nuana i lugaugauya. Ufanina Yaubada yana tomotoga wata tomotoganidi i tokemaiga Iesu faifaina dayagidi. Vavinenina a 'iseni nuaku i vogana-'afo'afo.
66017007	Anelose i velutolieku i vo, Awale nuamu i vogani? Vavinenina wata 'aisayanina 'unu'ununa 7 wata alana 'edu'edudie 10, kwavuneye i miabuiga, 'adi 'aseta fio bani'odi a na veifufuyedi 'u na nogai.
66017008	'Aisayanina yamoyamoina tamu tomotoga, basenadi ma yawaina siwe 'akonadi i wafa, sai'afoga i na souyeni Vatu'aiega yaiaina yadi 'eba mia 'wainega, tomotoga fuedi i na 'iseni mulieta i na wafaga wafa-vagata. Basenadi Yaubada kebu fwayafwaya i da 'idewaiga tomotoga 'ifwaidi 'adi wagava i kilumidi mia-vagata 'ana buki 'waineye. We'e kumanidiavo kebu 'adi wagava i da kilumidiga, tutuyanina tomotoganina Vatu'aiega i na souyeni nuadi i na voganidi fai i na 'asetai nagami ma yawaina, siwe i wafa wata i yawasa. S2 Ve 18:3 S3 Ve 13:1 S6 Ve 18:24 S8 Ve 13:8
66017009	'Ai'edi aitoi ma yana 'aseta, fio de'e i na 'asetai. 'Unu'ununa 7 'ana 'aseta 'oya 7 tabwadie 'atamana 'aitamogana i 'idewai, 'wa da vo vavinenina bei i da miabui. Wata 'unu'ununanidi 7 tamu 'ana 'aseta, toveimea bwaikidi 7.
66017010	Toveimeanidi 'waidiega 'akonadi 5 yadi veimea i 'a'ava, 'ana ve-6 'asiau i veveimea, 'ana ve-7 sai'afoga i na souyeni siwe kebu tutuya manamanawenaga wata i na 'a'ava.
66017011	Tomotoganina 'aisaya yamoyamoina bani'odi 7-nidi 'waidiega, i be'u wata i na tovoi-vaitugana nika toveimea bwaikina 'ana ve-8. Taunina kumanina tomotoga fuedi i na 'iseni, mulieta i na wafaotoga.
66017012	Ala 10 'u 'isediga 'ifwaidi toveimea bwaikidi matatabudi 10 bola kebu yadi veimea i da velamu. 'Awaie i na veveimea 'aisaya yamoyamoina taiadi siwe kebu tutuya manamanawenaga.
66017013	Toveimeanidi 10 matatabudi yadi nuanua i vesala, yadi toketokena wata yadi veimea i na 'anivelenedi tomotoganina 'aisaya yamoyamoina bani'odi 'waineye.
66017014	Matatabudi Yaubada yana Sifi Siaina taiadi i na vetalaga siwe Sifi Siaina wata yana tomotoga i na vetoketoke i na leodi fai taunina to'edakumetavo matatabudi yadi To'edakumeta Bwaikina wata toveimea bwaikidi 'adi Toveimea. Yana tomotoganidi basenadi i venua'ivinediga i goledi i nagoi 'waineye, taunidi totokemaiga vita fuedi 'waidie.”
66017015	Wata anelose i voneku i vo, Ufanidi 'u 'isediga bei vavine i miabuiga 'adi 'aseta tomotoga matatabudi bonadi tulina tulina 'awalawa 'aitamogana 'aitamogana 'waidiega.
66017016	Ala 10 'u 'isediga, kumanidiavo toveimea bwaikidi 10 wata tomotoganina 'aisaya bani'odi, matatabudi vavine toalagogona i na vedumwe'ai'aieni taiadi i na vetalaga nani matatabuna 'waineye i 'eno'enoviga i na eloi we'e konekonena i na miamia. I na eloina mulieta tomogona i na 'ania we'e luluna i na kabunidi 'aie.
66017017	Vavinenina i na 'ivekokoviga fai Yaubada nuanuananina i veledi, bega yadi nuanua 'aitamogana 'wainega toveimeanidi 10 yadi toketokena i na 'anivelenedi tomotoganina 'aisaya yamoyamoina bani'odi 'waineye, bega i na veveimea i na nagoga nika Yaubada yana vona 'adi mogitana i na souyedi.
66017018	Side bani'odi. Vavine 'u 'iseniga 'ana 'aseta 'atamananina bwaikina toveimea bwaikidi matatabudi i veveimeyedi.” S14 Ve 19:11-16,19-20 S16 Ve 18:8
66018001	Vavine a 'iseni 'ana 'aseta kumanina 'atamana Babiloni, mulieta wata a 'isanago tamu anelose a 'iseni abamega i obuobuma. Basenadi Yaubada veimea bwaikina i veleni bega i 'awaiaia fwayafwaya matatabuna i magetai.
66018002	I toke i vegole ava'ai 'awaie i na souyeniga faifaina i vo, Babiloni 'atamana bwaikina i da kuali i kuali. Nani sakoidi i luvili bani'odi yaiaina, yalua maigikolokololodi wata manuga sakoidi.
66018003	I kualiga fai fwayafwaya 'ana toveimea bwaikidi yadi tomotoga fuedi taiadi nuadi i 'ewadi i nagoi 'waineye, i vevesauluva sakoina wata yaubada-vekavekali 'waidie i 'odu'odu, 'wa da vo bani'odi vavine ufa toketokena i da veledi taiadi i da sakona. We'e fwayafwaya 'ana nuanua 'waineye bwaikina nuanuana kukua fuedi, begaidi tomotoga fuedi yadi kukua i vevekimwaneyedi 'waineye bega mani bwaikina i veveluagadi.”
66018004	Wata tamu bona a nogai abamega i vonavona 'atamananina faifaina i vo, Yaku tomotoga, 'wa na souyemi 'atamananina 'wainega, vavinenina 'wa na baileni kebu 'wa na sakosakona taunina bani'odi. Kebu nuanuaku 'ana vematavulogayega 'omi wata a na luvematavulogimi.
66018005	Mogitana vematavuloga i na veluagai fai yana sakona fueotogidi i 'udili i laka abame, Yaubada i nuanuanidi.”
66018006	Wata yana anelose i vona i vo, 'Atamana Babiloni vavine toalagogona bani'odi i vesauluva-sakoina yaku tomotoga 'waidie, 'omi wata bani'odi 'wa na vesauluva sakoina 'waineye. Sakona 'aitamogana 'aitamogana i 'idewadiga, wata 'omi 'wa na tutula 'ailuga 'ailuga. Nani sakoidi bani'odi ufa toketokena ma vedina i 'idewai yaku tomotoga faifaidi, 'omi wata bani'odi vedi 'ailuga 'wa na 'idewadi 'wa na veleni i na yemu, 'ana vematavuloga.
66018007	Yana 'ai'aiwabu faifaidi ma yana vebaisa taunina i awa'ai'aia, 'omi vita wata nuavita 'wa na veleni yana 'ai'aiwabunidi bwaikidi 'adi fata bani'odi. I lubwaineni vitanidi i na veluagadi fai tutuya fuedi taunina i awa'ai'aia i vo, Yau kwini toketokeku, kebu vita wata nuavita a na veluagadiga 'wabu'wabulavo i veveluagadiga bani'odi.”
66018008	Yana vonanina faifaina vita fuedi i na veluagadi 'aiata 'aitamogana nageneye, bani'odi viga sakoina, vemogai wata loka. 'Auvea Yaubada toketokeotogina, i na veimea vematavuloga i na veluagai 'ai i na 'ala'a'avai.”
66018009	Fwayafwaya 'ana toveimea bwaikidi, kumanidiavo vavinenina taiadi i sakosakona wata i sosoana-'avo'avovo yana 'ai'aiwabu faifaidi, lufwana i na 'iseni, faifaina nuadi i na vita i na 'we'wela.
66018010	'Ana vematavuloga faifaina i na kololo 'ani'ie i na tovoi bega i na vona i na vo, Ieu, nuakalikalina 'atamana bwaikina wata toketokena. 'Atamana Babiloni tutuya 'ale'usaotogina nageneye vematavuloga i veluagai i 'a'ava-matayo'o.” S4,2 Kol 6:17 S6,2 Tes 1:6 S8 Ve 11:17-18 S9-10 Ve 19:2-3
66018011	Tomotoganidi yadi kukua i vevekimwaneyedi bega mani bwaikina i veveluagadi wata i na nuavita i na 'we'wela i na vo, 'Atamananina bwaikina 'akonadi i 'a'ava. Kebu tamu aitoi yada kukua i na kimwanedi bola ta na vewekowekoma.
66018012	Yada kukuanidi bani'odi golida, siliba, kileu wata bida 'adi tutula bwaikidi, kaleko 'avu'avudi, bakabakadi, wata yamoyamoidi 'ai'aiwabu faifaidi, welavi magaidi 'atumaidi, tomotoga 'adi dabidabi 'adi tutula bwaikidi bani'odi kavi, kofa, kainumu, kilifou wata 'aisaya bwaikidi aladi.
66018013	Wata yada kukua 'ifwaidi bani'odi kavu, naia, vane, bunama magaidi 'atumaidi, oine, falawa, witi, bulumakau, sifi, osi ma yadi waka fwayafwaya, wata tomotoga ta vevekimwaneyedi bega tomotoganidi i na vetofolova-maimaiga mali tomotoga faifaidi.”
66018014	Wata tovekimwanenidi 'ani'ieyega i na vonamo vavinenina 'waineye i na vo, Kukuanidi basenadi yamu nuanua bwaikina 'akonadi i 'a'ava, yamu 'ai'aiwabu, 'amu vaigavu wata 'amu subia matatabuna i 'a'avaotoga, kebu 'ana fata wata 'u na veluaga-vaituganidi.”
66018015	-
66018016	Tomotoganidi kukua i vekimwaneyedi 'atamana Babiloni 'waineye bega mani bwaikina i veluagadi, 'ana vematavuloga faifaina i na kololo 'ani'ie i na tovoi bega i na 'we'wela i na vo, Ieu, nuakalikalina 'atamana bwaikina. Taunina i 'i'ivivigavuya kaleko 'avu'avudiega, bakabakadiega, yamoyamoidiega, golida 'wainega, kileu wata bida 'adi tutula bwaikidi 'waidiega.
66018017	-
66018018	Tutuya 'ale'usana yana 'ai'aiwabunidi matatabuna i 'a'ava-matayo'o.” Wata toniwaka matatabudi, waka 'ana tofolovavo wata tomotoga i dodoga wakanidi 'waidie toyaubani taiadi 'ani'ieyega lufwana i na 'iseni ma yadi nuavita i na 'we'wela i na vo, No'o 'atamananina bwaikina, kebu tamu 'atamana bani'odiga.”
66018019	Taunidi fwayafwayayega i na ivudi, i na vemogai wata i na tainuanuai i na vo, Ieu nuakalikalina, 'atamananina vita bwaikina i veluagai. Toniwaka matatabudi 'atamananina 'wainega 'ai'aiwabu bwaikina i veveluagadi, siwe i simatayo'oimo yana 'ai'aiwabu i 'a'ava i sako-vagata.
66018020	We'e 'omi tomia abama 'wa na sosoana vematavuloga i veleniga faifaina. 'Omi Yaubada yana tomotoga, yana tomata'aulelevo wata yana tolu'ivonavo, 'wa na sosoana fai 'atamananina 'wainega vita 'wa veluagai siwe 'akonadi Yaubada vematavuloga i veleni 'ami vita 'adi tutula.”
66018021	I 'a'avana mulieta tamu anelose toketokena kileu bwaikaotogina i silakai i toke i taweni malaveseye i vona i vo, De'e kileunina a taweniga kebu 'wa da 'ise'iseni, wata bani'odi Babiloni 'atamana bwaikina i na toke i na leodi i na 'a'ava, kebu wata tamu aitoi i na 'ise'iseniga.
66018022	'Atamananina yana sosoana i na 'a'ava kebu wata tamu ava'ai bonana ta na noganogai bani'odi lauinava gitayega, 'umo wata evulega. Wata tofolova kebu tamu ava'ai i na 'idewaiga nageneye, wata kebu 'ana fata sakoli butu'aidi ta na noganogaidi.
66018023	Kebu tamu mageta bei ta na 'ise'iseni, wata nagi 'ana bonabonana i na 'a'ava. Vona mogitana 'atamananina 'ana tovekimwane matatabudi i 'edakumetaotoga tomia fwayafwaya matatabudi 'waidiega, wata 'afo'a 'wainega tomotoga fuedi i vekaliedi, siwe 'akonadi toketokenanidi matatabuna i 'a'ava.
66018024	'Atamananina Babiloni vematavuloga i veluagai fai basenadi bei Yaubada yana tomotoga wata yana tolu'ivonavo i luvewafadi. Vona mogitana, tomotoga matatabudi i tokemaiga Yaubada faifaina i wafa 'atamana fuedi 'waidie siwe dayagidi 'wa da vo i da iloilolo 'atamananina 'waineye.” S20 Ve 19:1-2
66019001	Vavine toalagogona, kumanina 'asa'aiana 'atamana Babiloni, yana be'u a 'iseni i 'a'ava, mulieta tamu bona a nogai. Bonanina a nogaiga 'wa da vo 'aila'a bwaikaotogina bonadi, i toke i vonavona abamega i vo, Yaubada ta na subiai, taunina 'ada to'ita'ita'i, magemagetana wata toketokena.
66019002	Yana veimea tonovidi wata 'atumaidi 'waidiega vavine toalagogona vematavuloga i veleni. I veleniga fai tomia fwayafwaya nuadi i 'ewadi bega i sakosakona, wata Yaubada yana tomotoga fuedi i luvewafadi.”
66019003	Wata i toke i vona i vo, Yaubada ta na subiai. 'Atamananina bwaikina lufwana i tovi-vagata kebu i na 'a'avaga.”
66019004	To'edakumetavo 'au'auveadi 24 wata nani ma yawaidi toketokedi 4 ma yadi ve'ililibu i be'u, Yaubada yana 'eba miabui 'waineye i miamiaga i subiai i vo, Vona mogitana, yada nuanua bani'odi, ta na subiai.”
66019005	Wata tamu bona a nogai Yaubada yana 'eba miabui 'ai'aiwabuna 'wainega i vonavona i vo, 'Omi Yaubada yana tofolovavo, tomotoga bwaikimi wata tomotoga-'avo'avovo, matatabumi 'wa veve'ililibuyeniga, yada Yaubada ta na subiai.”
66019006	Wata a nogai 'aila'a bwaikaotogina bonadi, 'wa da vo kuvakuvala butu'aina 'alo tomuyoana i da duduya, i vonavona i vo, Yaubada toketokena ta na subiai fai taunina 'ada Toveimea wata yada Kini.
66019007	-
66019008	Ma yada sosoana yana toketokena ta na subisubiai fai yana Sifi Siaina yana nagi 'ana tutuya 'akonadi i souyeni, we'e vavinenina taiadi i na nagiga, taunina Iesu 'ana tovetumaganavo matatabudi, 'akonadi taunina i 'ivivigavuya. Yaubada kaleko 'atumaina wata 'avu'avuna i veleni, vunavunagina wata 'aninamanamalina, 'wainega taunina i 'ivivigavuya.” We'e kalekonina 'ana 'aseta Yaubada yana tomotoga yadi sauluva tonovidi.
66019009	Anelose wata i voneku i vo, Side vonanina 'u na kilumi 'u na vo, Egavo Yaubada i tayegidiga yana Sifi Siaina yana nagi 'ana sakali 'waineye 'eba sosoana 'waidie. Vona de'e Yaubada yana vona, vona mogitana.”
66019010	Yana vona a nogai nika ma yaku ve'ililibu a be'u mataneye siwe i voneku i vo, Kebu 'u na 'odu 'waikuye, 'ida 'ada 'ailuga wata emwavo yana vona tonovidi i nunuave'avinidi, matatabuda ta vetofolova Iesu faifaina. Yaubada 'aisena 'waineye 'u na 'odu'odu. Basenadi Yaubada yana Vona Tonovidi Iesu i sivemagesedi, we'e tutuya de'e 'Anu'anununa yana 'aivaita 'wainega yana tomotoga Vonanidi i lulu'ivoneyedi mali tomotoga 'waidie.” S2 Ve 6:10 S3 Ve 14:11 S4 Ve 4:9-11 S6 Ve 11:15-18, 14:2-3 S7 Ve 21:2,9 Efe 5:32 S8 Ais 61:10 S9 Luk 14:15 S10 Ve 22:8-9
66019011	Anelose i vona'a'ava, mulieta abama 'ana saiboda i sibaleni. A 'isanago osi 'avu'avuna a 'iseni kwavuneye tamu tomotoga a 'iseni 'ana wagava, YANA SAULUVA TONOVIDI MA 'ANA VETUMAGANA. Yana veimea tonovidi 'waidiega i lulugavia wata i luluvematavuloga.
66019012	Matana 'ai-'ala'alata bani'odi we'e 'unu'ununeye kunabanaba 'ai'aiwabudi fuedi, toveimea bwaikidi 'adi vaigavu. Tamu 'ana wagava i kilumiga tomogoneye kebu tamu aitoi i da 'isa'inanaiga, taunina 'aisena i 'asetai.
66019013	'Ana talauma i veageiga dayadayagina we'e wagava tamu 'ana 'eba 'ainana Yaubada yana Tokiavemageta.
66019014	Tokiavemagetanina taunina Keliso, i kumeta we'e Yaubada yana tolugaviavo 'aila'a bwaikina abamega osi 'avu'avudi kwavudie i dodoga mulineye i deli, ma 'adi kaleko 'avu'avudi wata vunavunagidi.
66019015	Kelisonina 'awaneye kefata kainumu nigonigona, 'wainega tomia fwayafwaya 'aila'a tulina tulina i na nikedi. Yana veimea fa'alina 'wainega i na veveimeyedi, wata Yaubada Bwaikaotogina yana nuasako bwaikina 'wainega i na vematavulogidi.
66019016	We'e 'ana talauma 'waineye wata 'ageneye tamu wagava i kilumi i vo, KINI MATATABUDI 'AISENA YADI KINI, WATA TOVEIMEA BWAIKIDI 'AISENA 'ADI TOVEIMEA.
66019017	Wata a 'isanago tamu anelose a 'iseni i tovotovoi inala 'waineye. I toke i vegole manuga matatabudi i yaveyavega 'waidie i vo, 'Wa va'auta Yaubada yana sakali bwaikina faifaina.
66019018	Sakalinina 'waineye tomotoga fuedi i wafaga tomogodi 'wa na 'anidi, kini, tolugaviavo ma yadi to'edakumetavo, osi wata 'adi tomotogavo, wata tomotoga 'ifwaidi, bwaikidi wata siaidi, tofolova-maimaiga wata yavuyavudi.”
66019019	I 'a'avana mulieta wata a 'isanago tomotoga sakoina 'aisaya kasikasisina bani'odi a 'iseni. Tomia fwayafwaya yadi toveimeavo bwaikidi i vonedi i va'auta yadi tolugaviavo taiadi, bega Keliso ma yana tolugaviavo taiadi i na vetalaga.
66019020	Keliso ma yana 'aila'avo i vetoketoke tomotoga kasikasisina wata yana tolu'ivona-vekavekali taiadi i 'ive'avinidi. Tolu'ivonanina kumanina 'eba nuavogana wata 'eba nua'ewa i 'idewadi tomotoga kasikasisina 'ana wagavayega, bega tomotoga fuedi i vevekaliedi. Tomotoganidi i vekaliediga kumanidiavo tomotoga kasikasisina yana tugusa debadie wata 'ana kumaea 'waineye i 'odu'odu. I 'ive'avinidiga ma yawaidi i tawedi i obu muna bwaikina 'waineye.
66019021	We'e tomogonina osi kwavuneye i laka, 'awaneye kefata, yana kefatanina 'wainega 'ana gaviavo i luvewafadi, mulieta manuga fuedi i maia tomogodi i 'ani-wayogedi. S12 Ve 1:14 S13 Ion 1:1,14 S15 Ve 1:16 S16 Ve 17:14 S19 Same 2:2 S20 Ve 13:11-17, 20:10 S21 Ve 19:17-18
66020001	Vetalaga i 'a'ava, mulieta tamu anelose a 'iseni abamega i obuobuma, nimaneye Vatu'ai Manamanawena 'ana 'eba yavu wata bulava kainumu i 'ive'avinidi.
66020002	I obuma wayo'o kasikasisina i 'ive'avini i yogoni bega malamala 1,000 nagedie yogoyogonina i na miamia. Wayo'onina kasikasisina kumanina 'o'olo tuatuaina, 'ana wagava Diabolo 'alo Seitani.
66020003	I 'ive'avini i 'a'avana i taweni i obu Vatu'aie i sibodeni bega kebu tamu aitoi 'ana fata i na yavuya, wata kebu tomia fwayafwaya i na vevekaliediga. Malamala 1,000 i na 'a'ava, Yaubada i na tauyeni i na souyeni tutuya 'ale'usana faifaina.
66020004	Wata a 'isanago 'eba miabui 'ai'aiwabudi a 'isedi, 'eba miabuinidi 'waidie tomotoga ma yadi veimea Yaubada 'wainega, 'adi fata i na veveimea vematavuloga faifaina. Wata tomotoga 'ifwaidi 'anu'anunudi a 'isedi kumanidiavo basenadi i luvewafadi Iesu Valana 'Atumaina wata Yaubada yana Vona 'adi lu'ivona faifaidi. Wata tomotoganidi kebu i da 'odu'oduga tomotoga kasikasisina malavetayega 'ana kumaea 'alo taunina 'waidie, wata 'ana tugusa kebu i da 'ewai nimadie 'alo debadie. I wafa siwe i yawasa bega Keliso taiadi i na veveimea malamala 1,000 nagedie.
66020005	Yadi yawasa 'asa'aiana tovi-vaitugana kumekumetana, we'e towafa 'ifwaidi malamala 1,000 i na 'a'ava, mulieta i na tovoi-vaitugana.
66020006	Egavo nagami i tovoiga Yaubada yana tomotoga magemagetadi, ma yadi sosoana taiadi i na miamia, bega tutuyanina tosakona i na luku 'ai-'ala'alase i na wafaotoga, tomotoganidi kebu tamu vita i na veluagai. Malamala 1,000 nagedie i na vevetofolova Yaubada wata Keliso faifaidi, 'asa'aiana yadi tovelomu, wata ma fuedie i na veveimea. S1 Ve 9:1 S2-3 Ve 12:9 Iud 1:6 S4,1 Kol 6:2 Ve 6:9, 13:16-17 Dan 7:27 S6 Ve 2:11,1 Fit 2:9
66020007	Malamala 1,000 i na 'a'ava, mulieta Yaubada i na tauyeni Seitani i na 'etoyavuya yana 'eba yogona Vatu'ai Manamanawena 'wainega.
66020008	I na souyeniga i na nago 'awalawa 'aitamogana 'aitamogana 'waidie, tomotoga 'aila'a tulina tulina, kumanidiavo i goledi Gogi wata Megogi i na vevekaliedi. Seitani yana veimea 'wainega, tomotoganidi 'awalawa matatabuna 'waidiega i na va'augidi vetalaga faifaina, 'adi 'aila'a lu'iawawa-wayoga wala'ai 'ana 'ilukulukuta bani'odi.
66020009	Tomotoganidi fwayafwaya matatabuna 'waidie i na nagoi, Yaubada yana tomotoga wata 'atamananina i nuakalikalieniga i na tovififinedi. Nuanuadi i na leodi siwe 'ai-'ala'alata i na 'anita'ia abamega i na 'alaidi matatabudi i na wafa.
66020010	We'e Seitani, kumanina tomotoga i vekaliediga, Yaubada yana veimea 'wainega i na 'ive'avini i na taweni i na obu muna bwaikina 'waineye, basenadi tomotoga kasikasisina wata yana tolu'ivona-vekavekali, wata bei i tawedi. 'Ainina 'waineye i na veveviga lovana wata 'aiata kebu tamu sai'afo i na 'a'ava, i na 'eno-vagata. S10 Ve 19:20, 21:8 Mad 25:41
66020011	Mulieta wata a 'isanago 'eba miabui 'ai'aiwabuna a 'iseni, bwaikina wata 'avu'avuna, 'ana tomotoga taiadi a 'isedi. Tomotoganina 'eba miabui 'waineye, bwaikaotogina wata magemagetana begaidi nani matatabuna abame wata fwayefwayeye i ve'aladegadega, i nagoi 'ani'ie siwe kebu tamu 'awasasa i da 'eno'eno bei i na giva tomotoganina 'wainega.
66020012	'Eba miabuinina mataneye towafa fuedi i tovotovoi, bwaikidi wata siaidi, bega buki 'ifwaidi i luyawagidi. Bukinidi nagedie towafanidi matatabudi yadi sauluva i lu'ivoneyedi bega Yaubada i na veimeyedi vematavuloga faifaina. We'e tamu buki i luyawagi, egavo 'adi wagava bei i kilumidiga, taunidi mia 'atumaina wata miamia-vagaina i na veluagai.
66020013	Egavo basenadi i wafaga malaveseye wata 'avale, wata towafa Vatu'ai Manamanawena 'waineye, matatabudi i souyedi i maia i vonayavuga yadi sauluva fwayefwayeye faifaidi.
66020014	-
66020015	Wafa wata towafa yadi 'eba mia Yaubada i tawedi muna bwaikina 'waineye matatabudi i 'a'ava. Egavo kebu 'adi wagava i da kilumidiga Yawai-vagata 'ana Buki 'waineye, Yaubada i veimea i na wafaotoga, i tawedi muna bwaikina 'waineye, wafa 'ana veluga i veluagai. S12 Ve 20:5, 13:8,2 Kol 5:10 Fol 17:31 S13 Lom 2:6 Ve 22:12 S14,1 Kol 15:24-26,54-55 S15 Mad 25:41
66021001	Abama tuatuaina wata fwayafwaya tuatuaina eyaga taiadi i 'a'ava, mulieta a 'isanago abama wata fwayafwaya 'ivaudi a 'isedi.
66021002	Wata Yaubada yana 'atamana magemagetana a 'iseni, taunina Ielusalema 'Ivauna i obuobuma abamega Yaubada 'wainega. 'Ana 'isa'isa 'atumaiotogina 'wa da vo vavine i da 'ivivigavuya bega yana lamoga taiadi i na veluaga nagi faifaina.
66021003	Bona a nogai 'eba miabui 'ai'aiwabuna 'wainega i toke i vonavona i vo, Tutuya de'e i na nagoga Yaubada i na miamia tomotoga taiadi. I na miave'itubama bega taunidi yana tomotoga. Yaubada taunina 'adi 'weabu wata yadi Yaubada.
66021004	Taunina nuadi i na 'iveololodi nika kebu tamu tutuya i na 'we'welaga, wata bei kebu wafa, nuavita, 'alo veviga. Naninidi sakoidi wata nani matatabudi fwayefwayeye nagami, i 'a'avaotoga.”
66021005	Tomotoganina 'eba miabui 'ai'aiwabuna 'waineye i miamiaga i vona i vo, A na vonemu, nani matatabudi a 'i'ive'ivaudi.” Wata i vo, Ava'ai a vonevonemuga matatabuna 'u na kilumidi, fai vona mogitana wata vona tonovidi, tomotoga 'adi fata i na vetumagana vonanidi 'waidie.”
66021006	Wata i voneku i vo, Yaku nuanua matatabuna 'akonadi a ve'a'avadi. Yau kumaniku lamukwaikwaituna wata kaluna, kebu 'aku 'eba velamuga wata kebu 'aku 'eba ve'a'avaga. Egavo nuanuadi bwaikina mia 'ivauna wata 'atumaina bani'odi 'anigodi i lala, i lubwainedi i na maia 'waikuye ufa-luluvuala nonogina a na veledi i na yemu. Ufanina 'wainega mia 'ivauna wata 'atumaina i na veluagai, 'waidie i na 'eno-vagata.
66021007	Egavo i na vetoketokega faifaiku, naninidi 'atumaidi a na veledi, we'e yau yadi Yaubada wata taunidi natukwavo.
66021008	We'e egavo kebu i da vetoketoke faifaiku, bani'odi fwa'ofwa'o'odi, vona'awaufaufa 'adi togeu, egavo i veve'avula-'avo'avovo, toluvewafa, egavo nuanuadi sakona-vebogi, tolu'afo'a, tobalau, tobwalata, egavo i 'odu'odu yaubada-vekavekali 'waidie, wata tovekali matatabudi vita bwaikina i na veluagai. Vitanina i na tawedi muna bwaikina 'waineye, bei wafa 'ana veluga i na veluagai.” S1,2 Fit 3:13 S2 Ibu 11:16 Ve 3:12 S4 Ve 7:17,1 Kol 15:24-26 S6 Ve 1:8, 22:13,17 Ais 55:1 Ion 7:37 S7 Lom 8:14-17
66021009	Anelose 7, kumanidiavo nani sakoidi yadi 'aivoeyega i 'iveiwagediga fwayefwayeye, 'waidiega tamu i mai i voneku i vo, 'U mai ta na nago Yaubada yana Sifi Siaina yana vavine a na vemu.”
66021010	I vona'a'ava nika 'Anu'anunu 'Atumaina i ageku mogitana nika anelosenina i naweku tamu 'oya bwaikina tabwaneye. Bei Ielusalema 'Ivauna a 'iseni, 'atamananina magemagetana i obuobuma abamega Yaubada 'wainega.
66021011	'Atamananina i 'aninamanamali Yaubada yana mageta mataududulina 'wainega, 'ana 'isa'isa kileu 'atumaiotogina kilifou bani'odi, siwe 'ana tutula bwaikaotogina.
66021012	'Ana kali kileu 'waidiega i 'idewai bababana wata i laka manamanawena, 'ana 'eba luku matatabuna 12, 'waidie anelose 12 i tovotovoi i 'i'isave'avinidi. Saiboda 'aitamogana 'aitamogana 'waidie wata wagava 'aitamogana 'aitamogana i kilumidi, wagavanidi me Isileli wauma 12 'adi wagava.
66021013	Inala yana 'eba lakayega 'awa 'aitonu, wata yana 'eba inivayega 'aitonu, bolimanayega 'aitonu wata yavalatayega 'aitonu.
66021014	Kalinina 'ana bawe'unu kileu bababadi 12, 'waidie bei Yaubada yana Sifi Siaina yana tomata'aulelevo 12 'ama wagava i kilumidi. S9-10 Ve 15:1, 21:2 Efe 5:27
66021015	Anelosenina i vonaga 'waikuye ma yana 'eba 'etowava golida wautogana bani'odi, 'eba 'etowavanina 'wainega 'atamana wata 'ana kali, 'ana saiboda taiadi i na 'etowavadi.
66021016	I 'etowavaiga, 'atamananina 'ana vemanawe, 'ana bababa, 'ana laka i vesala, me Guliki yadi 'etowava 12,000 sitedia.
66021017	Wata 'ana kali 'ana laka i 'etowavai me Diu yama 'etowavayega 144 kiubiti.
66021018	'Atamananina golida 'wainega i 'idewai, 'aninamanamalina kelasi bani'odi. 'Ana kali kileu 'atumaiotogidi 'waidiega i 'idewai, bani'odi kilifou.
66021019	-
66021020	'Ana bawe'unu i 'ivivigavuya kileu 'adi tutula bwaikidi 'waidiega, kileunidi 'adi wagava side. Bawe'unu nagami Diasifa 'wainega i 'ivivigavuya, 'ana 'isa'isa kilifou bani'odi. 'Ana veluga Safaia, 'ala'alawina tailikelike bani'odi, 'ana vetonu Agate, 'ala'alawina mosomoso bani'odi, 'ana ve-4 Emelodi, 'ala'alawina siwe sai'afo wayana. 'Ana ve-5 Onikisi, yamoyamoina 'avu'avuna taiadi, 'ana ve-6 Kaneliani, yamoyamoina, 'ana ve-7 Kilisolaiti, 'ovu'ovuna, 'ana ve-8 Beleli, 'ala'alawina malaveta bani'odi, 'ana ve-9 Tofasi, 'ana 'ovu'ovu magemagetana, 'ana ve-10 Kalisedoni, 'ana 'ala'alawa magemagetana, 'ana ve-11 Tekoisi, bakabakana, 'ana ve-12 Ametisi, bakabakana siwe sai'afo magemagetana.
66021021	'Atamananina 'ana saiboda 12, saibodanidi 'aitamogana 'aitamogana 'waidie bida 'aitamogana 'aitamogana i yatodi, bidanidi 'aninamanamalidi wata 'adi tutula bwaikidi. 'Atamananina 'ana 'eda i 'idewai golida 'wainega, 'ana 'isa'isa 'atumaiotogina kelasi bani'odi.
66021022	'Atamananina nageneye vanuga 'eba velu'ui kebu a da 'iseniga, fai 'Auvea Yaubada toketokeotogina wata yana Sifi Siaina 'asa'aiana taunidi tomotoga yadi vanuga 'eba velu'ui.
66021023	Yaubada magetana 'atamananina i 'i'ivemagetai wata yana Sifi Siaina taunina 'asa'aiana 'atamananina 'ana mageta, bega inala kebu wata weta'i kebu.
66021024	Magetanina, wata tomia fwayafwaya matatabudi yadi mageta, 'waineye i na miamia wata yadi toveimeavo bwaikidi yadi 'ai'aiwabu i na mimaiedi 'atamananina 'waineye.
66021025	Tutuya matatabuna 'awa i sibala-vagasedi, kebu tamu tutuya i na sibodadi fai 'aiata luvedavedamanina.
66021026	Tomotoga 'aila'a tulina tulina ma yadi ve'ililibu yadi 'ai'aiwabu i na mimaiedi 'atamananina 'waineye.
66021027	Kebu tamu sai'afo ava'ai sakoina i na luku 'atamananina 'waineye, sauluva 'eba bunumayaga 'adi to'idewadewa wata tovekali kebu 'adi fata i na luku. Tomotoganidi 'adi wagava i kilumidiga Sifi Siaina yana buki nageneye bega yawai-vagata i veluagai, kumanidiavo 'aisedi 'adi fata i na luku Yaubada yana 'atamananina 'waineye. S23 Ais 60:19-20 Ve 22:5 S27,1 Kol 6:9-10 Ve 3:5, 13:8
66022001	-
66022002	Wata anelose tamu ufa i veku, matana lumasi'ataotogina i sousouyeni Yaubada wata yana Sifi Siaina yadi 'eba miabui 'ai'aiwabuna 'wainega. Ufanina 'wainega tomotoga mia 'atumaina wata miamia-vagaina i veveluagai, i sousouyeni 'atamana 'ana 'eda kamwaneamo i ivoivo. Ufanina dolena ma vi'ainana Welavi Yawai i veve'alatovoi, weta'i 'aitamogana 'aitamogana i vuavuaga, malamala 'aitamogana 'aitamogana nagedie. Egavo vuagidi i na 'anidiga mia 'atumaina wata miamia-vagaina i na veluagai, we'e lukudi tomotoga 'adi 'aila'a tulina tulina yadi mulamula, 'adi 'eba 'ive'atumai faifaina.
66022003	Kebu tamu nani Yaubada i da 'alatabutabuya 'atamananina nageneye. 'Atamananina nageneye Yaubada wata yana Sifi Siaina yadi 'eba miabui 'ai'aiwabuna 'waineye i miabui i miamia, we'e yana tofolovavo ma yadi subia i na 'odu'odu 'waineye.
66022004	Debadie Yaubada 'ana wagava i kilumidi, wata maigina i na 'ise'iseni.
66022005	'Auvea Yaubada taunina yadi mageta nonogina, bega lovana kebu, wata inala yana mageta 'alo dukala faifaidi kebu i na nuanua. Tomotoganidi 'atamananina nageneye Yaubada taiadi i na veveimea-vagata. S1-2 Nag 2:9 S3 Ve 7:15 S4 Mad 5:8 Ve 14:1 S5 Ve 21:23,25
66022006	Wata anelose i voneku i vo, Vonanidi 'akonadi 'u kilumidiga vona mogitana i na souyedi. 'Amu fata 'u na vetumagana 'waidie. Basenadi 'Auvea Yaubada 'Anu'anununa yana tolu'ivonavo i agedi bega yana vona i lulu'ivoneyedi. Wata bani'odi 'asiau yana anelose i vetunei abamega bega naninidi sai'afoga i na souyediga i sivemagesedi yana tofolovavo 'waidie.”
66022007	We'e Iesu i vonavona i vo, A na vonemi. Yau sai'afoga a na wai. Vonanidi a voneyediga buki de'e nageneye a vona-vagata 'awaie i na souyedi, begaidi egavo i na lu'iawawadi i na vematayakeyakedi 'eba sosoana 'waidie.”
66022008	We'e yau Ioni naninidi matatabuna a 'isedi wata a nogaidi, i 'a'avana ma yaku ve'ililibu a be'u a lumata'afufu anelose 'ageneye, kumanina naninidi matatabuna i veku, igodi a da subiai.
66022009	Siwe i talabodeku i vo, Kebu 'u na 'odu 'waikuye. 'Ida 'ada 'ailuga, emwavo Yaubada yana tolu'ivonavo, wata tomotoganidi buki de'e yana vona i vevematayakeyakediga, matatabuda Yaubada yana tofolovavo. Yaubada 'aisena 'waineye 'u na 'odu'odu.”
66022010	Wata i voneku i vo, Vonanidi faifaidi Yaubada i vona-vagata de'e buki nagenega kebu 'u na givediga. Naninidi sai'afoga i na souyedi bega 'u na lulu'ivona.
66022011	Fai Iesu i na souye-matayo'oyeni egavo 'asiau i vevekali, tutuyanina 'waineye wata i na vevekali. Egavo 'asiau i sakosakona, tutuyanina 'waineye wata i na sakosakona. We'e egavo 'asiau yadi sauluva 'atumaidi, tutuyanina 'waineye wata i na vevesauluva 'atumaidi. Egavo 'asiau yadi sauluva magemagetadi, tutuyanina 'waineye yadi sauluva magemagetadi Yaubada mataneye.”
66022012	Wata Iesu i vo, A na vonemi, sai'afoga a na wai. Tutula a na viwedi, tomotoga 'aitamogana 'aitamogana 'adi tutula a na veledi yadi folova 'adi 'isa'isa bani'odi.
66022013	Yau kumaniku lamukwaikwaituna wata kaluna, kebu 'aku 'eba velamuga wata kebu 'aku 'eba ve'a'avaga.
66022014	Egavo Iesu yana wafa 'wainega i ve'atumaiotoga, 'wa da vo 'adi kaleko i da lekolekoadi dayaginega, 'eba sosoana 'waidie bega 'adi fata i na luku Yaubada yana 'atamana 'waineye, wata Yaubada i tauyedi 'adi fata Welavi Yawai vuagina i na 'ania.
66022015	We'e 'atamananina tanotanoge tosakona fuedi, bani'odi tobalau, tolu'afo'a, tobwalata, tove'avula-'avo'avovo, toluvewafa, egavo i 'odu'odu yaubada-vekavekali 'waidie, wata tomotoga 'ifwaidi i vevekaliga yadi sauluvayega 'alo yadi vonayega.
66022016	Yau Iesu yaku anelose a vetunei naninidi i lu'ivoneyedi 'omi tovetumaganavo 'waimie 'wa miamiani 'awalawa tulina tulina 'waidie. We'e yau Kini Devida 'ana wauma 'wainega a tubuga wata yau Kumauloku magemagetaku.”
66022017	'Anu'anunu 'Atumaina wata Yaubada yana Sifi Siaina yana vavine i vonavona i vo, 'Wa maia.” Vonanina de'e egavo i na nogaiga i lubwainedi wata i na vo, 'Wa maia.” Egavo nuanuadi bwaikina mia 'ivauna wata 'atumaina bani'odi 'anigodi i lala, i lubwainedi i na maia ufa nonogina i na yemu, ufanina 'wainega mia 'atumaina wata miamia-vagaina i na veluagai.” S7 Ve 1:3 S12,2 Kol 5:10 S13 Ve 1:8, 21:6 S14 Ve 22:1-2 S15 Ve 21:27 S16 Lom 1:3-4 Ve 1:1 S17 Ve 21:6 Ais 55:1
66022018	Yau Ioni a na vonemi. De'e vonanidi 'akonadi a lu'ivoneyediga Yaubada yana Vona i vona-vagata ava'ai sai'afoga i na souyedi faifaidi. Begaidi a velu'ase'asemi, 'ai'edi aitoi yana nuanuayega vonanidi i na 'imoso'iedi, wata Yaubada 'ana vematavuloga i na 'imoso'iedi viganidi sakoidi a lu'ivoneyediga de'e buki nageneye, 'waidiega.
66022019	Wata bani'odi 'ai'edi aitoi Yaubada yana Vona 'ifwaidi de'e bukinina nageneye i na ve'o'oleniga, wata 'ana 'anivelena Welavi Yawai vuagina Yaubada i na ve'o'oleni, we'e yana 'eba mia 'atamananina magemagetana a voneyeniga de'e buki nageneye wata i na ve'o'oleni.
66022020	Yaku vona de'e buki nageneye Iesu i ve'awamogitanedi i vo, 'Asa'aiana bani'odi mogitana. Sai'afoga a na wai.” Toveimea Iesu, 'u mimaiga 'ima wata yama nuanua.
66022021	Nuanuaku 'ada Toveimea Iesu ma yana nuakalikali i na vevesauluva 'atumaina 'omi Yaubada yana tomotoga matatabumi 'waimie. S18 Ve 4:2 Ve 15:1 S19 Ve 22:2 S20 Ve 3:11,1 Kol 16:22 'Asa'aiana bani'odi, Yau Ioni.
