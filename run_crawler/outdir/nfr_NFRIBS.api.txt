40001001	Yesu Kristo, Devid na Abraham nana wre, u sele leele nↄↄ hlɛ yi kre.
40001002	Abraham wra Isaki se, a Isaki na Jekↄb se, a Jekↄb na Juda na u chinlɛ se.
40001003	Juda na Tamar wru a pra Perez na Zera se, a Perez na Hezrↄn se, a Hezrↄn na Ram se,
40001004	a Ram na Aminadab se, a Aminadab na Nahshↄn se, a Nahshↄn na Salmↄn se.
40001005	Salmↄn chↄ na wi Rahab, a pre na Boaz se, a Boaz na u chↄ Ruth na Obɛd se, a Obɛd na Jɛsi se.
40001006	A Jɛsi na ŋunu Devid se. A ŋunu Devid na Sↄlↄmↄn se Uria lekuchↄ wre na.
40001007	A Sↄlↄmↄn na Rehoboam se, a Rehoboam na Abija se, a Abija na Asa se.
40001008	A Asa na Jehoshafat se, a Jehoshafat na Joram se, a Joram na Uzia se.
40001009	A Uzia na Joram se, a Joram na Ahaz se, a Ahaz na Hiskia se.
40001010	A Hiskia na Manasɛ se, a Manasɛ na Amↄs se, a Amↄs na Josia se.
40001011	A Josia na Jekonia na u chinlɛ se, nyjila ŋga nu pra Israel leele yii mna sɛ Babilↄn na kre.
40001012	Ŋga pra pe yii mna sɛ Babilↄn na kre kↄkro kre, Jekonia na Shealtiel se, a Shealtiel na Zerubabel se.
40001013	A Zerubabel na Abihud se, a Abihud na Eliakim se, a Eliakim na Azor se.
40001014	A Azor na Zadok se, a Zadok na Achim se, A Achim na Elihud se,
40001015	A Elihud na Eliasar se. A Eliasar na Matan se, a Matan na Jekↄb se,
40001016	a Jekↄb na Josɛf se, Josɛf chↄ na wi Maria, la, Maria pↄ na wi Yesu ŋmba pe yeeri Kristo wre.
40001017	Kena mu yire Abraham na mu pan mu su Devid na kre, pe sele nↄɛ yire kro pe sele kɛmbↄjijirɛ, a mu yire Devid na mu hɛ su nyjila ŋga nu pra Israel leele yii mu sɛ Babilↄn na kre, pree sele kɛmbↄjijirɛ, a mu yire ŋga praa wa mu tni Babilↄn na mu pan ma su Kristo ŋmba Nyiɛkpↄↄ na wↄ kre na kre, pree sele kɛmbↄjijirɛ na.
40001018	Imi na Yesu Kristo sem na nyi i kre. Pra u lo Maria wru mna Josɛf ŋga mbe u u leŋge. Ŋga pe n na ta mu fni kre, pra nya na Maria siire ta, mu yire Kpra Ŋumu wre na.
40001019	A u plↄ Josɛf, ŋmba pra u wru mu ŋga mbe u u leŋge kre, na pe lewo ŋmba u fraka, a u nsraa chaa mbe nyifɛɛrɛ Maria gbo lenɛɛrɛ yiɛ na. Ki tia wra u jawala pe na we u je brɛm.
40001020	Ŋga kre kee ŋga na pan Josɛf ndra na kre, ki ble ka to, a nyjeeri bituŋu wa na uyɛ wↄ mu Josɛf nyina ŋunɛ nu, mna yo u pan mbo, "Josɛf, Devid nana, maa fiɛ na mu Maria leŋge, ti mbe u pe mu chↄ. Ŋgi na, siire ŋga u ta kre, Kpra Ŋumu wre na u yire mu ki ta.
40001021	A we biblↄ se, mbe mu u mɛɛ tɛɛ Yesu. Ki nyina na, wre we u waŋgra leele shↄ mbe yili pe sisam nu."
40001022	A yire kee nyjɛ krɛrɛ yie pe mbe ti o Tafun kee nyjɛ u yire u kee nyanyofun na mu yo kre, mbe yi pe kpra.
40001023	Mbo, "E le, chlↄ ŋmba u n blↄ chin kre we siire ta, mbe biblↄ se, mbe pe u yeeri 'Emmanuel', ki nyina na, 'Wre na Nyiɛkpↄↄ oo wa titɛɛ.' "
40001024	Ŋga Josɛf na nyi kre, u nsra kee nyjɛ o Tafun bituŋu wre yo u pan kre je, wra Maria wru mu leŋge.
40001025	La, u nsra Maria chin chlↄ mna hɛ su ŋga wra biblↄ wre se. A Josɛf na pↄ wre mɛɛ tɛɛ Yesu.
40002001	Pra Yesu se Bɛtlɛhɛm ŋga kii wa Judea tra nu kre na, kre nyjila kre na Hɛrodi wi ŋunu kre tra kre nu. Ŋga pra Yesu se kre, kachimblɛ plɛ na yiri yilafinhaa mna pan Jerusalɛm na,
40002002	mna pan na wie mbo, "Sena Judae ŋunu ŋmba pe se kre nyi hin? O u wↄlↄ nya yilafinhaa na paan mbe u sumi."
40002003	Ŋga ŋunu Hɛrodi na kre kee ŋga loo kre, gbun na yↄ u na, a kra wre na Jerusalɛm leele kro hau.
40002004	A wra Judae sↄfue loplombo na nyinafɛɛnlɛ pre kro ble mna pe wie mbo, "Chia ŋgi na pra yo na pie Kristo wre se kre hin?"
40002005	A pra kna mbo, "Bɛtlɛhɛm ŋga kii wa Judea tra na kre na. Pan Nyiɛkpↄↄ kee nyanyofun wre na ki nyunↄ mu tɛɛ, mbo,
40002006	'Ŋu Bɛtlɛhɛm ŋga muu wa Juda tra nu, mu ŋunumulie n pe fiɛn Judae ŋulo nu. Ŋgi na, ŋu sele nu ŋunu we yiri mbe paan ni leele Israel le.' "
40002007	Ŋga kra pan ma kre, Hɛrodi na kachimblɛ pre yeeri brɛm mna pe wie nyjila ŋga nu wↄlↄ kre na yili.
40002008	A wra yo pe pan mbo, "E sɛ pↄ wre haa cha chiriri. Na e waa u nya kre, e ndru e pan e yo ni pan, mbe ni sɛ u sumi ka na."
40002009	Ŋga pra ŋunu wre kee kre loo mu kↄ kre, a pra to kolo. Ŋga praa shie kre to, wↄlↄ ŋga pra nya yilafinhaa kre, na yiɛ klu pe pan mna sɛ yire katoo ŋga nu pↄ wre na nyi kre ndra na. A pe yiɛ na shↄ mu tro.
40002011	A pra sɛ le katoo wa mna pↄ wre na u lo Maria nya, a pra kosie kan u yiɛ, mna pe tuuro zaanri mna u kɛ swa nyiɛ, na tlade, na kroboo ndiom taan.
40002012	Ŋga praa wa wa kre, ki ble ka blee Nyiɛkpↄↄ na pe jaari ŋunɛ nu na pia shia ndru mbe sɛ tro Hɛrodi lawee na. A kra tia pra tro kolo fↄŋgↄ na mna sɛ pe chia.
40002013	Ŋga kachimblɛ pre na yili wa mna sɛ kre, nyjeeri bituŋu wa na uyɛ wↄ mna Josɛf nyina ŋunɛ nu mbo, "Yiri mu pↄ wre na u lo wru mu fɛ mu sɛ Egypt na. E sɛ tni wa e sɛ su nyjila ŋga nu mbe yo e pan na, e ndru e pan. Ŋgi na, Hɛrodi pↄ wre chaa mbe gbo."
40002014	A Josɛf na yiri blee kre mna pↄ wre na u lo bali mna yili chia kre na mna sɛ Egypt na.
40002015	Ba pra tni mna sɛ su nyjila ŋga nu Hɛrodi na ku. Kre kee ŋga na pe mna tia Nyiɛkpↄↄ kee ŋga wra yire u kee nyanyofun na mna yo kre na pe kpra na. "Ni ni pↄ yeeri mu yili Egypt na."
40002016	Nyjila ŋga Hɛrodi na nya na kachimblɛ pre u fana kre, u krↄ na kun kpↄↄ. A wra leele tun na pe sɛ bibilɛ mblɛ pee wa Bɛtlɛhɛm na, na ki mbɛɛlɛ chiɛ yire na kro gbo, pe mblɛ pe li yɛlɛ shiin, na mblɛ pe n ta mu da tun kre kro, mu yire ŋga ble wra kee kre loo kachimblɛ pre pan kre na.
40002017	A kee nyjɛ Nyiɛkpↄↄ kee nyanyofun Jeremia na yo kre na pan mna mbo,
40002018	"Mana kpↄↄ ka yilii Rama na, nyɛnɛɛ na fooro kpↄↄ kee ni, Rahɛl u biile nyɛni, a pia jaa u bre. Ŋgi na, u biile pre n wa na."
40002019	Hɛrodi kum kↄkro kre, Nyiɛkpↄↄ bituŋu na uyɛ wↄ mna Josɛf nyina ŋunɛ nu Egypt na wa mbo,
40002020	"Yiri mu pↄ wre na u lo wru mu ndru mu sɛ Israel tra nu. Mblɛ pe pↄ wre chaa mbe gbo kre pe ku."
40002021	A Josɛf na yiri mu pↄ wre na u lo wru mna sɛ Israel tra nu.
40002022	A ŋga Josɛf na loo na Arkelao sɛ u lɛ Hɛrodi krↄ li mu ŋunumu li Judea na kre, kra tia fiɛrɛ na Josɛf yii, a wraa fiɛ na we sɛ wa. Ŋga kra pan ma kre, Nyiɛkpↄↄ na Josɛf jaari ŋunɛ nu a wra sɛ Galilii tra nu.
40002023	mna sɛ tni Nazrɛt chia kre na. Kre kee ŋga na pe, mna tia kee ŋga Nyiɛkpↄↄ kee nyanyofɛɛnlɛ pre na yo mu tɛɛ kre na pe kpra mbo, "Pie u yeeri Nazrɛt wo."
40003001	Kre nyjila kre nu Jↄn, ndrajefun wre, na yiri na Nyiɛkpↄↄ kee yuu fimi lawee waa kre nu, Judea tra nu.
40003002	Mbo, "E e jawala chinɛ, Nyiɛkpↄↄ ŋunumu kre mbra mna."
40003003	Wre Jↄn ŋmba kee Nyiɛkpↄↄ kee nyanyofun Yisaia na nya mu yo kre, mbo, "Ndro waa wa na gble leni fimi lawee yire nu, mbo, 'E o Tafun kolo kre gbeele! E u trohaa kre fraka!' "
40003004	Nyuuma yooro yoŋgo Jↄn naa toni. A yurↄ hlɛ na yi u greree, a u sroe na yii lɛ kpatↄ na srɛ.
40003005	A Jerusalɛm leele na Judea leele na Jↄↄdan lↄↄ kre mbɛɛ tnifɛɛnlɛ kro na yili mna sɛ u pan wa,
40003006	mna sɛ pe sisam yo, a wra pe ndrɛ je Jↄↄdan lↄↄ kre nu.
40003007	Ŋga Jↄn na Farisiie na Sadukie pre tataara nya na pe paan mbe u pe ndrɛ je kre, a wra kna mu yo pe pan mbo, "Leesaala biile, ŋmbi u e nyina na e fɛ mbe yili krↄ kↄↄn ŋga ki paan kre nu hin?
40003008	Kena e na kee nyjɛ yi nyina na e laa e sisam kro kre pini.
40003009	Mbe yaa kro mbra eyɛ fana mbra yuu na, 'O lɛ wi Abraham.'
40003010	Pe gbana tɛɛ tinyi yire didinyi na, tiŋge ŋga ki n na sɛŋgɛ chichie sɛni kre, pie ki kun mbe sɛ ki wa kanhun."
40003011	"Mi rɛ, nyumu ni ni e ndrɛ jee, mbe ki nyina na e laa e sisam kro, la, ŋmba uu wa ni kro na paan kre rɛ, Kpra Ŋumu wre na kanhun ni we e ndrɛ je. U jaŋga wɛ ni na. Mi kuraa n fna mbe u kpawrɛ yii. Wre we paan e ndrɛ je Kpra Ŋumu wre na kanhun ni.
40003012	U kↄↄŋgↄↄ ŋga ni u yirɛ foo wa u kɛɛ, ŋga ni we yirɛ fue yire fↄ mbe yili yi bie nu, mbe sɛ yi bie yire tɛɛ lawee chichie nu, mbe sɛ yi fue yire le kanhun ŋga kraa fii nu."
40003013	A Yesu na yiri Galilii na mna sɛ Jↄↄdan lↄↄ kre mbɛɛ na Jↄn pan, na Jↄn u u ndra je.
40003014	A Jↄn na kna mbo, "Mi ŋmba ki fna mbe mu ni ndra je kre, a ŋu pan na yuu na ni mu ndra je."
40003015	A Yesu na kna mbo, "Fuŋgaami ŋga, pan ki fna mbe pan. Ŋgi na? Kre kolo na oo yire mbe chiin ŋga Nyiɛkpↄↄ chaa pe." Ŋga wra yo ma kre, kra tia Jↄn na u ndra je.
40003016	Ŋga Jↄn na u ndra je mu kↄ, a wra yili lↄↄ kre nu to, a nyjeeri na nyaa, a Yesu na nya na Nyiɛkpↄↄ Ŋumu wre tii mu pan u na, na katoo kotro wi.
40003017	To, a mana kpↄↄ ka na yili nyjeeri mbo, "Ŋmba wi ni Pↄ ŋmba ni kori, a ni yiɛ shↄ u na titi!"
40004001	Titɛɛ kre nu a Nyiɛkpↄↄ Ŋumu wre na Yesu bali mna sɛ fimi lawee kre nu, mbe Sutna sɛ u nyu cha.
40004002	A Yesu na ble fun ble nununu fuloe shiin, lafo na ble. Kre kↄkro kre, klo na u ta.
40004003	A Sutna wre na pan u jaara mna yo u pan mbo, "Na ŋu wi Nyiɛkpↄↄ Pↄ wre titi kre, paara mbe dnɛ nyjɛ kaari paanu."
40004004	A Yesu na kna mu yo u pan mbo, "Pra ki nyunↄ mu tɛɛ na, 'ki n pe sro ŋga lewo we li chiin na we yila mbe tni waŋgra nu, la kee ŋga Nyiɛkpↄↄ yuu kre na yi.' "
40004005	Ŋga kↄkro kre, Sutna na u bali wa mna sɛ Jerusalɛm chia kre na, mna sɛ yire na u ni suminyuŋgo gedeŋge titi kre ndra na,
40004006	mna yo u pan mbo, "Na ŋu wi Nyiɛkpↄↄ Pↄ wre titi kre, ye mu to tra mbe ni le. Ŋgi na, pra ki nyunↄ mu tɛɛ mbo, 'Mbe ni bitumblↄ tun mbe pe paan mu le, mbe mu shↄ brɛm, mbe mu jele waa gbun dnɛ na.' "
40004007	A Yesu na kna mbo, "A pe ki nyunↄ mu tɛɛ na chↄↄ mbo, 'Maa shia mu Tafun Nyiɛkpↄↄ pe mbe le.' "
40004008	A Sutna na Yesu bali na, mna sɛ na u ni nyua gedeŋge ka ndra na, mna u nyina waŋgra ŋunumulie, na ki yirɛ chichiele nyjɛ mu chin ŋga kro,
40004009	mna kna mu yo Yesu pan mbo, "Na mu kosie kan mbe ni sumi kre, mbe mu ŋga yirɛ nyjɛ mu nyaa ŋga kro."
40004010	A Yesu na kna mu yo u pan mbo, "Sutna, flo wa! Pra ki nyunↄ mu tɛɛ na 'Mu Tafun Nyiɛkpↄↄ wre chiin yiɛ ki fna mbe mu kosie kan mbe u sumi.' "
40004011	Ŋga wra yo ma kre, a Sutna wre na u ti wa mna se, a nyjeeri bitumblↄ na pan mna u sumi wa.
40004012	Ŋga Yesu na loo na pe Jↄn yii mu le nyuŋgo kre, wra sɛ Galilii tra nu.
40004013	U nsra sɛ tni Nazrɛt na, la, Kapɛnↄm chia ŋga kii wa Galilii tapla kre nyu na, Zebulↄn na Naftali tra na kre, bawa wra sɛ tni.
40004014	Yire kee nyjɛ krɛrɛ na pe mna tia Nyiɛkpↄↄ kee nyanyofun Yisaia kee ŋga wra yo mu tɛɛ kre, a kra pe kpra mbo, "Zebulↄn tra na Naftali tra nyjɛ yii wa tapla mbɛɛ na kre,
40004015	Jↄↄdan lↄↄ kro kre, Galilii leele mblɛ pe n pe Judae tra kre,
40004016	leele mblɛ praa wa mu tni wↄmu nu kre, pe kania kpↄↄ nya, mblɛ praa wa mu tni kumu tra na kre, pe lawee nyaa kama."
40004017	Mu yire kre nyjila kre, Yesu na nyaari mu tro, mna yuu na leele pe pe jawala chinɛ. Ŋgi na, Nyiɛkpↄↄ ŋunumu kre mbra mna.
40004018	Ŋga Yesu naa nyaari Galilii tapla kre nyu na kre, wra Siimↄn ŋmba praa yeeri Pita wre na u chunu Andriu nya, na pee wa na asau waa, na mbroe woni.
40004019	A Yesu na pe yeeri mbo, "E pan e taa ni kro, mbe ti mbe e pe leele wↄfɛɛnlɛ."
40004020	Titɛɛ kre nu, a pra pe asau kre ti wa mna pan mu taa Yesu kro.
40004021	Ŋga wra yiri wa mna sɛ yiɛ chiɛri kre, wra Zebedii biile, Jemisi na Jↄn, nya na pee wa mu tni pe krↄ nu, na pe lɛ Zebedii ni, na pe asau gbeele. A Yesu na biile pre yeeri.
40004022	Titɛɛ kre nu, a pra krↄ kre na pe lɛ ti wa, mna pan mu taa u kro.
40004023	Yesu na kila Galilii tra kre nu kro mna na leele nyina Nyiɛkpↄↄ ŋunumu kre ketaan kre, pe fninyinyi yire nu, mnaa yambla trai.
40004024	A u kee na kpali mna sɛ Siria tra nu kro, a pra pan na yambla nyini nyini mblɛ praa wa kanyana nu, na mblɛ nu ŋumufuɛn nyi, na tↄↄlↄfɛɛnlɛ, na mblɛ pe fuuru kro ni, a wra pe tra peii.
40004025	A lenɛɛrɛ na yiri Dakapoli chiɛ kɛ yire na, na Jerusalɛm, na Judea tra nu, na Galilii tra nu, na Jↄↄdan lↄↄ kre kro, mna pan mu taa u kro.
40005001	Ŋga Yesu na lenɛɛrɛ pre nya ma kre, a wra nduu nyua ka na mna sɛ tni wa, a u bitumblↄ pre na u kↄŋgↄ ni mna sɛ tni u jaara.
40005002	A wra paara mna pe nyina mbo,
40005003	"Mblɛ pe nyɛni mblɛ pe Nyiɛkpↄↄ kee kre shian kre, pe wo yi dwamu. Ŋgi na, pre wo yi nyjeeri ŋunumu kre.
40005004	Mblɛ pe nyɛni pre wo yi dwamu. Ŋgi na, pre pie bre.
40005005	Mblɛ pe peyɛ nyjii pre wo yi dwamu. Ŋgi na, pre pie tra kre ta mbe tni.
40005006	Mblɛ pe kefrakaa klo, na ki gbↄↄ ta kre, pre wo yi dwamu. Ŋgi na, pre pie yↄↄ.
40005007	Fooro chinfɛɛnlɛ wo yi dwamu. Ŋgi na, pre fooro pie chin.
40005008	Mblɛ jawala ki nyu kre pre wo yi dwamu. Ŋgi na, pre pie Nyiɛkpↄↄ nya.
40005009	Mblɛ pe pan na wejinyiŋge ni kre, pre wo yo yi dwamu. Ŋgi na, pre pie yeeri Nyiɛkpↄↄ biile.
40005010	Mblɛ leele pra pe frakaa na kre, pre wo yi dwamu. Ŋgi na, pre wo yi nyjeeri ŋunumu kre.
40005011	Yire mblɛ pe yila ni na, na e tɛɛlɛ, mu tia e na kala nyaa, mu na sisam kee ŋga kro fnɛ na taari e na kre, e wo yi dwamu.
40005012	E ti mbe e yiɛshↄ, mbe e wejinyi saan e na, yaka ma, e fↄtↄↄrↄ kpↄↄ nyjeeri. Pan chↄↄ pra Nyiɛkpↄↄ kee nyanyofɛɛnlɛ mblɛ pra yiɛklu mu pan kre pra."
40005013	"Yire lɛ waŋgra weŋge. La, na tnamu kↄ weŋge nu kre, ki n nyu mu yaka ŋga na, kna pie ki kna mbe wo, mbe leele ki taanla.
40005014	A yire lɛ waŋgra kania, chia ŋga kii wa nyua na kre wa jaa ndra.
40005015	A pan chↄↄ, pia kania mu mbe ki juule na gbaŋgↄ ni, la, nyjeeri pie ki taa mbe kra nyaa katoo lam.
40005016	Kena e ti mbe e kania nyi leele yiɛ na, mbe pe e kepele chichie nya, mbe e Lɛ ŋmba uu wa nyjeeri kre ŋga mɛɛ."
40005017	"Yaa shia jawa na mbra yire ndee Nyiɛkpↄↄ kee nyanyofɛɛnlɛ kee yire klahaa ni pan, ni n pan mbe yi kla, la, ni pan mbe li yi kro na mbe yi pe chiriri.
40005018	La, kpra na ni yuu e pan, ŋga nyjeeri na tra n ta mu tro ŋga, kee fiɛn nunu kuraa wa wↄ mbra yire nu, fↄna yi kro we tnumu tun mbe kↄ.
40005019	Ki tia na wa mbra yire fiɛn ka gbun mu wa, maa leele nyina fↄŋgↄ kre, pie ufun pe fiɛn Nyiɛkpↄↄ ŋunumu kre nu. La, ŋmba we li yi na mbe leele nyina, mbe pe li yi na kre, pie u yeeri lekpↄↄ Nyiɛkpↄↄ ŋunumu kre nu.
40005020	A e ti ni yo mbe e loo, na e kepele chichie n wɛ Farisiie na Judae nyinafɛɛnlɛ pre na kre, yaa Nyiɛkpↄↄ ŋunumu kre ta mbe le fio."
40005021	"E loo na pra yo fawolo pre pan na, 'Maa shia liiku! Ŋgi na, linkufun we pimi li kpra kun ble kre.'
40005022	La, mi yuu e pan na ŋmba we krↄ wru na u ŋmbrↄ ni kre we pimi li. A ŋmba we u ŋmbrↄ tɛɛlɛ kre we yire loplombo yiɛ. A ŋmba we yo u ŋmbrↄ pan na lewaa wi kre, we pimi li mbe sɛ kanyana kanhun kre nu.
40005023	Kena na muu wa sra wↄ yira ka ni mbe sɛ yire sragbuɛnlɛɛ na, mbe sra wↄ mbe Nyiɛkpↄↄ ŋga, a mu sↄↄnri na mu sisaa pe mu ŋmbrↄ na kre,
40005024	kena mu sra wↄ yirɛ yire ti sragbuɛnlɛɛ yire jaara, mu sɛ ŋu na mu ŋmbrↄ wre lalaa gbeele tun, mu chin mu pan mu mu sra kre wↄ.
40005025	Na ŋu na ndro ta, a wra shie na mu ni kalalifɛɛnlɛ yiɛ na kre, kolo cha mbe e eyɛ lalaa gbeele tun, mbe waa chiin da na mu ni kpra kunfun wre yiɛ na. Na kre ma, kprakunfun wre we mu kala li, mbe mu le nyuŋgo lefɛɛnlɛ pre kɛɛ, mbe pe sɛ mu le nyuŋgo.
40005026	Kpra na ni yuu e pan, kifun wre wa yili nyuŋgo wa, fↄŋga we yira ŋga pie shↄ u pan kre tↄ kro tun."
40005027	"E loo na fawolo pre na yo na, 'Yaa shia tiɛri',
40005028	La, mi yuu e pan na ŋmba we chlↄ le mbra u chaa u loloŋgo nu kre, kena u tiɛri u loloŋgo nu.
40005029	Kena na mu kalie nyini shie na mu ni sisam nu kre, ki foli mu wa, ki nyu mu mu ŋga na mu kokoo we kla, mu wɛ ŋga pie sɛ na mu wejiŋge poŋgo ni kanyana lawee kre nu.
40005030	A na mu kalie kɛ shie na mu ni sisam nu kre, ki kun mu wa, ki nyu mu mu ŋga na mu kokoo we kla, mu wɛ ŋga mu wejiŋge poŋgo ta, mbe pe sɛ na mu ni kanyana lawee kre nu."
40005031	"A pra ki yo fa mu tɛɛ mbo, 'Blↄ ŋmba we u chↄ je kpan, ki fna mbe u chlↄ wre ŋga hlɛ, mbe ki nyina na u u je.'
40005032	La, mi rɛ, ni yuu e pan na, na ki n yire tiɛrɛɛ na, a blↄ u chↄ je kre, kena blↄ wre tia chlↄ wre tiɛri. A blↄ ŋmba we chlↄ wre leŋge kre tiɛri na."
40005033	"A e loo na pra yo fawolo pre pan na pia na Nyiɛkpↄↄ dani finfin, la, ki fna kee ŋga na mu da kre mbe ki pe kpra.
40005034	La, mi yuu e pan na yaa shia da kuraa, yaa shia nyjeeri da, ki pe Nyiɛkpↄↄ tnihaa.
40005035	Ndee mbe tra da, ki pe Nyiɛkpↄↄ jeelee taa yira, ndee mbe Jerusalɛm da, ki pe ŋunu kpↄↄ chia.
40005036	Ndee mbe lewo ndra da. Ŋgi na, wa wa jaa nyjuro nunu fiŋge ndee wↄↄ kuraa gbeele.
40005037	La, e ti mbe kee ŋga ee yo kro pe kpra, mbe e 'Ɛnhɛɛn' pe 'Ɛnhɛɛn', mbe e 'Ↄↄnhↄn' pe 'Ↄↄnhↄn', nyjɛ ee yo nyjɛ kↄkro kre, pe sisam."
40005038	"E loo na pra yo fawolo pre pan na, 'Na ndro mu nyini ja, ki fna mbe pe u wo ja ka na, ndee na ndro mu ŋgaala kↄ kre, pe u wo kↄ ka na.'
40005039	La, mi rɛ, ni yuu e pan na yaa na sisampefɛɛnlɛ sisam fↄlↄ toni, na ndro mu yiɛ kalie wo ja kre, haŋa kre kna mu u ŋga.
40005040	A na ndro sɛ na mu ni kala li ndoo mu sɛ mu dodoŋgi shↄ kre, mu yoŋgo wru mu ya u pan.
40005041	A na ndro yo mu kↄnsni nunu nyaari kre, nyaari shiin.
40005042	A ŋmba we mu tali kpan, u ŋga, a ŋmba we na chaa mbe jin mu pan kre, maa shia je u pan."
40005043	"E loo na pra yo fawolo pre pan na, 'Mu ŋmbrↄ kori, mu mu loŋgo pra.'
40005044	La, mi yuu e pan na e e loŋgoolo kori, e na nyiɛtali e na mblɛ pe e leni kanyana nu kre kaan.
40005045	Na e pe ma kre, kie ti mbe e pe e Lɛ, ŋmba uu wa nyjeeri kre biile. Ŋgi na, wre u tii mbe yila yili sisam pefɛɛnlɛ na chichie pefɛɛnlɛ kro pan, mu tia nyiɛ na paan kprafɛɛnlɛ na denyjuufɛɛnlɛ kro pan.
40005046	Kena na e mblɛ pe e chaa chiin kori kre, fↄtↄↄrↄ ŋgi ee ta hin? Pan ma Judae lampoo shↄfɛɛnlɛ pre, leele dnumufɛɛnlɛ pre kuraa naa pini kree?
40005047	Kena na e chichie piin na e nↄↄlↄ chiin kaan kre, ŋgi kie nyina na e wɛ leele hamblɛ pre na hin? E n chin na pan leele mblɛ pe n pe Judae a pe n Nyiɛkpↄↄ chin kre pini ree?
40005048	Kena e na kee chichie piin nyjila kro nu, imi na e lɛ ŋmba uu wa nyjeeri kre chichie pee n nyukↄↄnrↄ ni kre."
40006001	"E dↄↄta mbe yaa na chichie piin leele yiɛ na, na aada pie e nya mbe e pni. Na e chaa mbe leele na e kaan mɛɛ e chichie nyjɛ e pini na kre, yaa fↄtↄↄrↄ ta e Lɛ ŋmba uu wa nyjeeri wre pan.
40006002	Kena na e wa chichie pe u ŋmbrↄ na kre, waa ki kpali mbe tro imi na yiɛnyumufɛɛnlɛ pre pini pe fninyinyi nu na lete na kre. Pan pe pini, a leele na pe kaan mɛɛ. Kpra na ni yuu e pan na pe fↄtↄↄrↄ kro yi.
40006003	Kena yire rɛ, na wa chichie pini u ŋmbrↄ na kre, waa ti mbe leele u nya.
40006004	E ti mbe e chichie pee ndra, mbe e Lɛ ŋmba u ndra ndra kee chini kre e nya, mbe e ŋga e fↄtↄↄrↄ."
40006005	"A na e nyiɛtali kre, yaa na pini na yiɛnyumufɛɛnlɛ pre lɛ, pre pe yiree fninyinyi nu, na lete na, na nyiɛtali mbe leele nya. Kpra na ni yuu e pan na, pe pe fↄtↄↄrↄ ta mu kↄ.
40006006	La, yire rɛ, na e nyiɛtali kre, e le nyuŋgo e krↄ tↄ, e e Lɛ, ŋmba pra nya wre tali, wre u ndra ndra yirɛ kro nyaa, we loo mbe e ŋga e fↄtↄↄrↄ."
40006007	"A na e nyiɛtali kre, yaa na paara mbra keewɛɛ yuu na mblɛ pe n Nyiɛkpↄↄ chin kre lɛ. Ŋgi na, pe jawa na, pe paaraa tataara na Nyiɛkpↄↄ we loo pe pan.
40006008	Kena yaa na pini na pre lɛ. Ŋgi na, e Lɛ Nyiɛkpↄↄ wre chin nyjɛ yi e shian, a e chin na u tali."
40006009	"Kena na e nyiɛtali kre, e na yuu na, 'O Lɛ ŋmba uu wa nyjeeri, mu mɛɛ chichie ki yili.
40006010	Ti mbe mu ŋunumu pan, ŋga mu chaa ki pe tra, imi na ki piin nyjeeri kre.
40006011	O ŋga ble nyini aliire aŋga.
40006012	Mbe mu o sisam ti mbe o kɛ, imi na o tii na kee kre.
40006013	Maa sɛ na o ni nyu chaara nu, o wↄ mu yili sisam nu.'
40006014	A na e leele sisam tii na pe kee kre, e Lɛ ŋmba uu wa nyjeeri kre we e sisam ti mbe e kɛ na.
40006015	La, na e n e ŋmbilɛ sisam ti mu pe kɛ kre, e Lɛ ŋmba uu wa nyjeeri wre wa e sisam ti mbe e kɛ."
40006016	"A na e blefuni kre, yaa na yiɛ klai na yiɛnyumufɛɛnlɛ pre lɛ, pre pe blefuni mbe yiɛ kla, mbra chaa mbe leele chin na pe ble fun. Kpra na ni yuu e pan na pe fↄtↄↄrↄ kro yi.
40006017	La, yire rɛ, na e blefun kre, e weli, e e ndrɛ saanri.
40006018	Yaa ti mbe leele chin na e blefun. La, e Lɛ ŋmba u ndra ndra kee chini kre, wre nunu we ki chin, mbe e fↄlↄ tↄ."
40006019	"A yaa na krↄyirɛ chaa mbra teeri tra mna. Ŋgi na, hlemble na dumblↄ we yi ka mbe yi kla, a juoloo wa mbe yi ju.
40006020	La, e na krↄyirɛ chaa nyjeeri. Ŋgi na, hlemble na dumblↄ n wa bawa, a juolo n wa bawa mbe lee yi ju.
40006021	A mna mu krↄyira nyi kre, bawa mu loloŋgo nyi."
40006022	"Lewo wejiŋge kania yi u nyini, na mu nyini pe chasi, mu wejiŋge kro we pe chasi.
40006023	A na mu nyinii wa sisam na kre, kie ti mbe sisam tni mu nu. Kena na kania ŋga kii wa mu nu fii kre, kie ti mbe wↄmu ŋga kii wa mu nu kre sna.
40006024	Ndro n wa mbe jaa tafɛɛnlɛ shiin sumi. We na nunu kee chaa mbe wɛ nunu na. Ndee mbe uyɛ wru mbe nunu ŋga mbe nunu ti. A lewo wa jaa swa na Nyiɛkpↄↄ sumi."
40006025	"Kre ndra na ni yuu e pan na, yaa na kawa ŋga ee ka, ndee ŋga ee gbↄ, ndee ŋga ee tↄ ni. Kena e ŋmaa n shian mu wɛ sro na ree? Ndee e wejiŋge kee n shian mu wɛ yoŋgo na ree?
40006026	E yiɛ wa e hanyiɛlɛ le nyjeeri, pra fali mbe sro luu, a pra sro kun mbe tɛɛ, a nde e Lɛ ŋmba uu wa nyjeeri kre tia pra lii nyjila kro nu. Kena e kee n shian mu wɛ hanyiɛlɛ na ree?
40006027	A e ŋmbi we jaa tni mbra kawa mbe ki ti u jaa ble nunu chom ya u ble na hin?
40006028	A mni a e na kawa na nyjɛ ee tↄ ni ma ŋga hin? E yiɛ wa e lↄↄ chia toto le lↄↄ imi na yi lee, nde yira tnumu tun, a yira yoŋgo tↄ.
40006029	La, ni yuu e pan na Sↄlↄmↄn kpↄↄmu nu kre, u nsra yaka ta mu le a kra nyu mu da na yi ni.
40006030	Kena na Nyiɛkpↄↄ we ja mbe nyaa kuraa tↄ yoŋgo, kre ŋga kie fin kia mu mbe pe ki sro, kena ŋgi kie ti mbe wa e tↄ mbe wɛ nyaa na hin? E shↄnlie fiɛn kpa!
40006031	Kena yaa tni mbra kawa mbra yuu na 'Yira ŋgi oo ka, ndee ŋgi oo gbↄ, ndee ŋgi oo tↄ hin?' E Lɛ ŋmba uu wa nyjeeri wre chin na yire yirɛ nyjɛ krɛrɛ e shian kro.
40006032	Ŋgi na, yire yirɛ nyjɛ leele mblɛ pe n pe Judae pre chaa, la, yire ma. E Lɛ ŋmba uu wa nyjeeri wre chin na yire yirɛ nyjɛ krɛrɛ e shian kro.
40006033	La, e klu e Nyiɛkpↄↄ ŋunumu kre na u kprahaa cha tun, we nyjɛ yi shian kro wru mbe ya e pan.
40006034	Kena yaa na kawa na baŋga ni. La, e ti mbe baŋga na kawa na kiyɛ ni. Ki n shian na ee ti mbe baŋga kala pan mbe ya aŋga wee na."
40007001	"Yaa na leele gbuun pimi ni nyaanyaa, mbe Nyiɛkpↄↄ waa wa gbun na pimi ni.
40007002	Ŋgi na, pimi ŋga ni ee leele gbun kre chↄↄ ni Nyiɛkpↄↄ we e gbun. A kolo ŋga na ee tro na leele ni kre chↄↄ na Nyiɛkpↄↄ we tro na e ni.
40007003	Yira ŋgi ki tia a kra fiɛn ŋga kii wa mu ŋmbrↄ nyini kre, a mu kre nya, la, kpↄↄ ŋga kii wa ŋu titi nyini kre, a mu n kre nya hin?
40007004	Ndee ŋgi ki ti mbe mu yo mu ŋmbrↄ pan na ti mbe ni kra fiɛn ŋga wↄ mu nyini, a kpↄↄ ŋga kii wa ŋu titi nyini kre, a mu n kre wↄ tun hin?
40007005	Yire yiɛnyumufɛɛnlɛ, e kra kpↄɛ nyjɛ yii wa e nyiɛlɛ yire wↄ tun, kre ee nya chiriri, mbe chiin jaa e ŋmbilɛ wee fiɛn fiɛn yire wↄ pe pan.
40007006	Yaa shia Nyiɛkpↄↄ ŋunumu kee titi yo mblɛ pe ki le kee waara kre pan. Ŋgi na, na mu yirɛ chichiele wa nyukwanla na prakoe yiɛ kre, pie yi taanla mbe kla, mbaa paan mu tↄ."
40007007	"Kena e Nyiɛkpↄↄ tali, we e ŋga, e na chaa u pan, ee nyjɛ e chaa yire kro ta. E u krↄ koori, we ki nyaa e pan.
40007008	Ŋmba u tali kre taa, a ŋmba u chaa kre we nya. A ŋmba u u krↄ koori kre, u ki nyaari u pan.
40007009	Kena e ŋmbi haa pↄ we u tali paanu mbe u u ŋga dnɛ hin?
40007010	Ndee e ŋmbi haa pↄ we u tali mbro mbe u wↄↄ le u kɛɛ hin?
40007011	A kena na yire sisampefɛɛnlɛ mblɛ kuraa chin mu na yirɛ chichiele leni e biile kɛɛ kre, kena e jawa e chin na e Lɛ ŋmba uu wa nyjeeri kre, we mblɛ pe u wie kre ŋga yirɛ chichiele.
40007012	Kena kee nyjɛ e chaa mbe pra piin e na kre, e na yi pini e ŋmbilɛ na. Pan Mbose mbra yire na Nyiɛkpↄↄ kee nyanyofɛɛnlɛ pre kee yire nyina."
40007013	"E tro jlonwee fiɛn kre na. Jlonwee ŋga ki shie kanhun nu kre vala, a ki kolo kre vala na, lenɛɛrɛ troi ki na.
40007014	La, jlonwee ŋga ki shie ŋmaa lawee kre pe fiɛn, a kolo kre pe foo, ki tia leele chiɛri plɛ pe troi ki na."
40007015	"E eyɛ le chichie kafinɛ Nyiɛkpↄↄ kee nyanyofɛɛnlɛ pre haa. Pie peyɛ nyjii imi na mbaala pe yɛ nyjiri kre, mbe pan e pan. La, pan pe nyi na komboolo lɛ.
40007016	Pe kepeelee ni ee pe chin. Ŋgi na, wufiŋge tiŋge wa jaa lombru sɛ, a mbrambra tiŋge wa jaa gbena sɛ.
40007017	Tiŋge chiriri ki sɛŋgɛ chiriri sɛni, a tiŋge sisaa na sɛŋgɛ sisaa sɛni.
40007018	Tiŋge chichie na sɛŋgɛ sisaa sɛ, a tiŋge sisaa na sɛŋgɛ chichie sɛ.
40007019	Tiŋge ŋga kraa sɛ chiriri kre, pie ki kun mbe wa kanhun.
40007020	Kena kafinɛ Nyiɛkpↄↄ kee nyanyofɛɛnlɛ pre, pe kepele ni ee pe chin."
40007021	"Ki n pe mblɛ pe ni yeeri 'ni Tafun, ni Tafun', kre kro pie sɛ nyjeeri ŋunumu kre nu. La, mblɛ pe ŋga ni Lɛ ŋmba uu wa nyjeeri chaa pini kre, pre pie le u ŋunumu kre nu.
40007022	Na ki ble kre waa da, leele tataara we pan mbe yo mbo, 'O Tafun, mu mɛɛ ni, o nsraa mu kee nyaa na yuu kree? A o n na mu mɛɛ tɛɛ mna ŋumufuɛn wↄ leele nu, mna kawako kee tataara pe kree?'
40007023	Bawa mbe kna mbe yo pe pan na, 'E laa ni na e sɛ. Ni n e chin. Yire sisampefɛɛnlɛ mblɛ.' "
40007024	"Kena ndro ŋmba we ni kee nyjɛ loo mbe li yi na kre, we pe na kachiŋu ŋmba wra u nyuŋgo sin dnɛ lawee nu kre wi.
40007025	Ŋga wra ki sin mu kↄ kre, nyiɛ na pan, a lↄↄɛ na nyi mna fo mu le nyuŋgo kre jaara, a fuflɛ na gbun badaaŋga mna le nyuŋgo kre nu, a nde ki nsra ja mu nyuŋgo kre chan, na wra ki sin dnɛ na.
40007026	A ŋmba we ni kee nyjɛ loo, a u n li yi na kre, we pe na jijuo ŋmba wra yo we u nyuŋgo sin mna sɛ ki sin tablↄ na kre wi.
40007027	Ŋga nyiɛ na pan kre, a lↄↄɛ na nyi mna fo mu le nyuŋgo kre jaara, a fuflɛ na gbun kpↄↄ mna le nyuŋgo kre nu, a nyuŋgo kre na to, kra tia nyuŋgo kre too na peere."
40007028	Ŋga Yesu na kee nyjɛ krɛrɛ yo mu kↄ kre, u kee yire nyinaa na lenɛɛrɛ pre pe kawako ni.
40007029	Ŋgi na, u nsra u kee yire nyina na pe nyinafɛɛnlɛ pre lɛ, la, wraa paara na jaŋga ni.
40008001	Ŋga Yesu na yiri nyua kre na mna tii tra kre, lenɛɛrɛ na taa u kro.
40008002	Bawa kokoefun wa na pan mna kosie kan u yiɛ mna yo u pan mbo, "Ni Tafun, jande, na ki tna mu pan, ti mbe ni saanla."
40008003	A Yesu na kɛ tini mna taa u na, mna kna mbo, "Ki tna ni pan, Kena saanla!" Titɛɛ kre nu, a wra saanla.
40008004	A Yesu na kna mu yo u pan mbo, "Le, maa shia ki yo mbe ndro loo. La, sɛ Judae sↄfue pre pan, mu sɛ sra yirɛ nyjɛ Mbose mbra nyina kre wↄ, mbe ki mu dansiɛrɛ li pe yiɛ na."
40008005	Ŋga Yesu na sɛ le Kapɛnↄm na kre, Romae sojae lopom wa na pan mna Yesu tali mbo,
40008006	"Ni Tafun, ni sumifun wa fuuru mu sni katoo na kala nyaa tataara, kena jande, ni mu tali mbe mu paan ya ni na."
40008007	A Yesu na kna mbo, "Ni loo, mbe paan u tra."
40008008	A sojae lopom wre na kna mbo, "Ni Tafun, ni n fna na mu le ni katoo. Kena na mu yire mna mu paara kuraa kre, ni sumifun wre we saanla.
40008009	Mi chↄↄ, ni pe lewo ŋmba nii wa na jaŋga ni, a nii wa na sojae ni a pee wa ni jaara. Na ni yo wa pan na u sɛ, we sɛ, a na ni yo wa pan na u pan, mbe u pan. A na ni yo ni tnu pan na ŋga imi pe, we ki pe."
40008010	Ŋga Yesu na kee nyjɛ blↄ wre na yo kre loo kre, kra u pe kawako ni, a wra kna mu yo mblɛ pra taa u kro kre pan mbo, "Kpra na ni yuu e pan na, Israel leele nu kuraa kre, ni n shↄnlie kpↄↄ ka nya imi tun.
40008011	Kpra na ni yuu e pan na lenɛɛrɛ we yiri yila finhaa na yila tohaa mbe paan chaa mbe li na Abraham na Isaki na Jakↄb ni Nyiɛkpↄↄ ŋunumu kre nu.
40008012	La, mblɛ wo yi ŋunumu kre, pie pe viŋge mbe wa haaleelee wↄmu nu. Bawa leele we na nyɛni mbra pe ŋgaala chrɛ."
40008013	A Yesu na kna mna yo sojae lopom wre pan mbo, "Sɛ katoo! Imi na mu shↄnli kre, ki pe ma mbe mu ŋga." Kre nyjila kre nu, na yaŋu wre saanla katoo.
40008014	Ŋga Yesu na yiri wa mna sɛ le Pita katoo kre, wra nya na kabro Pita nafun chlↄ gbun.
40008015	A Yesu na kɛ taa u kɛ na to, a kabro kre na laa u na, a wra yiri mna sro pe mu u ŋga.
40008016	Ki ble kre yilakↄŋgↄ kre, pra pan na ŋumufuɛnfɛɛnlɛ tataara ni Yesu pan, a wra u nyu kee tɛɛ mna ŋumufuɛn yire wↄ pe nu, mna mblɛ praa yaa kro tra.
40008017	Yire kee nyjɛ Nyiɛkpↄↄ kee nyanyofun Yisaia na nya mu yo kre mbo, "Wra o pↄlɛm shↄ, mna o kanyana wru mu tio."
40008018	Ŋga Yesu na lenɛɛrɛ pre nya na pe u kun mu le lalaa ma kre, a wra kna mna yo u twanfɛɛnlɛ pre pan, na pe kun mbe sɛ tapla kre kro.
40008019	A Mbose mbra nyinafɛɛnlɛ pre wa na kna mna yo Yesu pan mbo, "Nyinafun, ni chaa mbe taa mu kro. Mna mu sɛ kpan, mbe mi na ŋu sɛ."
40008020	A Yesu na yo u pan mbo, "Ŋmbokuŋmboe wa na wee ni na sni, a nyjeeri hanyiɛlɛ wa na pe zeere ni, la mi Lewo Pↄ wre n wa ndra tɛɛhaa ni."
40008021	A Yesu twanfɛɛnlɛ pre nunu na kna mbo, "Ni Tafun, ni ŋga kolo mbe ni sɛ ni lɛ gboo le tun, mbe chiin paan taa mu kro."
40008022	A Yesu na kna mu yo u pan mbo, "Pan mbe o sɛ, ti mbe mblɛ pe ku kre na pe gboolo leni."
40008023	A Yesu na yire wa mna le krↄ nu, wre na u twanfɛɛnlɛ pre ni.
40008024	Ŋga praa shie kre, fuflɛ badaaŋga ka na gbun, a krↄ kre na chaa kna mbe juule, kre nyjila kre na Yesu sni na ŋunu krↄ kre nu.
40008025	A pra sɛ u gbun mu nyi mbo, "O Tafun, yiri mu o shↄɛ, o chaa fun."
40008026	A Yesu na kna mna yo pe pan mbo, "Mni a e na fiɛ ma hin? E shↄnlie fiɛn titi." A wra yiri mna fuu fuflɛ kre na, a nyumu kre na yire dimm.
40008027	A kra leele pre praa wa krↄ kre nu kre pe kawako ni. A pra kna na yuu mbo, "Lewo ŋmbi nyini wi ŋmba kuraa a fuflɛ na nyumu na u kayolo ndru ŋga hin?"
40008028	Ŋga pra kun tapla kre kro mna sɛ to Garasiie tra nu kre, bilɛ shiin plɛ na yiri fanyi lawee mna pan mu u fni, pre leele mblɛ, na ŋumufuɛn wa pe nu, kra tia mna pra nyi kre, ndro nsraa wa mbe jaa tro wa.
40008029	Ŋga pra Yesu nya kre, titɛɛ kre nu, a pra gblee fↄↄri mu le mbo, "Nyiɛkpↄↄ pↄ Yesu, kala ŋgi ni wre na ŋu nyi hin? O klahaa mu pan mbe nyjila kre chiin da ree?"
40008030	Kre nyjila kre na prakoe tataara plɛɛ wa na kaa pe mbɛɛ na,
40008031	a ŋumufuɛn pre na Yesu tali mbo, "Jande, na mu o ni, ti mbe o sɛ le prakoe mblɛ nu."
40008032	A Yesu na kna mu yo ŋumufuɛn pre pan mbo, "E yili pe nu." Titɛɛ kre nu, a pra yili mna sɛ le prakoe pre nu, a prakoe pre na mↄŋↄ mna tii landɛɛ kre nu mna sɛ to epo kre nu, a kra pe li.
40008033	Ŋga kra pan ma kre, leele mblɛ praa prakoe pre le kre na jele fↄↄri tra, na feni na shie chia lam, na kee ŋga ki pe kre yuu na shie, na ŋumufuɛnfɛɛnlɛ pre kee kre kpali.
40008034	Ŋga kra pan ma kre, chia kre leele kro na yili chia kre na mna sɛ Yesu fni, mna u tali na u yili pe pan tra kre na mbe sɛ.
40009001	A Yesu na sɛ le krↄ kre nu mna tapla kre kun mna sɛ wre titi chia.
40009002	Ŋga wra le wa kre to, leele plɛ na pan na fna wa ni u pan, na u fuuru mu sni u dɛŋglɛ na. Ŋga Yesu na leele pre shↄnlie nya ma kre, a wra kna mna yo fna wre pan mbo, "Ni pↄ, muyɛ gbun yii, ni mu sisam ti mu mu kɛ."
40009003	Ŋga Yesu na yo ma kre, na Judae mbra nyinafɛɛnlɛ pre plɛɛ wa mu yire wa, a pra kna na yuu peyɛ pan mbo, "Jiɛnlɛ kee blↄ ŋmba yuu kre."
40009004	A Yesu na pe jawala chin mna kna mu yo pe pan mbo, "Mni a e na sisam kee jawa ma hin?
40009005	Ŋga mbe yo na ni mu sisam ti mu mu kɛ yoo kii nyaanyaa ree, ŋga mbe yo na yiri mu mu dɛŋglɛ wru mu nyaari yi hin?
40009006	La, ŋga ni chaa mbe e chin yi na, Lewo Pↄ wree wa na jaŋga ni tra mna na mbe sisam ti mbe kɛ." A Yesu na kna mna yo yaŋu wre pan mbo, "Yiri, mu mu dɛŋglɛ wru mu sɛ katoo."
40009007	A yaŋu wre na taan mu yiri mna sɛ u katoo.
40009008	Ŋga lenɛɛrɛ pre na kee kre nya ma kre, fiɛrɛ na pe yii, a praa Nyiɛkpↄↄ kaan mɛɛ, na u lewo ŋga kre jaŋga ŋga sembremu.
40009009	Blↄ wa naa wa praa u yeeri Matio, a wra pe lampoo shↄfun. Ŋga Yesu na yiri wa na shie kre, wra u nya u lampoo shↄ nyuŋgo. A wra kna mu yo u pan mbo, "Yiri mu taa ni kro." A Matio na yiri mu taa u kro.
40009010	A Yesu na sɛ Matio katoo. Ŋga pra sɛ na lii kre, lampoo shↄfɛɛnlɛ tataara na sisampefɛɛnlɛ na pan, a pre na Yesu na u twanfɛɛnlɛ pre na chaa mu na lii.
40009011	Ŋga Farisiie pre na pe nya ma kre, pra u twanfɛɛnlɛ pre wie mbo, "Ŋgi ki tia a e nyinafun wre na lampoo shↄfɛɛnlɛ na sisampefɛɛnlɛ na chaa na lii ŋga hin?"
40009012	Ŋga pra kre kee ŋga wie ma kre, a Yesu na kee kre loo, a wra kna mna yo pe pan mbo, "Leele mblɛ pe n na yaa kre n shia mbe sɛ dↄkita, fↄna mblɛ pe yaa kre.
40009013	Kena e sɛ kee ŋga nↄↄ twan, na ni n na srawↄↄ chaa, la, fooro chiɛn ni chaa. Ni n pan mblɛ pe fraka pan, la, sisampefɛɛnlɛ pan ni pan."
40009014	Bawa Jↄn, ndrajefun wre, kotↄmblↄ na pan mna Yesu wie mbo, "Ŋgi ki tia wre na Farisiie pre na blefuni, a mu twanfɛɛnlɛ pre na blefun ŋga hin?"
40009015	A Yesu na kna mna pe wie mbo, "Nyjila ŋga ni bijↄplↄ wree wa kre, ki fna mbe bijↄplↄ wre nↄↄlↄ fooro li ra? Pan ma ki fna, la, ble kaa wa na paan, mbe pe paan bijↄplↄ wre wru pe jaara, kre nyjila kre ki fna pe blefun.
40009016	Ndro n wa mbe yoŋgo fↄŋgↄ kↄↄn wru mbe yoŋgo lɛɛ ŋga ki wali tↄ. Na ki pe ma kre, kie lɛɛ kre tini mbe foli, mbe ki walihaa kre kpↄↄ mbe ya.
40009017	A lewo wa n wa mbe sifiŋge fↄŋgↄ le yurↄ hlɛ gbolo lɛɛ nu. Na ki pe ma kre, sifiŋge kre we kan mbe gbolo kre wali, mbe sifiŋge kre wo. Fawolo pre naa sifiŋge leni yurↄ hlɛ gbolo nu. Kena sifiŋge fↄŋgↄ fna yurↄ hlɛ gbolo fↄŋgↄ nu."
40009018	Ŋga Yesu naa wa mu yire na leele pre nyina yire kee nyjɛ kre, Judae ŋulo pre wa na pan mna kosie kan u yiɛ mbo, "Fuŋgaami ni pↄ bichable ku. Kena, jande, pan mu kɛ taa u na mbe u ŋmaa ta ni pan."
40009019	A Yesu na u bitumblↄ pre na yiri mna taa blↄ wre kro a pra sɛ.
40009020	Bawa chlↄ wa, na nyimi woni u pan yɛlɛ kɛmbↄshiin, a wra Yesu nya mna fɛ mu taa u kro.
40009021	Chlↄ wre na klu mu yo u ndra mbo, "Na ni kɛ taa u dodoŋgi nyu na kuraa kre mbe saanla."
40009022	Ŋga wra kɛ taa Yesu dodoŋgi kre nyu na kre to, a Yesu na kna mu chlↄ wre nya, mna kna mu yo u pan mbo, "Ni pↄ, mu yɛ gbun yii, mu shↄnlie tia mu saanla." Titɛɛ kre nu wa to, a chlↄ wre na saanla.
40009023	Ŋga Yesu na sɛ le ŋunu wre katoo kre, wra nya na pe yoo na nyɛni na gble na pↄ wre kumu pini,
40009024	a wra kna mna yo pe pan mbo, "E kro e yili fimi na. Bichable wre n ku; sni u sni." A leele pre kro na kna poŋgo na Yesu le, na u tɛɛ.
40009025	Ŋga leele pre na yili fimi na kre, a Yesu na le nyuŋgo ŋga nu bichable wre na nyi kre nu, mna sɛ u kɛ yii, a bichable wre na yiri mu tni.
40009026	Kee ŋga Yesu na pe kre na kpali bawa tra kre nu kro.
40009027	Ŋga Yesu na yiri wa na shie kre, fuunlo shiin plɛ na taa u kro, na gble leni badaaŋga mbo, "O fooro le ɛ, Devid nana."
40009028	Ŋga Yesu na sɛ le katoo kre, fuunlo pre na sɛ u pan wa, a Yesu na pe wie mbo, "E shↄnli na mbe jaa kee ŋga e wie ŋga pee?" A pra kna mbo, "Ɛnhɛɛn, o Tafun."
40009029	A Yesu na kɛ taa taa pe nyiɛlɛ na, mna yo pe pan mbo, "Imi na e shↄnlie nyi kre, ki pe ma mbe e ŋga."
40009030	Titɛɛ kre nu a pe nyiɛlɛ yire na nyaa nyaa. A Yesu na pe jaari mbo, "Yaa shia sɛ ki yo ndro pan."
40009031	La, ŋga pra yili wa mnaa shie kre, praa kee kre yuu na shie, kra tia kra kpali tra kre nu kro.
40009032	Ŋga fuunlo pre na yili na shie kre, leele plɛ na pan na kpo wa ni Yesu pan, na ŋumufↄↄn wa u nu, kra tia u nsra ja na paara.
40009033	Ŋga Yesu na tia ŋumufↄↄn kre na yili u nu kre, a wra paara, a kra lenɛɛrɛ pre praa wa wa kre kro pe kawako ni, a praa yuu mbo, "O n da mu kee ŋga nyini nya Israel tra nu tun."
40009034	La, Farisiie pre naa yuu mbo, "Ŋumufuɛn ŋunu wre, wre u u ŋga jaŋga a u ja na ŋumufuɛn woni leele nu."
40009035	Yesu na yili wa mna sɛ na kila chiɛ nyjɛ yiraa wa bawa lawee yire nu kre na, na leele nyina pe fninyinyi nu, na Nyiɛkpↄↄ ŋunumu kre ketaan kre yuu, na yira nyininyini trai.
40009036	Ŋga Yesu na kna mu lenɛɛrɛ pre pra taa u na kre nya ma kre, fooro na u yii. Ŋgi na, pe keshiɛn na nɛɛ, a ndro nsraa wa mbe ya pe na, pan pra nyi na mbaala mblɛ pe n lefɛɛnlɛ ni lɛ.
40009037	A wra kna mna yo u twanfɛɛnlɛ pre pan mbo, "Yirɛ kun nyjila kre da, a tnumu kre kpↄↄ, a kunfɛɛnlɛ pree fiɛn.
40009038	Kena e nyiɛtali mbe yirɛ Tafun wre tnumu tunfɛɛnlɛ tun mbe pe paan u yirɛ yire kun."
40010001	Yesu na u twanfɛɛnlɛ kɛmbↄshiin pre yeeri mu pan u jaara, mna pe ŋga jaŋga mbe pra ŋumufuɛn woni leele nu, mbra yambla kro trai.
40010002	Twanfɛɛnlɛ kɛmbↄshiin pre mɛɛ na yi kre, ŋmba wra yiɛklu na wi Siimↄn, ŋmba praa yeeri Pita kre, na u chunu Andriu, na Jemisi, Zebedii pↄ wre, na u chunu Jↄn,
40010003	na Filipo, na Batolomio, na Tↄmasi, na Matio ŋmba wraa lampoo shio kre, na Alfio pↄ Jemisi wre, na Tadio,
40010004	na Siimↄn Kaanan wo wre, na Judas Iskariↄt, ŋmba wra kↄ mu Yesu wↄ mu ŋga kre.
40010005	Leele kɛmbↄshiin mblɛ, pre Yesu na tun mna yo pe pan mbo, "Yaa shia tro leele mblɛ pe n pe Judae, ndee Samariae chia ka na.
40010006	La, e sɛ Israel leele mblɛ pe fun na mbaala lɛ kre pan.
40010007	E sɛ yo pe pan na 'Nyiɛkpↄↄ ŋunumu kre mbra mna'.
40010008	E na yambla kro trai, e na gboolo nyini e na yira nyiɛrɛfɛɛnlɛ trai, e na ŋumufuɛn woni leele nu. Ni e ŋga jaŋga kre finfin, kena e na yaa pe na finfin.
40010009	Yaa shia swa wru mbe le greree nu.
40010010	A yaa shia bↄtↄe wru, a yaa shia dodonyi shiin shiin wru, ndee mbe kpawrɛ shiin wru, kanyie kuraa kre, yaa shia ka wru mbe yii. Ŋgi na leele mblɛ na ee sɛ ya kre we e ŋga nyjɛ yi e shian kro.
40010011	A chia ŋga na ee le kpan, e Nyiɛkpↄↄ chinfun wa lawee haa cha e le, a na e waa ta mu le u pan kre, e tni wa e sɛ su ŋga ble ee yili wa.
40010012	A katoo ŋga nu ee le kpan, e ki leele shaari kama.
40010013	Kena na katoo kre leele waa e shↄ mu e kee loo kre, e ti mbe e dwamu kro ki nu. La, na pe n shia e shↄ kre, e ndru e sɛ na e dwamu kre ni.
40010014	A na pe n shia e shↄ ndee mu e kee ŋga ni e sɛ loo chia ka na ndee katoo ka nu kre, e yili kre lawee kre nu, e e jeelee tra pↄ e wo wa mbe ki pe sisam dansiɛrɛ li.
40010015	Kpra na ni yuu e pan, na Nyiɛkpↄↄ kpra kun ble kre waa da, Sodom na Gomora kanyana kuraa we prↄ pefɛɛnlɛ na."
40010016	"E le, ni e tun mbe e sɛ na mbaala shie komboolo nu. Kena e kala chin na wↄↄlↄ lɛ, e eyɛ nyjii na katoo kotulo lɛ.
40010017	E le, e na eyɛ le chichie, pie e yii mbe sɛ na e ni kala li hɛɛ nu, mbe e frↄ pe fninyinyi nu.
40010018	Mi ndra na pie e yii mbe sɛ loplombo na ŋulo yiɛ, mbe e sɛ ni dansiɛrɛ li pre na waŋgrafɛɛnlɛ yiɛ.
40010019	La, na pe e wↄ mu ŋga kre, yaa shia na kawa na ŋga ee yo ni. Ŋgi na, na nyjila kre da kre, Kpra Ŋumu wre we e ŋga, ŋga ee yo.
40010020	Kre nyjila kre, na yire ma e paara na, la, na e Lɛ wre Ŋumu we paara e nu.
40010021	E le, lo pↄ we lo pↄ wↄ mbe ŋga mbe pe u gbo, mbe lɛ u pↄ wↄ mbe ŋga mbe pe u gbo, mbe biile yiri mbe paara mbe pe sefɛɛnlɛ taanla, mbe pe wↄↄ ŋga mbe pe pe gbo.
40010022	E le, mi ndra na, lenɛɛrɛ we e pra, la, ŋmba we jaa frↄ ta mbe sɛ su ni pan nyjila kre, wre ŋmaa mbe shↄ.
40010023	La, na pe e pra chia ka na kre, e yili wa e sɛ fↄŋgↄ na. Kpra na ni yuu e pan na, yaa jaa tnumu tun Israel leele chiɛ kro na mbe kↄ mbe Lewo Pↄ wre chiin pan.
40010024	Twanfun wa jaa wɛ u nyinafun na, a tnu wa jaa wɛ u tafun na.
40010025	Ki nyu mu fna na twanfun we pe na u nyinafun wi, mbe tnu jaa pe na u tafun wi. Kena na pe katoo tafun wre yeeri ŋumufuɛn ŋunu kre, yira ŋgi kie ti mbe pia katoo kre tnifɛɛnlɛ yeeri ma na hin? Pre wo kuraa we wɛ."
40010026	"Kena yaa na pe fiɛ. Ŋgi na, kre yira n wa a pe ki tↄ, mbe pia kↄ mbe ki nyaa, a ndra ndra kee ka n wa mbe kia kↄↄ yili fimi na.
40010027	Kena kee nyjɛ ni ndra na yuu e pan kre, e na yi yuu fimi na. A nyjɛ ni juu na yuu e pan kre, e yire lete na e yi kpali.
40010028	A yaa shia mblɛ pie jaa wejiŋge gbo, a pia jaa ŋumu gbo kre fiɛ, la, e na Nyiɛkpↄↄ ŋmba we jaa ŋumu na wejiŋge kro gbo, mbe sɛ na ki ni kanyana kanhun nu kre fiɛ.
40010029	Hanyiɛlɛ bɛɛlɛ mblɛ kuraa pia prɛ shiin kↄbↄ kre, pe wa n wa mbe ku mbe e lɛ ŋmba uu wa nyjeeri kre wa chin ki nu.
40010030	La, ni yuu e pan na, e nyjuro nyjɛ yii wa e ndrɛ na kuraa u yi nyu chin.
40010031	Kena yaa shia fiɛ. Ŋgi na, e tnu kpↄↄ mu wɛ hanyiɛlɛ tataara na."
40010032	"A ŋmba we yire leele yiɛ na mbe yo na u Tafun wi mi kre, mbe u mɛɛ sↄↄnri ni Lɛ ŋmba uu wa nyjeeri kre yiɛ na.
40010033	A ŋmba we yo na u Tafun ma mi leele yiɛ na kre, mba ufun mɛɛ sↄↄnri ni Lɛ ŋmba uu wa nyjeeri kre yiɛ na."
40010034	"Yaa shia jawa na wejinyiŋge ni ni pan tra mna, wejinyiŋge ni ma ni pan, la, kakrↄ ni ni pan.
40010035	Ni pan mbe e yↄↄlɛ, 'mbe pↄ na u lɛ to peyɛ na, mbe bichable na u lo to peyɛ na, mbe nafun na nafun to peyɛ na.
40010036	mbe lewo sele ndro kaari u loŋgo.'
40010037	A ŋmba we na u lɛ ndee u lo kee chaa mbe wɛ ni na kre n fna ni wo. A ŋmba we na u biile kee chaa mbe wɛ ni na kre n fna ni wo.
40010038	A ŋmba u n u kanyana kumu kaan wru mu taa ni kro kre n fna ni wo fio!
40010039	A ŋmba ŋmaa kee kie u shian mbe tro kre, kie yili u kɛɛ. A ŋmba we yila ni na mbe u ŋmaa wa mbe fun kre we ki ta."
40010040	"Ŋmba we e shↄ kre, u ni shↄ. A ŋmba we ni shↄ kre, u ŋmba u ni tun kre shↄ.
40010041	A ŋmba we Nyiɛkpↄↄ kee nyanyofun chin mbe u le kre, ufun we Nyiɛkpↄↄ kee nyanyofun fↄtↄↄrↄ ta. A ŋmba we lewo ŋmba u fraka chin mbe u kre, ufun we lewo ŋmba u fraka fↄtↄↄrↄ ta.
40010042	A ŋmba we fiɛn fiɛn mblɛ wa chin na ni twanfun wi, mbe u ŋga nyumu chirɛgbↄↄ nyini nunu chom kre, kpra na ni yuu e pan, ufun wa u fↄtↄↄrↄ la."
40011001	Ŋga Yesu na paara mu u twanfɛɛnlɛ kɛmbↄshiin pre nyina mu kↄ kre, wra yili wa, mna sɛ na kila chiɛ nyjɛ yiraa wa wa yire na, na ketaan kre yuu na leele nyina.
40011002	Kre nyjila kre nu, na pe Jↄn, ndrajefun wre, yii mu le nyuŋgo, a wra tni nyuŋgo wa mna Yesu tnumu nyjɛ wra pan na tuni yire kee loo, mna yire wa mna u twanfɛɛnlɛ pre plɛ tun
40011003	na pe sɛ Yesu wie na wre wi ŋmba u paan kre ree? Ndee pra lefuŋu sri hin?
40011004	A Yesu na yo pe pan mbo, "E sɛ kee nyjɛ e nya na nyjɛ e loo yire kee yo Jↄn pan,
40011005	na mblɛ pe fun nyiɛlɛ na kre nyaa, a finla na nyaari, a yira nyiɛrɛfɛɛnlɛ saanla, a kpoolo na ndru na paara, a gboolo na nyini, a shianfɛɛnlɛ ketaan kre ta na ndru.
40011006	Kena ŋmba we ni shↄ mbe li mbe wa ni je kre we dwamu ta."
40011007	Ŋga Jↄn bitumblↄ pre na ndru na shie kre, Yesu na wre Jↄn kee yo lenɛɛrɛ pre pra fni wa kre pan mbo, "Ŋga e na yili na shie Jↄn pan fimi lawee yire nu kre, yirɛ nyji sembremu e naa jawa na ee sɛ nya hin? Nyaa nyjɛ fuflɛ mↄŋↄi le haa e naa shie ree?
40011008	Kena yirɛ nyji pan kuraa e na sɛ wa hin? Ndee lewo ŋmba u dodonyi chichiele le e naa shie mbe sɛ le ree? E le, e ti ni yo e pan, dodonyi chichiele lefɛɛnlɛ pre, ŋunu katoo pe nyi.
40011009	Kena e ni nyina nyje pan e na sɛ wa, Nyiɛkpↄↄ kee nyanyofun wa lehaa e na sɛ ree? Kpra yi, e ti ni yo e pan, e na ŋmba wra wɛ Nyiɛkpↄↄ kee nyanyofun na nya.
40011010	Ŋgi na, Jↄn kee pra nyunↄ mu tɛɛ fa mbo, 'Le, mbe ni bituŋu tun mbe u yiɛ klu mu pan, wre we kolo gbeele mu pan.'
40011011	Kpra na, e ti ni yo e pan, leweele nu kro, wa n wa a Jↄn ndrajefun wre n wɛ u na. La, ŋmba uu fiɛn Nyiɛkpↄↄ ŋunumu kre nu kuraa kre, u wɛ u na.
40011012	A mu yire Jↄn ndrajefun wre nyjila mu pan mu su ble nyjɛ nu o nyi ŋga nu kre, nyjeeri ŋunumu kre sɛɛ sheli. A mblɛ pe chaa mbe sɛ ki nu kre, gbeŋmbaa ni pe ki shie.
40011013	Nyiɛkpↄↄ kee nyanyofɛɛnlɛ pre na Mbose mbra yire na klu mna nyjeeri ŋunumu kre kee tataara nya mu yo a Jↄn ndrajefun na chin mu pan.
40011014	Kena na e chaa mbe ni kee ŋga shↄ mbe li kre, ni yuu e pan na Elaija ŋmba kee pra yo fa na we yiɛklu mbe pan Kristo wre na kre, wre wi Jↄn ndrajefun wre.
40011015	Kena ŋmba uu wa ndie ni kre u loo.
40011016	Kena leele mblɛ nyini ni kuraa mbe fuŋga leele mblɛ wru mbe gbun hin? Pan pe nyi na biile mblɛ pe pna jafa lawee nu lɛ, mbe plɛ kna mbra yuu plɛ pan mbo,
40011017	'O binyi gbun e pan, a e je; e n yↄ. A o kum kpali, a e je; e n nyɛni.'
40011018	Jↄn na pan, u nsraa sro lii, a u nsraa simi gboo. Kpatↄ na srɛ chiin na lɛ u sro, a nde leele naa yuu mbo, 'Ŋumufↄↄn wa u nu.'
40011019	A mi Lewo Pↄ wre pan, na lii na simi yɛ gboo, a e na yuu na lilio na gbↄgbↄↄ wi mi, a ni nↄↄlↄ lɛ lampoo shↄfɛɛnlɛ na sisampefɛɛnlɛ. La, na Nyiɛkpↄↄ kachindɛ wa lewo nu kre, u kepele kie ki nyina."
40011020	Chiɛ yɛ naa wa wa, bawa Yesu na u kawako kee yire pe nɛɛrɛ mu tro. La, bawa leele nsra pe jawala chinɛ. Ki tia Yesu na paara mna chiɛ yire taan mbo,
40011021	"Yire Chorazin na Bɛtsaida leele, e atɛ! Ŋgi na, kawako kee tataara nyjɛ ni pe e nu ŋga, na yire ndaa pe Tiro na Sidon na kre, bawa leele wra fooro yonyi tↄ, mbra tↄↄnrↄ fa, mbe kra nyina na pe laa pe sisam kro.
40011022	Kena e jawa e chin na waŋgra kla ble kre, Nyiɛkpↄↄ we Tiro na Sidon leele fooro chin mbe wɛ e na.
40011023	A yire Kapɛnↄm leele, e eyɛ kpↄↄ, na jawa na ee sɛ Nyiɛkpↄↄ lawee, la, kanyana lawee ee sɛ. Ŋgi na, kawako kee nyjɛ ndaa pe a e na nya kre, na Sodom na ndaa yire kee nyjɛ pe kre, pe wra pe jawala chinɛ, a kaa chia kree wa aŋga tɛ.
40011024	Kena e jawa e chin na Nyiɛkpↄↄ kpra kun ble kre, we Sodom leele fooro chin mbe wɛ e na."
40011025	Ŋga Yesu na paara mu da wa kre, a wra kna mbo, "Ndoo, nyjeeri na tra Tafun, ni mu kaan mboo na mu mu kee kre ndra kachimblɛ na, mu ki wↄ mu bibɛɛlɛ nyina.
40011026	Yɛŋgɛ yi ndoo, ŋga ki tna mu pan mu pini.
40011027	Ni Lɛ wre yirɛ kro le ni kɛɛ, la, ndro n u Pↄ wre chin fↄna Lɛ wre chiin, a ndro n Lɛ wre chin, fↄna u Pↄ wre na mblɛ Pↄ wre chaa mbe u Lɛ wre wↄ mbe nyina pre."
40011028	"Kena e pan ni pan, yire mblɛ pe tio tuuro a e fna kre, mbe e tuu mbe e wuu.
40011029	E ni sumiɛ le e ki twan. Ŋgi na, ni nyjii, a ni ndra n sheli, kena na e pan mu ni sumi kre, ee wuu.
40011030	Ni sumiɛ n sheli, ki tia e tuuro wa sna."
40012001	Judae wuuble ka nu Yesu na u twanfɛɛnlɛ pre na sɛ tro fifiire see ka nu. Ŋga pra da wa kre, na klo twanfɛɛnlɛ pre ta, a pra yi sɛnyi yire yɛ mbru na kaa.
40012002	Ŋga Farisiie pre na pe nya kre, a pra pan mu Yesu wie mbo, "Ŋgi ki tia mu twanfɛɛnlɛ o wuuble mbra taan mu na sro kuun wuuble ŋga hin?"
40012003	A Yesu na kna mu Farisiie pre wie mbo, "E n da mu tↄↄnri mu loo kala ŋga Devid na u kotↄmblↄ na pe, nyjila ŋga klo na pe ta,
40012004	a Devid na sɛ le Nyiɛkpↄↄ nyuŋgo, mna sɛ paanu ŋga praa teeri Nyiɛkpↄↄ yiɛ kre wru, a wre na u kotↄmblↄ pre na ka, la, na ki mbra taan na pie kre paanu kre sembremu ka. Ŋgi na, Sↄfue chiin praa kre paanu kre nyini kaa.
40012005	Ndee e n Mbose mbra yire tↄↄnri mu nya na, Israel sↄfue mblɛ praa lee suminyuŋgo kre nu wuuble na pe tnumu tuni kre, praa wuuble yire klai ree? A nde pe nsra da mu yo wa pan na u wuuble kla.
40012006	Kena e ti ni yo e pan mbe e loo, ndro waa wa mna mu wɛ sumi nyuŋgo kre na.
40012007	Pe ki nyunↄ mu tɛɛ mbo, 'Ni n na yurↄ srawↄↄ chaa, la, fooro chiɛn, kre ni cha.' Na e na kee ŋga nↄↄ loo kre, kaa leele mblɛ pe n fↄↄn pe kre, yaa naa pe gbuun na pimi ni.
40012008	Ŋgi na, Lewo Pↄ wre wi wuuble kre Tafun."
40012009	Ŋga Yesu na yiri wa kre, a wra sɛ pe fninyuŋgo.
40012010	Ŋga wra le wa kre, na blↄ waa wa wa a u kɛ ku. Kre nyjila kre nu na leele plɛɛ wa fninyuŋgo wa na chaa na pie Yesu nyu cha, mbe u ta mbe yii. Kra tia pra Yesu wie mbo, "Kena mbra kolo ŋga na mu yaŋu tra wuublee?"
40012011	A Yesu na kna mu yo pe pan mbo, "E ŋmbi haa we mbↄↄ ta, na mbↄↄ wre to wee wuuble, mbe ufun wa sɛ u wↄ hin?
40012012	Kena e ti ni e wie, mbↄↄ wɛ lewo na ra? Kena ni chaa mbe e loo na mbra o ŋga kolo mbe o chichie pe wuuble."
40012013	A Yesu na kna mu yo kɛyaŋu wre pan mbo, "Mu kɛ kre tini!" A wra u kɛ kre tini, a kra nyu na shiin wo kre yi.
40012014	A Farisiie pre na yili mna sɛ kolo cha,
40012015	ŋga na pie tro mbe u taa gbo, a wra yili wa na shie, a lenɛɛrɛ na taa u kro, a wra mblɛ praa yaa kro tra.
40012016	Mblɛ wra tra kre kro, wra yo pe pan na pia shia u mɛɛ kpali.
40012017	Kre kee ŋga ki tia kee ŋga Yisaia na yo mu tɛɛ kre na pe yɛŋgɛ mbo,
40012018	"E le, ni sumifun ŋmba ni wↄ wi kre, wre wi ŋmba ni kori, a ni yiɛ shↄ u na, mbe ni Ŋumu le u nu, mbe u leele mblɛ pe n pe Judae pre nyina kprakuↄn kee kre.
40012019	A wa nyu kna ndro ni, a wa gble lete na mbe ndro u mana loo.
40012020	We ti ŋmba u n yire kre yire haa ta, a ŋmba kanhun ki firi u nu kre, we ti ki nyi, we wi mbe sɛ su ŋga kpra we yili.
40012021	A wre na waŋgra leele we na kaan."
40012022	Bawa leele plɛ na pan na blↄ wa ni Yesu pan, na ŋumufↄↄn wa u nu. Ki tia u nsraa nyaa, a u nsra ja na paara. Yesu na blↄ wre tra, a wra ja na paara na nyaa kama.
40012023	A Kra leele pre kro pe kawako, a pra kna na peyɛ wie mbo, "Devid nana wre ma ŋmbaa?"
40012024	Ŋga Farisiie pre na kee kre Yesu pe kre loo kre, a praa yuu mbo, "Bɛɛlzebul, ŋumufuɛn ŋunu wre u Yesu ŋga jaŋga, kre ki tia a u ja na ŋumufuɛn woni leele nu kre."
40012025	Titɛɛ kre nu Yesu na leele pre jawala nya, a wra kna mna yo pe pan mbo, "Na waŋgra ki yɛ yↄↄlɛ na wii na kiyɛ ni kre, waŋgra kre wa jaa yire. A chia ndee sele ŋga kie kiyɛ yↄↄlɛ mbra wii na kiyɛ o ni kre wa yire.
40012026	Na Sutna kna na wii na uyɛ ni kre kena u uyɛ yↄ shiin, a u ŋunumu kre wa yire haa ta.
40012027	Kena na Bɛɛlzebul, ŋumufuɛn ŋunu wre ni ni ŋumufuɛn woni leele nu kre, kena yire titi biile pre, jaŋga ŋgi ni pre ŋumufuɛn woni hin? E biile pre titi kuraa chin na kala e fni.
40012028	Kena na Nyiɛkpↄↄ wre u ni ŋga ŋumu wre a ndaa ŋumufuɛn woni kre, kena e ja e chin na Nyiɛkpↄↄ ŋunumu kre mbra e na.
40012029	Ndro wa jaa le faŋgafun nyuŋgo mbe u yirɛ koli, fↄna u klu mu faŋgafun wre pↄ tun, kre we jaa le u nyuŋgo mbe u yirɛ koli."
40012030	"Ŋmba u n wa ni kro kre, mu chin na u ni pra. A ŋmba wa ya ni na mbe o leele ble titɛɛ kre, mu chin na wre u pe zaanri.
40012031	Kena e ti ni yo e pan mbe e loo, sisam na jiɛnlɛ kee ŋga lewo we yo kpan, Nyiɛkpↄↄ we jaa ki ti mbe u kɛ, la, ŋmba we jiɛnlɛ kee yo mbe Kpra Ŋumu wre taan kre, Nyiɛkpↄↄ wa ki tii u kɛ fio.
40012032	A ŋmba we paara mbe Lewo Pↄ wre taan kre, we jaa sisam tinkɛɛ ta, la, ŋmba we paara mbe Kpra Ŋumu wre taan kre wa sisam tinkɛɛ ta fio, hali waŋgra shiin wo kre nu."
40012033	"Tiŋge chichie ki sɛŋgɛ chichie sɛni, a tiŋge sisaa na sɛŋgɛ sisaa sɛni. A tiŋge sɛŋgɛ na pe yiree na ki chini.
40012034	Yire leesaala mblɛ, ŋga sisam wa e nu ŋga, mni ee pe mbe jaa paaraa chichie paara hin? Kala ŋga ki yili nyuu kre, mu chin na loloŋgo nu ki yili.
40012035	Lewo kepele chichie ŋga kii wa u loloŋgo nu kre, kre ki tia wra chichie pini. A lewo kepele sisaa ŋga kii wa u loloŋgo nu kre, kre ki tia wra sisam pini.
40012036	E ti ni yo e pan mbe e loo, Nyiɛkpↄↄ kpra kun ble kre, kee ŋga ki da mu yili lewo nyuu kpan, we ki nyu wↄ.
40012037	A lewo nyu kayolo na pie yire mbe u kee li, mbaa u gbun pimi ni, ndee mbaa u ŋga tam."
40012038	Bawa Mbose mbra nyinafɛɛnlɛ pre plɛ na Farisiie pre plɛ na yiri mna paara mbo, "Nyinafun, o chaa mbe mu kawako kee yire ka pe mbe o nya."
40012039	A Yesu na kna mbo, "Yire aŋga leele sisam pefɛɛnlɛ mblɛ, e Nyiɛkpↄↄ je, na kawako kee chaa mbe nya, yaa ka nya na, fↄna Nyiɛkpↄↄ kee nyanyofun Jona kee kre chiin bↄkↄ.
40012040	Imi Jona na ble taarɛ li, lafo na blee, mbro badaaŋga wre lɛɛ kre, pan chↄↄ Lewo Pↄ wre we ble taarɛ li wee nu tra lam, lafo na blee.
40012041	Kena Nyiɛkpↄↄ kpra kun ble kre, yire na Nineve leele we yiri, mbe pe paara mbe e taan. Ŋgi na, ŋga Jona na kↄ mu ketaan kre kee yo Nineve leele pan kre, pra ki loo mna pe jawala chinɛ, mna laa pe sisam kro. La, ndro waa wa mna fuŋgaami, a u wɛ Jona na, a e n u shↄnli.
40012042	Nyiɛkpↄↄ kpra kun ble kre, yire na Sheba ŋuchlↄ wre we yiri, mbe u paara mbe e taan. Ŋgi na, wra yiri haalee mna pan mu Sↄlↄmↄn kachindɛ kee kre loo. A e le, ndro waa wa mna fuŋgaami mu wɛ Sↄlↄmↄn na, a e n u shↄnli."
40012043	"Na ŋumufↄↄn yili lewo nu kre, kie sɛ kuraa fimi lawee yire nu mbe sɛ lawee chaa tni. La, na ki n shia lawee ta kre,
40012044	mbe ki kna mbe yo ki yɛ pan mbo, 'Mbe ndru mbe sɛ katoo ŋga nu ndaa yili kre nu,' kena na ki waa ndru mu pan mu tnihaa kre nya, na pe ki pↄ pleple a yaka n wa ki nu kre,
40012045	kie ndru mbe sɛ ŋumufuɛn kↄↄnashin nyjɛ yi wɛ ki na cha, mbe yi paan tni ki tnihaa kre nu. Na ki pan ma kre, lewo ŋmba nu yie tni kre sisam we wɛ u fa na. Pan aŋga leele sisam pefɛɛnlɛ mblɛ pe n ni shↄnli ŋga we pe."
40012046	Ŋga Yesu na yire wa na paara na leele pre nyina kre, u lo na u chinlɛ na pan u pan. A pra yire fimi na, na Yesu yeeri mbe paara na u ni.
40012047	A leele pre praa wa wa kre wa na kna mu yo Yesu pan mbo, "Le, mu lo na mu chinlɛ wa mu yire fimi na na mu chaa."
40012048	A Yesu na kna mna pe wie mbo, "Mblɛ lɛ ni lo na ni chinlɛ hin?"
40012049	Bawa wra kna mna kɛ nyini u twanfɛɛnlɛ pre na, mna yo pe pan mbo, "E le, mblɛ lɛ ni chinlɛ na ni loolo.
40012050	Kena ŋmba u ni Lɛ ŋmba uu wa nyjeeri kee ndru na ŋga u chaa pini kre, wre wi ni chunu, ni jaa na ni lo."
40013001	Ki ble kre lam Yesu na yili wa mna sɛ tni epo kre mbɛɛ na.
40013002	A lenɛɛrɛ na pan u jaara, kra tia a wra le krↄ lam mna tni ki nu, a leele pre kro naa wa mu yire epo kre nyu na.
40013003	A wra tni wa mna pe nyina kee tataara yomɛɛlɛ nu mbo, "Kena falifun wa wra sɛ u yirɛ bie wohaa.
40013004	Ŋga wraa yirɛ bie yire woni kre, yɛ na sɛ wo kolo mbɛɛ na, a hanyiɛlɛ na yi nya mna yi yoori mu li.
40013005	A yɛ na sɛ wo tra ŋga tapan dnɛ nyi na. Ki nsra mu a yira fin. Ŋgi na, yi nsra ja mu sɛ tapan.
40013006	Ŋga yila na yili mna yi gbun to, a yira ku, na yi didinyi nsra ja mu sɛ tapan.
40013007	A yɛ na sɛ wo wuuro nu, a wuuro yire na fin mu yi fↄ, a yira ku.
40013008	A yɛ na sɛ wo tra chichie na mna fin mu sɛ, yɛ na sɛ lafaa lafaa, a yɛ na sɛ fuloe tataarɛ, a yɛ na sɛ fulo na kɛ."
40013009	A Yesu na kna mu yo pe pan mbo, "Ŋmba uu ndie ni kre, u ndie tɛɛ u loo."
40013010	Ŋga kra pan ma kre, Yesu twanfɛɛnlɛ pre na pan mu u wie mbo, "Mni a mna paara na leele mblɛ nyina yomɛɛlɛ nu ŋga hin?"
40013011	A Yesu na kna mbo, "Nyjeeri ŋunumu ndra ndra kee kre, pe yire nyina ki yi, la, pre rɛ, pe n pe nyina kee kre.
40013012	Lewo ŋmba uu shↄnlie ni kre, pie ka ya u pan mbe u ta nɛɛrɛ. La, ŋmba u n shↄnlie ni kre, fiɛn ŋga ni u nyi kre, pie ki shↄ u kɛɛ.
40013013	Kee ŋga ki tia ndaa paara pe pan yomɛɛlɛ nu yi kre, pee nyiɛlɛ ni, nde pe n na nyaa, pee ndiile ni, nde pe n na ndru, a pe n na kee kre nↄↄ ndru.
40013014	Pe kepele yire tia a Yisaia kee yire wra yo mu tɛɛ kre, a yi pe ma yɛŋgɛ mbo, 'Ee kee kre loo, la yaa ki nↄↄ loo, ee le chiin, a yaa nya.
40013015	Ŋgi na, pre leele mblɛ jawala ku, a pe pe ndiile yurↄ, mu pe nyiɛlɛ tↄ, ki tia pe n na nyaa, a pe n na ndru mbe pe jawala tɛɛ mbe kee kre nↄↄ loo ndee mbe pe jawala chinɛ mbe pan ni pan, mbe ni pe shↄ.'
40013016	A yire rɛ, e ndra nyu titi, e nyaa, na ndru.
40013017	E ti ni yo mbe e loo, Nyiɛkpↄↄ kee nyanyofɛɛnlɛ pre na Nyiɛkpↄↄ leele pre tataara naa chaa na pie na kalɛɛ nyjɛ e nya mu loo ŋga nya mbra yi loo. A la, pe nsra yi nya, a pe n sra yi loo."
40013018	"Kena e ndie tɛɛ, e yirɛ bie woo yomini kre nↄↄ loo.
40013019	Ŋmba we Nyiɛkpↄↄ ŋunumu kre ketaan kre loo a wa ki nↄↄ loo kre, pan we pe na yirɛ bie nyjɛ pra wo a yira sɛ wo kolo mbɛɛ na kre yi. Na Sutna pan, we paan kee kre pe luu ufun loloŋgo nu kre, wↄ u nu.
40013020	A yirɛ bie nyjɛ yira sɛ wo dnɛ lawee yire nu kre lɛ mblɛ pe ketaan kre ndru, mbe ki shↄ na yɛshↄↄrↄ ni.
40013021	La, kee kre wa didinyi kan pe lolonyi nu, pie frↄ chiɛri, kena na kanyana ndee na pe yila ketaan kre na mu wa pra to, na u fɛ mu wa.
40013022	A yirɛ bie yire yira wo wuuro nu kre lɛ mblɛ pe ketaan kre ndru, la, waŋgra yirɛ jawala tataara, na swa chaara we ti kee kre ku u nu.
40013023	A yirɛ bie yire yira sɛ wo tra taan kre nu kre lɛ mblɛ pe ketaan kre ndru mbe ki nↄↄ loo, mbe ki sɛŋgɛ sɛ, mbe plɛ sɛ lafaa lafaa, mbe plɛ sɛ fuloe tataarɛ, mbe plɛ sɛ fulo na kɛ."
40013024	Yesu na ndru mu pe gbun yomini fↄŋgↄ mbo, "Pan nyjeeri ŋunumu kre nyi na, blↄ wa na sɛ u yirɛ bie chichiele yɛ wo u see.
40013025	Ŋga ble na wↄ a leele na sni peii kre, a u loŋgo na yiri mna sɛ nyaa fuɛn yɛ sɛnyi wo mu chaa yi nu.
40013026	Kena nyjila ŋga ni yirɛ yire na fin kre, a nyaa fuɛn yire na fin mu chaa yi nu na.
40013027	Ŋga blↄ wre sumifɛɛnlɛ na sɛ yi nya kre, a pra pan mu yo u pan mbo, 'O Tafun, yirɛ chichie yire mna wo see wa kre, nyaa fuɛn yɛ fin mu chaa yi nu, sena yi yiri hin?'
40013028	A seefun wre na kna mbo, 'Ni loŋgo wa u sɛ yi wo mu chaa yi nu kre.' A u sumifɛɛnlɛ pre na kna mbo, 'Kena mu chaa mbe o sɛ yi klↄ mbe wo ra?'
40013029	A seefun wre na kna mbo, 'E frↄ, na kre ma, na e yo ee yi klↄ kre, e waa yirɛ chichiele yire yɛ klↄ mbe chaa yi nu.
40013030	Kena e yi ti mbe yire na yirɛ chichiele yire kro chaa mbe lɛ, na yirɛ yire kun nyjila waa da, mbe yo kunfɛɛnlɛ pre pan mbe pe nyaa yire klↄ mbe yi ble titɛɛ, mbe kanhun le yi na, mbe chiin yirɛ chichiele yire kun mbe sɛ yi le sugbaa.' "
40013031	Yesu na ndru mna pe gbun yomini fↄŋgↄ mbo, "Pan nyjeeri ŋunumu kre nyi na mↄstad bie ŋga lewo wru mbe sɛ luu u see yi.
40013032	Kre ki pe fiɛn yirɛ bie kro nu, la, na pe ki luu a ki fin, ki tiŋge kpↄↄri mbe wɛ tinyi tataara na. Ki tiŋge kpↄↄri mbe hanyiɛlɛ jaa zeere le ki klɛ nu."
40013033	Wra ndru mna pe gbun yomini ka na mbo, "Pan nyjeeri ŋunumu kre nyi na yiisi yi. Na paanufↄfun ki chiɛri wↄ mu le paanu mimi nu kre, kie paanu mimi kre shↄ mbe ta, mbe ki tin."
40013034	Yomɛɛlɛ nu Yesu naa paara lenɛɛrɛ pre pan, nyjila ŋga nu we paara pe pan kpan kre, yomɛɛlɛ nu wraa paara.
40013035	Pan wraa paara, ki tia Nyiɛkpↄↄ kee nyanyofun wre kee ŋga wra yo mu tɛɛ kre na pe kpra mbo, "Yomɛɛlɛ nu mbe paara pe pan, a kee nyjɛ yi ndra mu yire waŋgra gbeele nyjila krɛrɛ kre, mbe yi wↄ mbe pe nyina."
40013036	Ŋga Yesu na lenɛɛrɛ pre ti wa mna sɛ katoo kre, a u twanfɛɛnlɛ pre na u kↄŋgↄ ni mna sɛ yo u pan mbo, "Jande, o nyina nyaa fuɛn yire yira fin see kre nu kre yomini kre nↄↄ."
40013037	A Yesu na kna mbo, "Blↄ ŋmba wra yirɛ bie yire wo kre na wi mi Lewo Pↄ wre,
40013038	A see kre nu wra yi wo kre na yi waŋgra ŋga. Yirɛ bie chichiele yire lɛ Nyiɛkpↄↄ leele pre, a nyaa yire yi Sutna leele pre.
40013039	A loŋgo ŋmba wra sɛ nyaa yire wo kre na wi Sutna wre. A yirɛ kun ble kre yi waŋgra kla ble kre. A kunfɛɛnlɛ pre lɛ nyjeeri bitumblↄ pre.
40013040	A imi na pe nyaa fuɛn ble titɛɛ mbe kanhun le yi na kre, pan chↄↄ waŋgra kla ble kre we pe.
40013041	Ki ble kre mi Lewo Pↄ wre we ni nyjeeri bitumblↄ pre tun mbe pe paan nyjɛ yi tia leele na sisam pini kre, na sisam pefɛɛnlɛ pre kro wↄ mbe yili yi ŋunumu kre nu,
40013042	mbe sɛ pe wa kanyana kanhun kre nu, bawa pie na nyɛni mbra pe ŋgaala chirɛ.
40013043	A Nyiɛkpↄↄ leele pre we na chiɛnri na yila yi, pe lɛ ŋunumu kre nu. Kena ŋmba uu wa na ndie ni kre, u loo."
40013044	"Kena pan nyjeeri ŋunumu kre nyi na swa nyiɛɛ wa tra ka nu, a lewo sɛ ki nya, mu ndru mu gbeele mu ki tↄ tra ni mu ya, mbe ki yɛshↄↄrↄ sisaa ti mbe u sɛ yirɛ nyjɛ yii wa u pan kro prɛ mbe sɛ kre tra kre lↄ."
40013045	"Nyjeeri ŋunumu kre, pan ki nyi na jafalifun yira chichie ka chaa,
40013046	na waa sɛ ki nya imi na ki ndrↄ we da kpan, mbe u sɛ yirɛ nyjɛ yii wa u pan kro prɛ mbe sɛ ki lↄ."
40013047	"Nyjeeri ŋunumu kre, pan ki nyi na imi na pe asau waa lↄↄ nu, mbe ki mbroe nyini nyini wↄ.
40013048	Na ki nyi kre, asau kre wafun we ki tini mbe paan tɛɛ tanyiɛ na, mbe tni mbe mbroe pre yoori, mbe chichiele pre le yira lam, mbe fuɛn pre wa.
40013049	Pan kie pe waŋgra kla ble kre. Ki ble kre, nyjeeri bitumblↄ pre we sɛ sisam pefɛɛnlɛ pre yoori mbe yili chichie pefɛɛnlɛ pre nu,
40013050	mbe sɛ fuɛn pre le kanyana kanhun kre nu. Bawa pie nyɛni, mbra pe ŋgaala chirɛ."
40013051	A Yesu na kna mu pe wie mbo, "E kee nyjɛ krɛrɛ nↄↄ loo?" A pra kna mbo, "Ɛnhɛɛn!"
40013052	A Yesu na kna mbo, "Kena Judae mbra nyinafɛɛnlɛ pre, pe ŋmba we paan pe twanfun nyjeeri ŋunumu kre nu kre, we kee chichiele shiin ta, lɛɛ na fↄŋgↄ mbe leele nyina."
40013053	Ŋga Yesu na paara pe pan yomɛɛlɛ nu mu kↄ kre, wra yili wa,
40013054	mna sɛ u chia, mna na leele nyina pe fni nyinyi nu, a kra pe pe kawako ni. A pra kna na peyɛ wie mbo, "Sena ŋmba yiri na jaŋga na kachindɛ kee nyjɛ sembremu ni imi hin?
40013055	Kapinta pↄ wre ma ŋmbaa? Wre ma Maria pↄ kree? Wre chinlɛ ma Jemisi na Josɛf na Siimↄn na Judas kree?
40013056	Wre jaala ma pee wa o pan mna kree? A sena u yiri na yire kee nyjɛ ni hin?"
40013057	U kee na pe pe kawako ni mu tro, a kra tia pe krↄ na kun na u ni. A Yesu na kna mna yo pe pan mbo, "Nyiɛkpↄↄ kee nyanyofun kro pe u shↄnli lawee kro nu, fↄna u chia, na u sele leele nu."
40013058	Ki tia Yesu nsra kawako kee nɛɛrɛ pe wa, ŋga pe nsra u shↄnli kre na.
40014001	Nyjila ŋga nu Yesu naa kila kre, Ŋunu Hɛrodi na u kawako kee yire wraa piin yire loo.
40014002	Ki tia wra yo u sumifɛɛnlɛ pan mbo, "Kie pe Jↄn ŋmba ndaa gbo kre u ndru mu nyi kre, kre ki tia u jaŋga ŋga sembremu ta kre."
40014003	Ŋga kra tia Ŋunu Hɛrodi na Jↄn gbo rɛ, Hɛrodi na u chunu Filipo chↄ ŋmba praa yeeri Hɛrodias kre shↄ mna leŋge. A Jↄn na paara mu Hɛrodi taan na ki n fna mbe u u chunu chↄ shↄ mbe leŋge. Jↄn na ki yo u pan gbee tataara. Kena ŋga wra klu mu ki yo kre, Hɛrodias wre krↄ na kun paa, a wra tia Ŋunu Hɛrodi na Jↄn yii mu sɛ le nyuŋgo. Ŋunu Hɛrodi naa chaa mbe Jↄn gbo, la, leele tataara na Jↄn shↄnli na Nyiɛkpↄↄ kee nyanyofun wi. Kra tia Hɛrodi naa fiɛ na we u gbo jle kre. Praa wa wa ki ble ka, Ŋunu Hɛrodi naa u seble lii, a Hɛrodias pↄ bichable wa na pan mu yↄ, a kra Hɛrodi yiɛ shↄ. Kra tia wra da mu pↄ wre ŋga lenɛɛrɛ pre yiɛ na, na yira ŋga we u wie kpan, we u ŋga ki yi. A pↄ wre na sɛ ki yo u lo pan, a u lo na u nyina na u sɛ yo na Jↄn ndra u chaa. A pↄ wre na pan mbo, "Ni ŋga Jↄn ndra taa paawa na mna fuŋgaami!"
40014009	Ŋga kre pan ma kre, Ŋunu Hɛrodi yiɛ na je chiɛri, la, ŋga wra da mu pↄ wre ŋga fumblↄ yiɛ na, u nsraa chaa mbe kↄ u danyi yire na. Ki tia wra yire wa mna tia pra sɛ Jↄn ndra kↄ nyuŋgo wa mna pan mu bichable wre ŋga lalaa wa. A pↄ wre na sɛ u lo ŋga ki yi.
40014012	Ŋga pra Jↄn gbo kre, a u twanfɛɛnlɛ na sɛ u gboo wre wru mu sɛ le, mna chin mu sɛ Yesu bↄ mandiɛ.
40014013	Ŋga Yesu na Ŋunu Hɛrodi kee kre loo kre, wra sɛ krↄ wru mna sɛ lawee waa ka nu wre na u twanfɛɛnlɛ pre ni. Leele pre na lawee ŋga nu wraa shie kre haa chin, a pra nyaari tra mna u kↄŋgↄ ni.
40014014	Nyjila ŋga wra yili krↄ kre nu mu to fimi na kre, wra leele pre nya tataara, a pe kee na pe fooro ni u pan mu tro, a wra pe mblɛ praa yaa kro tra.
40014015	Ki ble kre yila kↄŋgↄ, u twanfɛɛnlɛ pre na pan mna yo u pan mbo, "O Tafun, yila koo, a leele ma pee wa lawee ŋga nu, mbe lenɛɛrɛ mblɛ yaka ta mbe lↄↄ ka, kena pe wa kolo mbe pe sɛ sro cha mbe lↄ kabɛɛlɛ yire na mbe li."
40014016	A Yesu na kna mbo, "Ki n shian na pie sɛ sro cha peyɛ, kena e pe ŋga yirɛ yɛ mbe pe ka."
40014017	A twanfɛɛnlɛ pre na kna mbo, "Paanu kunↄ na mbroe shiin chiin ni o nyi mna."
40014018	A Yesu na kna mu yo pe pan mbo, "E pan na yi ni e ni ŋga."
40014019	A wra kna mu yo leele pre pan na pe tni nyaa yire na, a wra kna mu paanu kunↄ yire na mbroe shiin pre wru mu yii kɛɛ, mna yiɛ wa nyjeeri, mna Nyiɛkpↄↄ ŋga mboo, mna paanu yire na mbroe pre pile mna le u twanfɛɛnlɛ pre kɛɛ, a pra yi kɛ mna leele pre ŋga.
40014020	Leele pre kro na ka mna yↄↄ, a twanfɛɛnlɛ pre na pe kampraa yire koli kakɛɛ kɛmbↄshiin.
40014021	Bilɛ mblɛ pra yirɛ yire ka kre naa kagbeŋ kunↄ, pe nsra chiɛlɛ na biile tↄↄnri mu chaa.
40014022	Ŋga pra li mu kↄ kre, a Yesu na yo u twanfɛɛnlɛ pre pan na pe krↄ wru mbra yiɛklu tapla kre kro, mbe u leele pre wa kolo mbe pan.
40014023	Ŋga Yesu na leele pre wa kolo mu kↄ kre, a wre nunu na sɛ nyiɛtali nyua ka na. Yila na Yesu kↄ wa.
40014024	Kre nyjila kre na krↄ kre wa tapla kre lalaa, a fuflɛ naa gbuun na pe fni, a pe sɛ haa yiɛ na sheli.
40014025	Kre nyjila kre na kie pe nyjila jijirɛ nyisee nyu na, a Yesu naa nyaari tapla kre yiɛ na, na shie u twanfɛɛnlɛ pre pan.
40014026	Ŋga u twanfɛɛnlɛ pre na u nya na u nyaari nyumu kre yiɛ na kre, fiɛrɛ na pe yii, praa jawa na gboo wi, kra tia pra gble le.
40014027	Titɛɛ kre nu, a Yesu na paara na pe ni mbo, "E eyɛ gbun yii, mi wi, kena yaa fiɛ."
40014028	A Pita na kna mna yo Yesu pan mbo, "Ni Tafun, na ŋu wi kain kre, ti mbe ni nyaari nyumu ŋga yiɛ na mbe pan mu jaara."
40014029	A Yesu na kna mbo, "Yiri mu pan!" A Pita na yili krↄ kre lam mu to tapla kre yiɛ na, na nyaari na shie Yesu pan.
40014030	Ŋga Pita na nya imi fuflɛ kre nyumu kre wru kre, fiɛrɛ na u yii, to, a wraa tri tapan, ŋga wra ki nya ma kre, a wra gble fↄↄri mu le mbo, "Ni Tafun, ni shↄ!"
40014031	A Yesu na kɛ tini mu u fa mu yii, mna kna mu yo u pan mbo, "Mu shↄnlie fiɛn kpa, mni a mu mu jawala pe shiin ŋga hin?"
40014032	A Yesu na Pita yii a pe kro shiin na le krↄ kre lam,
40014033	a leele pre kro naa kosie kani na yiri na yuu mbo, "Kpra na, Nyiɛkpↄↄ Pↄ titi wi ŋu."
40014034	Ŋga pra tapla kre kun kre, pra to Genesarɛt tra nu.
40014035	Leele pre praa wa wa kre na Yesu nya mna u chin, titɛɛ kre nu, a praa feni na pe yambla wru na paan Yesu pan. Ki nsra da nyjila ka, na pe pan pe tra kre yambla kro ni mu ble Yesu yiɛ,
40014036	na u tali na u ti mbe yambla pre kɛnyi taa u dodoŋgi nyu na, mblɛ pra ja mna kɛ taa u dodoŋgi na kre kro na saanla.
40015001	Praa wa wa ki ble ka, a Farisiie plɛ na Mbose mbra nyinafɛɛnlɛ plɛ na yiri Jerusalɛm na mna pan mu Yesu wie mbo,
40015002	"Ŋgi ki tia paala nyjɛ o tolɛɛlɛ le mu tɛɛ kre, a mu twanfɛɛnlɛ pre na na lii yi na hin? Pra kɛnyi je o paala kolo na mbe chiin li."
40015003	A Yesu na kna mbo, "A yire titi, ŋgi ki tia e Nyiɛkpↄↄ mbra yire je mu taa e paala yire kolo na hin?
40015004	Nyiɛkpↄↄ yo mbo, 'Mu lɛ na mu lo shↄnli, ŋmba we kee sisaa yo u lo na u lɛ na kre, ki fna mbe pe u gbo'.
40015005	La, yire yo na ndro yira ka ta mbe u lɛ ndee mbe u lo ŋga kre, kena ufun u ki tɛɛ mbe sra wↄ mbe Nyiɛkpↄↄ ŋga. Kena ki n shian na we u lɛ ndee u lo ŋga yaka na. E tro e paala kolo nyjɛ krɛrɛ na mu Nyiɛkpↄↄ mbra kee kre je.
40015007	Yire yiɛnyumufɛɛnlɛ, yɛŋgɛ Nyiɛkpↄↄ kee nyanyofun Yisaia na e kee nya mna yo kre mbo,
40015008	'Leele mblɛ, ni mɛɛ pe yeeri, a nde pe n na ni kee chaa pe lolonyi nu.
40015009	Finfin pe ni sumi. Ŋgi na, lewo paala kolo pe leele nyina, na yuu na Nyiɛkpↄↄ kolo yi.' "
40015010	Ŋga Yesu na paara na pe ni mu kↄ kre, a wra lenɛɛrɛ pre yeeri mna yo pe pan mbo, "E ndie tɛɛ e kee kre nↄↄ loo chiriri.
40015011	Ki n pe yira ŋga ki lee lewo nyuu kre, ki nɛɛrɛ woni u na, la, kee ŋga ki yili lewo nyuu kre, kre ki u toni na nɛɛrɛ ni."
40015012	Ŋga wra yo ma kre, a u twanfɛɛnlɛ pre na flo mu da u na, mna yo u pan mbo, "Mu chin na kee ŋga mu yo kre, ki Farisiie pre yaa?"
40015013	A Yesu na kna mu yo pe pan mbo, "Tiŋge ŋga ni Lɛ ŋmba uu wa nyjeeri kre n luu kro kre, pie ki kↄ mbe wa.
40015014	Kena e pe ti wa, fuunlo lɛ, a pra plɛ nyina kolo, a na fuun u ŋmbrↄ fuun nyina kolo kre, wee nunu pe kro we to."
40015015	A Pita na taan mu yiri mu yo Yesu pan mbo, "Jande, o nyina yomini kre nↄↄ."
40015016	A Yesu na kna mbo, "Kena e n na kaalɛɛ nyjɛ nↄↄ ndru tuun?
40015017	Kena e n chin na yira ŋga ki lee nyuu kre, lɛɛ ki shie, mbe yire wa mbe yili mbe wo ree?
40015018	A la, kee ŋga ki yilii nyuu kre, loloŋgo nu ki yilii, kre ki ja na lewo toni nɛɛrɛ ni.
40015019	Lewo loloŋgo nu sisam jawala ŋga kro yili na paan, linkuuro kee, leŋgeere klaa, tiɛrɛɛ, juuro, kafinɛ dansiɛrɛ lie, na kabaara.
40015020	Yire kee nyjɛ krɛrɛ yi lewo toni nɛɛrɛ ni, kena na mu kɛnyi nyjɛ pe n je paala kolo na tɛɛ mu li kre, kia jaa lewo tↄ na nɛɛrɛ ni."
40015021	Ŋga Yesu na paara a u nyu na to kre, wra yili wa mna sɛ Tiro na Sidon lawee yire nu.
40015022	Chlↄ wa naa wa wa, a wra yiri Kenaan sele nu. Ŋga chlↄ wre na Yesu nya kre, a wra fɛ mna taa u kro na nyɛni mbo, "Jande, Devid nana, ni fooro le, ni Tafun. Ni pↄ bichable nu ŋumufↄↄn nyi na u hau. Kena jande, ya ni na."
40015023	Ŋga chlↄ wre na yo ma kre, Yesu nsra nyu kun, a u twanfɛɛnlɛ pre na kna na Yesu tali mbo, "Jande, chlↄ wre ni mbe u laa o kro, u gble o ndie titi."
40015024	A Yesu na kna mu yo chlↄ wre pan mbo, "Israel leele mblɛ pe fun Nyiɛkpↄↄ kolo na kre, pre pan pe ni tun."
40015025	A chlↄ wre na kosie kan Yesu yiɛ mbo, "Jande, ni Tafun, ya ni na."
40015026	A Yesu na kna mbo, "Ki n fna mbe wa u biile sro wru mbe wa nyukwanla pan."
40015027	A chlↄ wre na kna mbo, "Ni ki chin, ni Tafun, la, sro knumɛɛ nyjɛ yi woni tra kre, nyukwanla yi yoori na kaa."
40015028	Ŋga chlↄ wre na yo ma kre, a Yesu na kna mbo, "Mu pe chlↄ ŋmba mu shↄnlie kpↄↄ. Kena ŋga mu tali kre, ki pe ma mbe mu ŋga." Titɛɛ kre nu to, a chlↄ wre pↄ wre na saanla.
40015029	A Yesu na yili wa mna sɛ tro Galilii epo kre nyu na, mna sɛ nyua ka nduu mu tni wa.
40015030	Lenɛɛrɛ na sɛ na yamblɛ ni u pan, fuunlo na finla na mblɛ pe fuuru, na kpoolo na yira nyininyini fɛɛnlɛ ni kro, mna pan mu pe wa Yesu yiɛ, a wra pe tra peii.
40015031	Ŋga leele pre na kpo nya a wra paara, mu fna ŋmba u fuuru nya a wra nyaari, mu nya a fuun nyiɛlɛ nyaa kre, kra pe pe kawako, a praa Israel Nyiɛkpↄↄ kaan mɛɛ.
40015032	Ŋga kra pan ma kre, Yesu na yire wa mna u twanfɛɛnlɛ pre yeeri mna pan u jaara, mna yo pe pan mbo, "Leele mblɛ kee fooro ni ni pan. Ŋgi na, pe tni ni jaara kie pe ble nununu taarɛ yi ŋga, a pe n yaka ta mbe ka. A ni n na chaa mbe pe ndru mbe sɛ na klo ni, na kre ma, plɛ we jire kolo."
40015033	A u twanfɛɛnlɛ pre na kna mu u wie mbo, "A sena oo sro ta mbe ki leele tataara mblɛ da mbe li fimi lawee ŋga nu hin?"
40015034	A Yesu na kna mu pe wie mbo, "Paanu mni yii wa e pan hin?" A pra kna mbo, "Paanu kↄↄnashin na mbroe chiɛri plɛ ni o nyi."
40015035	A Yesu na kna mu yo lenɛɛrɛ pre pan, na pe tni tni nyaa yire na.
40015036	Yesu na paanu yire na mbroe pre wru mu yii, mna Nyiɛkpↄↄ ŋga mboo, mna yi pile na mbroe pre ni mna le u twanfɛɛnlɛ pre kɛɛ, a praa lenɛɛrɛ pre kaan.
40015037	Lenɛɛrɛ pre kro na ka mna yↄↄ, a twanfɛɛnlɛ pre na pe kampraa yire yoori kakɛɛ kↄↄnashin.
40015038	Bilɛ mblɛ pra yirɛ yire ka kre naa kagbeŋ jijirɛ, pe nsra pe chiɛlɛ na pe biile tↄↄnri mu chaa.
40015039	Ŋga lenɛɛrɛ pre na kↄ kre, a Yesu na pe wa kolo, mna sɛ le krↄ nu, mna sɛ Magadan tra nu.
40016001	Ki ble ka Farisiie na Sadukie pre plɛ na pan mna Yesu pe mu le. Pra yo Yesu u kawako kee pe mbe pe nya.
40016002	A Yesu na kna mna yo pe pan mbo, "Na yila shie mbe sɛ to, a lawee nyina haa kre, e ja na chini na yuu na, imi na lawee pe ŋga, baŋga ndramu we saan.
40016003	A na nyiŋge se bnimi kre, e ja na tloe le na yuu na nyiɛ we pan. E ja na ndramu pee le na kalɛɛ taa na yuu, a la, yire ble nyjɛ nu e nyi ŋga, e n ja mbe kee nyjɛ yi piin yi nu le mbe yi kee nya mbe yo.
40016004	E ti ni yo e pan mbe e loo, yire leele sisam pefɛɛnlɛ mblɛ, e Nyiɛkpↄↄ je, na kawako kee chaa mbe nya, la, yaa kawako kee ka ta mbe nya na, fↄna Jona wo ŋga kra pe kre." Ŋga Yesu nyu na to kre, a wra pe ti wa mna sɛ.
40016005	Ŋga Yesu twanfɛɛnlɛ pre na tapla kre kun mna kna ki kro kre, pra paanu fɛɛ.
40016006	Ŋga praa wa wa kre, Yesu na yo pe pan mbo, "E le, e eyɛ dↄↄta Farisiie pre na Sadukie pre yiisi yire haa."
40016007	A pra kna na yuu peyɛ pan mbo, "Ŋga o n pan na paanu ni kre, kre ki tia a wra yuu o pan ma kre."
40016008	Kee ŋga praa yuu kre, Yesu na pe jawala nya, a wra kna mu pe wie mbo, "Ŋgi ki tia a e na jawa na ŋga e n pan na paanu ni kre ki tia ndaa yuu e pan ma ŋga hin? E shↄnlie fiɛn kpa.
40016009	Kena e n ta mu kee nyjɛ nↄↄ loo tun? A e n sↄↄnri na ndaa paanu kunↄ pile mna leele kagbeŋ kunↄ ŋga ŋgaa? A ŋga pra ka mu yↄↄ kre, yi mbuuroe yire kakɛɛ mni e na yoori hin?
40016010	A ŋga ndaa paanu kↄↄnashin yire pile mna leele kagbeŋ jijirɛ ŋga kre, yi mbuuroe kakɛɛ mni e na yoori hin?
40016011	Kena yira ŋgi ki tia e n kee ŋga ni yo ŋga nↄↄ loo, a e na jawa na paanu kee ni yuu ŋga hin? Kena e jande, ni yuu e pan na e eyɛ dↄↄ ta Farisiie pre na Sadukiie pre yiisi yire haa."
40016012	Ŋga Yesu nyu na to kre, bawa u twanfɛɛnlɛ pre na chin mu kee kre nↄↄ loo, na yiisi ŋga pe leni paanu nu kre kee ma u yuu, la, Farisiie pre na Sadukie pre kooloe fuɛn nyjɛ praa leele nyina kre kee wraa yuu, na pe peyɛ dↄↄ ta yi na.
40016013	Ŋga Yesu na le Kaesaria Filipo tra nu kre, wra u twanfɛɛnlɛ pre wie mbo, "Ndro ŋmbi sembremu leele mi Lewo pↄ wre kra hin?"
40016014	A pra kna mbo, "Plɛ yuu na Jↄn ndrajefun wre wi, a plɛ na yuu na Elaija wi, a plɛ na yuu na Jeremia wi, a plɛ na yuu na aada fawolo Nyiɛkpↄↄ kee nyanyofɛɛnlɛ pre wa wi."
40016015	A Yesu na kna mbo, "A yire hin? Ndro ŋmbi sembremu e ni kra hin?"
40016016	A Siimↄn Pita na kna mbo, "Ŋu wi Kristo wre, Nyiɛkpↄↄ ŋmba u le wre Pↄ wre."
40016017	A Yesu na kna mbo, "Siimↄn, Jona pↄ, Nyiɛkpↄↄ mu dwan. Ŋgi na, lewo ma u mu nyina kre kee ŋga, la, ni Lɛ ŋmba uu wa nyjeeri wre u ki wↄ mu mu nyina.
40016018	Kre ndra na ni yo mu pan, ŋu wi Pita, ŋu wi dnɛ ŋga mbe wↄ mbe ni leele yire ki na mbe ni sumi, a kumu waa ki ja.
40016019	Ŋu kɛɛ mbe nyjeeri ŋunumu kre safwa le, kena kee ŋga mu yii tra mna kre, pie ki yii nyjeeri, a kee ŋga mu je tra mna kre, pie ki je nyjeeri."
40016020	Bawa Yesu na u twanfɛɛnlɛ pre jaari na pia shia ki yo mbe ndro loo na wre wi Kristo ŋmba Nyiɛkpↄↄ wↄ kre wre.
40016021	Mu yire kre nyjila kre nu na shie kre, Yesu na paara chasi mna u twanfɛɛnlɛ pre nyina mbo, "Ki fna mbe ni sɛ Jerusalɛm na, mbe sɛ kala nya loplombo pre na Judae sↄfue loplombo pre, na pe mbra nyinafɛɛnlɛ pre kɛɛ. Pie ni gbo, a ki ble taarɛ ble na mbe nyi."
40016022	Ŋga Yesu na yo ma kre, Pita na Yesu yeeri mbɛɛ na mna sɛ u yiɛ kee yo u pan mbo, "Ni Tafun, Nyiɛkpↄↄ we sɛ na kre kee ŋga mu yo ŋga ni lee. Kre kee ŋga n fna mbe pan mu na."
40016023	A Yesu na kna mna yo Pita pan mbo, "Laa ni na! Sutna wi ŋu! Mni a mna ni toni kolo hin? Mu n na Nyiɛkpↄↄ wo haa jawa, la, lewo wo haa mu jawa."
40016024	A Yesu na kna mu yo u twanfɛɛnlɛ pre pan mbo, "Na ndro chaa mbe taa ni kro kre, u fun u uyɛ fɛɛ, mbe u kanyana kumu kaan tio mbe taa ni kro.
40016025	Ŋgi na, ŋmba we na wii u ŋmaa na kre, kie yili u kɛɛ. La, ŋmba we yila ni na mbe u ŋmaa wa mbe fun kre, we ki ta.
40016026	Kena na lewo waŋgra ŋga yirɛ kro ta, mu u ŋmaa wa mu fun, yira ŋgi tnu we ta hin? Ndee yira ŋgi sembremu lewo we jaa ta tra mna mbe Nyiɛkpↄↄ ŋga, mbe ki jaa ti u ŋmaa ta hin?
40016027	Mi Lewo Pↄ wre, mbe pan ni Lɛ wre yɛnyiŋge kre nu, mi na nyjeeri bitumblↄ ni, mbe paan lewo ŋga kee nyjɛ u pe kro fↄtↄↄrↄ.
40016028	Kpra na, e ti ni yo e pan mbe e loo, plɛɛ wa mu yire e nu mna a pia kumu chin, fↄna pe mi Lewo Pↄ wre nya ni ŋunumu kre nu tun."
40017001	Ble kↄↄnanu kↄkro kre, Yesu na Pita na Jemisi na u chunu Jↄn pre chiin bali a pra sɛ nyua gedeŋge ka na.
40017002	Bawa Yesu na sɛ chinɛ pe yiɛ na, a u yiɛ naa chiɛnri na yila yi, a u dodoŋgi na fniŋge prupru u na.
40017003	Bawa Mbose na Elaija na peyɛ wↄ mu paara Yesu pan.
40017004	A Pita na kna mna yo Yesu pan mbo, "Ni Tafun, ki nyu na oo wa mna, na mu chaa oo sugbɛɛ taarɛ sin e pan fuŋgaami, mu wo nunu, Mbose wo nunu, Elaija wo nunu."
40017005	Ŋga Pita naa wa na paara to, a sugbeŋge ka na pan mu pe tↄ, a mana ka na yili sugbeŋge kre nu mbo, "Ŋmba wi ni pↄ ŋmba ni kori, a ni yiɛ shↄ u na kre. Kena e ndie tɛɛ u pan."
40017006	Ŋga twanfɛɛnlɛ pre na mana kre loo ma kre, fiɛrɛ na pe yii kpↄↄ, a pra yiɛ juule tra.
40017007	A Yesu na pan mna kɛ taa taa pe na mna yo pe pan mbo, "E yiri, yaa fiɛ!"
40017008	Ŋga pra yiɛ yire kre, Yesu chiin pra nya na u wa mu yire pe jaara.
40017009	Ŋga pra yiri nyua kre na na tri tra kre, Yesu na yo pe pan mbo, "Yaa shia kee ŋga e nya na ŋga bↄ mbe ndro loo, fↄna mi Lewo Pↄ wre ku mu nyi tun."
40017010	Ŋga wra yo u twanfɛɛnlɛ pre pan ma kre, a pra kna mbo, "A ŋgi ki tia a Judae mbra nyinafɛɛnlɛ pre na yuu na ki fna mbe Elaija klu mbe pan Kristo wre na hin?"
40017011	A Yesu na kna mbo, "Kpra kee pe yuu na Elaija we klu mbe pan mbe yirɛ kro nyu mbra, mbe ni chiin pan.
40017012	La, e ti ni yo e pan mbe e loo, Elaija na yiɛ klu mu pan, la, pe nsra u chin, ki tia pra nyjɛ praa chaa kro taa u na. Pan chↄↄ mi Lewo Pↄ wre pan, mbe paan kala nya pe kɛɛ."
40017013	Ŋga wra yo ma kre, a u twanfɛɛnlɛ pre na chin mu kee kre nↄↄ loo, mna chin na Jↄn ndrajefun wre kee Yesu yuu.
40017014	Ŋga pra tii nyua kre na mna pan lenɛɛrɛ pre lawee kre, blↄ wa na fɛ mna pan mu kosie kan Yesu yiɛ mbo,
40017015	"Ni Tafun, ni pↄ ŋmba fooro le. Tonkolii wa u na mu tia wra kala nya tataara, ki tia wra tuuri kanhun, ka nu mbe u to nyumu nu.
40017016	Kre ni pan na u ni mu twanfɛɛnlɛ pre pan a pe n ja mu u tra."
40017017	A Yesu na kna mbo, "Yire aŋga leele mblɛ nu shↄnlie n wa, e ndie kan kpa, ni tni e jaara, ndee ni kala nya na e ni mbe sɛ su nyjila ŋgi nu hin? E pan na u ni e ni ŋga."
40017018	A pra pan na u ni, a Yesu na fuu ŋumufↄↄn kre na, a kra yili yaŋu wre nu, a wra saanla titɛɛ kre nu.
40017019	Kee ŋga kↄkro kre, twanfɛɛnlɛ pre na Yesu yeeri mbɛɛ na mna u wie mbo, "Kena yira ŋgi ki tia a wre n ja mu ŋumufↄↄn kre wↄ ŋga hin?"
40017020	A Yesu na kna mna yo pe pan mbo, "E shↄnlie fiɛn, kre ki tia. Kpra na ni yuu e pan na, na e shↄnlie da na mↄstad bie ni kre, ee jaa yo nyua ŋga pan na, kↄ mu sɛ to lawee fↄŋgↄ nu, mbe ki kↄ. A yaka n wa mbe yaa jaa ki pe."
40017021	La, blefuun na nyiɛtalaa chiin kie jaa kre ŋumufↄↄn ŋga wↄ lewo nu.
40017022	Ŋga Yesu na u twanfɛɛnlɛ pre kro na sɛ fni Galilii na kre, wra yo pe pan mbo, "Pie Lewo Pↄ wre wↄ mbe le leele kɛɛ, mbe pe u gbo, a we ndru mbe nyi ki ble taarɛ ble na." Ŋga wra yo ma kre, pe sↄↄnrↄ na ku.
40017024	Ŋga pra yiri wa kre, pra sɛ Kapɛnↄm na, bawa sumi nyuŋgo tↄↄ swa shↄfɛɛnlɛ pre na pan mu Pita wie mbo, "Kena e nyinafun ŋmba sumi nyuŋgo tↄↄ kre toni ŋgaa?"
40017025	A Pita na kna mbo, "Ŋgi ki tia mbe wa ki tↄ hin? U toni." Ŋga Pita na yiri wa mna le katoo to, a Yesu na klu mu u wie mbo, "Siimↄn, mni nyini mu kee ŋga jawa hin? Leele mblɛ haa pan ŋulo tra swa shio hin? Fumblↄ pan ree? ndee kabiile pan hin?"
40017026	A Pita na kna mbo, "Fumblↄ pan pe ki shio." A Yesu na kna mbo, "Kena ki nyina na kabiile pre wuu kre tↄↄ ŋga kɛɛ.
40017027	La, o n na chaa mbe ti leele pre krↄ kun, kena drawa wru mu sɛ tapla kre nyu na, mu sɛ ki wa lↄↄ kre nu, mbro jlewo ŋmba mu wↄ kre, u nyu nyaa, mu swa nya wa, ki wↄ mu pan mu mi na ŋu wo tↄ."
40018001	Kre nyjila kre nu twanfɛɛnlɛ pre na pan mu Yesu wie mbo, "Kena o ŋmbi haa we pe lekpↄↄ nyjeeri ŋunumu kre nu ŋga hin?"
40018002	A Yesu na kna, mna pↄ fiɛn wa yeeri, mna pan mu yire pe lalaa,
40018003	mna kna mbo, "Kpra na ni yuu e pan na, na e n eyɛ pe na biile lɛ kre, kolo ka n wa na ee sɛ nyjeeri ŋunumu kre nu fio.
40018004	Ŋmba we ja mbe uyɛ nyjii na pↄ ŋmba wi kre, wre we pe lekpↄↄ nyjeeri ŋunumu kre nu.
40018005	A ŋmba we le ni na, mbe pↄ imi le kre, kena u ni le.
40018006	A ŋmba we ti biile fiɛn fiɛn mblɛ pe ni shↄ ŋga wa laa u shↄnlie kro kre, na pra dnɛ badaaŋga pↄ ufun lagboo mu u wa lↄↄ a kra u li pro, ŋga we tni na.
40018007	Waŋgra ŋga nu kaalɛɛ nyi mu tia leele na punu Nyiɛkpↄↄ na kre, ki atɛ. Leele punui Nyiɛkpↄↄ na la, ŋmba we ti mbe ndro punu kre, u atɛ.
40018008	Kena na mu kɛ ndee mu jele shie na mu ni sisam nu kre, ki kun mu wa. Ki nyu mu mu ŋga na mu sɛ ŋmaa lawee na kɛ nunu, ndee jele nunu ni, mu wɛ ŋga mu kɛnyi shiin, ndee jeelee shiin ta mbe sɛ kanhun ŋga kra fii kre nu na.
40018009	A na mu nyini shie na mu ni sisam nu kre, ki foli mu wa, ki nyu mu mu ŋga na mu sɛ na nyini nunu ni ŋmaa lawee, mu wɛ ŋga mu nyiɛlɛ shiin ta mbe sɛ kanyana kanhun kre nu."
40018010	"Kena e dↄↄ ta mbe yaa shia bibɛɛlɛ mblɛ wa le fiɛn. Ŋgi na, pe nyjeeri bitumblↄ wa mu tni ni lɛ wre jaara nyjeeri nyjila kro nu.
40018011	Lewo Pↄ wre pan mbe paan mblɛ pe fun kre ŋmaa shↄ.
40018012	Kena na lewoo wa na mbaala lafaa ni, a nunu fun pe nu, mni e jawa na ufun we pe hin? Wa fuloejirɛ na kɛmbↄkↄↄnajirɛ pre ti pe ka haa wa, mbe sɛ nunu ŋmba u fun wre haa cha tun ree?
40018013	A na waa u nya, kpra na ni yuu e pan na, u yiɛ we shↄ u na mbe wɛ tataara mblɛ pe n fun kre na.
40018014	Pan ki nyi ni Lɛ ŋmba uu wa nyjeeri kre pan chↄ. Ki tia u n na chaa mbe bibɛɛlɛ mblɛ wa fun."
40018015	"Kena na mu ŋmbrↄ fun mu na kre, sɛ mbe ŋu na wre shiin tni, mbe mu sisam ŋga u pe mu mu taan kre yo u pan. Na waa u sisam nↄↄ loo kre, kena e pe nunu.
40018016	A na u n shia ki nↄↄ loo kre, kena mbe mu ndro nunu, ndee shiin cha mbe ya muyɛ na, 'mbe pe mu kee ŋga mu sɛ yo kre, dansiɛrɛ li mbe ya mu na.'
40018017	A na u n shia pe kee ŋga pie yo u pan loo kre, kena mu sɛ kee kre ni Kristo leele pan. Na pe waa u yeeri, a u n shia pe kee loo kre, kena yaa ufun wre jawa Kristo ndro.
40018018	Kpra na ni yuu e pan na, kee ŋga ee yii tra mna kre, pe ki yii nyjeeri, a kee ŋga ee je tra mna kre, pe ki je nyjeeri.
40018019	Kpra na ni yuu e pan na, na e shiin nyu ta nunu tra mna kre, yira ŋga ee tali kpan, ni Lɛ ŋmba uu wa nyjeeri wre we ki pe mbe e ŋga.
40018020	Ŋgi na mna leele shiin ndee taarɛ we fni ni mɛɛ nu kre, na nii wa pe lalaa."
40018021	Bawa Pita na taan mu yiri mu sɛ Yesu wie mbo, "Ni Tafun, na ni ŋmbrↄ sisam piin ni na, gbee mni ki fna mbe ni u sisam ti mbe u kɛ hin? Gbee kↄↄnashin ree?"
40018022	A Yesu na kna mbo, "Ki n pe gbee kↄↄnashin chiin, la, gbee kↄↄnashin ma tataara."
40018023	"Kena nyjeeri ŋunumu kre, pan kie pe na ŋunu ŋmba wraa chaa mbe wre na u sumifɛɛnlɛ pe lalaa fↄↄlɛɛ kee le mbe yo yi.
40018024	Ŋga ŋunu wre na tni u fↄↄlɛɛ yire kee na kre, pra pan na u sumifɛɛnlɛ pre nunu ni, na u fↄlↄ li kie da pↄni kagbeŋ lafɛɛ kɛ.
40018025	A u sumifun wre nsra swa kre ta mbe tↄ, a kra tia ŋunu wre na yo na pe sɛ sumifun wre, na u chↄ, na u biile, na u yirɛ nyjɛ yii wa u pan kro prɛ mbe paan fↄlↄ kre tↄ."
40018026	"Bawa sumifun wre na kosie kan ŋunu wre yiɛ mna u tali mbo, 'Jande, ni Tafun, frↄ ta, mbe ki cha mbe mu ŋga.'
40018027	Ŋga wra yo ma kre, u kee na pe u pan fooro ni, a wra fↄlↄ kre ti mu u kɛ, mna u wa a wra sɛ."
40018028	"Ŋga wra yili wa kre, u ŋmbrↄ sumifun wa katoo wra sɛ, na u fↄlↄↄ wa u na kie pe pↄni lafaa gbi, a wra sɛ to u na na tini mbo, 'Ni fↄlↄ tↄ.' "
40018029	"A u ŋmbrↄ sumifun wre na kosie kan u yiɛ mna u tali mbo, 'Jande, frↄ ta, mbe ki tↄ mbe mu ŋga.' "
40018030	"Ŋga wra yo ma kre, wra je mna sɛ u le nyuŋgo mbe hɛ su ŋga nyjila we u fↄlↄ kre tↄ.
40018031	Ŋga kra pan ma kre, u ŋmbilɛ sumifɛɛnlɛ pre na kee kre kro nya, a kra pe pe fooro ni mu tro. A pra sɛ mandiɛ kre kro bↄ pe kro tafun wre pan."
40018032	"Bawa ŋunu wre krↄ na kun u sumifun wre ni, a wra u yeeri a wra pan, a wra kna mbo, 'Ŋu, mu ndra sheli. Lewaa titi wi ŋu. Ŋga ni mu yii ni fↄlↄ na mna, a mu ni tali, ni n ki ti mu mu kɛɛ?
40018033	Kena imi na ni mu fooro chin mu mu wa kre, ŋgi ki tia a mu n mu ŋmbrↄ sumifun ŋmba fooro chin ma ŋga hin?'
40018034	Ŋga kra pan ma kre, ŋunu wre krↄ na kun kpↄↄ, a kra tia wra sɛ u sumifun wre le nyuŋgo lefɛɛnlɛ kɛɛ mbe pe u fiŋge mbe hɛ su ŋga ble we fↄlↄ kre tↄ."
40018035	A Yesu na kna mbo, "Na e n na tii na e ŋmbilɛ kee loloŋgo nu, pan ni lɛ ŋmba uu wa nyjeeri kre we e pe."
40019001	Ŋga Yesu na kee nyjɛ yo a u nyu na to kre, wra yili Galilii na mna sɛ Judea tra na, Jↄↄdan lↄↄ kre kro.
40019002	Ŋga wraa shie kre lenɛɛrɛ na taa u kro, a wra pe tra wa peii.
40019003	Bawa Farisiie pre plɛ na pan mna u pe n le, mna u wie mbo, "Kena mbra kolo ŋga mbe lewo na u chↄ je kolo kro naa?"
40019004	A Yesu na kna mna yo pe pan mbo, "E n ki tↄↄnri mu nya na, 'ŋmba wra klu mu lewo faanri kre', na 'blↄ na chlↄ wra klu mu faanri rↄ'?
40019005	'Kena kre na blↄ we u lo na u lɛ ti, mbe sɛ mbra u chↄ na, mbe pe shiin pre pe wejiŋge nunu.'
40019006	Na pe ta mu mbra mu kↄ, kena pe n pe leele shiin na, la, pe pe ndro nunu. Kena ŋga Nyiɛkpↄↄ mbra kre, yaa ti mbe lewo ki kla."
40019007	A Pra kna mna Yesu wie mbo, "Kena ŋgi ki tia a Mbose na mbra le na, na mu yo mu chlↄ je ki fna mu u ŋga hlɛ mbe ki nyina na mu u je hin?"
40019008	A Yesu na kna mbo, "E ndikana ndra na Mbose na tia e naa e chiɛlɛ jee, pan ma kra nyi jle kre.
40019009	La, mi yuu e pan na, na ki n yire tiɛrɛɛ na a blↄ u chↄ je, maa sɛ wa leŋge kre, kena u leŋgeere kla."
40019010	A Yesu twanfɛɛnlɛ pre na kna mu yo u pan mbo, "Kena na pan kre kee ŋga nyi blↄ na chlↄ lalaa rɛ, kena ki n fna mbe o na leŋgei."
40019011	A Yesu na kna mbo, "Ndro kro ma we jaa tni mbe wa leŋge, fↄna mblɛ pe ŋga ki yi kre.
40019012	Leele plɛɛ wa pra leŋge. Pan pe pre se. A plɛɛ wa pe pe san, kre ki tia pra leŋge. A plɛɛ wa mu yila nyjeeri ŋunumu kre na, ki tia pra leŋge. Kena ŋmba we jaa li kre kolo kre na kre, e ti u taa ki na."
40019013	Bawa leele plɛ na pan na biile plɛ ni Yesu pan na u kɛ taa taa pe ndrɛ na, mbe nyiɛtali mbe pe ŋga, a twanfɛɛnlɛ pre naa fuuru leele pre na.
40019014	A Yesu na kna mna yo u twanfɛɛnlɛ pre pan mbo, "E biile pre ŋga kolo mbe pe pan ni pan, yaa pe tↄ kolo, pre imi wo yi nyjeeri ŋunumu kre."
40019015	A pra pe ŋga kolo, a leele pre na pan na biile pre ni, a Yesu na kɛ taa taa pe ndrɛ na, mna chin mu yili wa.
40019016	Titɛɛ kre nu wa, yirifuŋu wa na pan mu Yesu wie mbo, "Nyinafun, kee chichie ŋgi mbe pe mbe blenyini ŋmaa kre ta hin?"
40019017	A Yesu na kna mbo, "Ŋgi ki tia mna ni wie kee chiriri ŋga mu jaa pe hin? Nyiɛkpↄↄ chiin u kee chichie chin. Kena na mu chaa mbe ŋmaa ta kre, li Nyiɛkpↄↄ mbra yire na."
40019018	A blↄ wre na kna mu Yesu wie mbo, "Mbra nyji na Nyiɛkpↄↄ yo o taa hin?" A Yesu na kna mbo, " 'Maa shia linkuuro kee pe, a maa shia leŋgeere kla, a maa shia ju, a maa shia kafinɛ dansiɛrɛ li.
40019019	Mu lo na mu lɛ shↄnli, mu mu ŋmbrↄ kori na mu yɛ yi.' "
40019020	A yirifuŋu wre na kna mbo, "Yire kee nyjɛ krɛɛrɛ, ni li yi na kro, kena ŋgi ki kro na hin?"
40019021	A Yesu na kna mbo, "Kena na mu chaa mbe pe cheche kre, sɛ yirɛ nyjɛ yii wa mu pan kro prɛ, mu shianfɛɛnlɛ ŋga yi swa kre, mu pan mu taa ni kro, kre mu krↄyirɛ ta nyjeeri."
40019022	Ŋga yirifuŋu wre na kre kee ŋga loo kre, u sↄↄnrↄ na ku, a wra kna brɛm na shie. Ŋgi na, na yirɛɛ wa u pan tataara.
40019023	A Yesu na kna mna yo u twanfɛɛnlɛ pre pan mbo, "Kpra na ni yuu e pan, kie sheli mbe swafun ŋga na we sɛ nyjeeri ŋunumu kre nu."
40019024	E le, kie pe yiɛyiɛ nyuuma pan na we le pandiɛ wee mbe wɛ ŋga swafun we le nyjeeri ŋunumu kre nu.
40019025	Ŋga twanfɛɛnlɛ pre na kre kee ŋga loo ma kre, kra pe pe kawako ni mu tro. A pra kna na yuu mbo, "A kena ndro ŋmbi haa we ŋmaa ta na hin?"
40019026	A Yesu na kna mu pe le komm, mna yo pe pan mbo, "Lewo pan kia jaa pe, la, Nyiɛkpↄↄ pan kre, kee kro we jaa pe."
40019027	Bawa Pita na kna mna yo Yesu pan mbo, "Le, o o yirɛ kro ti mu pan mu taa mu kro, kena tnu ŋgi oo ta ki nu hin?"
40019028	A Yesu na kna mu yo pe pan mbo, "Kpra na ni yuu e pan na, waŋgra shiin wo kre nu kre, Lewo Pↄ wre we tni u yɛnyiŋge ŋujↄↄn kre na, a yire mblɛ e taa u kro aŋga ŋga we tni ŋujↄɛn nununu kɛmbↄshiin na, mbra Israel sele kɛmbↄshiin yire kpra kuun.
40019029	A ŋmba u u kalonyi ndee, u chinlɛ, ndee u jaala, ndee mu u lɛ, ndee u lo, ndee mu u biile, ndee mu u tra ti mu pan mu taa ni kro kre, ufun we ndru mbe yi ta ma gbee lafaa lafaa, mbe blenyini ŋmaa kre ta mbe ya.
40019030	La, lenɛɛrɛ mblɛ pe yiɛklu kre we kro tↄ, mbe kotↄmblↄ kna mbe yiɛklu."
40020001	Yesu na yomini gbun mbo, "Pan nyjeeri ŋunumu kre nyi na, falifun ŋmba wra yiri bnimi pupu, mna sɛ falifɛɛnlɛ wru mbe pe sɛ fali u see kre wi.
40020002	Ŋga wre na pre na paara mna fni kre, pra yo pie shↄ swa denari nununu ble nunu, a wra tia pra sɛ na fali.
40020003	Kie pe nyjila kↄↄnajirɛ kre, wra sɛ leele plɛ da jafa lawee na pe yire finfin.
40020004	A wra kna mna yo pe pan mbo, 'Wolo, yaa sɛ fali ni pan mbe ni e fↄlↄ tↄ imi na ki fnaa?' A pre na sɛ ya mblɛ pre na.
40020005	Kie pe nyjila kɛmbↄshiin na nyjila taarɛ lalɛɛ yire nu kre, seefun wre na sɛ plɛ da na, mna pe yeeri ma na.
40020006	A kie pe nyjila kunↄ kre, wra sɛ plɛ da na pee wa mu yire, a wra kna mna yo pe pan mbo, 'Yira ŋgi e yire na ble poŋgo klai finfin ŋga.'
40020007	A pra kna mbo, 'Na ndro n o wru tnumu ka nu.' A seefun wre na kna mbo, 'E tro e sɛ fali ni see wa.'
40020008	Ŋga yila na kↄ a pra pan katoo kre, a seefun wre na u tnumu lefun yeeri a wra pan, a wra kna mbo, 'Tnumutunfɛɛnlɛ pre kro yeeri mu pe fↄlↄ tↄ. Yire mblɛ pe kro tↄ kre na mu sɛ su yiɛkulo pre na.'
40020009	Ŋga mblɛ pra kro tↄ falihaa kre na pan, a wra pe tↄ denari nununu kre,
40020010	yiɛkulo pre na chin na pre we ta mbe ki wɛ ma na. La, denari nununu wra pre ŋga na.
40020011	Ŋga pra swa yire shↄ mu kↄ kre, a praa taanri seefun wre na mbo,
40020012	'Kotↄmblↄ mblɛ, nyjila nunu chom ni pe tnumu tun, a wre mblɛ wre kala nya a yila o gbun chiin kre, nde fↄtↄↄrↄ nunu o kro ta.'
40020013	A seefun wre na kna mna yo pe wa pan mbo, 'Awe, ni n wa pe sisaa, mi na yire n paara a o nyu fni, a e yo denari nununu ee shↄ kre ra?
40020014	Kena yire e e wie shↄ e sɛ. Mi ni chaa mu mblɛ ŋga ma na.
40020015	Kena ni n kolo ni na mbe ni swa tɛɛ mbe ŋga ni chaa pe ree? Ndee mni a ni chichie pee kaari e pan krↄ ŋga hin?' "
40020016	A Yesu na u yomini kre nyu le mbo, "Kena ni yuu e pan na kotↄmblↄ we kna mbe yiɛklu, mbe yiɛkulo kna mbe kro tↄ."
40020017	Yesu na lenɛɛrɛ naa shie Jerusalɛm na, ŋga praa shie mu da kolo kre, a wra u twanfɛɛnlɛ kɛmbↄshiin pre yeeri mbɛɛ na mna yo pe pan mbo,
40020018	"E le, Jerusalɛm na o shie kre, bawa pie Lewo Pↄ wre wↄ mbe le Judae sↄfue loplombo pre na pe mbra nyinafɛɛnlɛ pre kɛɛ, mbe pe u gbun kumu pimi ni,
40020019	mbe u wru mbe le leele mblɛ pe n Nyiɛkpↄↄ chin kre kɛɛ, mbe pe u tɛɛlɛ, mbe u frↄ, mbe sɛ u kan kanyana kumu kaan kre na, a ki ble taarɛ ble na we nyi."
40020020	Bawa Zebedii chↄ na pan na u biile Jemisi na Jↄn ni, mna pan mu kosie kan Yesu yiɛ, na Yesu u ya u na.
40020021	A Yesu na kna mu u wie mbo, "Ŋgi mu chaa mbe ni pe mbe mu ŋga hin?" A chlↄ wre na kna mbo, "Jande, ni chaa mbe mu ti mbe ni biile shiin mblɛ, mbe wa tni mu kalie kɛ, mbe wa tni mu kamɛŋɛ kɛ, na maa sɛ mu ŋunumu kre nu."
40020022	A Yesu na kna mbo, "Mu n chin kee ŋga mu yuu." A Yesu na kna mu Jemisi na Jↄn wie mbo, "Eee jaa gbↄ kanyana gbↄyira ŋga ni ni gboo nii?" A pra kna mbo, "Oo jaa gbↄ na ki ni."
40020023	A Yesu na kna mna yo pe pan mbo, "Ee jaa gbↄ na kanyana gbↄ yira ŋga ni ni gboo ni, la, mbe tni ni kalie na ni kamɛŋɛ kɛ kre rɛ, ni wo ma mbe ni jaa ki kolo ŋga, la, mblɛ pan ni lɛ ki gbeele mu tɛɛ kre wo yi."
40020024	Ŋga twanfɛɛnlɛ kɛ hamblɛ pre na kre kee ŋga loo kre, pe krↄ na kun Jemisi na Jↄn ni.
40020025	A Yesu na twanfɛɛnlɛ pre kro yeeri mna yo pe pan mbo, "E chin na leele mblɛ pe n Nyiɛkpↄↄ chin kre, pe loplombo pre peyɛ pe tafɛɛnlɛ na jaŋga lii hamblɛ naa?
40020026	A yire rɛ, pan ma ki nyi e nu. La, ŋmba we na chaa mbe pe lekpↄↄ e nu kre, u kaari e kro sumifun.
40020027	A ŋmba we na chaa mbe e yiɛklu kre, u kaari e kro tnu.
40020028	Lewo Pↄ wre kuraa n pan na pe u sumi, la, sumi haa u pan, mbe u ŋmaa tɛɛ mbe sra wↄ mbe lenɛɛrɛ ŋga."
40020029	Ŋga Yesu na u twanfɛɛnlɛ pre na yili Jɛriko na, na shie kre, leele tataara na taa pe kro.
40020030	Kre nyjila kre nu na fuunlo shiin plɛɛ wa mu tni kolo mbɛɛ na. Ŋga pra loo na Yesu tro pe jaara kre, a pra gble fↄↄri mu le mbo, "O Tafun, Devid nana, o fooro le."
40020031	A lenɛɛrɛ pre naa fuuru pe na, na pe pieri, a pra taa kuraa na gble kre leni kpↄↄ na yaa mbo, "O Tafun, Devid nana, jande, o fooro le."
40020032	A Yesu na yire mna pe yeeri, mna pe wie mbo, "Kee ŋgi e chaa mbe ni pe mbe e ŋga hin?"
40020033	A pra kna mna yo Yesu pan mbo, "Jande, ti mbe o nyiɛlɛ nyaa."
40020034	Ŋga pra yo ma kre, fooro na Yesu yii, a wra kɛ taa taa pe nyiɛlɛ yire na, titɛɛ kre nu to, a yira nyaala, a pra taa Yesu kro.
40021001	Ŋga Yesu na u twanfɛɛnlɛ pre naa mbra Jerusalɛm na kre, pra le chia ka na praa ki yeeri Bɛtfage, a kii wa Olive nyua kre na. Bawa Yesu na u twanfɛɛnlɛ pre shiin wↄ mu tun mbo,
40021002	"E sɛ chia ŋga kii wa e yiɛ ŋga na. Na e le to, ee nya na pe bubnↄ pↄ tiŋge ka na, a u pↄↄ wa mu yire u jaara, e pe saan e pan na pe ni e ni ŋga.
40021003	Na ndro waa e wie kre, e yo na o Tafun u pe shian, we ti mbe e pan na pe ni."
40021004	Kre kee ŋga na pe mna tia Nyiɛkpↄↄ kee nyanyofun wre kee ŋga wra yo mu tɛɛ kre na pe yɛŋgɛ mbo,
40021005	"Yo Ziↄn chia leele pan na, E le, e ŋunu paan e pan, a u nyjii kama, a uu wa mu tni bubnↄ pↄ na."
40021006	A twanfɛɛnlɛ pre na sɛ kee ŋga Yesu na yo pe sɛ pe kre pe.
40021007	Pra sɛ pan na bubnↄ wre na u pↄ wre ni, a pra pe dodonyi wↄ mu taa taa pe na, a Yesu na tni.
40021008	A lenɛɛrɛ pre plɛ naa pe dodonyi na pe yonyi chaan kolo kre na, a pe plɛ naa tinyi wrɛ kuari na chaan u yiɛ.
40021009	A leele mblɛ pra u yiɛ klu kre na mblɛ pra u kro tↄ kre kro naa gble leni na yuu mbo, "Hosana! Devid nana, ŋmba u paan o kro Tafun wre mɛɛ na kre wo yi dwamu. E Nyiɛkpↄↄ ŋmba uu wa nyjeeri kre ŋga mɛɛ."
40021010	Ŋga Yesu na le Jerusalɛm na kre, chia kre kro na yiri mu paari, pra peyɛ wie mbo, "A ndro ŋmbi wi ŋmba hin?"
40021011	A lenɛɛrɛ pre naa yuu mbo, "Nyiɛkpↄↄ keenyanyofun Yesu wre, ŋmba u yiri Nazrɛt chia ŋga kii wa Galilii tra nu kre, wre wi kre."
40021012	A Yesu na sɛ le Nyiɛkpↄↄ sumi nyuŋgo wa, mna mblɛ praa wa wa na jafa lii kre kro ni, mna mblɛ praa swa chinɛ, mblɛ praa katoo kotulo prɛ kre yirɛ kna mu juule.
40021013	A wra kna mna yo pe pan mbo, "Pe ki nyunↄ mu tɛɛ na, 'Pie ni katoo kre yeeri nyiɛtalihaa' 'A yire ki wru mu pe juuro lawee.' "
40021014	Bawa fuunlo na mblɛ pe fuuru kro na pan u pan suminyuŋgo wa, a wra pe tra.
40021015	Ŋga Judae sↄfue loplombo pre na pe mbra nyinafɛɛnlɛ pre na kawako kee yire Yesu na pe kre nya, mna loo na biile gble suminyuŋgo wa na yuu na "E Devid nana wre ŋga mɛɛ" kre, pe krↄ na kun na u ni.
40021016	A pra tin mna pan Yesu pan mbo, "Le, mu loo kee nyjɛ leele mblɛ yuu ŋgaa?" A Yesu na kna mu yo pe pan mbo, "Ɛnhɛɛn, e n da mu ki kee ŋga pe nyunↄ mu tɛɛ kre tↄↄnri tun ra?" Mbo, "Hali biile fiɛn fiɛn kuraa we u ŋga mɛɛ."
40021017	Ŋga kra pan ma kre, wra yili mu pe ti wa mna sɛ ŋunu Bɛtani na.
40021018	Ŋga nyiŋge na se bnimi kre, Yesu na ndru na shie Jerusalɛm na bnimi nyu kre na. Ki nyjila kre na klo u ta.
40021019	A wra kna mna fig tiŋge ka nya kolo mbɛɛ na, mna flo mu da ki jaara, ŋga wra da wa kre, u nsra sɛŋgɛ nya ki na, na wrɛ bribri yi tiŋge kre na. A Yesu na kna mu yo tiŋge kre pan mbo, "Ŋu waa sɛŋge sɛ na fio." Titɛɛ kre nu to, a tiŋge kre na yua mu nyaara.
40021020	Ŋga u twanfɛɛnlɛ pre na kre kee ŋga nya ma kre, kra pe pe kawako ni. A pra kna na wie mbo, "Mni fig tiŋge ŋga pe mu yua titɛɛ ŋga nu ma hin?"
40021021	A Yesu na kna mu yo pe pan mbo, "Kpra na ni yuu e pan na, na e shↄnli, a e n e jawala pe shiin kre, kee ŋga ni pe fig tiŋge ŋga na ŋga chiin ma ee jaa pe, hali na e yo nyua ŋga pan na kↄ mu sɛ to epo nu kuraa kre, kie kↄ mbe sɛ to ki nu.
40021022	A kee ŋga ee wie nyiɛtalaa nu kpan, ee ki ta, na e shↄnli wala."
40021023	Ŋga Yesu na yiri wa kre, wra sɛ le pe suminyuŋgo wa, na leele pre nyina, a Judae sↄfue loplombo pre na pe loplombo na pan mu u wie mbo, "Ŋmbi u mu ŋga jaŋga a mna yire kee nyjɛ pini ŋga hin?"
40021024	A Yesu na kna mbo, "Mbe e wie kee nunu ka. Na e ja mu ki nyu wↄ, mbe e nyina mna ni ni jaŋga kre ta.
40021025	E ti ni e wie. Sena haa Jↄn ndrajee kre jaŋga na yiri hin? Nyiɛkpↄↄ pan kra yiri ndee lewo pan hin?" A pra kna na kakra lii na peyɛ ni mbo, "Na o yo na nyjeeri kra yiri kre, we yo o pan na, a ŋgi ki tia a e nsra u shↄnli hin?
40021026	A waa sro mbe yo na lewo pan kra yiri, o fiɛ lenɛɛrɛ pre na. Ŋgi na, pe kro na chin na Nyiɛkpↄↄ kee nyanyofun na wi Jↄn."
40021027	A pra kna mna yo Yesu pan mbo, "O n chin." A Yesu na kna mbo, "Kena mba e nyina mna ni ni jaŋga kre ta."
40021028	A Yesu na kna mu pe wie mbo, "Mni e kee ŋga jawa hin? Blↄ wa naa bibilɛ shiin ni. Ki ble ka a wra yiri mna sɛ lopom wre da mbo, 'Ni pↄ, sɛ fali ni see wa aŋga.'
40021029	A pↄ wre na kna mu yo u lɛ pan mbo, 'Ndoo, mba sɛ!' La, wra kↄ mu u jawala chinɛ mna sɛ see kre nu.
40021030	A pe lɛ wre na sɛ shiin wo wre pan mna sɛ kee nunu kre chↄↄ yo u pan, a wre na kna mbo, 'Ndoo, mbe sɛ.' La, u nsra kↄ mu sɛ.
40021031	Kena biile mblɛ shiin ŋmbi haa wra kee ŋga u lɛ chaa pe hin?" A pra kna mbo, "Lopom wre wi." A Yesu na kna mna yo pe pan mbo, "Kpra na ni yuu e pan na, lampoo shↄfɛɛnlɛ na tiɛrifɛɛnlɛ pre, lewaala pre, pie le Nyiɛkpↄↄ ŋunumu kre nu mbe e ti.
40021032	Ŋgi na, Jↄn ndrajefun wre na pan mu e nyina kpra kolo kre, a e nsra u shↄnli. La, lampoo shↄfɛɛnlɛ pre na tiɛrifɛɛnlɛ pre na u shↄnli. E pe kpra kre nya, a e je e n e jawala chinɛ mu shↄnli."
40021033	Bawa Yesu na kna mu yo pe pan mbo, "E ndie tɛɛ e yomini ŋga loo. Falifun wa wra u see tɛɛ, mna ki le kagbla mu fni, mna wee kun ki lam, ŋga nu we na tre sɛnyi simi yuwi. Mna nyuŋgo sin gedeŋge see kre lam, mna ki wru mu le tnumutunfɛɛnlɛ plɛ kɛɛ, mna sɛ waŋgra ka nu.
40021034	Ŋga sro na le kre, blↄ wre na yire mna wra sɛ kre, mna u sumifɛɛnlɛ plɛ tun u see kre lefɛɛnlɛ pre pan, mbe pe sɛ sro yɛ shↄ mbe paan u ŋga.
40021035	Ŋga pra sɛ kre, see kre lefɛɛnlɛ pre na sumifɛɛnlɛ pre yii mna nunu frↄ, mna nunu gbo, mna nunu waari na dnɛ ni.
40021036	A seefun wre na ndru mna u sumifɛɛnlɛ pre plɛ wↄ mu tun shiin wo na, pre na nɛɛ mu wɛ jle wolo pre na. A pra pe pe imi pra jle wolo pre pe kre chↄↄ.
40021037	Ŋga kra pan ma kre, a wra wre titi pↄ wↄ mu tun pe pan, wraa jawa na pie u pↄ wre shↄↄli.
40021038	Ŋga pra pↄ wre nya na u paan kre, a pra kna mna yo peyɛ pan mbo, 'Wolo, pↄ ŋmba we u lɛ wre krↄ li kre u paan kre, e pan mbe o u gbo. Kena krↄ yirɛ yire pe o wee.'
40021039	A pra pↄ wre yii mna u tini mu yili see kre lam, mna sɛ u gbo.
40021040	Kena na seefun wre waa pan, mni e jawa na we pe pe hin?"
40021041	A leele pre na kna mna yo Yesu pan mbo, "Na seefun wre titi waa pan kre, pre sisampefɛɛnlɛ pre nyini, we pe luuro pre sro peii. Mbe see kre wru mbe le lefumblↄ kɛɛ, mblɛ pie see kre le, na ki sro pan, mbe pe u ŋga nyjɛ yi fna u ta."
40021042	A Yesu na kna mu yo pe pan mbo, "E n kee kre pe nyunↄ mu tɛɛ kre tↄↄnri mu nya tun ree? 'Dnɛ ŋga nyuŋgo sinfɛɛnlɛ pre na je na ki n nyu kre, kre ki kↄ mu pe nyuŋgo kre ndra. O Tafun Nyiɛkpↄↄ wre kepele yi nyjɛ kro, a yi pe kawako ni o pan.'
40021043	Kena e ti ni yo e pan mbe e loo, na Nyiɛkpↄↄ ŋunumu kre, pie ki shↄ e pan mbe sɛ waŋgra ŋga pie ki le mbe tnu pan ki nu kre ŋga ki yi.
40021044	Kena ŋmba we gbro dnɛ kre na mbe to kre we pile. A ŋmba na dnɛ kre we to kpan, kie u brɛri."
40021045	Ŋga Yesu na yomini kre gbun kre, Judae sↄfue loplombo pre na Farisiie pre na chin na pre kee u yuu.
40021046	A praa u chaa mbe yii, la, pra fiɛ lenɛɛrɛ pre na. Ŋgi na, lenɛɛrɛ pre na chin na Nyiɛkpↄↄ kee nyanyofun wi Yesu.
40022001	Ŋga Yesu nyu na to kre, wra ndru mu pe gbun yomini fↄŋgↄ ka na mbo,
40022002	"Pan nyjeeri ŋunumu kre nyi na, ŋunu wa na chlↄ leŋge mna u pↄ ŋga. Bijam kre nu kre, pra sro pe kama mbe leele li.
40022003	Ŋunu wre na u sumifɛɛnlɛ tun mbe pe mblɛ u kɛ wa mu yeeri kre kro yeeri mbe pe paan li, a pra je, pe nsra pan.
40022004	A Ŋunu wre na ndru mna sumifɛɛnlɛ pre plɛ tun shiin wo na, mandiɛ nunu kre ni na chↄↄ mbo, 'E le, e sɛ yo mblɛ ni kɛ wa mu yeeri kre pan na ni yira kro pe mu kↄ, ni nui, na yurɛ mblɛ nu nyina gbo, mu sro kre pe kama, kena pe pan mbe paan bijam sro kre li.'
40022005	Mblɛ pra sɛ yeeri kre nsra ki wru mu pe kɛshian, wa na yiri mna sɛ u see, a wa na sɛ na u jafa lii,
40022006	a hamblɛ pre na sumifɛɛnlɛ pre yii mna pe gbun mna pe fiŋge tataara, mna pe gbo mu wa.
40022007	Ŋga kra pan ma kre, ŋunu wre krↄ na kun, kra tia wra sojae wↄ mu tun a pra sɛ linkufɛɛnlɛ pre kro gbo, mna kanhun le pe chia na mna ki sro.
40022008	Bawa ŋunu wre na kna mna yo u sumifɛɛnlɛ pre plɛ pan mbo, 'Ni bijam sro kre pe mu kↄ, a mblɛ ni kɛ wa mu yeeri kre n pe cheche na pie ki li.
40022009	Kena e sɛ lete na, mblɛ ee nya kpan, e pe yeeri mbe pe pan mbe sro kre li.'
40022010	A sumifɛɛnlɛ pre na yili mna to lete na, mna mblɛ pra nya kro yeeri, mblɛ pra nyu na pe mblɛ pe nsra nyu kro chaara, a pra pan mu bijↄ plↄ katoo kre nyi.
40022011	Ŋga ŋunu wre na yiri mbe paan fumblↄ pre le kre, wra fumblↄ pre wa nya na u n u yɛ kna na bijam lawee u paan.
40022012	Ŋga ŋunu wre na u nya ma kre, a wra kna mna yo u pan mbo, 'Awe, mni a mu n bijam dodonyi le mu pan mna ŋga hin? Mu n muyɛ pe na bijam lawee mu paan.' A blↄ wre na yire na ŋunu wre yiɛ le.
40022013	A ŋunu wre na kna mu yo u sumifɛɛnlɛ mblɛ praa wa mu yire na fumblↄ pre le kre pan mbo, 'E u yii, e u kɛnyi na u jeelee pↄ, e sɛ u wa wↄmu lawee kre nu.' Bawa leele we na nyɛni mbra pe ŋgaala chirɛ.
40022014	Ŋgi na, Nyiɛkpↄↄ we tataara yeeri la, chiɛri plɛ we wↄ."
40022015	Ŋga Yesu nyu na to kre, Farisiie pre na yili wa, mna sɛ kolo cha mbe paan u wie kebɛɛlɛ, mbe u ta mbe yii.
40022016	Farisiie pre na sɛ pe bitumblↄ wↄ mna ya Hɛrodi lekpↄɛ plɛ na, mna pe tun Yesu pan. A pra pan mu Yesu da mbo, "Nyinafun, o chin na mu pe kprafun, a mna Nyiɛkpↄↄ kolo nyina na kpra ni. A mu kee ka ma ŋga lewo we yo ni. A mu n na lewo yiɛ fiɛ.
40022017	Kena mu jawala yi ŋgi kre kee ŋga ni hin? Ki fna o tↄↄ tↄ mbe ŋunu lopom Kaisari ŋga ndee mni hin?"
40022018	La, Yesu na pe kolo sisaa ŋga praa chaa na u ni kre nya, a wra kna mbo, "Yire yiɛnyumufɛɛnlɛ, mni a e na ni piin na le ŋga hin?
40022019	E ni ŋga swa nyjɛ ni e tↄↄ toni yire ka." A pra pan na swa bie ka ni mu Yesu ŋga.
40022020	A Yesu na kna mna pe wie mbo, "Ŋmbi kumu na u mɛɛ yi swa ŋga na ŋga hin?"
40022021	A pra kna mbo, "Ŋunu lopom Kaisari wi." A Yesu na kna mbo, "Kena yirɛ nyjɛ yi pe Kaisari wee kre, e u ŋga u yirɛ. A nyjɛ yi pe Nyiɛkpↄↄ wee kre, e Nyiɛkpↄↄ ŋga yi yi."
40022022	Ŋga pra Yesu kee kre loo kre, kra pe pe kawako ni, a pra u ti wa mna sɛ.
40022023	Ki ble kre lam Sadukiie mblɛ pe yuu na, na ndro ku wa jaa nyi na kre, na pan mu Yesu wie mbo,
40022024	"Nyinafun, Mbose na yo na, na lewo leŋge a u n shia se chlↄ wre na, a waa ku mu chlↄ wre ti kre, ki fna mbe u chunu u lekuchlↄ wre wru mbe leŋge, mbe se mbe gboo wre mɛɛ wa fun."
40022025	A pra kna mbo, "Kena nyjↄↄlↄ na chinlɛ kↄↄnashin plɛ praa wa mu tni mna. Jle wo wre na leŋge, a u nsra se chlↄ wre na mna ku mu u chlↄ wre ti u chunu pan.
40022026	Pan kra shiin wo wre nya na, hali mu sɛ su kↄↄnashin wo wre na.
40022027	Kre kↄkro kre, chlↄ wre na ku.
40022028	Kena kunnyiɛ ble kre, leele kↄↄnashin mblɛ, ŋmbi haa chↄ wi chlↄ wre hin? Na pe kro u leŋge mu fni."
40022029	A Yesu na kna mbo, "Na e n kee kre pe nyunↄ mu tɛɛ kre nↄↄ loo, a e n Nyiɛkpↄↄ jaŋga kre nↄↄ chin, kre ki tia e na jawa ma kre,
40022030	Ŋgi na, kunnyiɛ ble yire nu kre, ndro wa leŋge. Ndro kro we pe na nyjeeri bituŋu wi nyjeeri.
40022031	A kunnyiɛ kre kee ŋga Nyiɛkpↄↄ na yire u kee nyanyofɛɛnlɛ na mu yo e pan kre, e n ki tↄↄnri tun ree?"
40022032	Mbo, "Mi wi Abraham, Isaki, na Jekↄb Nyiɛkpↄↄ wre." U n pe gboolo Nyiɛkpↄↄ, la, ŋmaafɛɛnlɛ Nyiɛkpↄↄ wi.
40022033	Ŋga lenɛɛrɛ pre na kee kre loo ma kre, kee nyjɛ Yesu na pe nyina kre na pe kawako ni.
40022034	La, ŋga Farisiie pre na loo na Yesu Sadukiie pre nyu gbo kre, pre na ndru mna sɛ fni.
40022035	A pe mbra twanfun wa na pan mna Yesu wie kee ka mna u pe mu le mbo,
40022036	"Nyinafun, mbra yire nu ŋgi ki sna titi hin?"
40022037	A Yesu na kna mbo, " 'Ki fna mbe mu mu Tafun Nyiɛkpↄↄ kori na mu loloŋgo kro ni, na mu faŋga kro ni, na mu jawala kro ni.'
40022038	Kre mbra ŋga ki kpↄↄ mu sna.
40022039	A ŋga ki taa kre, pan ki nyi to na jle wo kre yi. 'Ki fna mu mu ŋmbrↄ kori, imi na mu muyɛ kori kre.' "
40022040	A Yesu na kna mna yo pe pan mbo, "Yire mbra shiin nyjɛ ni e nyina ŋga, yire yi Nyiɛkpↄↄ kee nyanyofɛɛnlɛ pre mbra yire kro ndra."
40022041	Farisiie pre plɛ na fni, a Yesu na pe wie mbo,
40022042	"Mni sembremu e Kristo wre kee jawa hin? A ndro ŋmbi sele ndro wi hin?" A pra kna mbo, "Devid nana wi."
40022043	A Yesu na kna mu pe wie mbo, "Ŋgi ki tia Kpra Ŋumu wre na tia Devid na u yeeri u Tafun hin? Devid wre titi na yo mbo,
40022044	'O Tafun, Nyiɛkpↄↄ wre, na yo ni Tafun pan na, tni ni kalie, mu sɛ su nyjila ŋga mbe ti mu mu jeelee taa mu loŋgoolo na.'
40022045	Na Devid wre titi Kristo wre yeeri ni Tafun, kena mni ki kↄ mu pe, a u pan mu pe u nana hin?"
40022046	Ŋga Yesu na kre kee kre wie kre, ndro nsra ja mu ki nyu wↄ, a mu yire kre ble kre ndro nsra u wie kee ka na fio.
40023001	Bawa Yesu na paara u twanfɛɛnlɛ pre na lenɛɛrɛ pre pan mbo,
40023002	"Mbra nyinafɛɛnlɛ pre na Farisiie pre, Mbose titɛɛ pe nyi mu tni na u mbra yire nyina.
40023003	Kena e ndie tɛɛ pe pan, e li nyjɛ pe e nyina kre na, la, yaa taa pe kepelee na. Ŋgi na, pe paara na e nyina, la, pre titi na taa nyjɛ pe e nyina yire na.
40023004	Pe tuuro nyjɛ leele wa ja pↄ mu pe tio, a pia kɛ le pe pan mbe pe wuu.
40023005	Pe chaa kee nyjɛ pe piin kro mbe leele na yi nyaa. Ŋgi na, pe Nyiɛkpↄↄ nyu kee nyunↄ mu le hlɛ nu, mu yi fra mu pↄ pe nduweele na, na pe kɛnyi na, mu yirɛ pↄ mu hlu pe dodonyi nyu na.
40023006	A na pe sɛ lenɛɛrɛ fninlihaa nu kre, kpↄↄmu lawee pe chaa. A na pe sɛ fninyinyi nu kre, tni hɛɛ chichiele nu pe jiin,
40023007	na lete shaaraa chaa, na chaa mbe leele na pe yeeri nyinafɛɛnlɛ.
40023008	La, yire rɛ, yaa ti mbe pra e yeeri nyinafɛɛnlɛ. Ŋgi na, e nyinafun wree nunu, a e kro ndra yila, nyjↄↄlↄ na chinlɛ lɛ e kro.
40023009	A yaa ndro wa yeeri, 'O lɛ' tra ŋga na. Ŋgi na, e Lɛ wree nunu chom, ŋmba uu wa nyjeeri kre.
40023010	A yaa ti mbe pra e yeeri yiɛkulo. Ŋgi na? E yiɛklo wree nunu, wre wi Kristo wre.
40023011	Kena ŋmba u pe lekpↄↄ e nu kre, u pe e kro tnu.
40023012	La, ŋmba we uyɛ kpↄↄ kre, pie u pe fiɛn. A ŋmba we uyɛ nyjii kre, pie ufun kpↄↄ.
40023013	Yire Judae mbra nyina fɛɛnlɛ na Farisiie, yiɛnyumufɛɛnlɛ, e atɛ. Ŋgi ndra na? E nyjeeri ŋunumu kre kolo tↄ leele na, a yire titi wa sɛ ki nu. A yaa leele mblɛ pie sɛ kre ŋga kolo. E eyɛ pe na e pe cheche mu wɛ ndro kro na, na yiree lete na na nyiɛtali titnↄŋↄ, a nde e lekuchiɛlɛ yirɛ juu pe kalonyi nu. Ki tia e sisam fↄtↄↄrↄ we kpↄↄ.
40023015	Yire Judae mbra nyinafɛɛnlɛ, na Farisiie, yiɛnyumufɛɛnlɛ, e atɛ. E nyaari na shie lee, mbe sɛ ndro nunu chom cha mbe u jawala chinɛ mbe u pe na yire lɛ, a na e u ta mu kↄ kre, mbe ufun sisam fↄtↄↄrↄ kpↄↄ mbe wɛ e na.
40023016	Fuunlo lɛ yire, a e na leele nyina kolo, e atɛ. Yire e yuu leele pan na, na ndro suminyuŋgo kre da na we yaka pe, a u n ja mu ki pe kre, ki n shian, la, na ndro swa nyiɛ ŋga kii wa suminyuŋgo wa kre da kre, kena ufun fna mbe ti u nyu kee pe yɛŋgɛ.
40023017	Fuunlo jijiele lɛ yire, yirɛ shiin nyjɛ, ŋgi ki wɛ ŋgi na hin? Suminyuŋgo ŋga nu swa nyiɛ kre nyi mu ki pe cheche kre ki wɛ, ndee swa nyiɛ kre yi hin?
40023018	Yire chↄↄ e leele nyina na, na wa sra gbunu kre da, ki n shian na we li u nyu kee na, la, na ndro yirɛ nyjɛ pe taa sra gbunu kre na kre da kre, kena ufun fna mbe li u nyu kee na.
40023019	Fuunlo mblɛ, ŋgi haa ki wɛ ŋgi na hin? Sra yirɛ yire yi wɛ ndee, sra gbunu ŋga na pe yirɛ yire taari mbe ki ti yi pe cheche kre yi hin?
40023020	Kena e ti ni yo e pan mbe e loo na, ŋmba we sra gbunu kre da kpan, kena u kre na yirɛ nyjɛ pe taa ki na kre kro da.
40023021	Kena ŋmba we suminyuŋgo kre da kpan, kena u kre na ŋmba u jiin ki nu kre kro da.
40023022	A ŋmba we nyjeeri da kpan, kena u Nyiɛkpↄↄ ŋujↄↄn kre na Nyiɛkpↄↄ wre titi da.
40023023	Yire Judae mbra nyinafɛɛnlɛ na Farisiie, yiɛnyumufɛɛnlɛ, e atɛ. Ŋgi na, e kagblɛ yirɛ chiɛri nyjɛ e taa kre, e yi yↄↄlɛ kɛ mbe Nyiɛkpↄↄ ŋga nunu kama, la, u mbra kee nyjɛ yi sna titi kre e yire wa, yire yi kpra kↄↄn, fooro chiɛn na shↄnlie. Yire kee nyjɛ yi fna e naa piin mbe ya.
40023024	Yire fuunlo mblɛ na shunshun to e simi nu, e wre woni na waa la, na nyuuma to e simi nu kre, e na wre wↄ mbe wa, e wre juru.
40023025	Yire Judae mbra nyinafɛɛnlɛ na Farisiie, yiɛnyumufɛɛnlɛ, e atɛ. Yire e e gbↄ yirɛ na e taahɛɛ krↄ jee mbe yi lam ti, e juuro yirɛ na jajaara yirɛ le yi lam a yi nyi.
40023026	Yire Farisiie fuunlo, e e gbↄ yirɛ na e taahɛɛ lam je tun, e chin e yi krↄɛ je.
40023027	Yire Judae mbra nyinafɛɛnlɛ na Farisiie, yiɛnyumufɛɛnlɛ, e atɛ. Pan e nyi na fanyi nyjɛ pe faanri mu yi fniŋge na penti ni yi, yi nyu fimi na kama, la, gboolo kajle na kafuɛn bribri yi yi lam.
40023028	Kena leele yiɛ na kre, e fraka kama, la, yiɛnyumu kee na sisam bribri yi e lam nyi.
40023029	Yire Judae mbra nyinafɛɛnlɛ na Farisiie, yiɛnyumufɛɛnlɛ, e atɛ. Yire e fawolo Nyiɛkpↄↄ kee nyanyofɛɛnlɛ mblɛ pra fraka a pra pe gbo gbo kre fanyi faanri, mu yi lam san kama.
40023030	Na yuu na, na o naa wa o tolɛɛlɛ pre nyjila, waa na chaa mblɛ pra Nyiɛkpↄↄ kee nyanyofɛɛnlɛ mblɛ gbo gbo kre nu.
40023031	Na e tolɛɛlɛ lɛ mblɛ pra Nyiɛkpↄↄ kee nyanyofɛɛnlɛ pre gbo kre, kena e nyu kee e dansiɛrɛ li mu e taan.
40023032	Kena kee nyjɛ e tolɛɛlɛ na pe kre, e yi taa e pe.
40023033	Leesaala, na leesaala biile, mni ee pe mbe shↄ mbe pia sɛ na e ni kanyana kanhun kre nu hin?"
40023034	A Yesu na kna mbo, "E ti ni yo e pan mbe e loo, mbe Nyiɛkpↄↄ kee nyanyofɛɛnlɛ, na kachimblɛ, na nyinafɛɛnlɛ tun mbe pe pan e pan, mbe e plɛ gbo gbo, mbe plɛ kan kanyana kumu kaan na, a ee plɛ frↄ e fni nyinyi nu, mbe e pe ni mbe pe yili chia na mbe sɛ chia na.
40023035	Kena mu yire Abɛl na mu sɛ su Zakaria, Barachia pↄ ŋmba e tolɛɛlɛ na gbo sra gbuɛnlɛɛ yire na suminyuŋgo kre lalaa kre, na Nyiɛkpↄↄ kee nyanyofɛɛnlɛ mblɛ pra gbo finfin kre kro, pe hakɛɛ wa e na.
40023036	Kpra na ni yuu e pan, pre leele mblɛ krɛrɛ hakɛɛ wa e na.
40023037	Jerusalɛm leele, yire e Nyiɛkpↄↄ kee nyanyofɛɛnlɛ yii mu gbo gbo mu leele mblɛ pe tun e pan waari na dnɛ ni. Nyjila kro nu ni chaa mbe e yii mbe le kuɛn jaara, imi na ŋgolo u biile leni u kuɛn jaara kre, a e je.
40023038	Ki tia mba e shↄ na.
40023039	Kpra na ni yuu e pan, yaa ni nya na fio, fↄna ŋga ble ee na yuu na, 'Ŋmba u paan o Tafun mɛɛ nu kre wo yi dwamu kre bↄkↄ.' "
40024001	Ŋga Yesu na yili suminyuŋgo kre nu na shie kre, u twanfɛɛnlɛ pre na pan u jaara mna kna na u nyina suminyuŋgo kre.
40024002	A Yesu na kna mna yo pe pan mbo, "E yirɛ nyjɛ krɛrɛ nyaa. Kpra na ni yuu e pan na pie yi krɛɛrɛ juari mbe wo, dnɛ ka n wa mbe pe ki ti ki ŋmbrↄ na."
40024003	Yesu na yiri wa mna sɛ tni Olive nyua kre na, bawa u twanfɛɛnlɛ pre na pan u jaara wa mna u wie brɛmm mbo, "Jande, o nyina nyjila ŋga nu yire kee nyjɛ krɛrɛ we pan, na kee nyjɛ yie pe mu paan shiin wo kre nu. A na waŋgra kre waa na paan mbe kↄ kre, kee nyji yie pe hin?"
40024004	A Yesu na kna mbo, "E le, e eyɛ dↄↄ ta mbe ndro wa e fana.
40024005	Ŋgi na, leele tataara we pan na ni mɛɛ ni, mbra yuu na, 'Mi wi Kristo wre.' A pie leele tataara wa mbe fun.
40024006	Ee nya na waŋgra na waŋgra, na chia na chia tuni, mbra kakrↄɛ kee ndru, a la, yaa shia fiɛ. Ŋgi na, yire kee nyjɛ krɛrɛ fna mbe pan. La, yire nyjila kre, na nyjila kre n ta mu da tun.
40024007	Waŋgra we yiri mbe wi na waŋgra ni, mbe ŋunu na ŋunu to peyɛ na, mbe klo to waŋgra nu, mbe tra na seeri lawee lawee nu. Na chlↄ yo we se, imi na lɛɛ klu na u yaa kre, pan yire kee nyjɛ we yiɛ klu mbe pe.
40024009	Yire ble yire nu pie e yii mbe leele ŋga mbe pe e fiŋge, mbe e gbo. Mi ndra na, waŋgra leele kro we e pra.
40024010	Kre nyjila kre nu tataara we laa pe shↄnlie kro, mbe pe ŋmbilɛ wↄ mbe ŋga, mbe pe ŋmbilɛ pra.
40024011	Kre nyjila kre kafinɛ Nyiɛkpↄↄ kee nyanyofɛɛnlɛ tataara we yiri mbe lenɛɛrɛ wa mbe fun.
40024012	Kre nyjila kre nu leele ndra we sheli kpↄↄ, mbe ki ti lewo koroo wa jaa sna.
40024013	La, ŋmba we jaa frↄ ta kee nyjɛ krɛrɛ nu kre, we ŋmaa ta.
40024014	A Nyjeeri ŋunumu kre ketaan kre we kpali mbe tro waŋgra kro nu, mbe pe dansiɛrɛ, mbe waŋgra nyukↄↄnrↄ chiin pan.
40024015	'Kena na e waa afuŋgo kee ŋga ki lawee jee kre nya cheche lawee kre nu', ŋga kee Nyiɛkpↄↄ kee nyanyofun Daniel na yo mu tɛɛ kre, kena e ti mbe tↄↄnrifun wre, mbe u kee kre nↄↄ loo.
40024016	Mbe e ti mblɛ pee wa Judea na kre na feni mbra nyua ndru.
40024017	A ŋmba uu wa nyuŋgo ndra na kre, waa shia tii mbe le katoo lam mbe yaka wru.
40024018	A ŋmba uu wa see kre, waa shia ndru mbe pan katoo mbe u yoŋgo bali.
40024019	Yire ble yire nu chiɛlɛ lɛɛfɛɛnlɛ, na mblɛ biile pee fiɛnfiɛn kre, pe atɛ.
40024020	Kena e nyiɛtali mbe kre ble kre waa shia pan weere nyjila na wuuble nu.
40024021	Yaka ndra na ma, ki ble kre we pe kanyana ble kpↄↄ, mu yire waŋgra gbeele nyjila ki ka n da mu pan tun, a ka waa pan ma na fio.
40024022	Nyiɛkpↄↄ we ka kun kanyana ble yire na. Na u n ka kun yi na kre, wa ndro nunu chom ta. Ki tia u yila mblɛ u wↄ kre na, mbe ka kun ble yire na.
40024023	Kena na ndro waa yo e pan mbo, 'E le, Kristo wre wi kre, ndee Kristo wre wi wa kre', yaa shia ufun shↄ mbe li.
40024024	Ŋgi na, kafinɛ Kristoe na kafinɛ Nyiɛkpↄↄ kee nyanyofɛɛnlɛ we yiri yire ble yire nu, mbe kebadɛnyi na kawako kee pe mbe yire yi na mbe lenɛɛrɛ wa mbe fun. Hali mblɛ Nyiɛkpↄↄ wre wↄ kre kuraa, na pie ja, pie pe fana.
40024025	E loo, kre na ni klu na ki yuu e pan mbe nyjila kre chiin da.
40024026	Kena na pe waa yo e pan na e le, uu wa fimi lawee yire nu kre, yaa shia yili mbe sɛ wa. Ndee na pe waa yo e pan na, e le, uu wa mu uyɛ ndra lawee ka nu mna wa kre, yaa shia ki shↄ mbe li.
40024027	Kena imi na nyiɛ nyini yila finhaa mbe nya yila tohaa kre, pan Lewo Pↄ wre paan kre we pe.
40024028	A mna kaara gboo nyi kre, bawa kↄkↄsachie fni.
40024029	Kena na kanyana ble kpↄɛ yire nyu waa to, ndram we wↄ lawee kro nu, a nyiɛpↄ wa jaa fniŋge na, mbe wↄɛlɛɛ na klↄ nyjeeri mbra tuuri tra. Mbe jaŋga ŋga kii wa nyjeeri kro na seeri.
40024030	Bawa pie kee ŋga kie pe Lewo Pↄ wre paan nu kre nya nyjeeri. Kre nu waŋgra ŋga leele kro we nyɛni, a pie Lewo Pↄ wre nya na u paan jaŋga na yɛnyiŋge kpↄↄ ni tloe nu.
40024031	Kre nu we u nyjeeri bitumblↄ tun mbe pe bnↄ badaaŋga fↄ mbe paan u wolo mblɛ u wↄ kre wↄ mbe yili waŋgra kokoe jijirɛ yire nu, mbe sɛ su ki nyukↄↄnrↄ na.
40024032	E fig tiŋge kre yomini kre twan. Na e waa nya na ki wrɛ nyaara kre, kena e chin na ndram wrɛm nyjila dani.
40024033	Kena na e waa nya na yire kee nyjɛ waa na pini kre, kena e chin na nyjila kre dani, kre nyjila kre na ki mbra e na kuraa mu kↄ.
40024034	Kpra na ni yuu e pan, fuŋga leele mblɛ wa kↄ, fↄna yire kee nyjɛ ni yuu ŋga krɛɛrɛ pe tun.
40024035	Nyjeeri na tra we kla, la, ni nyu kee nyjɛ ni yuu ŋga wa pe finfin.
40024036	A ble kre na nyjila kre, ndro n ki chin, nyjeeri bitumblↄ pre n ki chin, hali Nyiɛkpↄↄ Pↄ wre titi kuraa n ki chin, fↄna ni Lɛ wre chiin bↄkↄ.
40024037	Imi na Noa nyjila kre, nyjila ŋga ni nyumu nsra ta mu tra yiɛ tↄ kre,
40024038	na leele kaa, na gboo, a chiɛlɛ na bilɛ naa peyɛ leŋgei, mna sɛ su ŋga ble Noa na le krↄ kre nu.
40024039	Leele nsra chin ŋga ki piin, bawa pra nyi a nyiɛ na pan a lↄↄɛ na nyi mna pe wru peii. Pan chↄↄ Lewo Pↄ wre pan ble kre we leele fo.
40024040	Kre nyjila kre, leele shiin we pe see, mbe pe sɛ nunu wru mbe haŋu wre ti.
40024041	Chiɛlɛ shiin we na yirɛ suu mbe pe nunu wru mbe nunu ti.
40024042	Kena e e ye le chichie. Ŋgi na, Na e n chin ŋga ble e Tafun wre we pan.
40024043	Kena e jawa e chin na, na katoofun na chin ŋga nyjila juo we pan u katoo kre, we na u shie, wa na tni mbra le, mbe pe paan u katoo juari mbe le ki nu.
40024044	Kena yire, e eyɛ shie. Ŋgi na, Lewo Pↄ wre we pan nyjila ŋga ni e n na u kra nu.
40024045	Kena ŋmbi u pe sumifun kprafun, mu pe kachiŋu hin? Wre fun wi ŋmba u tafun we wↄ mbe tɛɛ u katoo sumifɛɛnlɛ kro nyu na, mbe kolo kun, mbe wra pe le mbra pe kaan sro nyjila ŋga ni ki fna nu.
40024046	Na u ja mu pe le, a u tafun wre waa ndru mu pan kre, we dwamu ta u pan.
40024047	Kpra na ni yuu e pan na, na ki pan ma kre, we u tɛɛ u katoo yirɛ kro nyu na.
40024048	La, na sumifun wre waa pe lewo sisaa, maa jawa na u tafun wre mu titi,
40024049	maa sun kre na mu na u ŋmbilɛ sumifɛɛnlɛ pre gbuun, a wre na gbↄgbↄↄlↄ waa na chaa na lii na gboo na tro kre,
40024050	u tafun wre we pan mbe u fo, nyjila ŋga ni u n na u kra nu.
40024051	Bawa we u ndie tini, mbe sɛ u wa yiɛnyumufɛɛnlɛ pre lawee, bawa we nyɛni, mbe kala nya tataara.
40025001	Yire ble yire nu, pie nyjeeri ŋunumu kre wru mbe gbun bichabɛɛlɛ kɛ mblɛ pra pe kaniɛ wru mna sɛ bijↄplↄ wre fni haa kre ni.
40025002	Bichabɛɛlɛ pre kunↄ na daŋga, a pe kunↄ hamblɛ pre na pe kachimblɛ.
40025003	Kena ŋga jijiele pre na pe kaniɛ wru kre, pe nsra simi wru mu ya.
40025004	La, kachimblɛ pre na simi wru mu le yirɛ nu mu ya pe kaniɛ na.
40025005	A bijↄplↄ wre nsra pan yaari. Ki tia pra gbunu chiin mna kↄ na ŋunu.
40025006	Kie pe ndroo nyjila kɛmbↄshiin kre, leele na gble le mbo, 'E le, bijↄplↄ wre paan! E yiri, e u fni!'
40025007	A bichabɛɛlɛ pre na tin mu yiri na pe kaniɛ gbeele,
40025008	bawa jijiele pre na kna mu yo kachimblɛ pre pan mbo, 'E jande, e o ŋga simi mbe o le o kaniɛ nu. Na kre ma, yie fii.'
40025009	A kachimblɛ pre na kna mna yo pe pan mbo, 'Yia o kro da, kena e sɛ mblɛ pe yi prɛ kre pan e sɛ ka cha e lↄ.'
40025010	Ŋga bichabɛɛlɛ pre na sɛ simi cha haa kre, bijↄplↄ wre na pan pe kro, a wre na mblɛ pra peyɛ kna na u sri kre na sɛ le nyuŋgo ŋga nu pra bijam sro pe mu tɛɛ kre nu, mna krↄ kan.
40025011	Praa wa wa maa, a bichabɛɛlɛ jijiele pre na pan, mna pan na krↄ koorii mbo, 'Ndoo, Ndoo, jande, o nyaa!'
40025012	Bawa wra kna mna yo pe pan mbo, 'E laa ni na, ni n e chin.'
40025013	Kena e eyɛ kna, e na sri, na e n ble kre na nyjila kre chin.
40025014	Pan ki nyi na, blↄ wa kolo kuun mbe sɛ haka, mu u sumifɛɛnlɛ yeeri mu pan u jaara, mna u yirɛ wru mu le pe kɛɛ.
40025015	Wra sumifɛɛnlɛ pre kro ŋga u yirɛ mbe praa le. Wra nunu ŋga swa talɛnti kunↄ, mna nunu ŋga shiin, mna taarɛwo wre ŋga nunu, imi pe kro we jaa le mbe da. Mna to kolo mu sɛ.
40025016	Ŋmba wra ŋga swa talɛnti kunↄ kre na sɛ jafa li na ki ni, mna kunↄ ta mu ya ki na.
40025017	Pan chↄↄ ŋmba wra ŋga shiin kre na sɛ jafa li na ki ni mna shiin ta mu ja u wo na.
40025018	A ŋmba wra ŋga nunu kre na sɛ tra uu mna ki le.
40025019	Pe tafun wre na mu mna chin mu pan, a wre na u sumifɛɛnlɛ pre na fni, a wra pe wie nyjɛ pe pe na pe swa yire ni.
40025020	Bawa ŋmba pe tafun wre na ŋga talɛnti kunↄ kre na pan mu talɛnti kunↄ ya ŋga pra u ŋga kre na, mna kna mbo, 'Ni tafun, talɛnti kunↄ mna ni ŋga, a ni pe mu talɛnti kunↄ ta mu ya ki na.'
40025021	A u tafun wre na kna mna yo u pan mbo, 'Lefↄ! Sumifun chichie kprafun. Ŋga mu swa chiɛri ŋga kpra li ŋga, mbe mu wru mbe tɛɛ yirɛ nɛɛrɛ nyu na. Kena pan mbe ŋu na mu tafun wre yiɛshↄ.'
40025022	A ŋmba wra ŋga talɛnti shiin kre na pan mna yo u tafun wre pan mbo, 'Ni tafun, talɛnti shiin mna ni ŋga, a ni pe mu talɛnti shiin ta mu ya ki na.'
40025023	A u tafun wre na kna mbo, 'Lefↄ! Sumifun chichie kpralifun, ŋga mu swa chiɛri ŋga kpra li ŋga, mbe mu tɛɛ yirɛ nɛɛrɛ nyu na. Kena pan mbe ŋu na mu tafun wre yiɛshↄ.'
40025024	A ŋmba wra ŋga talɛnti nunu kre na pan mna yo u pan mbo, 'Ni tafun, ni mu chin na mu pe pↄↄrↄfun, mna mu n luu kuraa mu kuun wa, a mna mu n yira tɛɛ kuraa mu ja na wrui na dani wa.
40025025	Ki tia ŋga mna ni ŋga swa kre, fiɛrɛ na ni yii, a ndaa sɛ ki le wee, kena mu yira ye.'
40025026	A u tafun wre na kna mbo, 'Ndro sisaa titi wi ŋu. Mu gbashia kpↄↄ. Mu chin na ni kuun mna ndaa luu, na kolii mna ni n tɛɛ.
40025027	Na mna wa jin ki yi, ŋga ni pan ŋga, mbe na ki ta, mbra tnu ta ki nu.'
40025028	Bawa u tafun wre na kna mbo, 'E ki shↄ u kɛɛ, e ki wru e ya talɛnti kɛfun wre pan.
40025029	Ŋgi na, Ŋmba uu ka ni mu ki le chichie kre, pie ka ya u pan mbe u ta nɛɛrɛ, la, ŋmba pan fiɛn nyi a u n ki le chiriri kre, ŋga kii wa u pan kre kuraa pie ki shↄ u kɛɛ.
40025030	Kena sumifun lewaa wre, e sɛ u wa wↄmu lawee kre nu, bawa leele we nyɛni, mbe kala nya tataara.'
40025031	Kena na Lewo Pↄ wre na nyjeeri bitumblↄ pre waa pan u yɛnyiŋge kre nu kre, kre nu we paan tni u ŋujↄↄn kre na.
40025032	Kre nu waŋgra leele kro we paan fni u yiɛ. Bawa we pe yↄↄlɛ imi na mbaala lefun u mbaala na u sikaala yↄↄlɛ kre,
40025033	mbe u mbaala pre tɛɛ u kalie kɛ, mbe sikaala pre tɛɛ u kamɛŋɛ.
40025034	Bawa Ŋunu wre we kna mbe yo mblɛ pee wa u kalie kre pan mbo, 'Yire mblɛ ni Lɛ dwan kre, e pan e ŋunumu ŋga pe gbeele mu tɛɛ e pan mu yire waŋgra gbeele nyjila kre wru e li.
40025035	Ŋgi na klo na ni ta, a e na ni ŋga sro a ndaa li a gbↄↄ na ni ta, a e na ni ŋga nyumu a ndaa gbↄ, a ndaa fuŋum li, a e na ni wru mu sɛ katoo.
40025036	Ndaa tro wejiwaara, a e na ni tↄ yoŋgo, a ndaa yaa a e na sɛ ni shaari, a pra ni le nyuŋgo, a e na sɛ ni le.'
40025037	Bawa mblɛ pe pe cheche kre we kna mbe pe Tafun wre wie mbo, 'Ŋgi ble o na mu nya na klo mu ta a o na mu ŋga sro hin? Ndee a gbↄↄ na mu ta a o na mu ŋga nyumu a mna gbↄ hin?
40025038	Ndee ŋgi ble o na mu nya na mu fuŋum lii a o na mu tio mu sɛ katoo hin? Ndee mna mu nya na mu to wejiwaara a e na mu tↄ yoŋgo hin?
40025039	Ndee ŋgi ble o na mu nya nyuŋgo, ndee na mu yaa a o na sɛ mu shaari hin?'
40025040	Bawa Ŋunu wre we kna mbe yo pe pan mbo, 'Kpra na ni yuu e pan na, imi na e pe mu ni chinlɛ fiɛn fiɛn mblɛ wa ŋga kre, mi e pe mu ŋga kre.'
40025041	Mbe Ŋunu wre kna mbe yo mblɛ u kamɛŋɛ kre pan na, 'E laa ni na! Nyiɛkpↄↄ suŋgↄ e yii. E laa ni na. E sɛ ble nyini kanhun ŋga pe gbeele mu tɛɛ Sutna na u nyjeeri bitumblↄ pan kre nu.
40025042	Ŋgi na, Ŋga klo na ni ta, e nsra ni ŋga yaka a ndaa ka; gbↄↄ na ni ta, e nsra ni ŋga nyumu a ndaa gbↄ.
40025043	Ŋga ndaa fuŋum lii, e nsra ni wru mu sɛ katoo, a ŋga ndaa tro wejiwaara, e nsra ni tↄ yoŋgo; a ŋga ndaa yaa, na ŋga pra ni yii mna sɛ le nyuŋgo kre, e nsra ni shaari.'
40025044	Bawa pre we kna mbo, 'O Tafun, nyjila ŋgi nu o na mu nya na klo mu ta, ndee na gbↄↄ mu ta, ndee na mu fuŋum lii, ndee na mu tro wejiwaara, ndee na mu yaa, ndee na pe mu yii mu le nyuŋgo, a o nsra mu le hin?'
40025045	Bawa we kna mbe yo pe pan mbo, 'Kpra na ni yuu e pan, ŋga e n pe mu fiɛn fiɛn mblɛ wa ŋga kre, e n yaka pe mu ni ŋga.'
40025046	Bawa pie flo u jaara mbe sɛ ble nyini kanyana kre nu, la, mblɛ pe fraka kre we sɛ ble nyini ŋmaa kre nu."
40026001	Ŋga Yesu na yire kee nyjɛ krɛɛrɛ yo mu kↄ kre, wra kna mna yo u twanfɛɛnlɛ pre pan mbo,
40026002	"E chin na ki kro ble shiin mbe pe klɛntro ble kre lii? A pie Lewo Pↄ wre wↄ mbe le leele kɛɛ mbe pe u kan kanyana kumu kaan na."
40026003	Kre nyjila kre nu na Judae sↄfue loplombo pre na pe loplombo pre sɛ fni sↄfue lopom titi wre, ŋmba praa yeeri Kaiafas wre katoo.
40026004	Bawa praa kolo chaa ŋga na pie tro mbe Yesu ta mbe yii brɛmm mbe sɛ u gbo mbe ndro wa chin ki nu.
40026005	Pra yo na pia u yii ble kpↄɛ yire nu, na kre ma, lenɛɛrɛ pre we tun na ni.
40026006	Ŋga Yesu na le Bɛtani na kre, wra sɛ le Siimↄn, yiranyiɛrɛfun wre katoo.
40026007	Bawa chlↄ wa na pan na Alabasta gbolo ka ni, na tlade ndiom taan ndrↄ shelee wo kaa wa ki nu. Na Yesu wa mu tni na lii, a wra ki kna mna wo u ndra na.
40026008	Ŋga Yesu twanfɛɛnlɛ pre na ki nya kre, pe krↄ na kun na chlↄ wre ni. A pra kna mna chlↄ wre wie mbo, "Mni a mu tlade ŋga kla finfin ŋga hin?
40026009	Mu na jaa ki prɛ mbra swa nɛɛrɛ shↄ, mbra shianfɛɛnlɛ ŋga"
40026010	Yesu na kee nyjɛ praa chaa mbe yo kre chin, a wra kna mna yo pe pan mbo, "Mni a e na chlↄ wre hau ma ŋga hin? U kee chiriri pe mu ni ŋga.
40026011	Yire na shianfɛɛnlɛ pre lɛ mna nyjila kro nu, la, nyjila kro nu ma ee mi ta e jaara.
40026012	U tlade ŋga kna mu wo ni na, mu ki tɛɛ mu ni wejiŋge gbeele kama, mbe pe chiin ni le wee.
40026013	Kpra na ni yuu e pan na, waŋgra ŋga nu, mna pie ketaan kre kpali kpan, pie chlↄ ŋmba kee ŋga u pe ŋga yo mbe tɛɛ mbe u sↄↄnri."
40026014	Bawa twanfɛɛnlɛ pre nunu ŋmba praa yeeri Judas Iskariↄt, wre na sɛ Judae sↄfue loplombo pre pan,
40026015	mna sɛ yo mbo, "Na ni Yesu wre wↄ mu e ŋga yira ŋgi ee ni ŋga hin?" Ŋga wra yo ma kre, a pra swa fiŋge tↄↄnri nununu fulo na kɛ mna u ŋga.
40026016	Mu yire kre nyjila kre krɛɛrɛ, Judas naa Yesu kolo chaa mbe u ta, mbe pe u yii.
40026017	Ŋga ble nyjɛ nu pe nsraa yiisi paanu kaa yire na da kre, Yesu twanfɛɛnlɛ pre na pan mu wie mbo, "O Tafun, sena haa mu chaa mbe o sɛ gbeele mu pan mbe mu sɛ klɛntro ble yire li hin?"
40026018	A Yesu na kna mu yo pe pan mbo, "E sɛ chia ŋga kii wa e yɛsimi ŋga na, blↄ waa wa wa, e yo u pan na, 'Nyinafun wre yo na u nyjila kre mbra mna, a mu katoo mna wre na u twanfɛɛnlɛ we klɛntro ble yire li.' "
40026019	A twanfɛɛnlɛ pre na sɛ ŋga wra yo pe sɛ pe kre pe, mna lawee kre gbeele kama mbe pe sɛ klɛntro ble yire li.
40026020	Ki ble kre yilakↄŋgↄ, Yesu na le chia kre na, a wre na u twanfɛɛnlɛ kɛmbↄshiin pre na sɛ tni na lii.
40026021	Ŋga praa lii kre, Yesu na kna mu yo pe pan mbo, "Kpra na ni yuu e pan na e wa we ni wↄ mbe ŋga?"
40026022	Ŋga wra yo ma kre, fooro na pe kro yii, a pra kna na u wie nununu mbo, "Ni Tafun, mi wi ree?"
40026023	A Yesu na kna mu yo pe pan mbo, "Ŋmba mi na wre kɛ leni kotolo na lii kre we ni wↄ mbe ŋga.
40026024	Lewo Pↄ wre we ku, imi na pe ki nyunↄ mu tɛɛ kre, la, ŋmba we Lewo Pↄ wre wↄ mbe ŋga kre, u atɛ. Na pe nsra ufun wre se kuraa prↄ."
40026025	Bawa Judas ŋmba wra u wↄ mu ŋga kre na yiri mbo, "Nyinafun mi wi ree?" A Yesu na kna mbo, "Mu nyuu ki yili."
40026026	Ŋga praa wa mu tni na lii kre, Yesu na paanu wru mna ki dwan mna ki pile mu u twanfɛɛnlɛ pre ŋga, mna kna mu yo pe pan mbo, "E shↄ e ka, ŋga yi ni wejiŋge."
40026027	A wra gbↄ yira wru mu yii, mna Nyiɛkpↄↄ ŋga mboo, mna pe ŋga ki yi mbo, "E kro, e shↄ e gbↄ!
40026028	Kre yi ni nyimi ŋga ni Nyiɛkpↄↄ nyu nunu fↄŋgↄ kre pini, mbe ki kna mbe wo mbe lenɛɛrɛ ŋga, mbe pe sisam tinkɛɛ ta.
40026029	E ti ni yo mbe e loo, mba tre sɛnyi simi ŋga ka gbↄ na fio, fↄŋga ble o kro we fni mbe ki gbↄ na ni Lɛ wre ŋunumu kre nu.
40026030	A pra mɛɛ kↄ mna yiri mna sɛ Olive nyua kre na."
40026031	Bawa Yesu na kna mna yo pe pan mbo, "E kro we fɛ mbe ni ti blee ŋga. Ŋgi na, pe ki nyunↄ mu tɛɛ na, 'Nyiɛkpↄↄ we mbaala lefun wre gbo, mbe mbaala pre fɛ mbe nyina.'
40026032	La, na ndaa nyi kre, mbe yiɛklu e na mbra shie Galilii na."
40026033	A Pita na kna mbo, "Pe kro we fɛ mbe laa mu kro, la, mba fɛ fio."
40026034	A Yesu na kna mna yo Pita pan mbo, "Kpra na ni yuu mu pan na ŋgopilɛ wa nyɛni, na mu ni je gbee nununu taarɛ."
40026035	A Pita na kna mbo, "Na ki pan kumu kuraa kre, mi na ŋu we ku, mba mu je fio." Pan chↄↄ twanfɛɛnlɛ hamblɛ pre na yo na.
40026036	A Yesu na u twanfɛɛnlɛ pre na yiri wa mna sɛ lawee ka nu, praa ki yeeri Gɛtsɛmani, bawa wra yo u twanfɛɛnlɛ pre pan mbo, "E tni mna e ni shie, mbe ni sɛ yiɛ chiɛri mbe sɛ nyiɛtali mbe pan."
40026037	A wra Pita na Zebedii biile shiin pre wru mna ya uyɛ na, a fooro na u yii, a u jawala na kla.
40026038	A wra kna mna yo pe pan mbo, "Fooro ni yii kpↄↄ na shie kumu nu, kena yire e tni mna e na ni sri, yaa shia ŋunu."
40026039	A Yesu na pe ti wa mna sɛ yiɛ chiɛri, mna sɛ yiɛ juule tra mna nyiɛtali mbo, "Ndoo, na kie ja kre, ti mbe kanyana ŋga ni tro mbe sɛ, imi na mi chaa ma, la, imi na ŋu chaa."
40026040	Ŋga wra ndru mna pan mna wra twanfɛɛnlɛ pre ti kre, na pe ŋunu, a wra kna mna Pita wie mbo, "Kena e n ja mu ni shie nyjila chiɛri kuraa?
40026041	E jande, e gbeŋmba e eyɛ yii, e na nyiɛtali, mbe yaa to nyu chaara nu. Ŋumu chaa, la, faŋga n wa."
40026042	Yesu na ndru mu pe ti wa mna sɛ nyiɛtali shiin wo na mbo, "Ndoo, na mu chin na kanyana ŋga nyini wa jaa tro, fↄna mbe ki nya kre, kena ŋga mu chaa ki pe."
40026043	Ŋga Yesu na ndru mu pan na kre, na pe sni na ŋunu, a ŋunumu kre wɛ pe na kuraa.
40026044	A wra pe ti mu ndru mu sɛ nyiɛtali taarɛ wo na, kee nunu kre chↄↄ wra yo na.
40026045	Ŋga wra sɛ mu pan kre, a wra yo u twanfɛɛnlɛ pre pan mbo, "Ee wa mu sni na ŋunu, na wuui tɛɛ? E le, nyjila kre da, mbe pe Lewo Pↄ wre wↄ mbe le sisampefɛɛnlɛ kɛɛ.
40026046	E yiri mbe o na shie, ŋmba we ni wↄ mbe ŋga kre da mna."
40026047	Ŋga Yesu naa wa mu na paara to, a twanfɛɛnlɛ pre nunu ŋmba praa yeeri Judas Iskariↄt wre na da mu yire, na leele ni tataara, na pe brↄfiɛnlɛ na vɛɛn ni kɛɛ. Pe kro na yiri sↄfue loplombo pre na pe loplombo pre pan.
40026048	Kre nyjila kre, na ŋmba we Yesu wↄ mbe ŋga kre klu mu nyina na, "Ŋmba nyu mbe shiun kre, wre wi."
40026049	A wra tin, mna pan mu Yesu yii mbo, "Nyinafun, lefↄ!" to, mna u nyu shiun.
40026050	A Yesu na kna mna yo u pan mbo, "Awe, ŋgi pan mu pan mna hin?" Ŋga Yesu na yo ma to, a leele pre na u yii.
40026051	A mblɛ na Yesu praa nyaari kre wa na u brↄfiɛn tini mu foli, mna sↄfue loplombo pre wa tnu ndie cheeri mu kun.
40026052	A Yesu na kna mu yo u pan mbo, "Mu brↄfiɛn kre le ki afoo nu. Ŋgi na, ŋmba we brↄfiɛn tini u ŋmbrↄ na kre, brↄfiɛn nyu na we ku.
40026053	Mu n chin na mbe jaa ni Lɛ tali mbe u ni ŋga nyjeeri bitumblↄ mbe pe wɛ kagbeŋ fuloe taarɛ na kɛ na, mbe paan wi na leele mblɛ ni ree?
40026054	La, na ki pan ma kre, kee kre pe nyunↄ mu tɛɛ kre wa pe kpra, kena pan ki fna mbe pan."
40026055	Kre nyjila kre nu Yesu na yo lenɛɛrɛ pre pan mbo, "E pan ni pan na brↄfiɛnlɛ na vɛɛn ni na kokↄↄn yii haa e pan. Ble nyini ŋga ni jiin suminyuŋgo wa na e nyina, e n ni yii wa.
40026056	La, nyjɛ krɛɛrɛ fna mbe pe mbe ti Nyiɛkpↄↄ kee nyanyofɛɛnlɛ pre kee yire pra yo mu tɛɛ kre, mbe yi pe kpra." Bawa u twanfɛɛnlɛ pre na fɛ mna u ti leele pre pan.
40026057	Mblɛ pra Yesu yii kre na sɛ na u ni sↄfue loplombo pre lopom wre, ŋmba praa yeeri Kaiafas wre katoo, na Judae mbra nyinafɛɛnlɛ pre na pe loplombo pre kro sɛ fni katoo wa.
40026058	La, Pita na taa Yesu kro mna sɛ da sↄfu lopom titi wre katoo lam, ŋga pra le katoo lam wa kre, Pita na sɛ tni lawee shiefɛɛnlɛ pre nu na le imi na kee kre we taa.
40026059	Ŋga pra sɛ na u ni kre, sↄfue loplombo pre, na leele mblɛ pra fni wa kre kro naa kafinɛ dansiɛrɛ kee chaa mbe u taan mbe yire ki na mbe u ta mbe gbo.
40026060	La, pe nsra dansiɛrɛ kee ka ta, nde leele tataara na pan mna nyjɛ pe chaa yo. Bawa leele shiin na yiri mna yo mbo, "Wre blↄ ŋmba nyu nyaa mu yo na, 'Mbe ja mbe Nyiɛkpↄↄ suminyuŋgo kre juari, mbe ble taarɛ tɛɛ mbe ki sin.' "
40026062	Ŋga pe nyu na to kre, a sↄfue loplombo pre lopom wre na taan mu yiri, mu Yesu wie mbo, "Ma nyu ka kun ra? Mni mu tia pra kee nyjɛ krɛɛrɛ yuu na taari mu na ŋga hin?"
40026063	Yesu nsra paara na pe ni. A sↄfue loplombo pre lopom wre na yo u pan mbo, "Ni da Nyiɛkpↄↄ ŋmba u le wre mɛɛ ni mu mu ŋga na, na ŋu wi Kristo, Nyiɛkpↄↄ Pↄ wre titi kre, kpra yo o pan."
40026064	A Yesu na kna mna yo u pan mbo, "Ŋu mu ki yo ma. La, e ti ni yo e pan mbe e loo. Mu yire aŋga na shie, ee Lewo Pↄ wre nya na u tni jaŋga kre kalie, mbra paan tloe nu nyjeeri."
40026065	A sↄfue loplombo pre lopom wre na yiri mu wre titi dodonyi tini mu wila, mna kna mbo, "U jiɛnlɛ kee yo, kena dansiɛrɛ kee ŋgi o sri na hin? Yire titi e u jini kee ŋga loo.
40026066	Kena mni e jawa hin?" A pra kna mbo, "Kumu ki fna na u ni."
40026067	A praa tɛɛnrɛ hlu na woni u yiɛ na, na gbuun kaŋgro, a plɛ naa u yiɛ juari,
40026068	mna kna na yuu mbo, "Ŋu Kristo, ndro ŋmba u mu gbun nya mu yo o pan."
40026069	Kre nyjila kre na Pitaa wa mu tni katoo lam wa. A bichable tnu wa na sɛ u da mbo, "Ŋu na Yesu ŋmba u yiri Galilii na kre ma e naa nyaari kree?"
40026070	A Pita na kaala pe kro yiɛ na wa mbo, "Ndro ŋmba kee mu yuu ŋga kuraa mi n u chin."
40026071	Pita na flo wa mna sɛ yire bamba ka na, bawa bichabɛɛlɛ tinlɛ pre wa na pan mu u da na, mna kna mu yo mblɛ praa wa mu yire wa na le kre pan mbo, "Blↄ ŋmba, wre na Yesu Nazrɛt wo wre praa nyaari."
40026072	Pita na ndru mu kaala wa na, hali mna da mbo, "Blↄ ŋmba mu nyini ŋga kuraa mi n u chin."
40026073	Kraa wa wa maa, a mblɛ praa wa mu yire mbɛɛlɛ na kre plɛ na pan mna Pita da mbo, "O shↄnli na Yesu twanfɛɛnlɛ pre wa wi ŋu, mu paaraa kuraa ki nyina ma."
40026074	A Pita na kna mbo, "Ni da na ni n blↄ ŋmba kee e yuu ŋga chin?" Titɛɛ kre nu to, a ŋgoplↄ na nyɛni.
40026075	Bawa Pita na kee ŋga Yesu na yo u pan kre sↄↄnri mbo, "Ŋgopilɛ wa nyɛni, na mu kaala gbee nununu taarɛ na mu n ni chin." A Pita na yili mna sɛ nyɛni chichie.
40027001	Ŋga nyiŋge na se bnimi pupu kre, sↄfue loplombo pre kro na chia kre loplombo pre na sɛ fni mu jawa na ki fna pe Yesu gbo.
40027002	A pra u pↄ mna sɛ u le waŋgra lopom Pilato kɛɛ.
40027003	Ŋga Judas ŋmba wra Yesu wↄ mu ŋga kre, na nya na pe Yesu gbun na kumu pimi ni kre, wra u jawala chinɛ, mna ndru mu sɛ sↄfue loplombo pre na chia loplombo pre ŋga swa ŋga wra shↄ pe pan kre, mna kna mu yo pe pan, mbo,
40027004	"Ni sisam pe na ni ndro ŋmba nu sisam n wa wↄ mu e ŋga." A pra kna mbo, "Wre kee ka ma, mu swa bali."
40027005	A Judas na swa kre viŋge mu wa suminyuŋgo kre nu mna sɛ maŋa le.
40027006	A sↄfue loplombo pre na swa kre bali, mna kna mbo, "Ki pe hankɛ swa, ki tia mbra n kolo ŋga mbe o ki chaa o swa nu."
40027007	A pra sɛ fni, mna swa kre wru mna sɛ chↄɛfaanrifun wa tra ka lↄ, na fumblↄ gboolo leni.
40027008	Mu yire kre ble kre na mu pan mu su aŋga na, kre tra kre mɛɛ "nyimi tra".
40027009	Nyiɛkpↄↄ kee nyanyofun Jeremia na kre kee ŋga yo mu tɛɛ a ki pe kpra mbo, "Pra swa fiŋge nununu fulo na kɛ tↄↄnri, kre swa ŋga Israel biile plɛ na jawa na ki fna pe ki tɛɛ mbe u lↄ,
40027010	a pra ki tɛɛ mna tra lↄ chↄɛfaanrifun pan, imi na Nyiɛkpↄↄ na ki kee yo ni pan kre."
40027011	A Yesu na yiri mu yire waŋgra lopom wre yiɛ, a wra u wie mbo, "Ŋu wi Judae ŋunu wre kree?" A Yesu na kna mbo, "Kre mu yuu kre."
40027012	La, ŋga sↄfue loplombo pre na chia loplombo pre naa paara na u taanla kre, u nsra paara.
40027013	A Pilato na kna mbo, "Kena kee tataara nyjɛ pe yuu na taari mu na ŋga, mu n yi loo ree?"
40027014	Yesu nsra nyu kun. Hali u nsra kee nunu chom nyu wↄ. A kra waŋgra lopom wre pe kawako ni mu tro.
40027015	Kena na pe pe ble kpↄɛ yire lii kre, waŋgra lopom wre ndro nunu woni nyuŋgo mbe wa, ŋmba lenɛɛrɛ pre chaa.
40027016	A kre nyjila kre nu na pe blↄ wa yii mu le nyuŋgo. Wre blↄ wre na lenɛɛrɛ u chin paa. Praa u yeeri Barabas.
40027017	Kena ŋga pra sɛ fni kre, Pilato na lenɛɛrɛ pre wie mbo, "Ndro ŋmbi e chaa mbe ni wↄ nyuŋgo mbe wa hin? Barabas ree? ndee Yesu ŋmba pe yeeri Kristo wre hin?"
40027018	Pilato na chin na prara ki tia pra pan na Yesu ni u pan.
40027019	Nyjila ŋga nu Pilato na sɛ tni u kpra kun jↄↄn na kre, u chↄ na tia pra pan mu yo u pan mbo, "Jande, blↄ ŋmba u fraka, kena maa shia u pe sisaa, ni u kee nya ŋunɛ nu blee ŋga, a kra ni hau paa."
40027020	A sↄfue loplombo pre na chia loplombo pre naa yuu leele pre pan na pe yo Pilato pan mbe u Barabas wↄ mbe wa, mbe Yesu gbo.
40027021	Waŋgra lopom wre na ndru mu pe wie shiin wo na mbo, "Leele mblɛ shiin, ŋmbi haa e chaa mbe ni wↄ mbe wa hin?" A pra kna mbo, "Barabas wa!"
40027022	A Pilato na kna mbo, "Kena mni e chaa mbe ni Yesu ŋmba pe yeeri Kristo wre pe hin?" A pe kro na kna mbo "Ti pe u kan kanyana kumu kaan na!"
40027023	A Pilato na kna mbo, "Mni hin? Sisam ŋgi u pe ma hin?" A pra kna na yuu poŋgo mbo, "O yo ti pe u kan kanyana kumu kaan na!!!"
40027024	Ŋga Pilato na nya na leele pre gble kpↄↄ ma kre, wra chin na wa jaa kee ka pe, a wra yiri mna sɛ nyumu ko, mna u kɛnyi je leele pre yiɛ na, mna kna mu yo pe pan mbo, "Ni kɛ n wa blↄ ŋmba kumu kee ka nu, e kee ye e pan."
40027025	A leele pre kro na kna na yuu mbo, "Ti mbe kee ŋga kie pan ki kro kpan, tuu wre na o biile na."
40027026	A Pilato na Barabas wↄ mu wa, mna tia pra Yesu frↄ na fotro ni, a wra u wↄ mu le pe kɛɛ mbe pe sɛ u kan kanyana kumu kaan na.
40027027	A Pilato sojae pre na Yesu yii mna sɛ na u ni ŋunu katoo, mna sojae pre kro yeeri a pra sɛ fni wa.
40027028	A pra Yesu dodoŋgi wↄ u na, mna u le dodoŋgi nyiɛ,
40027029	mna ŋunu juulee tin na wuuro ni mu u juule, mna kaan ka wru mu le u kalie kɛ nu. A praa kosie kani u yiɛ na yiri na ŋunu wi, na u piin na tɛɛ mbo, "Judae ŋunu mu ka pe".
40027030	A praa tɛɛnrɛ hlu na woni u na, mna kaan kre shↄ u kɛɛ mna u ndra lalaa fↄↄri na ki ni.
40027031	Ŋga pra pna na u ni mu kↄ kre, a pra dodoŋgi kre wↄ u na mna u le wre titi wo kre, mna sɛ na u ni mbe sɛ u kan kanyana kumu kaan na.
40027032	Ŋga pra yili na shie kre, pra blↄ wa fni, na u yiri Kirene chia kre na, u mɛɛ naa Siimↄn, a pra u yii jaŋga na, a wra sɛ Yesu kumu kaan kre tio.
40027033	Pra sɛ na Yesu ni lawee ka nu, pe ki yeeri Golgota. Ki nyina na lewo ndra kajle lawee.
40027034	Bawa pra tuwe susrom ka chaa simi nu mna Yesu ŋga mbe u gbↄ, a u nsra ki gbↄ.
40027035	Ŋga pra sɛ u kan kanyana kumu kaan kre na kre, a pra u yirɛ nyjɛ wra le kre wↄ mna yi yↄↄlɛ mna pe yɛ ŋga, hali pra kɛɛn tɛɛ, mbe chin ŋga ki fna mbe ta ta.
40027036	Ŋga pra kↄ kre, a pra tni u jaara na u sri.
40027037	Mna u pimi kee nyunↄ mu kan u ndra nyjeeri mbo, "JUDAE ŊUNU WRE WI KRE."
40027038	A pra kokↄↄnlↄ shiin plɛ kan mna mbra u na. Wa naa wa u kalie, a wa naa wa u kamɛŋɛ.
40027039	Leele mblɛ praa tro na u nyaa kre, naa ndra nyaara na u tɛɛlɛ mbo,
40027040	"Ŋu mu yo mu jaa suminyuŋgo kre juari mbe wo, mbe jaa ble taarɛ tɛɛ mbe ki sin, muyɛ shↄ mbe o le. Na Nyiɛkpↄↄ pↄ titi wi ŋu kre, mu yɛ shↄ mu tii kanyana kumu kaan kre na!"
40027041	Pan chↄↄ sↄfue loplombo pre na chia loplombo pre, na pe mbra nyinafɛɛnlɛ pre kro naa u piin na tɛɛ mbo,
40027042	"Wraa plɛ shio, a wa jaa uyɛ shↄ. Wre wi Judae ŋunu wre, tii kanyana kumu kaan kre na, kre oo mu shↄ mbe li.
40027043	Wre u Nyiɛkpↄↄ shↄnli, na yuu na Nyiɛkpↄↄ Pↄ wi wre, na Nyiɛkpↄↄ u chaa titi u u shↄ."
40027044	Pan chↄↄ mblɛ pra kan kɛɛn na mu ya u na kre naa u tɛɛlɛ na yuu na.
40027045	Ŋga nyjila kɛmbↄshiin na gbun kre, ndram na wↄ lawee kro nu mna sɛ su nyjila taarɛ lafo na.
40027046	Nyjila taarɛ kre nu kre, Yesu na gblee badaaŋga ka le mbo, "Eli, Eli, lama sabaktani!" Ki nyina na, "Ni Nyiɛkpↄↄ, ni Nyiɛkpↄↄ, mni a mu laa ni kro hin?"
40027047	Ŋga leele mblɛ praa wa mu yire wa kre na kre kee ŋga loo kre, a pra kna na yuu mbo, "E loo, u Elaija yeeri."
40027048	A pe wa na fɛ mu sɛ zeere le simi ŋga ki taan nyanya ka nu, mna ki su braŋgↄ kaan na, mna sɛ u ŋga mbe u gbↄ.
40027049	A plɛ kna mbo, "E ti o na u le, aada Elaija we paan u shↄ."
40027050	Ŋga Yesu na ndru mna gble kre le na to, a wra fii.
40027051	Kre nyjila kre, na pe yoŋgo ka pↄ mu suminyuŋgo kre yↄ shiin, a yoŋgo kre na peeri shiin mu yire nyjeeri mu pan mu su tapan, a tra na seeri, a dnɛ na yↄↄlɛ,
40027052	a fanyi na nyaala, a Nyiɛkpↄↄ leele mblɛ pra ku kre plɛ na nyi tataara.
40027053	Ŋga Yesu na nyi u ble taarɛ wo na kre, leele mblɛ pra nyi kre na sɛ Jerusalɛm na, a lenɛɛrɛ na pe nya.
40027054	Sojae plɛ na pe lopom wa naa wa mu yire na Yesu sri, ŋga pra nya na tra seeri, a yire kaalɛɛ nyjɛ naa pini kre, fiɛrɛ na pe yii kpↄↄ, a praa yuu mbo, "Nyiɛkpↄↄ Pↄ wi blↄ wre yɛŋgɛ."
40027055	Chiɛlɛ tataara na yiri Galilii na mna taa Yesu kro, na yaa u na, a pra sɛ yire haalee na kala le.
40027056	Maria Magdalene na Jemisi na Josɛf lo Maria wre, na Zebedii biile pre lo wre, pe kro naa wa wa.
40027057	Ŋga kra da yilakↄŋgↄ nyu na kre, blↄ swafun wa na yiri Aramatia na, u mɛɛ naa Josɛf, a wra pe Yesu kotↄmblↄ pre wa.
40027058	Wre wra yiri mna sɛ Pilato pan mna sɛ u tali Yesu gboo wre.
40027059	Pilato nsra je. Wra tia pra u ŋga u wi.
40027060	A Josɛf na sɛ gboo wre wru, mna u pↄ na mbↄfiŋge ni, mna sɛ u le wre titi dnɛ wee ŋga u tuu mu tɛɛ nu. Mna sɛ dnɛ badaaŋga ka gbila mna ki nyu tↄ, mna sɛ katoo.
40027061	Kre nyjila kre, na Maria Magdalene, na Maria shiin wo wree wa mu tni na faŋga kre jle.
40027062	Ŋga nyiŋge na se pe sumi ble kre, sↄfue loplombo pre na Farisiie pre na sɛ fni Pilato katoo,
40027063	mna yo u pan mbo "Tolɛɛ, o sↄↄnri na ŋga kafnu wre naa wa kre, wraa yuu na, na pe u gbo, we nyi ki ble taarɛ ble na.
40027064	Kena o mu tali, ti mbe leele sɛ tni u lehaa wa, mbe u shie mbe sɛ su ble taarɛ ble kre na, mbe u twanfɛɛnlɛ pre waa shia sɛ u ju mbe wↄ, mbra yuu leele pan na u nyi. Na ki pan ma kre, kee nyjɛ pie fni mbe yo kre we wɛ jle wee yire na."
40027065	A Pilato na kna mu yo pe pan mbo, "E sɛ yire titi sojae wru mbe pe sɛ ki shie e pan, imi na e ki chaa."
40027066	A pra yili wa mna sɛ faŋga kre nyu mbra na yira ni kpↄↄ, mbe kia jaa nyaa, mna leele plɛ wↄ mu tɛɛ ki nyu na, mbe pra ki sri.
40028001	Ŋga Judae wuu ble kre na tro, ŋga ki nyiŋge naa sii kre, Maria Magdalene na Maria shiin wo wre na gbolo mu sɛ faŋga kre lawee.
40028002	Ŋga pra da wa kre, a tra na seeri badaaŋga, a o Tafun wre nyjeeri bituŋu na tii wa, mna dnɛ ŋga ni pra faŋga kre nyu tↄ kre gbila mu wa, mna tni ki na.
40028003	A wraa chiɛnri na nyiɛ ki nyini, a u dodoŋgi na fniŋge prupru u na, na nyiɛ subie yi.
40028004	Ŋga kra pan ma kre, fiɛrɛ na mblɛ praa wa na faŋga kre sri kre yii kpↄↄ, a pra to mu sni na gboolo lɛ.
40028005	A nyjeeri bituŋu wre na kna mna yo chiɛlɛ pre pan mbo, "Yaa fiɛ, ni chin na Yesu ŋmba pra kan kanyana kumu kaan na kre e chaa mbe le.
40028006	U n wa mna. U nyi imi wra ki yo kre. E n nyaa, e pan e u snihaa kre le.
40028007	E sɛ nyaanyaa. E sɛ yo u twanfɛɛnlɛ pre pan na u nyi. A u yiɛ klu na shie Galilii na. Bawa ee u nya imi na ni yuu e pan ŋga."
40028008	Titɛɛ kre nu, a pra krↄ kna mna fɛ mu yili faŋga lawee wa, na fiɛrɛ na yɛshↄↄrↄ badaaŋga ni, mna sɛ u twanfɛɛnlɛ pre pan.
40028009	Ŋga praa shie kre, Yesu na pe fni mna yo pe pan mbo, "E shaari." Ŋga wra yo ma to, a pra fɛ mna pan mu kosie kan u yiɛ, mna u jeelee yii.
40028010	A Yesu na kna mbo, "Yaa fiɛ, e sɛ yo ni wolo pan na pra shie Galilii na, bawa pie sɛ ni nya."
40028011	Ŋga chiɛlɛ pre na kna na shie kre, kre nyjila kre, na leele mblɛ pra wↄ a pra sɛ na Yesu faŋga kre sri kre, na pe plɛ sɛ chia lam, na kala ŋga ki pe faŋga lawee wa kre kro yuu sↄfue loplombo pre pan.
40028012	Ŋga pe kro na chia loplombo pre kro na fni kre, pra bↄↄnri mna fni na ki fna pe sojae pre pra sɛ faŋga kre shie kre ŋga swa tataara.
40028013	Mna yo pe pan mbo, "E yo na, 'U twanfɛɛnlɛ pre pra pan mu u ju mu wↄ ble, na o sni na ŋunu.'
40028014	Kena na ki waa pan na waŋgra lopom ki loo kuraa kre, oo yo mbe yire e kro, kena kala kↄ."
40028015	A sojae pre na swa kre shↄ, mna sɛ kee ŋga pra yo pe sɛ pe kre pe. Ki tia kre kee ŋga na kpali Judae leele nu mu yire kre ble kre mu pan mu su aŋga na.
40028016	Twanfɛɛnlɛ kɛmbↄnunu pre na sɛ Galilii nyua ŋga kee Yesu na yo pe pan kre na.
40028017	Ŋga pra Yesu fni wa kre pra kosie kan mna u sumi, la, kre nyjila kre na pe plɛ jawalaa shiin shiin.
40028018	A Yesu na flo mu da pe na mna yo pe pan mbo, "Pe ni ŋga jaŋga ŋga kii wa nyjeeri na tra kro.
40028019	Kena e sɛ waŋgra kro nu, e sɛ leele pe ni twanfɛɛnlɛ, e pe ndrɛ je e le ni Lɛ wre, na u Pↄ wre, na Ŋumu wre mɛɛ nu.
40028020	E pe nyina mbe pe taa nyjɛ ni e nyina kre kro na. E le, nii wa e kro mbe sɛ su waŋgra kla ble."
41001001	Nyiɛkpↄↄ pↄ, ŋmba pe yeeri Yesu Kristo wre, u ketaan kre nↄↄ hlɛhaa yi kre.
41001002	Imi na Nyiɛkpↄↄ kee nyanyofun ŋmba praa u yeeri Yisaia na yo u hlɛ kre nu kre mbo, "Le, mbe ni bituŋu tun mbe u yiɛ klu mbe hɛ kolo gbeele mu pan."
41001003	"Wre mana ki yilii fimi lawee waa kre nu na, e o Tafun kolo kre gbeele, e u trohaa kre fraka."
41001004	Blↄ wa, praa u yeeri Jↄn ndrajefun, wraa wa fimi tra kre nu na nyina na fↄŋga lewo we u jawala chinɛ mbe pe u ndra je, mbe Nyiɛkpↄↄ chiin u sisam ti mbe u kɛ.
41001005	Bawa Judea tra kre leele, na Jerusalɛm chia leele kro na yili mna sɛ u pan wa, a wraa pe ndrɛ jee Jↄↄdan lↄↄ kre nu, a praa pe sisam yuu.
41001006	Nyuuma yooro yoŋgo Jↄn naa toni. Yurↄ hlɛ na yi u greree, a u sro na lɛ kpatↄ na srɛ.
41001007	A wraa yuu, mbo "Ŋmba u wɛ mi naa wa kro na paan. Mi n fna kple, na u kpawrɛ kuraa mbe kɛ taa yi na.
41001008	Mi rɛ, nyumu ni ni e ndrɛ jee la, na wre waa pan, Kpra Ŋumu wre ni we e ndrɛ je."
41001009	Kre nyjila kre nu, Yesu na yiri Nazrɛt chia ŋga kii wa Galilii tra nu wa kre mna pan, a Jↄn na u ndra je Jↄↄdan lↄↄ kre nu.
41001010	Ŋga wra yili lↄↄ kre nu to, mna nyjeeri nya na ki nyaa a Ŋumu wre naa tri u na na katoo kotro wi.
41001011	A mana ka na yili nyjeeri mbo, "Ŋu wi ni pↄ ŋmba ni kori, a ni yiɛshↄ mu na."
41001012	Titɛɛ kre nu, a Ŋumu wre na sɛ na u ni fimi tra kre nu.
41001013	Bawa wra nyi, fimi tra kre nu ble fuloeshiin, a Sutna na u sɛ u nyu cha. Wre na nyaalam yurɛ praa wa wa, a Nyiɛkpↄↄ bitumblↄ na pan mna u sumi.
41001014	Pra kↄ mna Jↄn yii mu le nyuŋgo, kre kↄkro Yesu na pan Galilii tra nu wa, mnaa Nyiɛkpↄↄ ketaan kre yuu.
41001015	Mbo, "Nyjila kre da, Nyiɛkpↄↄ ŋunumu kre da mna. E e jawala chinɛ. E Nyiɛkpↄↄ ketaan kre shↄ e li."
41001016	Ki ble ŋga wraa tro Galilii epo kre mbɛɛ na kre, na blↄ wa wi, pe u yeeri Siimↄn, na u chunu, Andriu, na pee wa epo kre yiɛ na na asau waa. Ki nyjila kre na mbroe wↄfɛɛnlɛ lɛ.
41001017	A Yesu na yo pe pan mbo, "E pan e taa ni kro, mbe e pe leele wↄfɛɛnlɛ."
41001018	Titɛɛ kre nu, a pra pe asau yire ti wa mna pan mu taa u kro.
41001019	Ŋga pra sɛ yiɛ chiɛri na, na Jemisi na Jↄn wa pe krↄ lam, na pe lɛ Zebedii ni, na pe asau gbeele.
41001020	Yesu na pe yeeri titɛɛ kre nu, a pra pe lɛ na tnumu tunfɛɛnlɛ pre ti krↄ kre nu, mna pan mu taa Yesu kro.
41001021	Yesu na u kotↄmblↄ pre na sɛ Kapɛnↄm na. Ŋga Siwri ble na to, pe ble fuŋgo ble, wra sɛ le pe fninyuŋgo, mna na pe nyina Nyiɛkpↄↄ kee kre.
41001022	Imi wraa pe nyina kre na pe pe kawako ni. Yaka ma, wraa paara na jaŋgafun wi. U nsraa paara na pe nyinafɛɛnlɛ pre lɛ.
41001023	Jaa na ŋumufↄↄn wa blↄ wa nu fninyuŋgo wa, titɛɛ kre nu,
41001024	a wra gblee le mbo, "Kala ŋgi ni wre na ŋu nyi hin? Ŋu Yesu ŋmba mu yiri Nazrɛt na? O klahaa mu pan ree? Ni chin ndro ŋmba wi ŋu. Ŋu wi Nyiɛkpↄↄ ndro cheche wre."
41001025	Yesu na u yiɛ kee yo u pan mbo, "Pieri mu yili u nu mu sɛ!"
41001026	Ŋga kra pan ma kre, ŋumufↄↄn wre na blↄ wre chan tra, na u gbila, wra gble leni, mna chin mu yili u nu.
41001027	Kra leele mblɛ praa wa wa kre krɛɛrɛ pe kawako ni, a praa peyɛ wie mbo, "Kolo fↄŋgↄ ŋgi ni blↄ ŋmba pan ŋga hin? Jaŋga ni ma. Hali na u fuu ŋumufuɛn pre na kuraa pe ndru u pan."
41001028	Titɛɛ kre nu, Yesu kee na kpali mu tro Galilii tra kre nu kro.
41001029	Ŋga Yesu na yili fninyuŋgo wa to, a wre na Jemisi na Jↄn na sɛ Siimↄn na Andriu katoo.
41001030	Ŋga pra le wa kre, na kabro Siimↄn nafun chlↄ gbun a u sni, a pra ki yo Yesu pan titɛɛ kre nu.
41001031	A Yesu na le u kro mu u yii kɛ na, mna u yire mu yire sholo. Titɛɛ kre nu to, a kabro kre na laa chlↄ wre na, a wra yiri mu sro pe mna pe ŋga.
41001032	Ki yilakↄŋgↄ nyu na, na yila to mu kↄ kre, pra pan na yambla na mblɛ nu tiprɛm nyi ni Yesu pan, mbe u pe tra.
41001033	Chia kre leele kro na pan mu fni mna Yesu na nyi kre.
41001034	A Yesu na yambla pre tataara tra, mna tia ŋumufuɛn na yili lenɛɛrɛ nu, la, u nsra tiprɛm ŋumu pre ŋga kolo na pe paara. Ŋgi na, pra Yesu chin.
41001035	Ŋga ki nyiŋge naa paan mbe se, Yesu chiin na gbolo mu yili mu sɛ fimi lawee ka nu, mbe wre na Nyiɛkpↄↄ sɛ paara.
41001036	A Siimↄn na kotↄmblↄ hamblɛ pre na kↄ mu Yesu cha chiin,
41001037	mna sɛ u nya mna yo u pan mbo, "Lenɛɛrɛ mu chaa na tro."
41001038	A Yesu na kna mu yo pe pan mbo, "E ti mbe o sɛ chiɛ yɛ na na, mbe ni sɛ Nyiɛkpↄↄ kee kre yo wa na. Kre ndra na ni yila mu pan."
41001039	A Yesu na kila mu tro Galilii tra kre nu kro, mna na lee pe fninyinyi yire nu na Nyiɛkpↄↄ kee kre yuu pe pan, na ŋumufuɛn woni leele nu.
41001040	Yiranyiɛrɛfun wa na pan mu Yesu tali, mna kosie kan u yiɛ mbo, "Yesu, na mu chaa, mu jaa ti mbe ni saanla mbe pe cheche."
41001041	Ŋga wra yo ma kre, u kee na pe Yesu pan fooro ni, a wra kɛ tini mu taa u na, mna yo u pan mbo, "Ni cha, kena saanla!"
41001042	Titɛɛ kre nu, yiranyiɛrɛ yire na laa blↄ wre na, a wra saanla.
41001043	A Yesu na u jaari chichie mbo, "Sɛ, mu sɛ muyɛ nyina Judae sↄfue pre pan.
41001044	La, maa shia nyu kun na ndro ni kolo. Sra yirɛ nyjɛ Mbose e nyina kre, mu sɛ na yi ni mu sɛ sↄfue pre ŋga mbe ki nyina na mu saanla."
41001045	Ŋga yaŋu wre na yili wa na shie kre, u nsra ja mu frↄ. Wraa kee kre kpali na shie. Kra tia lenɛɛrɛ na kala kre loo. Ŋga kra pan ma kre, Yesu nsra ja mbe le chia ka na na. A wra kro fimi lawee kre nu, a leele na yiri mbɛɛlɛ chiɛ yire na kro mnaa paan wa.
41002001	Kie pe ble chiɛri yɛ kↄkro kre, Yesu na ndru mu sɛ Kapɛnↄm na. Ŋga wra le wa kre lenɛɛrɛ na u kee loo na u ndru mu pan katoo.
41002002	Titɛɛ kre nu, katoo ŋga nu Yesu na nyi kre na nyi leele bribri, hali lawee nsraa wa jlonwee nyu na mbe ndro tro mbe le. A Yesu naa Nyiɛkpↄↄ kee kre yuu pe pan.
41002003	Bawa leele jijirɛ plɛ na fna wa tio u dɛŋglɛ ni mnaa paan Yesu pan.
41002004	Imi na leele pre na nɛɛ kre ndra na, pe nsraa kolo taa mbe da Yesu na. Kra tia pra nduu nyjeeri mna lahoo ŋga kra Yesu tↄ kre tuu mu vru, mna yaŋu wre tre na u dɛŋglɛ ni mu tɛɛ Yesu yiɛ tata.
41002005	Imi na Yesu na leele pre shↄnlie nya na ki kpↄↄ kre, Yesu na kna mu yo yaŋu wre pan mbo, "Ni pↄ, mu sisam kro laa mu na."
41002006	Ŋga Yesu na yo ma kre, na nyinafɛɛnlɛ pre plɛɛ wa mu tni wa. A pra kna na yuu pe jawala nu mbo,
41002007	"Mni a blↄ ŋmba na paara ma ŋga hin? U jiɛnlɛ kee yuu. Ŋmbi we jaa sisam tii kɛ hin? Na Nyiɛkpↄↄ chiin bↄkↄ."
41002008	Yesu na pe jawala nya, mna kna mu yo pe pan mbo, "Mni a kala ŋga ni yo ŋga na e hau ma hin?"
41002009	Mbo, "Kee shiin nyjɛ ŋgi haa ki sheli hin? Ŋga mu yo fna pa na mu sisam kro laa mu na, ndee yiri! Mu mu dɛŋglɛ wru mu nyaari. Ŋgi ki shieli hin?
41002010	La, imi kie pe mbe e chin na mi, Lewo Pↄ wre wa na jaŋga ni tra mna, mbe jaa sisam ti mbe kɛ kre ndra na yi." A wra kna mu yo fna wre pan mbo,
41002011	"Ni yo mu pan na, yiri, mu mu dɛŋglɛ wru mu sɛ mu katoo."
41002012	Titɛɛ kre nu, a blↄ wre na yiri mu u dɛŋglɛ wru leele pre yiɛ na wa mna sɛ. Kra leele pre kro pe kawako ni, a praa Nyiɛkpↄↄ kaan mɛɛ, mbo, "O n da mu kala ŋga ŋmbrↄ nya tun!"
41002013	A Yesu na yili wa mu sɛ epo kre nyu na wa na, a lenɛɛrɛ na fɛ mu u kun, a wraa pe nyina Nyiɛkpↄↄ kee kre.
41002014	Ŋga Yesu naa nyaari na tro epo kre mbɛɛ na wa kre, wra Alfio pↄ, Levi wre, nya na uu wa mu tni u tↄↄ swa nyuŋgo. A Yesu na kna mu yo u pan mbo, "Yiri mu taa ni kro." A Levi na yiri mu taa Yesu kro.
41002015	Ki ble kre blee, Levi na sro pe kama, mna u wolo tↄↄ shↄfɛɛnlɛ pre plɛ, na sisampefɛɛnlɛ mblɛ praa wa wa kre plɛ yeeri, a pe kro na sɛ chaa mu li na Yesu na u twanfɛɛnlɛ pre ni kro. Kre nyjila kre na tↄↄ shↄfɛɛnlɛ na sisampefɛɛnlɛ pre plɛɛ wa tataara mu Yesu kro tↄ.
41002016	Ŋga Farisiie nyinafɛɛnlɛ pre plɛ na Yesu nya na wre na sisam pefɛɛnlɛ na tↄↄ shↄfɛɛnlɛ pre lii kre, pra u twanfɛɛnlɛ pre wie na, "Yira ŋgi ki tia a Yesu na leele mblɛ na lii hin?"
41002017	Ŋga pra wie ma kre, Yesu na ki loo, mna kna mu yo pe pan mbo, "Lewo ŋmba u yaa kre, wre u fna mbe sɛ yambla trafun pan. Nde ŋmba u n na yaa kre, wre n fna mbe sɛ trafun pan." Mbo, "Ni n pan mbe paan yo leele mblɛ pe fraka pan na pe pe jawala chinɛ, la, sisampefɛɛnlɛ ndra na ni yila mu pan."
41002018	Ki ble ka Jↄn twanfɛɛnlɛ pre na Farisiie pre naa ble funi, imi praa ki piin wa kre, a leele plɛ na pan mu Yesu wie mbo, "Ŋgi ki tia a Jↄn twanfɛɛnlɛ pre na Farisiie twanfɛɛnlɛ pre na ble funi, a wre Yesu twanfɛɛnlɛ pre na ble fun hin?"
41002019	A Yesu na kna mu yo pe pan, mbo, "Nyjila ŋga nu bijↄ plↄ wree wa kre, ki fna mbe nↄↄlↄ pre ble fun ra? Nyjila ŋga nu bijↄ plↄ wre na u nↄↄlↄ wa kre, pe yiɛ wa je mbe pe ble fun.
41002020	La, nyjila ka we pan mbe pe bijↄ plↄ wre wru pe mbɛɛ na mbe sɛ na u ni, kre nyjila kre pie u cha mbe la, mbe fooro pe yii, mbe pe ble fun mbe u sↄↄnri.
41002021	Lewo wa n wa mbe yoŋgo fↄŋgↄ ŋga pe n je tun tɛɛ mbe yoŋgo lɛɛ ŋga ki wali tↄ. Na kre ma, na pe yoŋgo kre je, fↄŋgↄ kre we suuru mbe lɛɛ kre tini mbe wali kpↄↄ mbe wɛ jle wo kre na.
41002022	A lewo wa n wa mbe sifiŋge fↄŋgↄ le yurↄ hlɛ gbolo lɛɛ nu. Na kre ma, sifiŋge kre we kan mbe gbolo kre wali, mbe sifiŋge kre wo. Ki fna mbe mu sifiŋge fↄŋgↄ le gbolo fↄŋgↄ nu." (Fawolo pre naa sifiŋge leni yurↄ hlɛ gbolo nu.)
41002023	Wuuble ka nu Yesu na u twanfɛɛnlɛ pre na sɛ tro fifiire yɛ nyini see. Ŋga praa tro see kre nu kre, Yesu twanfɛɛnlɛ pre naa yi sɛnyi yire yɛ mbru na kaa.
41002024	Ŋga pra piin ma kre, a Farisiie pre na Yesu wie mbo, "Yira ŋgi ki tia a mu twanfɛɛnlɛ mblɛ, kala ŋga ki n nyu mbe pe pe wuuble, a pra ki pini hin?"
41002025	A Yesu na kna mu yo pe pan mbo, "E n da mu tↄↄnri mu loo kala ŋga Devid na pe, nyjila ŋga kra sheli mu u ŋga, a klo na u ta wre na u kotↄmblↄ ni.
41002026	Imi na wra sɛ le Nyiɛkpↄↄ nyuŋgo, na kre nyjila kre na Abiata wi sↄfu lopom. A wra sɛ paanu, ŋga praa teeri Nyiɛkpↄↄ yiɛ, wru mu ka, mna u wolo pre ŋga ka." (A ki n fna mbe lewaa ki ka, fↄŋa sↄfue pre chiin.)
41002027	Mbo, "Ni chaa mbe e chin na lewo na pra yila mna wuuble kre le. wuuble kre na ma Nyiɛkpↄↄ na yila mu lewo gbeele.
41002028	Kre ndra na, mi Lewo Pↄ wre, nii wa na jaŋga ni wuuble kre na."
41003001	Ki ble ka, Yesu na sɛ le Judae pre fninyuŋgo na. Ŋga wra le wa kre, wra blↄ wa nya wa na u kɛ nunu ku.
41003002	Ŋga ki ble kre na pe Judae pre wuuble kre ndra na, praa Yesu le na we yaŋu wre tra ki ble kre. Kena u kala ta pe pan.
41003003	Bawa Yesu na yo yaŋu wre pan mbo, "Yili mu pan mu yire lalaa mna." A wra yili mu pan.
41003004	A Yesu na kna mu leele pre wie mbo, "Kena ki fna mbe lewo chichie pe wuuble ree, ndee sisam ki fna mbe lewo pe hin? Ki fna mbe mu lewo ŋmaa shↄ ree, ndee ki fna mbe mu lewo kla hin?" Ŋga Yesu na pe wie kre, pe nsra ja mna ki nyu wↄ.
41003005	A Yesu na pe le komm, a krↄ na u kun, imi wrekro na u yii Judae pre ndra shelee kre ndra na. A wra kna mu yo yaŋu wre pan mbo, "Mu kɛ kre tini!" A wra ki tini, a kra ndru mna pe na ki fa yi.
41003006	Ŋga Farisiie pre na kre kee ŋga Yesu na pe kre nya kre, pra yili a pre na Herodie pre na sɛ bↄↄnri, kolo ŋga na pie tro mbe Yesu ta mbe gbo.
41003007	Yesu na u twanfɛɛnlɛ pre na ndru mu sɛ epo nyu na, a leele tataara na yiri Judea tra nu,
41003008	na Jerusalɛm chia leele na Idumia tra, na Jↄↄdan lↄↄ kro leele, na Tiro na Sidon lawee yire leele ni kro. Lenɛɛrɛ mblɛ kro na kee ŋga Yesu pe kre loo mna pan u lawee.
41003009	A Yesu na kna mu yo u twanfɛɛnlɛ pre pan na leele pre nɛɛ titi, kena pe krↄ ka cha u pan mbra u sri mbe u le. Na kre ma, leele pre we paan u ŋunↄↄ chan.
41003010	Imi Yesu na yambla tra kre, kra tia yambla tataara naa peyɛ ŋunↄ mbe da Yesu na titi, mbe kɛ taa u na.
41003011	Na ŋumufuɛn pre Yesu nya mbe pra tuuri u yiɛ, mbra gblee leni, mbra yuu Yesu pan mbo, "Ŋu wi Nyiɛkpↄↄ Pↄ wre."
41003012	A Yesu na ŋumufuɛn pre tↄ kolo na pia u kpali mbe leele loo.
41003013	Ki ble ka Yesu na sɛ nyua lawee ka nu. Bawa wra lenɛɛrɛ pre mblɛ u chaa yeeri a pra pan u jaara wa.
41003014	Leele pre, kɛmbↄshiin wra wↄ mu ya uyɛ na, mbe pe tni u mbɛɛ na mbe wraa pe tuni mbe praa Nyiɛkpↄↄ kee kre yuu.
41003015	Wre Yesu we pe ŋga jaŋga mbe pe tɛɛ mbra ŋumufuɛn woni leele nu.
41003016	Leele kɛmbↄshiin mblɛ wra wↄ kre na lɛ kre: Siimↄn, a wra u ŋga Pita mu ya,
41003017	na Zebedii pↄ, Jemisi, na u chunu, Jↄn, mna pe mɛɛ tɛɛ boanijis, (Ki nyina na nyiɛtwanraa biile.)
41003018	na Andriu, na Filipo, na Batolomio, na Matio, na Tↄmasi, na Alfio pↄ, Jemisi, na Tadio, na Siimↄn, ŋmba yiɛ ki nyinai u kee na, Kaanan wo wre,
41003019	na Judas Iskariↄt, ŋmba wra kↄ mu Yesu wↄ mu ŋga kre.
41003020	Ŋga Yesu na ndru mna pan katoo ŋga nu wra nyi kre, leele pre na ndru mna pan mu katoo kre nyi, hali Yesu na u twanfɛɛnlɛ pre nsra kolo ta kuraa mbe tni mbe yaka ka.
41003021	Yesu sele leele na u kee loo mna pan u yiihaa mbe sɛ katoo. Ŋgi na, imi leele naa yuu na u ndra n wa kre na.
41003022	Judae nyinafɛɛnlɛ mblɛ pra yiri Jerusalɛm na mu pan wa kre naa yuu na Bɛɛlzebul, Sutna ŋumufuɛn ŋunu wre uu wa Yesu nu. Mbo wre na u yire mu ja na tiprɛm ŋumu woni leele nu.
41003023	Ŋga Yesu na ki loo kre wra leele pre yeeri mna pan u jaara, mna paara mu pe nyina yomɛɛlɛ nu mbo, "Mni Sutna we pe mbe ja mbe Sutna ni hin?
41003024	A na waŋgra ka kiyɛ yↄↄlɛ na wii na kiyɛ ni kre, kre waŋgra kre wa jaa yire mbe pe waŋgra.
41003025	A na katoo ka leele nyu n nunu, a pe peyɛ yↄↄlɛ mu kↄ, kre katoo kre wa jaa yire mbe pe katoo chiriri.
41003026	A na Sutna yiri mu na wii na uyɛ ni, wa yirehaa ta. Kena u faŋga nyu kↄhaa yi.
41003027	A lewo wa n wa mbe jaa sɛ le faŋgafun katoo mbe sɛ u yirɛ koli, fↄŋga we klu mbe faŋgafun wre yii mbe u pↄ tun. Kre we chin mbe jaa sɛ u yirɛ koli."
41003028	Bawa Yesu na ndru mu yo pe pan mbo, "Kpra na ni yuu e pan, na Nyiɛkpↄↄ we lewo sisam ŋga we pe kpan, na jiɛnlɛ kee ŋga we yo mbe u taan kro ti mbe ufun kɛ,
41003029	la, ŋmba we jiɛnlɛ kee yo mbe Kpra Ŋumu wre taan kre rɛ, wa ufun sisam ti mbe u kɛ fio, a we u sisam kre pimi li Nyiɛkpↄↄ yiɛ nyjila kro nu."
41003030	Judae pre na yo na ŋumufↄↄn ni Yesu tnumu tuni kre ndra na Yesu na yila mna yo pe pan ma.
41003031	Yesu lo na u chinlɛ na pan na u chaa, a pra yire fimi na, mna ndro tun Yesu pan na pe u yeeri.
41003032	Kre nyjila kre na leelee wa mu tni mu fɛ mu u kun, a pra yo Yesu pan, mbo, "Mu lo na mu chinlɛɛ wa mu yire fimi na na mu chaa."
41003033	A Yesu na kna mu leele pre wie mbo, "Mblɛ lɛ ni lo na ni chinlɛ hin?"
41003034	Mna kna mu leele mblɛ pe tni mu u fɛ mu kun kre le, mna yo pe pan mbo, "E le! Ni lo na ni chinlɛ lɛ ni jaara kre."
41003035	A wra ndru mu kna mu yo pe pan mbo, "Ndro ŋmba u kee ŋga Nyiɛkpↄↄ chaa pini kre, wre wi ni chunu, na ni jaa na ni lo."
41004001	Ki ble ka Yesu na ndru mna sɛ na nyina epo nyu kre na wa, a lenɛɛrɛ na pan mu lawee kre tↄ, a kra tia wra le krↄ ka lam mu tni mna lenɛɛrɛ pre ti lↄↄ kre nyu na, na paara pe pan.
41004002	Yesu na pe nyina kenɛɛrɛ yomɛɛlɛ nu. U paaraa kre nu wra yo mbo,
41004003	"E loo! Kena falifun wa wra sɛ u yirɛ bie wohaa.
41004004	Ŋga wra yirɛ bie yire nyina kre, yɛ na sɛ wo kolo mbɛɛ na, a hanyiɛlɛ na pan mna yi li.
41004005	A yɛ na sɛ wo dnɛ lawee, mna tra nsraa wa nɛɛrɛ. Yira ja mu fin kama nyaanyaa, a na tra nsra nɛɛ wa chiriri kre ndra na,
41004006	ŋga yila na wɛɛri mna yi gbun kre to, a yira sↄndↄ. Yi didinyi yire n na tra ta chiriri mbe kan, a kra tia yira ku.
41004007	Yirɛ bie yire yɛ na sɛ wo wuuro nu, a wuuro yire na yiri mna yi fↄ, a kra tia yi nsra ja mu sɛ.
41004008	A yirɛ bie yire yɛ na sɛ wo tra taan nu mna fin mu lɛ, mu klɛ wa wa tataara mna sɛ tataara. Yɛ na sɛ ma gbee fulo na kɛ kɛ, a yɛ na ma sɛ gbee fuloe tataarɛ, a yɛ na sɛ gbee lafaa lafaa."
41004009	A Yesu na kna mbo, "Ŋmba uu wa na ndie ni mbe loo kre, ti u ndie tɛɛ mbe loo."
41004010	Ŋga kra kro Yesu na u twanfɛɛnlɛ kɛmbↄshiin pre na leele mblɛ pra kro u mbɛɛ na kre chiin kre, pra u wie u yomɛɛlɛ yire nↄↄ.
41004011	A Yesu na kna mna yo pe pan mbo, "Yire rɛ, Nyiɛkpↄↄ e nyina u Ŋunumu wre kee ŋga ki ndra kre, la, waŋgra leele pre yomɛɛlɛ nu u pe nyina kee kre.
41004012	Kena kee kre, 'nde pie ki nya, la, pia ki chin, pie ki loo, la, pia ki nↄↄ chin mbaa chinɛ mbe ndru mbe pan Nyiɛkpↄↄ lawee, mbe waa pe shↄ, mbaa pe sisam ti mbe pe kɛ.' "
41004013	Bawa Yesu na kna mu pe wie mbo, "A na e n yomini ŋga nↄↄ loo, kena mni ee pe mbe hɛnyi nyjɛ nↄↄ loo hin?
41004014	Falifun wre wi Nyiɛkpↄↄ ketaan kre yofun wre."
41004015	Mbo, "A yirɛ bie nyjɛ yira wo kolo mbɛɛ na kre lɛ, mblɛ pe ketaan kre ndru titɛɛ kre nu to, mbe Sutna pan mbe paan ketaan kre wↄ mbe yili pe nu.
41004016	A nyjɛ yira wo dnɛ lawee kre, pre lɛ mblɛ pe ketaan kre ndru, mbe ki shↄↄli na yɛshↄↄrↄ ni,
41004017	a nde kee kre wa jaa didinyi kan pe nu, pie tni sumɛɛ kre nu chiɛri, la, na kanyana ree, ndee na ndro waa yila ketaan kre na maa pe pra to, kena pe ketaan kre wa mbe sumiɛ ti.
41004018	A nyjɛ yira wo wuuro nu kre lɛ, mblɛ pe kee kre ndru,
41004019	na waŋgra ŋga yirɛ chaara, na swa fanaa, na waŋgra ŋga yirɛ niŋge waa pan mu le pe sumiɛ nu, mu nya mbe pe shↄnlie shↄ mbe to, kee kre wa jaa sɛŋgɛ sɛ pe nu.
41004020	A yirɛ bie nyjɛ yira wo tra taan kre nu kre lɛ, mblɛ pe Nyiɛkpↄↄ ketaan kre ndru, mbe ki shↄ mbe li, mbe ki sɛŋgɛ sɛ gbee fulo na kɛ kɛ, plɛ fuloe tataarɛ, plɛ lafaa lafaa."
41004021	Ba Yesu na ndru mna pe wie mbo, "Ndro ŋmbi we kaniɛ mu mbe bↄkiti tɛɛ mbe ki juule ndee, mbe sɛ ki le mpa tapan, mbe wa ki taa tebru ndra na hin?
41004022	Yaka n wa mbe ndra a kia kↄ mbe yili, a ndrandra kee ka n wa mbe kia kↄ mbe kpali."
41004023	Yesu na yo pe pan mbo, "Ŋmba uu wa na ndie ni, u ndie tɛɛ u loo."
41004024	A Yesu na kna mna yo pe pan mbo, "Kee ŋga e ndru ŋga e ki le chichie. Krayira ŋga nyini ni e yirɛ kra na plɛ kaan kre, kre ni Nyiɛkpↄↄ we kra mbe e ŋga, mbe ka ya e pan.
41004025	Ŋmba uu wa ka ni kre, we ufun ŋga ka mbe ya. A ŋmba u n ka ni kre, chiɛri ŋga kii wa u pan kre kuraa we ki shↄ u pan."
41004026	Yesu na yo na mbo, "Imi na Nyiɛkpↄↄ ŋunumu kre nyi yi kre, pan ki nyi na falifun wa we sɛ u yirɛ bie nyina see lam,
41004027	mbe ndie wↄ yi na mbra sni mbra yiri lafo na blee, mbe yirɛ bie yire kↄ mbe fin mbe lɛ, mbe wa chin imi na ki pe.
41004028	Tra kre tia yirɛ yire fin, mu ŋↄↄ, mu wrɛ jle le mu lɛ mu sɛ.
41004029	Yirɛ yire nyina haa yi to, mbe falifun wre sɛ le yi nu na u brↄfiɛn ni mbe yi knumu."
41004030	Yesu mbo, "Yira ŋgi kuraa ni mbe tɛɛ mbe Nyiɛkpↄↄ Ŋunumu kre kra hin?"
41004031	Mbo, "Pan ki nyi na mↄstad bie yi. Kii fiɛn yirɛ bie kro nu,
41004032	nde na mu ki luu a ki yiri, yɛlɛ kie li mbe ndru mbe yua, a nde ki kpↄↄri mbe wɛ tinyi nɛɛrɛ na. Ki ja mbe klɛ wa, mbe hanyiɛlɛ jaa zeere le ki na."
41004033	Yire yomɛɛlɛ nyjɛ nyini nu Yesu naa Nyiɛkpↄↄ kee kre yuu pe pan, imi pie jaa loo da.
41004034	Yesu nsraa paara mbe yomɛɛlɛ la u kee nu, la na ki kↄ mu kro wre na u twanfɛɛnlɛ pre chiin kre, mbe u pe nyina yomɛɛlɛ yire kro nↄↄ.
41004035	Ki ble kre yilakↄŋgↄ nyu na, Yesu na yo u twanfɛɛnlɛ pre pan mbo, "E ti mbe o sɛ epo kre kro kokoo ŋgaa na."
41004036	A Yesu twanfɛɛnlɛ pre na u bali na krↄ kre ni, imi na wra nyi ki nu kre, mna leele pre ti wa. Ŋga praa shie kre na kruɛ yɛɛ wa mu ya pe na.
41004037	Epo kre yiɛ na kre, fuflɛ badaaŋga ka na gbun, a nyumu kre na kan mu le krↄ kre lam a kra chaa nyi.
41004038	Kre nyjila kre na Yesu wa mu sni mu ndra gbun ndragbↄↄn na na ŋunu krↄ kre nↄↄhaa wa. A u twanfɛɛnlɛ pre na u nyi mna u wie mbo, "O Nyinafun, kena ŋga o chaa ku mbe fun ŋga mu kee ka ma ra?"
41004039	Titɛɛ kre nu a Yesu na yiri mu fuu fuflɛ kre na, mna kna mu yo epo kre pan mbo, "Pieri, mu yire titɛɛ!" A fuflɛ kre na yire dimm!
41004040	A Yesu na kna mu u twanfɛɛnlɛ pre wie mbo, "Yira ŋgi ki tia a e kro pe fiɛrɛfɛɛnlɛ ma hin?" Mbo, "Ŋgi ki tia a e n shↄnlie ni kuraa ŋga hin?"
41004041	Fiɛrɛ na pe yii, a pra kna na yuu peyɛ pan mbo, "A ndro ŋmbi sembremu wi ŋmba kuraa, hali fuflɛ na epo kuraa u nyu kayolo ndru ŋga hin?"
41005001	Yesu na u twanfɛɛnlɛ pre na epo kre kun mna sɛ le Gerasie tra nu.
41005002	Ŋga Yesu na yili krↄ kre nu mu to fimi na to, na ŋumufↄↄnfun wa yili gboolo dnɛwee ka nu to mu pan mu u fni.
41005003	Wre blↄ wre, gboolo dnɛ weele nu wraa sni na tro, a pra u pↄ pↄ chiin mu pra, hali jlↄin kuraa nsra ja mbe u pↄ.
41005004	Nyjila biaa ŋga pie asɛɛrɛ na jlↄin tɛɛ mbe u pↄ kre, mbe u yi pile mbe wo, mbe asɛɛrɛ yire kuari, hali kre faŋgafun nsraa wa mbe jaa u yii.
41005005	Kena nyjila kro nu, lafo na blee, gboolo dnɛweele, na nyua ndrɛ na wraa kila na tro, na julo na uyɛ knumu na dnɛ ni.
41005006	Ŋga blↄ wre na klu mna Yesu nya haalee kre, a wra fɛ mna pan mu kosie kan u yiɛ.
41005007	Mna paara gedeeŋge Yesu pan mbo, "Ŋu Yesu, nyjeeri Nyiɛkpↄↄ Pↄ wre, kala ŋgi ni mi na ŋu nyi hin?" Mbo, "Le Nyiɛkpↄↄ na mbe ma ni fiŋge!"
41005008	Yaka na ma, kre nyjila kre na Yesu yo u pan mbo, "Ŋu ŋumufↄↄn yili u nu mu sɛ!"
41005009	Yesu na kna mna u wie u mɛɛ, a wra kna mbo "Ni mɛɛ Nɛɛmu." Mbo, "Yaka ndra na ma, o nɛɛ."
41005010	A wra Yesu tali chiin na waa shia pe ni mbe yili tra kre nu.
41005011	Kre nyjila kre na prakoe tataara plɛɛ wa nyua kre mbɛɛ na wa na kaa.
41005012	A ŋumufuɛn pre na Yesu tali na, "O ni mu sɛ le prakoe mblɛ nu."
41005013	A Yesu na pe ŋga kolo, a ŋumufuɛn pre na yili mna sɛ le prakoe pre nu. Ŋga kra pan ma kre prakoe pre kro na mↄŋↄ mna tii landɛɛ kre nu mna sɛ to to epo kre nu, na pie pe prakoe kagbeŋ shiin, a epo kre na pe kro li.
41005014	Ŋga kra pan ma kre, leele mblɛ praa prakoe pre le kre na fɛ mna sɛ kee kre yo chia lam, na see chiɛ nyjɛ yiraa wa wa kre na. A leele na yili mbe sɛ kala ŋga ki pan kre le.
41005015	Ŋga pra pan mna da Yesu lawee kre, pra nya na blↄ ŋmba nu ŋumufↄↄn na nyi, a praa u yeeri Nɛɛmu kre, na uu wa mu yoŋgo tↄ mu tni na yiɛtom ni, a kra tia fiɛrɛ na pe yii.
41005016	Leele mblɛ pra nya kala ŋga Yesu na pe blↄ wre na, na kee ŋga kra pe prakoe pre na kre, naa ki yuu lenɛɛrɛ pre pan.
41005017	Ŋga lenɛɛrɛ pre na kee kre loo kre, a praa Yesu tali na u yili pe pan tra kre nu mbe sɛ.
41005018	Ŋga Yesu naa lee krↄ nu mbe sɛ kre, blↄ ŋmba nu ŋumufuɛn na nyi a u yiɛ na to kre na Yesu tali mbe taa u kro.
41005019	Yesu na je, mna kna mu yo u pan na, "Sɛ mu katoo mu sɛ yo mu leele pan, kala ŋga mu Tafun wre pe mu mu ŋga, na mu fooro ŋga u chin."
41005020	A blↄ wre na sɛ mnaa kee nyjɛ Yesu na pe mu u ŋga kre yuu Dekapoli chiɛ kɛ yire na, a kra lenɛɛrɛ pe kawako ni.
41005021	Ŋga Yesu na ndru mu kun krↄ ni mu sɛ epo kre kro kre, lenɛɛrɛ na pan mna u fni epo kre nyu na.
41005022	Judae fninyuŋgo loplombo pre wa, praa u yeeri Jairↄs, na pan wa. Ŋga wra Yesu nya kre a wra hɛ kosie kan u yiɛ,
41005023	mna u tali na, "Ni pↄ bichable, u chaa ku. Kena pan mu sɛ kɛ taa u na, mbe u faŋga ta mbe ŋmaa ta ni pan."
41005024	A Yesu na blↄ wre naa shie u katoo. Ŋga praa shie kre, lenɛɛrɛ na taa pe kro mna wɛ u na kuraa.
41005025	Bawa chlↄ wa, na nyimi woni u pan suwi yɛlɛ kɛmbↄshiin na kra kun.
41005026	Na u kala nya paa tuwe lefɛɛnlɛ tataara kɛɛ, mu u swa na u wejinyirɛ kro tɛɛ mu tuweele le mu pra, na fuŋga ki taa mu sheli.
41005027	Wra Yesu kee loo mna pan mu chaa lenɛɛrɛ pre nu Yesu kro, mna hɛ kɛ taa Yesu dodoŋgi na.
41005028	Mbo, "Na ni kɛ taa u dodoŋgi na kuraa, mbe ŋmaa ta."
41005029	Titɛɛ kre nu to, a nyimi kre kraa woni u pan kre na kun, a wra chin u wejiŋge nu na u saanla.
41005030	Ŋga chlↄ wre na kɛ taa Yesu dodoŋgi kre na kre, Yesu na chin titɛɛ kre nu na faŋga ka yili u nu, a wra viŋge mu kna lenɛɛrɛ pre nu mu pe wie mbo, "Ŋmbi u kɛ taa ni dodoŋgi na ŋga hin?"
41005031	A u twanfɛɛnlɛ pre na kna mu yo u pan mbo, "Ŋu titi nya imi leele mblɛ wɛ mu na, a mu tuwi na wie na ŋmbi u gbun mu na?"
41005032	Yesu na yiɛ wa mbe le na we ndro ŋmba u kee kre pe kre nya.
41005033	Ŋga chlↄ wre na chin kee ŋga ki pe u nu kre ndra na, wra fiɛrɛ na seere wru mna pan mu kosie kan Yesu yiɛ, mna kee kre kpra yo Yesu pan.
41005034	A Yesu na kna mu yo u pan mbo, "Ni pↄ, mu shↄnlie mu ŋmaa shↄ. Sɛ na wejinyiŋge ni. Mu yira kre, ki laa mu na mbe mu faŋga ta."
41005035	Ŋga wraa wa na paara kre to, a leele na yiri Judae fninyuŋgo lopom wre katoo mna pan mu yo u pan mbo, "Mu pↄ bichable wre ku. Mni a mu kro na nyinafun wre hau na hin?"
41005036	Yesu nsra taa pe wo kre na, a wra kna mu yo Judae fninyuŋgo lopom wre pan mbo, "Maa fiɛ! La, shↄnlie ta rɛ!"
41005037	Bawa Yesu na tia leele pre na laa u kro, a kra kro wre na Pita na Jemisi na Jↄn, Jemisi chunu wre chiin.
41005038	Ŋga pra da Judae fninyuŋgo lopom wre katoo kre, wra leele tataara nya katoo wa, pra gble na nyɛni, a katoo kre wɛɛri poŋgo.
41005039	Ŋga wra le katoo wa kre, a wra yo leele pre pan mbo, "Mni a e na gble na nyɛni imi hin? Pↄ wre n ku. Sni u sni!"
41005040	A pra laa mu to na Yesu tɛɛ. A Yesu na leele pre ni peii mna yili katoo kre nu, mna pↄ wre lɛ na u lo bali mu ya u kotↄmblↄ taarɛ mblɛ ni wra sɛ wa kre na, a pra le lawee ŋga nu pra pↄ wre sniŋge kre.
41005041	A Yesu na bichable wre kɛ yii mu kna mu yo u pan mbo, "Talita kumi!" Ki nyina na, "Bichable, ni yo mu pan na yiri!"
41005042	Titɛɛ kre nu, a bichable wre na yiri mu yire, na nyaari. Kre nyjila kre na pↄ wre li yɛlɛ kɛmbↄshiin. Kra mblɛ praa wa wa kre kro pe kawako.
41005043	A Yesu na kna mu pe jaari paa na pia shia ti mbe ndro ki loo, la, pe yaka cha mbe pↄ wre ŋga mbe u ka.
41006001	Yesu na yili wa mna sɛ wre titi chia. Ŋga wraa shie kre u twanfɛɛnlɛ pre na taa u kro.
41006002	Ŋga Judae pre wuuble na to, a wra sɛ pe fninyuŋgo wa na pe nyina Nyiɛkpↄↄ ketaan kre. Leele tataara mblɛ pra kee kre loo kre, kra pe pe kawako. A praa yuu mbo, "Sena ŋmba sɛ kee nyjɛ nyini ta ŋga hin?" Mbo, "Mni u pe mu kachindɛ ŋga sembremu twan ŋga hin?" Mbo, "Kawako kee nyjɛ u piin ŋga nↄↄ yi ŋgi hin?"
41006003	Mbo, "Kapinta wre ma ŋmbaa? Maria pↄ wre, Jemisi na Josɛf na Juda na Siimↄn ee nyjↄ wre maa? Wre na u jaala kuraa oo wa mna?" Ŋga kra pan ma kre, leele pre kro krↄ na kun na u ni.
41006004	A Yesu na kna mu yo pe pan, mbo, "Nyiɛkpↄↄ kee nyanyofun kro, pra u shↄnli u chia, na u sele, na u katoo nu."
41006005	Kra tia Yesu nsra ja mna kekpↄↄ ka pe wa, fↄŋga yambla chiɛri mblɛ na wra kɛ taa mna pe tra.
41006006	Kra Yesu pe kawako ni na u wolo pre nsra shↄnli. A wraa kila kabɛɛlɛ yire na, na pe nyina Nyiɛkpↄↄ ketaan kre.
41006007	A Yesu na u twanfɛɛnlɛ kɛmbↄshiin pre yeeri mna pan u jaara, mna pe mbra shiin shiin mna pe tun ketaan kre yohaa. Wra pe ŋga jaŋga mbe pe tɛɛ mbra ŋumufuɛn woni leele nu.
41006008	Yesu na yo pe pan na pia shia sɛ na yaka ni kolo kre na, fↄŋga kaan yii wo chiin.
41006009	Mbo, pia shia sɛ na sro ndee, tↄkli ndee, mbe swa le greree nu, pe kpawrɛ le la pia shia dodonyi shiin shiin wru.
41006010	A Yesu na ndru mu yo pe pan mbo, "Mna ee le katoo ka nu kpan, e tni wa e hɛ su nyjila ŋga nu ee yili kre chia kre na."
41006011	Mbo, "A mblɛ lawee ee le a pe n shia e shↄ, ndee pe n shia e kee kre loo kre, na e waa yili wa na shie kre, mbe e e jeelee lam tra pↄ mbe wo wa, mbe ki pe sisam dansiɛrɛ li."
41006012	A twanfɛɛnlɛ kɛmbↄshiin pre na sɛ ketaan kre yo na leele pe pe jawala chinɛ.
41006013	A pra ŋumufuɛn wↄ leele nu tataara, mna yambla tataara fa na tlade simi ni mna pe tra.
41006014	A Ŋunu Hɛrodi na Yesu kee loo. Na u mɛɛ kpali mu tro kro, a plɛ na yo mbo, "Jↄn, ŋmba wraa leele ndrɛ jee kre, u ndru mu nyi." Mbo, "Kre ki tia a u faŋga ta mu ja na kawako kee nyjɛ pini ma kre."
41006015	A plɛ naa yuu mbo, "Elaija wi." A plɛ na yo mbo, "Ki pe na fawolo Nyiɛkpↄↄ kee nyanyofɛɛnlɛ pre wa wi."
41006016	Ŋga Hɛrodi na ki loo kre, mbo "Jↄn, ŋmba ndra ndaa kↄ kre, u ndru mu nyi kre."
41006017	Na Hɛrodi wre tia pe Jↄn yii mna sɛ le nyuŋgo, Hɛrodias, ŋmba wra pe u chunu Filipo chↄ, a wra u shↄ mu leŋge kre ndra na.
41006018	Mbo nde Jↄn na yo u pan na ki n fna mbe u u chunu chↄ leŋge.
41006019	Kee ŋga ndra na, Hɛrodias, Hɛrodi chↄ wre, u krↄ na kun na Jↄn ni, a wraa u chaa mbe gbo, a wa ki ja.
41006020	Hɛrodi wre titi naa Jↄn fiɛ. Wra chin na Jↄn pe lewo ŋmba u fraka mu pe cheche, kra tia wra tↄ u na, u chↄ wre kɛɛ. Na Jↄn paara u pan kre, kraa u hau tataara, a nde u yiɛ naa shio u kayooro na.
41006021	Nyiɛnyↄↄrↄ ble ka na to Hɛrodias pan, a u plↄ Hɛrodi naa u seble lii. Wra kɛ wa mna u lekpↄɛ na u loplombo na Galilii wa loplombo yeeri a pra pan mu fni mbe pe yiɛ shↄ.
41006022	A u chↄ Hɛrodias pↄ bichable wa na pan mu yↄ a kra Hɛrodi na u loplombo mblɛ praa wa wa kre yiɛ shↄ. A ŋunu wre na kna mu yo bichable wre pan mbo, "Ni wie yira ŋga mu chaa kpan. Mbe mu ŋga ki yi."
41006023	A wra da mu pↄ wre ŋga mbo, "Yira ŋga mu ni wie kpan, mbe mu ŋga ki yi, hali ni ŋunumu ŋga ni lii ŋga yↄↄ."
41006024	A bichable wre na yili mna sɛ u lo wie mbo, "Maa, ni sɛ yira ŋgi wie hin?" A u lo na kna mbo, "Sɛ yo na Jↄn ndrajefun wre ndra mu chaa."
41006025	Titɛɛ kre nu, a wra ndru nyaanyaa mna sɛ ŋunu wre lawee mna yo mbo, "Ni chaa mbe mu Jↄn ndrajefun wre ndra taa taa paawa na mbe ni ŋga fuŋgaami."
41006026	Kra ŋunu wre yaa paa, a na u danyi yire na u fumblↄ pre praa wa u jaara kre ndra na, u nsraa chaa mbe kↄ yi na mbe je pↄ wre pan.
41006027	Titɛɛ kre nu, a wra u ndrakↄŋu wↄ mu tun na u sɛ pan na Jↄn ndra ni. A wra sɛ u ndra kↄ nyuŋgo wa,
41006028	mna taa taa paawa na mna pan mu bichable wre ŋga, a wra sɛ u lo ŋga ki yi.
41006029	Ŋga Jↄn twanfɛɛnlɛ pre na ki loo na pe u gbo kre, a pra pan mna u gboo kre wru mna sɛ le.
41006030	Yesu bitumblↄ mblɛ wra tun kre na yiri pe kolo kre na mna pan mna kee nyjɛ pra hɛ pe na nyjɛ pra hɛ nyina yire krɛɛrɛ yo u pan.
41006031	A Yesu na kna mu yo pe pan, mbo, "E yili e sɛ lawee waa ka nu e hɛ wuu chiɛri." Na pan leele pre nɛɛ wa na shie na paan. Kra tia pe nsra kolo ta kuraa mbe yaka ka.
41006032	A pra le krↄ nu mna sɛ lawee waa ka nu.
41006033	Leele pre plɛ na pe nya pe sɛhaa, mna chin na pre lɛ, a pra wru tra, mu yili chiɛ yire kro na, mna fɛ mna sɛ yiɛ klu pe na.
41006034	Ŋga Yesu na yili krↄ kre nu mna tii kre, wra leele nya tataara, a pe kee na pe fooro ni u pan, imi na pra pe na mbaala mblɛ pe n lefɛɛnlɛ ni lɛ kre. A Yesu na yire wa mna pe nyina Nyiɛkpↄↄ kee kre tataara.
41006035	Ŋga yila na kↄ kre, Yesu twanfɛɛnlɛ pre na pan u jaara, mna pan mu yo u pan, mbo "Mna pe fimi lawee, a yila kↄ.
41006036	Kena leele pre wa kolo mbe pe sɛ seele na kabɛɛlɛ nyjɛ yii wa mbɛɛlɛ na mna ŋga na mbe sɛ yɛyɛ chaa lↄↄ ka."
41006037	A Yesu na kna mu yo pe pan mbo, "E pe ŋga yaka mbe pe ka ɛ." A twanfɛɛnlɛ pre na kna mu yo u pan mbo, "O sɛ mbe hɛ paanu lↄ tataara denari lafaa shiin wie mbe paan pe ŋga ra?"
41006038	A Yesu na kna mu yo pe pan mbo, "Paanu mni ni e nyi hin? E sɛ yi le." A pra sɛ yi le mbo, "Yii paanu kunↄ na mbroe shiin."
41006039	A Yesu na kna mu yo pe pan mbo, "E ti mbe leele pre ble ble peyɛ na, nyaa yire na."
41006040	A leele pre na ble ble peyɛ na, lafaa lafaa, na fuloeshiin na kɛkɛ.
41006041	A Yesu na paanu kunↄ yire na mbroe shiin pre bali mu yii kɛɛ, mna yiɛ wa nyjeeri mna dwan mu le yi nu. Wra paanu yire knumu mna u twanfɛɛnlɛ pre ŋga na pe leele pre kɛ kɛ imi na pe tni tni kre, mna ndru mu mbroe shiin pre pile mu pe ŋga kro.
41006042	A leele pre kro na ka mna yↄↄ.
41006043	Ŋga pra ka mu kↄ kre, a pra paanu yire na mbroe pre knumɛɛ nyjɛ yira kro kre koli kakɛɛ nyini kɛmbↄshiin.
41006044	Leele mblɛ pra yi ka kre naa bilɛ kagbeŋ kunↄ.
41006045	Titɛɛ kre nu a Yesu na tia u twanfɛɛnlɛ pre na le krↄ nu mbe yiɛ klu mbe hɛ epo kro chia ŋga pe yeeri Bɛtsaida kre na, mbe u leele pre wa kolo mbe chiin pan.
41006046	Ŋga Yesu na leele pre wa kolo mu kↄ kre, a wra hɛ nyua ka na, mbe wre na Nyiɛkpↄↄ hɛ paara.
41006047	Ŋga ble naa woo kre, na u twanfɛɛnlɛ pre da na krↄ kre ni epo kre lalaa, a Yesu chiin na wa tra fimi na.
41006048	A wra nya na pe sɛhaa yiɛ shelii pe na, na fuflɛ kre yiri pe yiɛ na gbuun na paan. Na kie pe nyisee nyu na, a wra nyaari epo kre yiɛ na, mna pan pe jaara. Wraa chaa mbe tro pe mbɛɛ na.
41006049	Ŋga u twanfɛɛnlɛ pre na u nya na u nyaari epo kre yiɛ na kre, praa jawa na gboo wi, mna gble fↄↄri mu le.
41006050	A pe kro na kna mu u nya, a gbun na yↄ pe na. Titɛɛ kre nu to, a Yesu na paara na pe ni, mna yo pe pan mbo, "E eyɛ yii! Mi wi, yaa fiɛ!"
41006051	A Yesu na le pe kro krↄ kre nu, a fuflɛ kre na yire. A kra pe pe kawako ni mu tro.
41006052	Na pe n paanu yire leele tataara pre na ka mu pra kre nↄↄ loo, a pe kala nↄↄ loohaa naa wa mu sheli tɛ.
41006053	Ŋga pra kun kre, pra sɛ to Genesarɛt tra nu, mna tii wa.
41006054	Ŋga pra tii krↄ kre nu kre, titɛɛ kre nu, leele mblɛ praa wa wa kre na u chin na Yesu wi.
41006055	A pra tafɛŋgɛ wru mna tro mbɛɛlɛ chiɛ nyjɛ yiraa wa wa yire kro na, mnaa paan na yambla mblɛ pee wa mu sni sni dɛŋglɛ na kro ni, mna pie loo na u nyi kpan.
41006056	Lawee ŋga nu Yesu we sɛ kpan, see chiɛ na o, kakpↄɛ na o, seele nu o, praa yilii na yambla pre ni lete na mbra u tali na u ti mbe yambla pre kɛ taa u dodoŋgi nyu chiin na, a lenɛɛrɛ mblɛ pra ja mu kɛ taa u dodoŋgi kre na kpan na saanla.
41007001	Ki ble ka Farisiifɛɛnlɛ pre plɛ na pe nyinafɛɛnlɛ pre plɛ na yiri Jerusalɛm na mna pan mu fni Yesu lawee.
41007002	Bawa pra nya na Yesu twanfɛɛnlɛ pre plɛ kɛnyi nyjɛ pe n je tɛɛ na lii.
41007003	Kre nyjila kre na Farisiie pre, na pre Judae pre kro, na wa n kɛnyi je chiriri wa li na yi ni ma. Ŋgi na pe fa loplombo paala yire kro praa toni.
41007004	Na pe yiri jafa na mu pan kuraa, na pe n peyɛ je, pia li, a paala yire tataara naa wa a pra yi piin. Pe gbↄyirɛ, na pe chↄɛ, na pe tↄↄnrↄ yirɛ nyjɛ ni pe sro piin kro, fↄŋga pie yi je mbe chiin yi tɛɛ mbe yaka pe.
41007005	A kra tia Farisiie pre na nyinafɛɛnlɛ pre na Yesu wie, mbo, "Ŋgi ki tia a mu twanfɛɛnlɛ pre na li fa loplombo kee yire na, mu na kɛnyi nyjɛ pe n je tɛɛ na lii hin?"
41007006	A Yesu na kna mu yo pe pan, mbo, "Yɛŋgɛ na Yisaia na yire yiɛnyumufɛɛnlɛ mblɛ kee nya mu yo kre, imi na pe ki nyunↄ u hlɛ kre nu mbo, 'Leele mblɛ, nyu ni pe ni mɛɛ yeeri, a nde pe n na ni chaa pe lolonyi nu.
41007007	Finfin pe ni sumi, leele mbra nyjɛ pe le yire, yire pe leele nyina mu yo Nyiɛkpↄↄ mbra yi.'
41007008	E Nyiɛkpↄↄ mbra yire ti, mu fawolo kee yire yi kɛshiin."
41007009	Mna ndru mu yo pe pan mbo, "E ki chin, imi na ee Nyiɛkpↄↄ kolo kre wa mbe taa e fawolo kee yire na.
41007010	Mbose na yo mbo, 'Mu lɛ na mu lo ŋga buuro.' 'Ŋmba we u lo ndee u lɛ kee sisaa yo kre, kum ki fna mbe e ti u ku.'
41007011	A yire rɛ, e yo na, na ndro yo u lɛ ndee u lo pan na, 'Tnu yira ŋga ee na ta mbe yili ni pan kre, ki pe srayira.'
41007012	Kena e na ti mbe ufun yaka pe mbe u lɛ ndee u lo ŋga na.
41007013	A e na fawolo kee nyjɛ krɛɛrɛ teeri na Nyiɛkpↄↄ kee kre klai. Hali kee nyjɛ nyini tataara wa, a e na yi pini, na teeri e krofɛɛnlɛ pan."
41007014	A wra lenɛɛrɛ pre kro yeeri, a pra pan mu fni u jaara, a wra kna mbo, "E kro e ndie tɛɛ e loo. E kee kre nↄↄ loo.
41007015	Fimi yira ka n wa, ŋga kie le lewo nu mbe jaa u tↄ nɛɛrɛ ni fↄna nyjɛ yie yiri u lam mbe yili fimi na kre, yire yi ja na lewo toni nɛɛrɛ ni.
41007016	Ŋmba uu wa ndie ni kre, ti ufun ndie tɛɛ mbe loo."
41007017	Ŋga Yesu na yili lenɛɛrɛ pre nu mna sɛ katoo kre, a u twanfɛɛnlɛ pre na u wie yomini kre nↄↄ.
41007018	A Yesu na kna mu pe wie mbo, "Pan yire kuraa kala nↄↄ loohaa sheli imi ra? Kena e n chin na fimi yira ŋga ki lee lewo lɛɛ kre na ja mbe u tↄ na nɛɛrɛ ni ra?
41007019	Ŋgi na, na kra le u loloŋgo nu, lɛɛ ki lee, mbe sɛ yili mbe wo tra nu." Kena wra nyina na sro kro nyu.
41007020	A wra kna mu yo mbo, "Ŋga ki yilii lewo lam mbe pan kre, kre ki u toni na nɛɛrɛ ni."
41007021	Mbo, "Lewo loloŋgo nu jawala sisaa yilii na paan. Tɛtiɛrɛɛ kee, juuro kee, linkuuro kee,
41007022	chachaara, blɛchaara, yira kro chaara, ndra shelee, dnumu lie, jajaara, nyibinyiɛ sisaa, kro yoo, yiɛkpↄↄmu, kepele fↄↄn yire
41007023	sisam kee nyjɛ krɛɛrɛ, lewo loloŋgo nu yi kro yilii na paan, na nɛɛrɛ woni lewo na."
41007024	A Yesu na yiri wa mna sɛ Tiro na Sidon lawee yire nu. Ŋga wra sɛ kre, wra sɛ le katoo ka nu. U nsraa chaa mbe ndro u lee loo a na wa jaa ndra.
41007025	Na ŋumufↄↄn wa chlↄ wa pↄ bichable wa nu, titɛɛ kre nu a chlↄ wre na Yesu kee loo mna pan mu kosie kan u yiɛ,
41007026	nde na Hela ndro wi chlↄ wre, a u sehaa kre, wra pe Siro-Foinika ndro. A wra Yesu tali na u ŋumufↄↄn wre wↄ mbe yili u pↄ wre nu.
41007027	A Yesu na kna mu yo chlↄ wre pan mbo, "Ti mbe biile pre yↄↄ tun." Mbo, "Ki n fna mbe mu biile sro wru mbe wa nyukwanla pan."
41007028	A chlↄ wre na kna mu yo Yesu pan, mbo, "Kii wa ma, ni Tafun, ande nyukwanla mblɛ pee wa tebru tapan kre kuraa kre, pe biile sro knumɛɛ nyjɛ yi mbru na woni tra kre yoori na kaa."
41007029	A Yesu na kna, mbo, "Kee ŋga mu yo ŋga ndra na sɛ. Ŋumufↄↄn wre yili mu pↄ wre nu."
41007030	Ŋga chlↄ wre na ndru mna sɛ le katoo kre, wra sɛ da na ŋumufↄↄn wre yili u pↄ wre nu mu sɛ, a uu wa mu sni dɛŋglɛ na.
41007031	Yesu na yili Tiro tra nu, mna tro Sidon na mu sɛ Dakapoli tra nu, Galilii epo kre mbɛɛ na.
41007032	Bawa leele plɛ na pan na geŋgefun dintaana wa ni Yesu pan, mna Yesu tali na u kɛ taa u na.
41007033	A Yesu na dintaana wre bali mu yili lenɛɛrɛ pre nu chiɛri mna u kambɛɛlɛɛ le le u ndiile nu, mna tɛɛnrɛ hlu u kambɛlɛ na mu taa u ndile na,
41007034	mna yiɛ wa mna le nyjeeri, mu ŋu mu tii lam mna kna mu yo mbo, "Hafata! Ki nyina na, Nyaa."
41007035	Titɛɛ kre nu to, a blↄ wre ndiile na nyaala, a u ndile na saan, a wra ja mna paara kama.
41007036	A Yesu na leele pre jaari na pia shia kee kre kpali mbe leele loo, a imi na wraa pe jaari, pan chↄↄ praa kee kre kpali na shie yiɛ.
41007037	Kee kre na pe pe kawako ni mu tro, a praa yuu, mbo u yirɛ kro piin chichie, u tia a ndikambla na ndru, a kpoolo na paara.
41008001	Kre lalaa kre nu, ki ble ka, leele na pan mu nɛɛ Yesu lawee, a kra pan na pe n yaka ta mbe ka kre, Yesu na u twanfɛɛnlɛ pre yeeri mna yo pe pan,
41008002	mbo, "Lenɛɛrɛ mblɛ kee pe fooro ni ni pan, yaka ma. Pe ja mu tni ni jaara mu taala ble taarɛ yi ŋga, a pe n yaka ni mbe ka.
41008003	A na ni tia pe sɛ na klo ni pe katooe nu ma kre, pe yiɛ we wↄ pe na kolo, ŋga pe plɛ yiri haalee kre ndra na."
41008004	A u twanfɛɛnlɛ pre na kna mu u wie, mbo, "A hena ndro we ja mbe paanu ta fimi lawee ŋga nu mbe leele mblɛ ŋga mbe pe ka mbe yↄↄ hin?"
41008005	A Yesu na kna mu pe wie mbo, "Paanu mni yii wa e pan hin?" A pra yo, "Kↄↄnashin!"
41008006	A wra tia leele pre na tni tra. A Yesu na paanu kↄↄnashin yire wru mna Nyiɛkpↄↄ ŋga mboo, mna yi pile mna le u twanfɛɛnlɛ pre kɛɛ na pe leele pre kɛ.
41008007	Na mbroe chiɛri plɛ wa pe pan, a wra pe shↄ mna dwan mu le pe nu, mna yo na pe pe kɛ mbe ya leele pre pan.
41008008	A leele pre na ka mna yↄↄ, a pra yi knumɛɛ nyjɛ yira kro kre koli kakɛɛ nyini kↄↄnashin.
41008009	Na leele pre we pe kagbeŋ jijirɛ, a wra chin mna pe wa kolo.
41008010	Titɛɛ kre nu, a Yesu na u twanfɛɛnlɛ pre na le krↄ nu mna sɛ Dalmanuta lawee yire nu.
41008011	Bawa Farisiie pre na yili mna pan, mnaa Yesu wie kee bɛɛlɛ, mna u penle na u nyjeeri kawako kee ka pe mbe pe nya.
41008012	A Yesu na ŋu fɛɛn, mna yo pe pan mbo, "Ŋgi ki tia a aŋga leele na kawako kee chaa mbe nya ŋga hin? Kpra na ni yuu e pan na aŋga leele mblɛ wa kawako kee ka nya na nyini ni."
41008013	A wra pe ti wa mna ndru mna sɛ tni krↄ kre nu na, mna sɛ epo kro kokoo ka na.
41008014	Ŋga praa shie kre, pra fɛɛ a pe nsra paanu wru, a yaka nsraa wa pe pan krↄ kre lam na paanu nunu chom ka bↄkↄ.
41008015	A wra kna mna yo u twanfɛɛnlɛ pre pan mbo, "E dↄↄ ta. E eyɛ le chichie Farisiie pre yiisi kre, na Hɛrodi yiisi yire na."
41008016	U twanfɛɛnlɛ pre na ki kna peyɛ ni na paanu n wa pe pan mbe pe ka.
41008017	Ŋga Yesu na pe dↄↄ ta ma kre, a wra kna mna yo pe pan, mbo, "Mni a e na jawa na paanu n wa e pan ŋga hin? Kena e n nya tun ra? A e n kee kre nↄↄ loo tun ra? E kala nↄↄ loohaa wa mu sheli tɛ ra?
41008018	Nyiɛlɛ wa e pan, a nde e n na nyaa, a ndiile wa e pan, a nde e n na ndru. E le, kena e na kee sↄↄnri ra?
41008019	Ŋga ndaa paanu kunↄ knumu mna bilɛ kagbeŋ kunↄ ŋga kre, knumɛɛ kakɛɛ nyini mni e na koli hin?" A pra kna mna yo u pan mbo, "Kɛmbↄshiin!"
41008020	"A ŋga ndaa kↄↄnashin knumu mna leele kagbeŋ jijirɛ ŋga kre, knumɛɛ kakɛɛ nyini mni e na koli hin?" A pra yo mbo, "Kↄↄnashin!"
41008021	A wra kna mbo, "Kre e je, a e n nↄↄ loo ta tun ŋgaa?"
41008022	Ŋga pra le Bɛtsaida na kre, pra pan mu u ŋga fuun wa mna u tali na u u kɛ taa u na.
41008023	A Yesu na fuun wre kɛ yii mna yili na u ni chia kre lam, mbookrↄ, mna tɛɛnrɛ hlu mu wo u nyiɛlɛ yire na, mna kɛ ta u na mna kna mu u wie mbo, "Mu nyaa ra?"
41008024	A wra yɛ yire mna yo Yesu pan mbo, "Ni leele nyaa a pra tro, a la ni pe nyaa na tinyi yi."
41008025	A Yesu na ndru mu kɛ taa u nyiɛlɛ yire na na, a wraa le haan, to, mna saanla, mnaa nyaa chiriri.
41008026	A wra tia wra sɛ u katoo, mna yo u pan na waa shia tro chia kre lam.
41008027	Yesu na u twanfɛɛnlɛ pre na yiri wa mna sɛ Kaisaria Filipi kabɛɛlɛ yire na. Ŋga praa shie kre, a wra u twanfɛɛnlɛ pre wie, mbo, "Ndro ŋmbi sembremu leele ni jawa hin?"
41008028	A pra kna mbo, "Pe yo na Jↄn ndrajefun wre wi ŋu, a plɛ yo Elaija wi ŋu, a plɛ na yuu na Nyiɛkpↄↄ kee nyanyofɛɛnlɛ pre wa wi ŋu."
41008029	A Yesu na kna mna pe wie mbo, "A yire, ndro ŋmbi e ni jawa hin?" A Pita na kna mu yo u pan mbo, "Ŋu wi Kristo ŋmba Nyiɛkpↄↄ wↄ wre."
41008030	A Yesu na pe jaari na pia shia u kee yo ndro pan.
41008031	Ba Yesu na yire mna na pe nyina kanyana tataara nyjɛ yi fna mbe wre lewo pↄ wre nya, na imi na loplombo na sↄfue loplombo na pe nyinafɛɛnlɛ pre we laa u kro mbe pe u gbo, ki ble taarɛ ble na mbe u ndru mbe nyi.
41008032	Ŋga wra kee kre yo mu wali ma kre, a Pita na u yeeri brɛmm mna sɛ na u ni mbɛɛ ka na, mna sɛ u yiɛ kee yo u pan.
41008033	A Yesu na kna mu twanfɛɛnlɛ hamblɛ pre le komm mna kna mu Pita yiɛ kee yo u pan mbo, "Sutna, laa ni na. Mu n na Nyiɛkpↄↄ haa jawa, fↄna lewo haa."
41008034	A Yesu na lenɛɛrɛ pre na u twanfɛɛnlɛ pre yeeri mu pan u jaara mna yo pe pan, mbo, "Na ndro chaa mbe taa ni kro kre, ufun u uyɛ fɛɛ, mbe u kanyana kumu kaan kre wru mbe taa ni kro.
41008035	Ndro ŋmba we na kɛ toni u ŋmaa na kre, kie yili u kɛɛ, a ŋmba we u ŋmaa wa mbe fun mi na ketaan kre ndra na kre, we u yira ta.
41008036	Na ndro waŋgra ŋga kro ta, mu u ŋmaa wa mu fun, tnu ŋgi kii wa ki nu hin?
41008037	Ndee kena yira ŋgi ni lewo we jaa tɛɛ mbe u ŋmaa chinɛ na hin?
41008038	A ndro ŋmba we nyifɛɛrɛ pe mi na ni kee kre na, aŋga leele leŋgeere klafɛɛnlɛ na sisampefɛɛnlɛ mblɛ nu kre, wrefun kee we pe lewo pↄ wre pan nyifɛɛrɛ ni na, ŋga ble wre Yesu na Nyiɛkpↄↄ bitumblↄ chechee pre we pan u Lɛ yɛnyiŋge kre nu kre."
41009001	A Yesu na yo pe pan mbo, "Kpra na ni yuu e pan na plɛɛ wa mu yire mna, a pia kumu naa mbe le kuraa mbe hɛ su ŋga pie Nyiɛkpↄↄ ŋunumu kre nya na ki pan na jaŋga ni."
41009002	Ble kↄↄnanu kↄkro kre, Yesu na sɛ na Pita, na Jemisi, na Jↄn chiin ni nyua gedeeŋge ka na. Bawa wra chinɛ pe yiɛ na,
41009003	a u dodoŋgi naa chiɛnri mu fniŋge prupru u na, hali kre yonyi jefun n wa tra ŋga na mbe jaa yoŋgo je mbe ki fniŋge ma.
41009004	Bawa Elaija na Mbose na peyɛ wↄ mu pe nyina a pre na Yesu naa paara.
41009005	A Pita na kna mu yo Yesu pan, mbo "Rabi (O Nyinafun)," mbo, "ki nyu paa na oo wa mna. Kena ti mbe o sugbɛɛ taarɛ sin e pan, ŋu wo nunu, Mbose wo nunu, Elaija wo nunu."
41009006	Pita nsra chin kee ŋga u yuu, yaka ndra na ma, na fiɛrɛ pe yii paa.
41009007	Bawa tlo badaaŋga ka na pan mna pe tↄ, a mana ka na yili ki nu mbo, "Ŋmba wi ni pↄ ŋmba ni kori kre. Kena e ndie tɛɛ u pan."
41009008	Titɛɛ kre nu ŋga pra kna kre, pe nsra ndro nya na, na pre na Yesu chiin bↄkↄ.
41009009	Ŋga pra yiri nyua kre na na tri kre, Yesu na pe jaari na pia shia kee nyjɛ pe nya kre yo mbe ndro loo, fↄŋga lewo pↄ wre ku mu nyi tun.
41009010	A pra tia kee kre na kro pe ndra, a pra kna na peyɛ wie, mbo, "Mbe ku mbe ndruu nyi na, kre nↄↄ yi ŋgi hin?"
41009011	A pra Yesu wie mbo, "Ŋgi ki tia a Judae nyinafɛɛnlɛ pre na nyina na ki fna mbe Elaija klu mbe pan Kristo wre na hin?"
41009012	A wra yo pe pan mbo, "Yɛŋgɛ! Na Elaija n klu mu pan mu yirɛ kro gbeele, wa jaa pan. A mni a pe ki nyunↄ na lewo pↄ wre we kala nya tataara, mbe pe u le na lewaa wi hin?
41009013	La ni yuu e pan na, Elaija pan fuŋga ma, a nyjɛ praa chaa, pra yi taa u na, imi na pra ki nyunↄ mu tɛɛ kre."
41009014	Ŋga pra pan mu da twanfɛɛnlɛ hamblɛ pre na kre, pra nya na leele tataara fɛ mu pe kun, pre na nyinafɛɛnlɛ pre na peyɛ wie kee bɛɛlɛ.
41009015	Titɛɛ kre nu, ŋga leele pre na Yesu nya kre, kra pe fo, a pra fɛ mna sɛ u shaari.
41009016	A Yesu na pe wie mbo, "Yira ŋgi kee yire na pre eyɛ wie hin?"
41009017	A leele pre nunu na kna mbo, "Nyinafun, ŋumufↄↄn uu wa ni pↄ nu, a ki tia u pe kpo. Wre ni ni pan mu pan.
41009018	Lawee ŋga nu kie yiri u nu kpan, mbe ki u chan tra, mbe ti u sheli, mbe u nyu na tafↄkↄ kuun, mbe wra u ŋgaala kaa. Kre ni pan mu yo mu twanfɛɛnlɛ pre pan na pe yira kre wↄ mbe yili u nu, a pe n ja mu ki wↄ."
41009019	A Yesu na kna mu yo pe pan mbo, "Oo! Yire aŋga leele mblɛ nu shↄnlie n wa, ni tni e jaara mbe hɛ su nyjila ŋgi nu hin? E pan na u ni e ni ŋga."
41009020	A pra pan na u ni mu u ŋga. Ŋga ŋumu kre na Yesu nya kre, a kra u viŋge, mna chan tra, na u gbila, a u nyu naa tafↄkↄ kuun.
41009021	A Yesu na pↄ wre lɛ wie mbo, "Ŋga ki u pe ki mu ra?" A wra kna mbo, "U bimi ki yire na u ni.
41009022	Ki u chaan kanhun na nyumu nu, mbe chaa u gbo. Kena na mu kolo ka chin mbe jaa pe o pan kre, o fooro le, mu ya o na."
41009023	A Yesu na kna mu u wie mbo, "Mu yo, na mbe jaa? Yira kro we jaa nyu mbe ŋmba u shↄnli ŋga."
41009024	Titɛɛ kre nu a pↄ wre lɛ na paara kpↄↄ mu yo Yesu pan, mbo, "Ni shↄnli. Jande, na ni n shↄnli kpↄↄ kuraa o, ya ni na."
41009025	Ŋga Yesu na nya na lenɛɛrɛ feni na paan na yaa kre, a wra fuu ŋumufↄↄn kre na, mbo, "Ŋu ŋumu kpo, ni yo mu pan na, yili u nu mu sɛ, maa shia le u nu na."
41009026	A ŋumufↄↄn kre na pↄ wre chan tra, a wraa gble leni, na uyɛ tini na jaŋga ni, a ŋumufↄↄn wre na chin mu yili u nu. A wra pe na gboo wi, a lenɛɛrɛ naa yuu mbo, "U ku!"
41009027	A Yesu na u kɛ yii mna u yire, a wra yiri mu yire.
41009028	Ŋga Yesu na yiri wa mu sɛ katoo kre, a u twanfɛɛnlɛ pre chiin na u wie mbo, "Ŋgi ki tia wre n ja mu ŋumufↄↄn kre wↄ pↄ wre nu hin?"
41009029	A wra kna mna yo pe pan mbo, "Kre yira ŋga nyini rɛ, ma jaa yaka tɛɛ mbe ki wↄ, fↄŋga mu blefun na nyiɛtalaa ni."
41009030	Ŋga pra yili wa kre, pra hɛ tro Galilii na, a u nsraa chaa mbe ndro u kee loo.
41009031	Na kre nyjila kre u u twanfɛɛnlɛ pre nyina, na pie wre Lewo Pↄ wre wↄ mbe le leele kɛɛ, mbe pe u gbo, a na pe u gbo, ki ble taarɛ ble na mbe u nyi.
41009032	Kee kre wra yo kre, pe nsra ki nↄↄ loo, a praa fiɛ na pie u wie ki nↄↄ.
41009033	A pra sɛ le Kapɛnↄm na. Ŋga praa wa katoo kre, a Yesu na pe wie, mbo, "Yira ŋgi kee e yuu yuu kolo wa kre hin?"
41009034	A pra pieri, yaka ma kra tia, na kolo wa kre, na peyɛ pe wie na pe ŋmbihaa wi pe lekpↄↄ hin?
41009035	A Yesu na tni mna kɛmbↄshiin pre yeeri mu yo pe pan mbo, "Na wa chaa mbe kↄↄ pe yɛklo kre, u pe e kro kotↄŋↄ, mbe pe e kro sumifun."
41009036	A Yesu na pↄ fiɛɛn wa wru mna yire pe lalaa mna u kↄ mu yii, mna kna mu yo pe pan,
41009037	mbo, "Ŋmba we pↄ imi wa shↄ mi ndra na kre, kena u ni shↄ; a ŋmba we mi shↄ kre, mi ma u shↄ, la ŋmba u ni tun kre u shↄ." Yesu yɛkpↄↄmu kolo tↄ
41009038	A Jↄn na kna mu yo mbo, "Nyinafun, o blↄ wa nya a u mu mɛɛ tɛɛ na ŋumufuɛn woni leele nu, a o u tↄ kolo na u n chaa o nu."
41009039	A Yesu na kna mu yo mbo, "Yaa u tↄ kolo. Ndro wa n wa mbe jaa ni mɛɛ tɛɛ mbe faŋga tnumu tun lawee, mbe kↄ kre na mbe jaa ni kefↄↄn yo wa.
41009040	Ŋmba u n na kee ka piin na o taanla kre, e chin na o kro u nyi.
41009041	Ndro ŋmba we e ŋga nyumu chirɛgbↄↄ nyini mbe e gbↄ, na e pe Kristo wolo kre, kpra na ni yuu e pan na ufun wa ke fↄtↄↄrↄ la."
41009042	"Ŋmba we ti mbe bibɛɛlɛ mblɛ pe ni shↄnli ŋga wa le sisam nu kre, na pra fifiire tre dnɛ badaŋga pↄ ufun lagboo mu u wa epo nu kuraa kaa ki prↄ.
41009043	Kena na mu kɛ shie na mu ni sisam nu kre, ki kun mu wa. Ki nyu mu mu ŋga na mu sɛ na kɛkↄↄn ni ŋmaa lawee mu wɛ ŋga mu kɛnyi shiin ta mbaa sɛ kanyana lawee kre nu, kanhun ŋga kra fii kre nu,
41009044	mna fiɛnlɛ pra ku, a kanhun kre wa fii.
41009045	Na mu jele shie na mu ni sisam nu kre, ki kun mu wa! Ki nyu mu mu ŋga na mu sɛ na jeekↄↄn ni ŋmaa lawee, mu wɛ ŋga mu jeelee shiin ta mbe pe sɛ mu wa kanyana lawee kre nu.
41009047	A na mu nyini shie na mu ni sisam nu kre, ki foli mu wa! Ki nyu mu mu ŋga na mu sɛ na nyini nunu ni Nyiɛkpↄↄ ŋunumu nu, mu wɛ ŋga mu shiin ta, mbe pe sɛ na mu ni kanyana lawee kre nu,
41009048	'mna fiɛnlɛ pra ku, a kanhun kre wa fii.'
41009049	Pie kanhun wo ndro kro na mbe u chiin nyu, imi na pe weŋge leni chiin nu mbe yi chiin tna kre.
41009050	Weŋge nyu, a na weŋge ki tnamu wa mu fun, ŋgi ki ki taan na hin? Kena e ti mbe weŋge tni e nu, mbe e wejinyiŋge ta eyɛ nu."
41010001	Ŋga Yesu na yiri wa kre, wra sɛ Judea tra nu, na Jↄↄdan lↄↄ kre kro lawee yire nu. Bawa leele na peyɛ nya nya tataara na paan u lawee wa a wraa pe nyina imi na wraa pini kre.
41010002	Bawa Farisiie pre na pan mna u wie mbo, "Kena lewo blↄ wa na kolo ni na we u chↄ je ŋgaa?" Kena pra ki tɛɛ mbe u pee le.
41010003	A wra kna mna pe wie mbo, "Mbra ŋgi Mbose na le e pan kre hin?"
41010004	A pra kna, mbo, "Mbose na o nyina na, na mu yo mu chlↄ je, ki fna mbe mu jeerehlɛ nyunↄ mbe u ŋga mbe chiin u je."
41010005	A Yesu na kna mbo, "E ndra shelee ndra na wra kre mbra kre le e pan ma."
41010006	Mbo, "Mu yire yirɛ krokro gbeele nyjila kre, kre Nyiɛkpↄↄ na blↄ na chlↄ pe.
41010007	Kre ki tia mbe blↄ u lɛ na u lo ti, mbe hɛ mbra u chↄ na kre,
41010008	mbe pe kro shiin hɛ kaari wejiŋge nunu.
41010009	Kena yira ŋga Nyiɛkpↄↄ mbra kre, yaa ti mbe lewo ki laa."
41010010	Ŋga pra yiri wa mu sɛ katoo kre, u twanfɛɛnlɛ pre na u wie kee nunu kre na.
41010011	A wra kna mna yo pe pan, mbo, "Blↄ ŋmba we u chↄ je mbe hɛ fↄŋgↄ leŋge kre, u leŋgeere kla chlↄ wre haa,
41010012	a na chlↄ wre waa u plↄ je maa hɛ fↄŋgↄ leŋge, kena u leŋgeere kla na."
41010013	Bawa praa paan na biile plɛ ni u pan, mbe u kɛ taataa pe na, a u twanfɛɛnlɛ pre naa fuuru leele pre praa paan na biile pre ni kre na, na pia pan na pe ni.
41010014	Ŋga Yesu na pe nya kre, u krↄ na kun, a wra kna mna yo pe pan mbo, "E biile pre ŋga kolo mbe pe pan ni lawee. Yaa pe tↄ kolo. Mblɛ imi wo yi Nyiɛkpↄↄ ŋunumu kre.
41010015	Kpra na ni yuu e pan na, ŋmba u n Nyiɛkpↄↄ ŋunumu kre shↄ na pↄ wi kre, wa ki ta mbe sɛ."
41010016	A wra biile pre pe atuu! Mna kɛ taataa pe na mna pe dwan.
41010017	Ŋga wra yiri wa mnaa shie kre, blↄ wa na fɛ mna pan mu kosie kan u yiɛ, mna yo u pan mbo "Nyinafun chichie, kee ŋgi mbe pe mbe blenyini ŋmaa ta hin?"
41010018	A Yesu na kna mu u wie mbo, "Mni a mu ni yeeri Nyinafun chichie hin? Ndro n wa mu pe chiriri na nunu wre bↄkↄ, wre wi Nyiɛkpↄↄ wre."
41010019	Mbo, "Mu Nyiɛkpↄↄ mbra yire chin rↄ, maa shia linkuuro kee pe, maa shia leŋgeere kla, a maa shia ju, maa shia kafinɛ dansiɛrɛ li, maa shia dnumu li, mu lɛ na mu lo shↄnli."
41010020	A blↄ wre na kna mu yo u pan, mbo, "Nyinafun, nyjɛ krɛɛrɛ, mu yire ni bimi ni li yi na kro."
41010021	A Yesu na u le kom, mna u kori u loloŋgo nu, mna kna mu yo u pan, mbo, "Ki kro mu kee nunu. Sɛ mu hɛ mu yirɛ nyjɛ yii wa mu pan kro prɛ mu shianfɛɛnlɛ ŋga ki swa kre, mu pan mu taa ni kro, kre mu krↄyirɛ ta nyjeeri."
41010022	Ŋga Yesu na yo ma kre ndra na, u jawala na kla a wra sɛ na fooro ni katoo. Ŋgi ndra na hin? Na wejiyirɛɛ wa blↄ wre pan tataara.
41010023	A Yesu na yiɛ wa mu le mu fni mna kna mu yo u twanfɛɛnlɛ pre pan mbo, "E nya imi na kie sheli mbe wejiyirɛfun ŋga na we sɛ Nyiɛkpↄↄ ŋunumu kre nu."
41010024	A u kee na weere wo pe na. A Yesu na yo pe pan na, mbo, "Biile e n nya imi na kie sheli mbe mblɛ pe peyɛ taa wejiyirɛ na ŋga, na pie sɛ Nyiɛkpↄↄ ŋunumu kre nu ɛ?"
41010025	Mbo, "Kii yiɛyiɛ kuraa yurↄ, ŋmba pe yeeri nyuuma kre pan na we yili minyini wee nu, mu wɛ ŋga swafun we sɛ Nyiɛkpↄↄ ŋunumu kre nu."
41010026	Ŋga wra yo ma kre kra pe weeri ni pe pan mu tro, a pra kna na yuu peyɛ pan mbo, "A kena ndro ŋmbi ŋmaa pie shↄ na hin?"
41010027	A Yesu na pe le komm, mna kna mu yo pe pan, mbo, "Lewo kɛhaa kia jaa pan ma, nde Nyiɛkpↄↄ haa ma. Nyiɛkpↄↄ pan rɛ, yira kro we jaa pe."
41010028	Bawa Pita na kna mu yo Yesu pan mbo, "Le, o yira kro kro ti mu pan mu taa mu kro."
41010029	A Yesu na kna mbo "Kpra na ni yuu e pan na ndro n wa mbe u katoo ti, ndee u nyjↄↄlↄ, ndee u chinlɛ, ndee u jaala, ndee u lo, ndee u lɛ, ndee u biile, ndee tra, mi na ketaan kre ndra na,
41010030	mbe wa kalonyi, na nyjↄↄlↄ na chinlɛ na jaala na loolo, na biile na tra, ta ta ma gbee lafaa lafaa mbe ya, mbe pe u pra fuŋgaami tra mna, la, mbakↄ waŋgra kre, blenyini ŋmaa we ta.
41010031	La, yɛkulo tataara we kↄↄ kro tↄ, mbe kotↄmblↄ yiɛklu."
41010032	Ŋga praa shie Jerusalɛm na kre, a Yesu na yɛklu pe pan, a kra weere wo pe na, a fiɛrɛ na mblɛ pra taa u kro kre kro yii. Bawa wra kɛmbↄshiin pre yeeri na, mnaa kee nyjɛ yie u nya kre yuu pe pan,
41010033	mbo, "E le! Jerusalɛm na o shie kre, bawa pie mi lewo pↄ wre wↄ mbe le Judae sↄfue loplombo, na pe nyinafɛɛnlɛ pre kɛɛ, mbe pe ni gbun na kumu pimi ni (na ki fna ni ku), mbe ni wↄ mbe le waŋgra leele kɛɛ,
41010034	mbe praa ni piin mbra tɛɛ, mbe tɛɛnrɛ wo wo ni na, mbe ni frↄ na fuɛ ni, mbe chiin ni gbo. Ki ble taarɛ ble na, mbe ni ndru mbe nyi."
41010035	A Zebedii biile, Jemisi na Jↄn na pan Yesu jaara mna pan mu yo u pan mbo, "Nyinafun, o chaa kee ŋga oo mu tali kpan, mbe mu ki pe mbe o ŋga."
41010036	A wra kna mna pe wie mbo, "Yira ŋgi e chaa mbe ni pe mbe e ŋga hin?"
41010037	A pra kna mbo, "Ŋga o chaa mbe mu pe mbe o ŋga yi na na mu waa sɛ mu yɛnyiŋge kre nu kre, mu ti mbe o wa tni mu kalie, mbe nunu tni mu kamɛŋɛ."
41010038	A Yesu na kna mna yo pe pan mbo, "E n chin kee ŋga e yuu." Mbo, "Ee jaa gbↄ na, kanyana gbↄyira ŋga ni ni gboo nii, ndee e jaa ti mbe pe e ndrɛ je kanyana nu na mi wi ra?"
41010039	A pra kna mbo, "Oo ki ja." A Yesu na kna mu yo pe pan mbo, "Kanyana gbↄyira ŋga ni ni gboo kre, ee jaa gbↄ na ki ni, a ee jaa ti mbe pe e ndrɛ je kanyana nu na mi wi,
41010040	la, ni kalie na ni kamɛŋɛ tnɛɛ kre rɛ, mi wo ma mbe ni ndro ŋga ki yi. Mblɛ pan Nyiɛkpↄↄ ki gbeele mu tɛɛ kre wo yi."
41010041	Ŋga u twanfɛɛnlɛ kɛ pre na Jↄn na Jemisi kee kre loo kre, ki nsra pe lamnyiŋge kee pe pan.
41010042	A Yesu na pe yeeri mna pan, mna yo pe pan mbo, "E chin na mblɛ waŋgra leele yeeri ŋulo kre, pe peyɛ wru mu pe tafɛɛnlɛ, a pan pe lekpↄɛ jaŋga lii pe naa?
41010043	A yire rɛ, pan ma ki nyi yire pan. Ŋmba we na chaa mbe pe e nu kekpↄↄ kre, ki fna mbe u uyɛ pe sumifun.
41010044	A ŋmba we na chaa mbe pe e yɛklo kre, u pe e kro tnu.
41010045	Mi Lewo Pↄ wre n pan na pe ni sumi, la, sumihaa ni pan, mbe ni ŋmaa tɛɛ mbe pe ŋmaashↄmu mbe lenɛɛrɛ ŋga."
41010046	Pra sɛ da Jɛriko na. Ŋga kra pan na wre na u twanfɛɛnlɛ pre na leele tataara na yili Jɛriko na mbe sɛ kre, na Timio pↄ, Batimio fuun wre, na uu wa mu tni kolo mbɛɛ na na tali.
41010047	Ŋga wra loo na Yesu ŋmba u yiri Nazrɛt na wre wi kre, a wra na gble leni, mbo Yesu Devid nana, ni fooro le ɛ!
41010048	A leele tataara na fuuru u na na u pieri, kre kuraa wra taa na gblee kre leni kpↄↄ, mbo, "Devid nana, ni fooro le ɛ!"
41010049	A Yesu na yire mna kna mbo, "E u yeeri." A pra fuun wre yeeri mna yo u pan mbo, "Muyɛ yii mu yiri. U mu yeeri!"
41010050	A fuun wre na u yoŋgo kun mu wa mna yiri mna pan Yesu lawee.
41010051	A Yesu na kna mu yo u pan mbo, "Kee ŋgi mu chaa mbe ni pe mbe mu ŋga hin?" A wra kna mbo, "Ni Tafun, ni chaa mbe mu ti ndaa nyaa."
41010052	A Yesu na yo u pan mbo, "Sɛ! Mu shↄnlie mu shↄ!" Titɛɛ kre nu to, a wraa nyaa, mna kna mu taa Yesu kro.
41011001	Ŋga praa mbra Jerusalɛm na, mna da Bɛtfage na Bɛtani na, Olive nyua kre mbɛɛ na kre, a wra u twanfɛɛnlɛ pre shiin wↄ mna tun,
41011002	mna yo pe pan mbo, "E sɛ kable ŋga kii wa e yɛsimi ŋga na. Na e le wa to, ee bubnↄ pↄ wa nya, ŋmba na ndro n da mu tni tun, a pe maŋa le u na mu pↄ, mbe e u saan mbe pan.
41011003	Na ndro waa e wie na mni a e ma piin na hin? Mbe e yo ufun pan na, o Tafun u u chaa, a we ndru mbe pan na u ni mna fuŋgaami."
41011004	A pra sɛ nya na pe bubnↄ pↄ wa pↄ katoo ka yiɛ lete na, a pra u saan.
41011005	A leele mblɛ praa wa wa kre na kna mbo, "Ŋgi e bubnↄ pↄ ŋmba saanri mbe sɛ pe hin?"
41011006	A pra kee ŋga Yesu na yo pe pan kre yo, a pra pe ŋga kolo a pra u saan mna sɛ.
41011007	A pra pan na bubnↄ pↄ wre ni, mu Yesu ŋga, mna pe yonyi wo bubunↄ wre na, a Yesu na tni u na.
41011008	A leele tataara na pe yonyi chan kolo kre na, a wraa tro yi na, a plɛ na tinyi klɛ knumu nyaa wa mu nyina kolo kre na kro.
41011009	A mblɛ pra yiɛklu kre na mblɛ pra u kro tↄ kre na gblee leni mbo, "Hosana!" "Dwamu yi ŋmba u nyaari o Tafun mɛɛ nu na paan kre."
41011010	"Dwamu yi o tolɛɛ Devid ŋunumu ŋga ki paan kre!" "Hosana wa nyjeeri nyjeeri!"
41011011	Ŋga wra le Jerusalɛm na kre, wra sɛ pe sumi ndoo. Ŋga wra yirɛ yire le mna kna mu nya na yila kↄ kre, a wra kɛmbↄshiin pre yeeri, a pra sɛ Bɛtani na.
41011012	Ŋga nyiŋge na se a pra ndru mu yiri Bɛtani na na paan kre, klo na u ta.
41011013	A wra yire mna tiŋge ka nya haaleelee ka nu, pe ki yeeri fig tiŋge, na wrɛɛ wa ki na tataara, a wra sɛ ki jaara na aada we sɛŋgɛ ta ki na. Ŋga wra da ki jaara kre, u nsra yaka nya ki na, na wrɛ chiin bↄkↄ, yaka ma kra tia, na tiŋge kre sɛ nyjila ma.
41011014	A Yesu na kna mu tiŋge kre sun mbo, "Ndro n wa mbaa ŋu sɛŋgɛ ta mbe li na fio!" Ŋga wra yo ma kre, u twanfɛɛnlɛ pre na ki loo.
41011015	Ŋga pra le Jerusalɛm na kre, a wra sɛ le pe sumindoo mna na leele mblɛ praa wa wa na yirɛ prɛ, na mblɛ praa loni kre kro nini na yilii fimi na. Mna pe swa chinɛfɛɛnlɛ tebru na pe mblɛ pe katoo kotulo prɛ kro jↄɛn kna mu juule.
41011016	U nsra ndro ŋga kolo, mbe u yira wru mbe tro sumi ndoo wa.
41011017	A wra yire wa mu pe nyina, mbo, "Pe ki nyunↄ mu yo na, 'Pe ni katoo kre yeeri nyiɛtalaa ndoo mbe waŋgra kro ŋga.' A yire rɛ, e ki wru mu pe 'juolo ndrahaa.' "
41011018	A pe sↄfue loplombo na nyinafɛɛnlɛ pre na ki loo, na kolo ka chaa mbe u gbo, a na praa u fiɛ, yaka ma kra tia, imi na wraa leele pre nyina kre na ndro kro pe kawako ni.
41011019	Ŋga blee na wↄ kre, a pra yili chia kre na.
41011020	Ŋga nyiŋge na se bnimi pupu a pra ndru na tro kre, pra nya na fig tiŋge kre, ku mu sɛ su ki didinyi na.
41011021	A Pita na sↄↄnri, mna kna mu yo Yesu pan mbo, "Nyinafun, le! Fig tiŋge ŋga mna sun kre ku!"
41011022	A Yesu na kna mu yo pe pan mbo, "E Nyiɛkpↄↄ shↄ e li.
41011023	Kpra na ni yuu e pan, na ndro ŋmba we yo nyua ŋga pan na kↄ mu sɛ to epo ŋga nu! A ufun n u jawala pe shiin, mu shↄnli na ŋga u yuu kre we pe yɛŋgɛ kre, kie pe ma mbe ufun ŋga.
41011024	Kre ndra na ni yuu e pan na yira ŋga ee wie kpan nyiɛ talaa nu kre, e shↄ e li na e ki ta, a kie pe ma mbe e ŋga.
41011025	A na e yire na nyiɛtali, na kala kaa wa yire na wa lalaa kre, e ki ti e ufun kɛ, mbe e Lɛ ŋmba uu wa nyjeeri kre, e sisam ti mbe e kɛ.
41011026	A na e n ti mu kɛ naa, e Lɛ ŋmba uu wa nyjeeri kre, wa e sisam ti mbe e kɛ."
41011027	A pra ndru mu pan Jerusalɛm na. Ŋga pra le na tro pe sumindoo kre lam kre, pe sↄfue loplombo pre, na nyinafɛɛnlɛ pre na loplombo pre na pan u jaara,
41011028	mna u wie mbo, "Jaŋga ŋgi ni mu tnumu ŋga tuni hin? Ndee ndro ŋmbi sembremu u mu ŋga jaŋga, a mu tɛɛ na kee nyjɛ pini hin?"
41011029	A Yesu na kna mu yo pe pan mbo, "Mbe e wie kee nunu. Na e ki nyu wↄ kre, mbe e nyina jaŋga ŋga ni ni tɛɛ na kee nyjɛ pini.
41011030	Jↄn ndrɛ jee kre, nyjeeri kra yiri ree, ndee lewo pan hin? E ki nyu wↄ!"
41011031	A pra ki jawa mna ki kna peyɛ nu mbo, "Na o yo na nyjeeri kra yiri, we yo na ŋgi kra tia o nsra u shↄnli hin?
41011032	Kena o yo na lewo pan kra yiri ra?" Pe nsra ja mu nyu ka kun, na pe lenɛɛrɛ pre fiɛ. Ŋga kra tia rɛ, lenɛɛrɛ na Jↄn shↄnli na Nyiɛkpↄↄ kee nyanyofun wi yɛŋgɛ.
41011033	A pra kna mu yo Yesu pan mbo, "O n chin." A Yesu na kna mbo, "A mba e nyina jaŋga ŋga ni ni tnumu ŋga tuni."
41012001	A Yesu na yire wa mna paara pe pan yomɛɛlɛ nu mbo, "Ndro wa wra tresɛnyi bribri see ka pe mna ki le kagbla mu fni mna wee kun ki lam, ŋga nu we na tresɛnyi simi yuwi, mna nyuŋgo sin gedeeŋge ki lalaa, mna ki wru mu falifɛɛnlɛ plɛ jin mna sɛ chia ka na.
41012002	Ŋga yi nyjila na da kre, a wra yire wa mu u sumifun wↄ mu tun falifɛɛnlɛ pre pan na u sɛ kagbla kre sro yɛ shↄ mbe paan u ŋga.
41012003	A falifɛɛnlɛ pre na u yii mna u gbun mna u ni, a wra ndru mu sɛ kɛ waara ni.
41012004	A wra ndru mna u sumifɛɛnlɛ pre shiin wo wↄ mu tun pe pan na, a pra wre yii mu u gbun mu u ndra vru, mna cheu wↄ u na.
41012005	A wra ndru mna fↄŋgↄ tun, a pra wre yii mu gbo. Pan pra tataara mblɛ wra kↄ mu tun pre kↄkro kre plɛ frↄ, mna plɛ gbo.
41012006	Na ki kro nunu wa tɛ, u pↄ nunu chom ŋmba u kori, wre wra tun kro pe pan mbo, 'Ni pↄ wi ŋmba pie wre nyifɛɛrɛ pe.'
41012007	A falifɛɛnlɛ pre, ŋga pra u nya kre, a pra kna mu yo peyɛ pan mbo, 'Krↄlifun wre wi kre. E pan mbe o u gbo. Kena krↄyirɛ yire pe o wie.'
41012008	A pra u yii mna u gbo, mna u fulo mu yili kagbla kre nu, mna sɛ u wa.
41012009	Kena na kagblafun wre waa pan, ŋgi we falifɛɛnlɛ mblɛ pe hin? We pan mbe pe gbo na, mbe tre sɛnyi kagbla kre wru mbe le lefumblↄ kɛɛ.
41012010	E n da mu Nyiɛkpↄↄ kee kre pe nyunↄ kre tↄↄnri tun, 'Dnɛ ŋga nyuŋgo sinfɛɛnlɛ pre na je kre, na, ki kↄ mu pe nyuŋgo kre ndra,' ra?
41012011	'O Tafun Nyiɛkpↄↄ wre kepele yi nyjɛ kro, a yi pe kawako ni o nyibie na.' "
41012012	Bawa Yesu loŋgoolo pre plɛ naa u chaa mbe yii, yaka ma kra tia, pra chin na yomini kre u gbun kre, na pre na u nyi. A na praa fiɛ lenɛɛrɛ pre na. Kra tia pra sɛ mu u ti.
41012013	A pra Farisiie na Hɛrodie pre plɛ tun u lawee na pe sɛ u nyu cha.
41012014	Ŋga pra pan kre, a pra yo u pan mbo, "Nyinafun, o chin na mu pe kprafun, a mu n na yaka le mbe yili ndro pan, a mna ndro yiɛ le, a mu Nyiɛkpↄↄ kee kre nyina kpra ni. Kena kii wa na kolo ni na oo na tↄↄ woni mbra Kaisari waŋgra lopom wre kaan ree mni hin?
41012015	O na yi woni ree, ndee waa na yi wↄni hin?" Ŋga wra pe yiɛnyumu kee kre nya ma kre, a wra kna mna yo pe pan mbo, "Mni a e na ni piin na le hin? E pan na swa kre ka ni mbe ni le."
41012016	A pra pan na ka ni. A wra kna mu pe wie mbo, "Ŋmbi nyunↄmu na u tnↄmu yi ki na ŋga hin?" A pra kna mbo, "Kaisari wee yi."
41012017	A Yesu na kna mu yo pe pan mbo, "Kena e Kaisari wee wru e Kaisari ŋga, e Nyiɛkpↄↄ wee wru e Nyiɛkpↄↄ ŋga." Ŋga wra yo ma kre, a u kala na pe kawako ni pe pan.
41012018	A Sadukiie mblɛ praa yuu na kunnyiiɛ n wa kre na pan mna Yesu wie,
41012019	mbo, "Nyinafun, Mbose nyjila kre, wra nyunↄ mu o ŋga na, na wa nyjↄ, ndee u chunu ku mu u chↄ ti, a u n se chlↄ wre na kre, u nyjↄ ndee u chunu we jaa u leŋge, mbe biile se mbe u ŋga.
41012020	A lobiile kↄↄnashin plɛ naa wa mu tni, a pe lopom wre na leŋge, u nsra se chlↄ wre na mna ku mu u ti.
41012021	A ŋmba u taa shiin kre na chlↄ wre wru mna leŋge, a wre nsra se u na mna ku. A ŋmba wra taa taarɛ kre na sɛ chlↄ wre leŋge, kala nunu kre na yi na.
41012022	Leele kↄↄnashin pre kro na chlↄ wre leŋge mu fni kro a wa nsra se u na. Pe kro kum kↄkro kre chlↄ wre titi na ku na.
41012023	Kena na pe kro waa nyi kunnyiiɛ kre nu, pe ŋmbihaa chↄ wi chlↄ wre hin? Na leele kↄↄnashin pre kro u leŋge mu fni?"
41012024	A Yesu na kna mu yo pe pan mbo, "Na e n Nyiɛkpↄↄ jaŋga na u kee kre pe nyunↄ kre chin, kre ki tia e punu kre.
41012025	Na pe ta mu ku mu nyi mu kↄ, pia leŋge na, wrunkɛɛ na leŋgeere n wa bawa. Pe kro we pe na nyjeeri bitumblↄ lɛ nyjeeri wa.
41012026	Kunnyiiɛ kee kre, e n ki tↄↄnri Mbose hlɛ kre nu, u nyaa shↄↄ kre kee kre, imi na Nyiɛkpↄↄ na yo u pan mbo, 'Mi wi Abraham Nyiɛkpↄↄ na Isaki Nyiɛkpↄↄ na Jekↄb Nyiɛkpↄↄ wre.' "
41012027	Mbo, "U n pe gboolo Nyiɛkpↄↄ, la, blenyini ŋmaafɛɛnlɛ Nyiɛkpↄↄ wi. Yire e punu kee kre na tataara."
41012028	Ŋga nyinafɛɛnlɛ pre nunu na pan mna nya na pe peyɛ wie kee bɛɛlɛ a Yesu na pe kee kre nyu wↄ chichie kre, a wra kna mu Yesu wie mbo, "Mbra yire nu, ki ŋgihaa ki yiɛklu hin?"
41012029	A Yesu na kna mu yo u pan, mbo, "Ŋga ki yiɛklu mbra yire nu yi, 'Israel, e loo! O tafun Nyiɛkpↄↄ wre, Tafun nunu wi.
41012030	Kena mu Tafun Nyiɛkpↄↄ wre kori mu loloŋgo nu, na mu ŋumu kro ni, na mu jawala kro ni, na mu faŋga kro ni.'
41012031	A ŋga ki taa shiinwo yi, 'Mu ŋmbrↄ kori na ŋu titi wi.' Mbra ka n wa na mu wɛ nyjɛ na."
41012032	A nyinafun wre na kna mu yo Yesu pan mbo, "Nyinafun, mu kpra yo na Nyiɛkpↄↄ uu nunu, a wa n wa na, na Wre bↄkↄ,
41012033	mbe mu u kori na mu loloŋgo kro ni, na mu nↄↄloo kro ni, na mu faŋga kro ni, mbe mu ŋmbrↄ kori na ŋu titi wi. Kre ki nyu mu wɛ yurↄ poŋgo sroo sra, na Nyiɛkpↄↄ srayira kro na."
41012034	Ŋga Yesu na nya na u kee kre nyu wↄ kachindɛ ni kre, a wra kna mu yo u pan mbo, "Ŋu na Nyiɛkpↄↄ ŋunumu kre haa n le." Ndro nsra ja mna Yesu wie kee ka wa na.
41012035	Ŋga Yesu naa nyina sumindoo kre nu kre, bawa wra pe wie mbo, "Ŋgi ki tia a nyinafɛɛnlɛ pre na yuu na Kristo wre Devid nana wi hin?
41012036	A Devid wre titi na ki yo Kpra Ŋumu wre jaŋga ni fa na, 'O Tafun Nyiɛkpↄↄ wre na yo ni Tafun pan na, tni ni kalie, mu sɛ su nyjila ŋga nu mbe ti mu mu jeelee taa mu loŋgoolo na.'
41012037	Devid wre titi na Kristo wre yeeri 'ni Tafun', mni ki kↄ mu pe a u pan mu u ta nana hin?" Bawa lenɛɛrɛ na ndie tɛɛ mna u kee kre loo na yɛshↄↄrↄ ni.
41012038	Ŋga wraa pe nyina kre wra yo pe pan mbo, "E eyɛ dↄↄ ta na nyinafɛɛnlɛ mblɛ pe dodonyi tutunↄnyi lenkilaa chaa, na lete shaara,
41012039	na loplombo tnihaa fninyinyi nu, na loplombo tnihaa lihaa kre na.
41012040	Pre pe lekuchiɛlɛ yirɛ shio pe pan, mbe tuwi mbe nyiɛtali tutunↄↄŋↄ leele yiɛ na. Pre pie Nyiɛkpↄↄ kanyana kre nya kpↄↄ."
41012041	A Yesu na sɛ tni pe swa leyira kre yiɛ, na pe le a praa paan na pe swa leni, a swafɛɛnlɛ tataara na pan swa le le tataara.
41012042	Ba lekuchlↄ shianfun wa na pan na u swa bie shiin ni mna pan mu le, yie pe kↄbↄ.
41012043	A Yesu na u twanfɛɛnlɛ pre yeeri a pra pan. A wra yo pe pan mbo, "Kpra na ni yuu e pan na lekuchlↄ shianfun ŋmba pan mu swa le nɛɛrɛ mu wɛ leele mblɛ na kro.
41012044	Ŋgi na, mblɛ pe pan mu swa le kre krɛɛrɛ, pe swɛ nyjɛ yi taataa pe katoe wie na kre yɛ ni pe pan, a chlↄ ŋmba rɛ, u shian, nde ŋga kii wa u pan kro wra kaan ki na kre, kre u pan mu le kre."
41013001	Ŋga wra yili sumindoo kre nu kre, a u twanfɛɛnlɛ pre nunu na kna mbo, "Nyinafun, dnɛ badɛnyi nyjɛ nyini le pe tɛɛ mu nyinyi nyjɛ sin ma!"
41013002	A Yesu na kna mu yo pe pan mbo, "Nyinyi badɛnyi nyjɛ e nyaa ŋga, dnɛ ka n wa mbe kↄↄ kro ki ŋmbrↄ na mbe pia ki laa mbe wa tra."
41013003	Ŋga Yesu na sɛ tni Olive nyua kre na, pe sumindoo kre yɛsimi wa kre, bawa Pita, na Jemisi, na Jↄn, na Andriu chiin na u wie mbɛɛ na,
41013004	mbo, "O nyina nyjila ŋga nu kee nyjɛ mu nyini nyjɛ krɛrɛ we pe? A na nyjila kre waa da, kee ŋgi kie nyina mbe o chin hin?"
41013005	A Yesu na yire wa mna yo pe pan mbo, "E dↄↄta mbe ndro waa shia e fana.
41013006	Leele tataara we pan na ni mɛɛ ni mbe yo na, 'Mi wi Kristo wre', mbe paan leele fana tataara.
41013007	Kena na e waa na ŋunↄ kee ndru lawee lawee nu kre, yaa shia ti mbe gbun yↄ e na, fna ki fna mbe yire kee yire pe tun, la, na waŋgra nyukↄↄrↄ kre n ta mu da tun.
41013008	Waŋgra na waŋgra we to peyɛ na, mbe ŋunu na ŋunu ta peyɛ na, mbe tra na seeri lawee lawee nu, mbe klo to. Kena kanyana yire nↄↄ hlɛhaa yi kre."
41013009	"Kena e eyɛ le chichie, pie e ble loplombo pan, mbe e frↄ fninyinyi nu. A mi ndra na pie e ble loplombo na ŋulo yiɛ, mbe e ni dansiɛrɛ li.
41013010	A ki fna mbe e klu mbe ketaan kre yo mbe waŋgra kro nyina.
41013011	Na pe waa sɛ e ble, mu e wↄ mu ŋga kre, yaa shia klu mbra nyjɛ ee sɛ yo jawai, na mu ta mu sɛ yire wa kre, ŋga Nyiɛkpↄↄ we mu ŋga kre yo. Kre nyjila kre, ŋu ma mu paara. Kpra Ŋumu wre we paara mu nu.
41013012	Lopↄ we u lopↄ wↄ mbe ŋga, mbe pe u gbo, mbe lɛ u pↄ wↄ mbe ŋga, mbe biile pe sefɛɛnlɛ wↄↄ mbe ŋga mbe pe pe gbo.
41013013	Ni mɛɛ ndra na, leele kro we e pra. A ŋmba we jaa yire kanyana nyjɛ nu mbe sɛ su u kumu nu kre, wre we ŋmaa ta."
41013014	"Kena na e waa 'afuŋgo kee ŋga ki waŋgra jee' kre nya a ki yire mna ki n fna mbe yire kre, kena tↄↄnrifun wre, ti u ki le chichie mbe ki nↄↄ chin. Kena leele mblɛ pee wa Judea na kre, mbe praa feni mbra nyuaɛ ndru.
41013015	A ŋmba uu wa nyuŋgo ndra na kre, waa shia tii mbe le katoo lam mbe u yaka wru.
41013016	A ŋmba uu wa see kre, waa ndru mbe pan katoo mbe paan u yoŋgo bali.
41013017	Kre ble kre, lɛɛfɛɛnlɛ na mblɛ biile pe ŋgoorii, pe atɛ!"
41013018	"Kena e na nyiɛ tali mbe ble kre waa shia pan weere nyjila.
41013019	Ŋgi na, yire ble yire we pe kanyana ble kpↄↄ, ŋga ka ki n da mu pan tun, mu yire waŋgra gbeele nyjila. A ka waa pan ma na.
41013020	A na o Tafun wre n na ka kun ble yire na kre, kaa wa na ndro nunu chom kuraa ta. A mblɛ u yeeri mu pe wↄ kre ndra na u yila mu ka kun ble yire na."
41013021	"A yire ble yire nu kre, na ndro waa yo e pan mbo, 'E le, Kristo wre wa mna.' Ndee, 'E le! Uu wa mna wa kre', yaa shia ki shↄ mbe li.
41013022	Kafinɛ Kristoe, na kafinɛ Nyiɛkpↄↄ kee nyanyofɛɛnlɛ we pan. Pie kefↄnyi na kawako kee pe, na pie ja kuraa kre, mblɛ Nyiɛkpↄↄ wↄ kre, pie pe fana mbe laa kpra kre na.
41013023	A yire rɛ, e le chichie, kre na ni klu mu yi kro yo e pan kre."
41013024	"A yire ble yire nu kre, kanyana yire kↄkrↄ kre, 'ndram we wↄ lafo na, a nyiɛpↄ wa jaa fniŋge na.
41013025	Mbe wↄɛlɛɛ na klↄ nyjeeri mbra tuuri tra. Mbe Nyiɛkpↄↄ jaŋga ŋga kii wa nyjeeri kro nyaara.'
41013026	Bawa pie Lewo Pↄ wre nya na u paan na jaŋga na yɛnyiŋge ni tloe nu.
41013027	Kre nu we nyjeeri bitumblↄ tun mbe pe paan u wolo mblɛ u wↄ mu yili waŋgra ŋga kokoo jijirɛ yire kro nu, mu yire tra nyukↄↄrↄ na mu sɛ su nyjeeri nyukↄↄrↄ na, mbe pe ble lawee nunu nu."
41013028	"E fig tiŋge kre yomɛɛlɛ kre twan. Na e waa nya na ki wrɛ nyaara, mu ndru na funi kre, kena e chin na ndram wrɛm nyjila dani.
41013029	Pan yi chↄↄ, na e waa nya na kee nyjɛ ni nyina ŋga waa na pini kre, kena e chin na nyjila kre mbra mna, kre nyjila kre, kena ki da e na kuraa mu kↄ.
41013030	Kpra na ni yuu e pan, na fuŋgaami leele mblɛ wa kↄ fio, fↄŋga kee nyjɛ krɛrɛ we pe tun.
41013031	Nyjeeri na tra we paan tro, la, ni kee wa tro fio."
41013032	"La ble kre na nyjila kre rɛ, wa n ki chin, nyjeeri bitumblↄ pre kuraa n ki chin, hali Nyiɛkpↄↄ Pↄ wre titi kuraa n ki chin fↄna u Lɛ wre chiin.
41013033	Kena e eyɛ le chichie, e eyɛ shie, e na nyiɛtali ŋgi na. e n chin ble ŋga na ble kre we to.
41013034	Pan ki nyi na lewo kolo kuun mbe u katoo ti u sumifɛɛnlɛ pan mbe jaŋga kro wru mbe le pe kɛɛ, mbe pe kro ŋga tnumu peyɛ yɛ, mbe yo jlonwee nyu lefun wre pan na wra katoo kre sri u pan.
41013035	Kena e eyɛ le chichie. Ŋgi na, e n chin ŋga ble katoofun wre we pan. We pan yilakↄŋgↄ o, blee o, ŋgoplↄ mana na o, bnimi o,
41013036	e n chin, mbe waa shia paan e fo mbe e nya na e sni sni.
41013037	Kre kee ŋga ni yuu e pan ŋga ndro kro pan ni ki yuu, na e eyɛ shie e tni."
41014001	Na ki kro ble shiin mbe pe Klɛntro ble kpↄↄ kre, na yiisi paanu fun ble yire li. A sↄfue loplombo pre na pe nyinafɛɛnlɛ pre naa u chaa mbe yii kachindɛ kolo ka na, mbe u gbo.
41014002	A pra yo mbo "Waa u yii ble kpↄↄ titi kre nu, na kre ma, lenɛɛrɛ we tun na o ni."
41014003	Ŋga praa wa Bɛtani na, Siimↄn yiranyiɛrɛfun wre katoo na lii kre, bawa chlↄ wa na pan na alabasta gbolo ŋga nu tlade ndiom taan, ŋga ki yili nard tiŋge nu, a ki ndrↄ sheli ni, mna ki nyu ja, mna tlade kre kna mu wo Yesu ndra na.
41014004	Ki nsra tna leele mblɛ praa wa wa kre plɛ pan, a praa yuu mbo, "Ŋgi ki tia u tlade ŋga kla finfin ŋga hin?
41014005	We na jaa ki prɛ mbra shↄ mbe ki wɛ denari lafɛɛ taarɛ na, mbra shianfɛɛnlɛ ŋga." A praa taanri u na.
41014006	A Yesu na kna mbo, "E u ti! Ŋgi ki tia a e na u hau ma hin? U kee chichie pe mu ni ŋga.
41014007	Yire na shianfɛɛnlɛ pre lɛ mna nyjila kro nu, ble ŋga na e chaa kpan, ee jaa pe pe chichie. A mi rɛ, nyjila kro nu ma ee mi ta e jaara.
41014008	Ŋga we ja u pe kre, u klu mu tlade kna mu wo ni wejiŋge na, mbe pe chiin ni le wee.
41014009	Kpra na ni yuu e pan na, waŋgra lawee ŋga nu pie ketaan ŋga yo kpan, kee ŋga chlↄ ŋmba pe ŋga, pie ki yo wa mbe tɛɛ mbe u sↄↄnri."
41014010	Bawa Judas Iskariↄt, kɛmbↄshiin pre nunu, na yiri mna sɛ sↄfue loplombo pre lawee, mbo we Yesu wↄ mbe pe ŋga.
41014011	Ŋga pra ki loo kre, kra pe pe yɛshↄↄrↄ, a pra kna mna yo u pan na pie u ŋga swa. A wraa kolo chaa imi na we u wↄ mbe pe ŋga.
41014012	Ŋga ble nyjɛ nu pe nsraa yiisi paanu kaa kre na da, ki ble ŋga kra yiɛklu a praa Klɛntro sra mbↄↄ wre kuu kre, u twanfɛɛnlɛ pre na u wie, mbo "Hena mu chaa mbe o sɛ gbeele mu pan mbe hɛ Klɛntro ble kre li hin?"
41014013	A wra u twanfɛɛnlɛ pre shiin wↄ mu tun, mna yo pe pan mbo, "E sɛ chia kre lam. Na e shie, ee ndro wa fni na u chↄkoo tio na nyumu ni. E taa u kro.
41014014	Katoo ŋga nu we le kre, e le wa, e yo katoofun wre pan na, Nyinafun wre yo na, 'Sena fumblↄ nyuŋgo ŋga nu wre na u twanfɛɛnlɛ pre we Klɛntro ble kre li kre nyi hin?'
41014015	Wre titi we e nyina nyuŋgo badaaŋga ka nyjeeri, ŋga lam pe san, mu ki lam gbeele kama, mbe e bawa gbeele o pan.'
41014016	A u twanfɛɛnlɛ shiin pre na to kolo mna sɛ. Ŋga pra le chia kre na kre, pra nya imi na Yesu na yo pe pan kre, a pra Klɛntro lawee kre gbeele.
41014017	Ŋga yila na kↄ kre, wre na kɛmbↄshiin pre na le chia kre na.
41014018	Ŋga pra tni na lii kre, a Yesu na yo pe pan mbo, "Kpra na ni yuu e pan na, yire mblɛ mi na yire lii ŋga wa we ni wↄ mbe ŋga."
41014019	Bawa fooro na pe yii, a praa Yesu wie nununu, mbo, "Mi wi ree?"
41014020	A wra kna mna yo pe pan mbo, "Yire kɛmbↄshiin mblɛ wa wi, ŋmba mi na wre kɛ leni kotolo nunu nu na lii.
41014021	Lewo Pↄ wre shie imi na pe ki nyunↄ kre, la, ndro ŋmba we Lewo Pↄ wre wↄ mbe ŋga kre, u atɛ! Na pe nsra ufun wre se, ka ki nyu mu ufun ŋga."
41014022	Ŋga praa lii kre, Yesu na paanuu wru mna ki dwan mna ki pile mna pe ŋga, mna yo pe pan mbo, "E shↄ. Ŋga yi ni wejiŋge."
41014023	A wra gbↄyira wru mna Nyiɛkpↄↄ ŋga mboo, mna pe ŋga, a pe kro na gbↄ ki nu.
41014024	A wra kna mu yo pe pan mbo, "Ŋga yi ni nyimi ŋga nyu Nyiɛkpↄↄ na le na pie knaa wo lenɛɛrɛ pan kre.
41014025	Kpra na ni yuu e pan, na mba tre sɛnyi nyumu ŋga ka gbↄ na, mbaa sɛ su ŋga mbe ki gbↄ fↄŋgↄ Nyiɛkpↄↄ ŋunumu kre nu na."
41014026	Ŋga pra yire wa mna mboo mɛɛ kↄ mna Nyiɛkpↄↄ ŋga kre, a pra sɛ Olive tinyi nyua kre na.
41014027	Bawa Yesu na yo pe pan mbo, "E kro we fɛ mbe laa ni kro. Pe ki nyunↄ mu yo na, 'Mbe mbaala lefun wre gbo, mbe mbaala pre nyina.' "
41014028	La, ni kunnyiɛ kↄkro kre, mbe yiɛklu mbe sɛ Galilii na.
41014029	A Pita na kna mu yo u pan mbo, "Na pe kro we fɛ mbe laa mu kro kuraa kre, mba fɛ."
41014030	A Yesu na kna mu yo u pan mbo, "Kpra na ni yuu mu pan na, aŋga lam, blee ŋga, ŋgoplↄ wa nyɛni gbee shiin na mu kaala gbee taarɛ na mu n ni chin kuraa."
41014031	Pita rɛ yɛnyiɛ ni wre naa paara, mbo, "Na kumu yi kuraa kre, mi na ŋu we ku, mba laa mu kro." Imi Pita na yo kre chↄↄ, pan hamblɛ pre na yo na.
41014032	Ŋga pra da lawee ka nu, praa ki yeeri Gɛtsɛmani kre, bawa wra yo u twanfɛɛnlɛ pre pan mbo, "E tni mna, mbe ni sɛ nyiɛtali mbe pan tun."
41014033	A wra Pita, na Jemisi, na Jↄn wru mna ya uyɛ na a pra sɛ yiɛ chiɛri. Bawa weere na wo u na, a u jawala naa u hau.
41014034	A wra kna mu yo pe pan mbo, "Fooro ni yii na shie kumu nu. E tni mna e na le. Yaa shia ŋunu."
41014035	A wra pe ti wa mna sɛ yiɛ chiɛri mna sɛ juule tra, mna nyiɛtali mbo, "Na kie ja, ti mbe kanyana nyjila ŋga tro ni na mbe sɛ."
41014036	A wra kna mbo, "Abba, Ndoo! Mu ja na yira kro pini, kena kanyana gbↄyira ŋga flo ni mbɛɛ na mu sɛ. Imi na mi chaa ma, la, imi na ŋu chaa ki pe."
41014037	Ŋga wra ndru mu pan kre, wra pan mu da na pe ŋunu, a wra kna mu yo Pita pan mbo, "Siimↄn, mu sni ra? Kena mu n ja mu shie nyjila nunu kuraa.
41014038	E yiɛ tɛɛ, e na nyiɛtali, mbe yaa shia to nyu chaara kee nu. Jawala ki chaa, la, wejiŋge pe yiɛyiɛ."
41014039	A Yesu na ndru mu sɛ nyiɛtali shiin wo na, mna kee nunu kre yo chↄ.
41014040	A wra ndru mna pan mu da na pe ŋunu na, na ŋunumu kre wɛ pe na kuraa. Ki tia pe nsra chin imi na pie yo.
41014041	A wra ndru mna sɛ mu pan gbee taarɛ wo, mna pan mu pe da na pe ŋunu tɛ, a wra yo pe pan mbo, "Ee wa mu sni na wuui tɛ ra? Ki yila ma. Nyjila kre da mbe pe mi Lewo Pↄ wre wↄ mbe le sisampefɛɛnlɛ kɛɛ.
41014042	Kena e yiri mbe o sɛ. E le, ŋmba we ni wↄ mbe ŋga kre, u mbra mna."
41014043	Titɛɛ kre nu, ŋga wraa wa mu yire wa na paara kre to, a Judas pe kɛmbↄshiin pre nunu na pan wa. Na lenɛɛrɛ mblɛ pe bↄↄnfiɛnlɛ na vɛɛn yii mu yiri sↄfue loplombo pre, na nyinafɛɛnlɛ na chia loplombo pre nuu wa mu taa u kro.
41014044	Na ŋmba we u wↄ mbe pe ŋga kre, pe nyina na "ŋmba nyu mbe shiun kre, wre wi", kena pe u yii chichie mbe sɛ na u ni.
41014045	Ŋga pra da u na kre, titɛɛ kre nu to, a wra pan Yesu jaara, mbo, "Ni Tafun!" to, mna u nyu shiun.
41014046	A leele pre na sɛ u yii.
41014047	A leele mblɛ praa wa wa kre wa na brↄfiɛn tini mna sↄfu lopom wre tnu chieri ndie na mu kↄ.
41014048	A Yesu na kna mu yo pe pan mbo, "E pan ni pan na brↄfiɛnlɛ, na vɛɛn ni mbe paan ni yii na kokↄↄn wi mii?
41014049	Ŋga nii wa e jaara sumindoo nyila kro nu, na e nyina kre, e n ni yii wa. A imi kie pe mbe kee kre pe nyunↄ kre pan ma kre ki tia."
41014050	Ŋga kra pan ma kre, u twanfɛɛnlɛ pre na fɛ mu laa u kro.
41014051	A nyanyjɛble wa na mbↄfiŋge tↄ mu taa u kro, a pra wre yii na,
41014052	a wra u yoŋgo kre kun mu wa pe pan mna fɛ mu sɛ na wejiwaara ni.
41014053	A pra sɛ na Yesu ni sↄfue loplombo pre lopom wre pan, a sↄfue loplombo pre na chia loplombo pre na nyinafɛɛnlɛ pre kro na pan mu fni.
41014054	Pita na taa pe kro mu lalaa wa lee wre na Yesu pan, mna sɛ le sↄfu lopom wre katoo lam wa, mna sɛ chaa sumifɛɛnlɛ pre nu mu tni na kanhun yuai.
41014055	A sↄfue loplombo pre na leele mblɛ pra fni wa kre, naa dansiɛrɛ kee ka chaa mbe yire kre na mbe Yesu gbo, a pe nsraa kee ka taa.
41014056	A leele tataara na kafinɛ dansiɛrɛ li mu Yesu taan, a pe dansiɛrɛ yire pra li kre krɛrɛ na yili yiyɛyɛ.
41014057	A plɛ na yiri mna kafinɛ dansiɛrɛ ka li mna Yesu taan,
41014058	mbo, "O loo a wraa yuu na, mbe suminyuŋgo badaaŋga ŋga pe kɛnyi tɛɛ mu sin kre juari, mbe ndru mbe ki sin ble taarɛ ni, ŋga pe n kɛ tɛɛ mu sin."
41014059	Kre dansiɛfɛɛnlɛ pre kuraa nyu na yili yiyɛyɛ na.
41014060	A sↄfu lopom wre na yiri mu yire lalaa, mna Yesu wie mbo, "Ma nyu kun ra? Ŋgi mu pieri a pra kee nyjɛ nyini yuu na taari mu na ŋga hin?"
41014061	A wra u nyu tↄ, hali u nsra nyu kun na ndro ni. A sↄfu lopom wre na ndru mu u wie na mbo, "Ŋu wi Kristo, Nyiɛkpↄↄ Pↄ wree?"
41014062	A Yesu na kna mbo, "Mi wi, a ee mi Lewo Pↄ wre nya na ni tni Jaŋga kre kalie mbra paan tloe nu nyjeeri."
41014063	A sↄfu lopom wre na wre toto dodoŋgi tini mu wila uyɛ na, imi u krↄ na kun kre na, mbo, "Dansiɛrɛ ŋgi o chaa na hin?
41014064	E u jiɛnlɛ kee ŋga loo ŋgaa. A mni e jawa hin?" A pe kro na u gbun pimi ni, na u fna kumu ni.
41014065	A plɛ naa tɛɛnrɛ hlu na woni u na, mna u yiɛ fo, na u gbuun kaŋguroe na yuu u pan mbo, "Ŋmba u mu gbun nya mu yo o pan ɛ!" A sumifɛɛnlɛ pre naa u gbuun ka na.
41014066	Ŋga Pita naa wa tra katoo lalaa wa kre, a chiɛlɛ mblɛ pe sↄfu lopom wre sumi kre nunu na pan wa,
41014067	mna Pita nya na uu wa mu tni na kanhun yuai, a wra u le komm, mbo, "Ŋu na Yesu Nazrɛt wo wre ma e nyaari kree?"
41014068	A wra kaala mbo, "Ni n u chin, a ni n kee ŋga mu yuu ŋga kuraa nↄↄ loo." A wra yiri wa mna sɛ jlonwee nyu taanlaa na wa, to a ŋgoplↄ jle na nyɛni.
41014069	A bichable wre na ndru mu pan mu u da wa na, mna kna na yuu leele mblɛ praa wa wa kre pan mbo, "E le, blↄ ŋmba u chaa Yesu leele pre nu."
41014070	A Pita na ndru mu kaala na. Praa wa wa maa, a leele mblɛ praa wa wa kre wa na kna mu yo Pita pan mbo, "Yɛŋgɛ yi. Ŋu, mu chaa pe nu. Galilii wo wi ŋu."
41014071	Bawa Pita naa uyɛ suni kuraa na dani, mbo, "Ndro ŋmba kee e yuu ŋga kuraa, ni n u chin."
41014072	Titɛɛ kre nu to, a ŋgoplↄ na nyɛni shiin wo. A Pita na kee ŋga Yesu na yo u pan kre sↄↄnri, na wra yo na ŋgoplↄ wa nyɛni gbee shiin, na u kaala gbee taarɛ na u n u chin. Ŋga wra ki sↄↄnri kre to, a wraa nyɛni.
41015001	Ŋga nyiŋge naa sii bnimi pupu to, a sↄfue loplombo pre na nyinafɛɛnlɛ pre, na loplombo pre na mblɛ pra fni wa kre kro na sɛ bↄↄnri, mna Yesu pↄ mna sɛ u le Ŋunu Pilato kɛɛ.
41015002	Bawa Pilato na u wie mbo, "Ŋu wi Judae ŋunu wre kree?" A Yesu na kna mbo, "Ŋu mu ki yo."
41015003	A sↄfue loplombo pre na kee tataara yo na Yesu yi pe.
41015004	A Pilato na ndru mu u wie mbo, "Kena ma ka nyu kun ra? Kee tataara nyjɛ pe yuu na mu taanla ŋga le ma rɛ."
41015005	Yesu nsra paara na, a kra Pilato wre pe kawako ni.
41015006	Kena na pe pe ble kpↄↄ kre lii kre, u ndro nunu woni nyuŋgo mbe wa, ŋmba pe chaa.
41015007	A kre nyjila kre, na linkufɛɛnlɛ plɛ kanyaa le mu abani taan, mna ndro gbo, a pra pe yii mna sɛ le nyuŋgo, na nunu waa wa pe nu, a praa u yeeri Barabas.
41015008	A leele tataara pre na flo mu da na yuu Pilato pan, na u wa wↄ nyuŋgo mbe pe ŋga imi na u pini na pe kaan kre.
41015009	A Pilato na pe wie mbo, "E chaa mbe ni Judae ŋunu wre wↄ mbe e ŋga ree?"
41015010	Wra chin na prara na sↄfue loplombo pre na kanhun le leele pre nu na pe ti mbe u Barabas wↄ mbe pe ŋga.
41015012	A Pilato na ndru mu kna mu pe wie, mbo, "Kena mni e chaa mbe ni ŋmba e yeeri Judae ŋunu wre pe hin?"
41015013	A lenɛɛrɛ pre na kna mbo, "U kan kanyana kumu kaan kre na!"
41015014	A Pilato na kna mbo, "Mni hin? Sisam ŋgi u pe hin?" A pra ndru mu gble le kpↄↄ mbo, "U kan kanyana kumu kaan kre na!"
41015015	Ŋga Pilato naa chaa mbe lenɛɛrɛ pre gbun nyiŋge kre ndra na, a wra Barabas ti mna pe ŋga, mna tia pra Yesu frↄ na fwa ni, a wra pe ŋga kolo na pe sɛ u kan kanyana kumu kaan kre na.
41015016	A sojae pre na sɛ na u ni ŋunu wre katoo, a pra sojae pre kro yeeri a pra pan mu fni.
41015017	A pra u le dodoŋgi nyiɛ ka, mna wuuro juulee tin mu u juule.
41015018	A praa u shaari na yuu mbo, "Judae Ŋunu, mu ka pe!"
41015019	A pra braŋgↄ fwa tɛɛ mu u ndra lalaa fↄↄri, mnaa tɛɛnrɛ woni u na, na kosie kani u yiɛ, na sumi pe u sumi.
41015020	Ŋga pra pna na u ni mu kↄ kre, a pra dodoŋgi nyiɛ kre tini mu wↄ u na, mna u le wre titi dodoŋgi kre. A pra sɛ na u ni mbo pe shie mbe sɛ u kan kanyana kumu kaan kre na.
41015021	Ŋga praa shie kre, pra Kirene ndro, Siimↄn ŋmba biile lɛ Alɛksandria na Rufo kre fni na wre yiri see na paan, a pra u yii mna u tio kanyana kumu kaan kre.
41015022	A pra sɛ da na Yesu ni lawee ka nu praa ki yeeri Golgota ki nyina na lewo ndra kajle lawee.
41015023	Bawa pra u ŋga simi ka pra tuwe susrom ka chaa ki nu, a u nsra ki gbↄ.
41015024	A pra u kan kanyana kumu kaan kre na, mna u dodonyi yire wru mu yↄↄlɛ mu peyɛ ŋga, hali mna yi kɛɛn tɛɛ, mbe chin kokoo pie ta ta.
41015025	Ŋga pra u kan kanyana kumu kaan kre na kre, na kie pe bnimi nyjila kↄↄnajirɛ.
41015026	A pra u pimi kee nyunↄ u ndra nyjeeri mbo, "JUDAE ŊUNU".
41015027	Na pe kokↄↄnlↄ shiin plɛ kan mu ya u na, nunu naa wa u kalie, a nunu naa wa u kamɛŋɛ.
41015028	(Bawa Nyiɛkpↄↄ kee ŋga pra nyunↄ kre, na pie u chaa sisampefɛɛnlɛ nu kre, na pan ma.)
41015029	Leele mblɛ praa tro na u nyaa kre naa u tɛɛlɛ na tro, na pe ndrɛ nyaara, mbo, "Ao! Ŋu ŋmba mu suminyuŋgo juari mbe wo, mbe ndru mbe ki sin ble taarɛ kre wi ŋmbaa?
41015030	Muyɛ shↄ mu yili kanyana kumu kaan ŋga na mu tii tra."
41015031	Pan chↄↄ, sↄfue loplombo pre na nyinafɛɛnlɛ pre naa pna na u ni na yuu mbo, "Wraa plɛ shio, a wa jaa uyɛ shↄ.
41015032	Fuŋgaami ŋga e ti mbe Kristo wre, Israel Ŋunu wre, mbe u tii kanyana kumu kaan kre na mbe o nya, mbe shↄↄli." A mblɛ pra kan mu ya u na wa kre naa u tɛɛlɛ ka na.
41015033	Ŋga nyjila kɛmbↄshiin na gbun kre, ndram na wↄ lawee kro nu, mna sɛ su nyjila taarɛ lafo na.
41015034	Ki nyjila taarɛ wo kre nu Yesu na mana kpↄↄ tɛɛ mu fuu, mbo, "Eli! Eli! Lama sabaktani?" Ki nyina na "Ni Nyiɛkpↄↄ! Ni Nyiɛkpↄↄ! Mni a mu laa ni kro hin?"
41015035	Ŋga leele mblɛ praa wa wa kre plɛ na kee kre loo kre, a pra kna mbo, "E loo, u Elaija yeeri!"
41015036	A pe nunu na fɛ mu sɛ zeere le simi ŋga ki taan nyanya ka nu, mu ki su braŋgↄ kaan nyu na, mna u ŋga mbe u gbↄ, mbo, "E ti mbe o na le, na Elaija we paan u tire tra rɛ."
41015037	Ŋga Yesu na ndru mu gble kpↄↄ kre le na ma kre to, mna fii.
41015038	Kre nyjila kre nu yoŋgo ŋga pe pↄ mu suminyuŋgo kre yↄ kre na peeri shiin, mu yire nyjeeri mu pan mu su tapan.
41015039	Ŋga sojae lopom ŋmba wraa wa mu yire u yɛsimi na u le kre na nya na Yesu fii kre, a wra kna mbo, "Kpra na, ndro ŋmba, Nyiɛkpↄↄ Pↄ wre wi yɛŋgɛ."
41015040	Na chiɛlɛ plɛɛ wa mu yire haalee na ka le, na Maria Magdalene, na Jemisi ble, na Joses lo Maria, na Salome, na pee wa mu chaa pe nu.
41015041	Pre chiɛlɛ mblɛ, nyjila ŋga ni Yesu naa wa Galilii na kre, pe kro na taa u kro mna u sumi, a chiɛlɛ mblɛ pra taa u kro mu pan Jerusalɛm na wa kre plɛ na chaa.
41015042	Ŋga kra da yilakↄŋgↄ nyu na kre, na kre ble kre yi peyɛ kna ble, mbe nyiŋge se Judae wuuble. Kre ndra na,
41015043	Josɛf, ŋmba u yiri Aramatia na, ŋmba wra chaa loplombo kalalifɛɛnlɛ pre nu, a pra u shↄnli kama, a wraa Nyiɛkpↄↄ ŋunumu kre sri na chↄↄ, na gbun titirem wru mna sɛ Pilato yiɛ mna sɛ u tali Yesu gboo wre.
41015044	Pilato ndra nsra saan u na na Yesu ku tun. Ki tia wra u sojae lopom wre yeeri mna u wie na u ku rɛ?
41015045	Ŋga sojae lopom wre na yo u pan na u ku kre, a wra tia Josɛf na sɛ u gboo wre wru.
41015046	A Josɛf na sɛ mbↄfiŋge lↄ, mna sɛ Yesu laa kaan kre na, mna mbↄfiŋge kre tɛɛ mu u pↄ, mna sɛ u le dnɛ wee ŋga pe tuu mu tɛɛ ka nu, mna dnɛ gbila mu wee kre nyu tↄ.
41015047	A Maria Magdalene na Maria, Joses lo, na Yesu lehaa kre nya.
41016001	Ŋga wuuble kre na tro kre, Maria Magdalene, na Jemisi lo Maria, na Salome, na sɛ tuwe ndiom taan ka lↄ mbe sɛ Yesu fa na ki ni.
41016002	Ŋga nyiŋge naa paan mbe se mbe pe kranu nↄↄ hle kre, bnimi pupu, a pra yiri mna sɛ faŋga kre lawee, na yila yili.
41016003	A pra kna mu na peyɛ wie mbo, "A ŋmbi we dnɛ kre laa faŋga kre nyu na o pan hin?"
41016004	Ŋga pra yiɛ yire mbe le kre, pra nya na pe dnɛ kre laa faŋga kre nyu na, dnɛ kre na kpↄↄ.
41016005	Ŋga pra le faŋga ndoo wa kre, pra nya na nyanyjɛble waa wa mu tni pe kalie kɛhaa, mu dodoŋgi titnↄŋↄ fiŋge le. Ŋga pra u nya ma kre, fiɛrɛ na pe yii.
41016006	A wra kna mu yo pe pan mbo, "Yaa fiɛ! Yesu (Nazrɛt wo) ŋmba pra kan kanyana kumu kaan kre na wre e chaa ra? U nyi! U n wa mna! E le! Lawee ŋga nu pra u sniŋge yi kre.
41016007	E sɛ yo Pita na twanfɛɛnlɛ hamblɛ pre pan, na u yiɛ klu na shie Galilii na. Bawa ee u nya, imi na wra yo e pan kre."
41016008	Titɛɛ kre nu, a pra krↄ kna mna fɛ mu yili faŋga ndoo wa mu sɛ. Na seeree na fiɛrɛ wo pe kro na. Pe nsra kala ka yo ndro pan, ŋgi na, na pe fiɛ.
41016009	Ŋga Yesu na yiri ble ŋga ki kranu yiɛklu kre bnimi kre, wra klu mu uyɛ wↄ mu Maria Magdalene ŋmba nu wra ŋumufuɛn kↄↄnashin wↄ kre nyina.
41016010	A wra sɛ ki yo mblɛ pre na Yesu naa nyaari fa kre pan, na pee wa na fooro lii na nyɛni.
41016011	Ŋga pre na loo na u u nya a uu wa na le kre, pe nsra ki shↄnli.
41016012	Kre kↄkro kre, wra uyɛ wↄ mna pe shiin plɛ nyina kepele fↄŋgↄ ka na, na pe nyaari na shie kable ka na.
41016013	A pra ndru mna pan mna ki yo hamblɛ pre pan, a pe nsra pe shↄnli na.
41016014	Kre kↄkro na, na u twanfɛɛnlɛ kɛmbↄnunu pree wa mu tni na lii, a wra uyɛ wↄ mu pe nyina, mna pe yiɛ kee yo pe pan, shↄↄ ŋga pe nsra shↄnli, na pe ndikana sisaa, na ŋga pe nsra mblɛ pra u nya mu pan mu yo kre shↄnli kre ndra na.
41016015	A wra yo pe pan, mbo, "E sɛ waŋgra kro nu. E sɛ ketaan kre yo e leele kro nyina.
41016016	Ŋmba we shↄↄli, mbe e u ndra je kre, ŋmaa ta, a ŋmba u n shↄnli kre, pie u gbun pimi ni.
41016017	Kee nyjɛ mɛɛ yie taa ni shↄnlifɛɛnlɛ pre na yi kre, ni mɛɛ ni, pie ŋumufuɛn wↄ leele nu, pie paara kayooro fↄnyi nu,
41016018	pie wↄↄlↄ yii na kɛ ni, a na pe tuwe sisaa gbↄ kuraa kre, kia jaa pe pe yaka, pie kɛ taa yambla na mbe pe faŋga ta."
41016019	Ŋga o Tafun Yesu na paara pe pan mu kↄ kre, a Nyiɛkpↄↄ na u wru mu sɛ nyjeeri, a wra sɛ tni Nyiɛkpↄↄ kalie.
41016020	A u twanfɛɛnlɛ pre na yiri wa mna sɛ ketaan kre yo lawee kro nu, a o Tafun wre jaŋga na tnumu tun pe nu, a pra yire kawako kee yire na mna faŋga le kee kre nu.
42001001	Tiofilos chichie, ŋga leele tataara na gbeŋmba mna kaalɛɛ nyjɛ yira pe o nu yire kee nyunↄ kre,
42001002	mblɛ pra kee yire nya mna yi tnumu tun, mna yire yi nↄↄ na kre, imi na pra yi yo o pan kre, pan plɛ yi nyunↄ kre.
42001003	Kena Tiofilos chichie, ŋga ni ja mu kee yire twan mu yire yi nↄↄ na kre ndra na, ki tia ni jawa na ki nyu na mbe yi nyunↄ chichie mbe paan mu ŋga.
42001004	Na ni pe ma kre, kie ti mbe mu chin na kee yire pe mu nyina kre na kpra yi.
42001005	Nyjila ŋga ni Hɛrodi na ŋunumu li Judea tra nu kre, na kre nyjila kre na sↄfu waa wa wa a praa u yeeri Zakaria, a wra yiri Abija sↄfue feko kre nu. U chↄ mɛɛ naa Elisabɛt, a wra pe Aarↄn sele ndro.
42001006	Pe kro shiin na fraka Nyiɛkpↄↄ yiɛ, mnaa lii Nyiɛkpↄↄ mbra na u kaalɛɛ kro na.
42001007	Gbende na wi Elisabɛt, kra tia pe nsraa biile ni, a na Zakaria pe blɛlↄↄ, a u chↄ pe chalↄ.
42001008	Ki ble ka kra da Zakaria na mbe u sɛ sↄfum tnumu tun Nyiɛkpↄↄ suminyuŋgo.
42001009	Imi na sↄfue pre tnumu kre kolo naa nyina kre, pra kɛɛn tɛɛ paala kolo na, a kra Zakaria wↄ na wre ki fna mbe u sɛ Nyiɛkpↄↄ suminyuŋgo wa mbe sɛ tuwe ndiom tɛɛn sro. A wra sɛ le o Tafun wre suminyuŋgo wa,
42001010	nyjila ŋga ni wraa wa wa na tuwe ndiom tɛɛn yire sroi kre, na leele wa mu yire fimi na tataara na nyiɛtali.
42001011	Bawa Nyiɛkpↄↄ nyjeeri bituŋu na u yɛ wↄ mna u nyina, mna pan mu yire sragbuɛnlɛɛ yire kalie mna wraa tuwe ndiom tɛɛn yire sroi kre.
42001012	Ŋga Zakaria na nyjeeri bituŋu wre nya ma kre gbun na yↄ u na, a fiɛrɛ na u yii.
42001013	La, nyjeeri bituŋu wre na kna mu yo u pan mbo, "Maa fiɛ, Zakaria, Nyiɛkpↄↄ mu nyiɛtalaa loo, mu chↄ Elisabɛt we biblↄ se mbe mu u mɛɛ tɛɛ Jↄn.
42001014	We ti mu yiɛ shↄ, a u seble lenɛɛrɛ yiɛ we shↄ. Ŋgi na,
42001015	we pe lekpↄↄ Nyiɛkpↄↄ pan, a waa simi ka na ka gbↄ, a Kpra ŋumu wre we tni u nu mbe yire u seble.
42001016	We yiri mbe Israel leele tataara kna mbe paan taa pe Tafun Nyiɛkpↄↄ wre kro.
42001017	Wre we yiɛ klu o Tafun wre pan, mbe Kpra Ŋumu wre tni u nu mbe u jaŋga ta na Elaija wi. We ti mbe lɛɛlɛ ndru mbe pe biile kori. We ndikanmbla kna mbe pe kee nyjɛ yi fraka jawa, mbe ti leele peyɛ kna mbra o Tafun wre sri."
42001018	A Zakaria na kna mna nyjeeri bituŋu wre wie mbo, "Ŋga mi na ni chↄ kro lɛ, ŋgi kie ti mbe o kee ŋga shↄ mbe li hin?"
42001019	A bituŋu wre na kna mbo, "Mi wi Gabiral. Nyiɛkpↄↄ u yire nyjeeri mu ni tun na ni paan ketaan ŋga yo mu pan kre.
42001020	Le, kee nyjɛ krɛrɛ we pan yɛŋgɛ, la, ŋga mu n ni kee nyjɛ shↄnli ŋga ndra na, mu kaari kpo mbe sɛ su ŋga ble kee nyjɛ ni yuu mu pan ŋga we pe."
42001021	Leele pre naa wa mu yire yire fimi na wa na Zakaria sri, kra pe pe kawako ni na u mu suminyuŋgo wa.
42001022	Ŋga Zakaria na yili fimi na wa leele pre yiɛ na kre, na wa jaa paara na pe ni. ŋga kra pan ma kre, pra ki chin na u yirɛ nya nyiɛlɛ na suminyuŋgo wa. Kra tia kɛ ni wraa paara pe pan.
42001023	Ŋga Zakaria na tnumu tun suminyuŋgo wa mu kↄ kre, wra sɛ katoo.
42001024	Kie pe ble chiɛri yɛ kↄkro kre, u chↄ Elisabɛt na siire ta. U nyiɛpↄ nununu kunↄ na wra yili fimi na,
42001025	mnaa yuu mbo, "Fuŋga Nyiɛkpↄↄ kala pe mu ni ŋga, mu nyifɛɛrɛ ŋga ki ni kuu leele nu kre laa ni na."
42001026	Ŋga Elisabɛt siire kre na nyiɛpↄ kↄↄnanu ta kre, Nyiɛkpↄↄ na nyjeeri bituŋu Gabiral tun Galilii chia ŋga pe yeeri Nazrɛt kre na,
42001027	Kre nyjila kre, na pe bichable ŋmba u n blↄ chin wru mu blↄ wa ŋga wa mbe u u leŋge. Blↄ wre mɛɛ naa Josɛf. A wra yiri Ŋunu Devid sele nu. Bichable wre mɛɛ naa Maria.
42001028	A nyjeeri bituŋu wre na pan mu yo bichable wre pan mbo, "Chlↄ, ti mbe mu yiɛ shↄ. Pe mu dumi chiɛlɛ nu, a o Tafun wree wa mu kro."
42001029	Ŋga Maria na kala kre bituŋu wre na yo kre loo kre, u gbun na yↄ u na, a fiɛrɛ na u yii, a wra yo u jawala nu mbo, "A shaaraa ŋgi nyini yi ŋga hin?"
42001030	A nyjeeri bituŋu wre na kna mu yo u pan mbo, "Maria maa fiɛ! Nyiɛkpↄↄ u mu dumi.
42001031	Le, mu siire ta, mbe biblↄ se, mbe u mɛɛ tɛɛ Yesu.
42001032	We pe lekpↄↄ, mbe pe u yeeri Nyiɛkpↄↄ ŋmba uu wa nyjeeri wre pↄ. O Tafun wre we u ŋga u tolɛɛ Devid ŋunumu kre.
42001033	A we ŋunumu li Jekↄb jlom kre na nyjila kro nu, a u ŋunumu lie kre nyu waa to fio."
42001034	A Maria na kna mna nyjeeri bituŋu wre wie mbo, "Mni mbe pe mbe jaa se hin? Na ni n blↄ chin tun."
42001035	A Nyiɛkpↄↄ bituŋu wre na kna mu yo u pan mbo, "Kpra Ŋumu wre we paan tni mu nu, mbe Nyiɛkpↄↄ jaŋga kre pan mu nu. Kre kie ti pↄ cheche ŋmba mu se kre, mbe pe u yeeri Nyiɛkpↄↄ Pↄ.
42001036	Le, mu sele ndro Elisabɛt ŋmba pe yeeri gbende kre, u chalɛm nu kre, u siire ta, u nyiɛpↄ kↄↄnanu wo nu u nyi kre.
42001037	Kee ka n wa mbe Nyiɛkpↄↄ wa jaa ki pe."
42001038	A Maria na kna mbo, "O Tafun wre letaa wi mi, kena kee ŋga mu yo kre ki pe ma mbe ni ŋga." A nyjeeri bituŋu wre na u ti wa mu sɛ.
42001039	Yire ble yire nu, Maria na yiri nyaanyaa mna fↄↄri mu sɛ nyua jaara chia ŋga kii wa Judea tra nu kre na.
42001040	Wra sɛ le Zakaria katoo mu Elisabɛt shaari.
42001041	Ŋga Maria shaaraa kre na to Elisabɛt ndie kre, a u pↄ wre na seeri u lɛɛ.
42001042	A Kpra Ŋumu wre na pan mu le Elisabɛt nu, a wra kna mu paara kpↄↄ mbo, "Pe mu dwan chiɛlɛ nu, mu mu pↄ ŋmba uu wa mu lɛɛ kre dwan na.
42001043	Ŋgi ki pan na kre kekpↄↄ ŋga ni, a ni Tafun lo pan ni shaarihaa ŋga hin?
42001044	Ŋga mu shaaraa to ni ndie to, a ni pↄ wre seeri ni lɛɛ na yiɛshↄↄrↄ ni.
42001045	Mu dwamu ta, ŋga mu shↄnli na ŋga o Tafun yo mu pan kre we pe ma yɛŋgɛ kre na."
42001046	A Maria na kna mbo, "Mbe ni loloŋgo kro tɛɛ mbe Nyiɛkpↄↄ ŋga mboo.
42001047	Ni ŋmaashↄfun Nyiɛkpↄↄ tia ni ŋumu yiɛshↄ.
42001048	Ŋgi na, u u letaa ŋmba u n fna kre sↄↄnri. Mu yire aŋga na shie kre, leele kro we ni yeeri, 'ŋmba Nyiɛkpↄↄ dwan.'
42001049	Ŋgi na, jaŋgafun ŋmba mɛɛ ki pe cheche kre, u kekpↄↄ pe mu ni ŋga.
42001050	Leele mblɛ pe u fiɛ kre, pre fooro u chini, mbe yire sem nunu na mbe sɛ su sem shiinwo na.
42001051	U u kɛnyi tɛɛ mu kekpↄɛ pe, a u mblɛ pe peyɛ kpↄↄri kre zaanri na pe kee nyjɛ pe jawa ni.
42001052	U jaŋgafɛɛnlɛ kↄ pe ŋujↄɛn na, mu tinlɛ tɛɛ yi na.
42001053	U mblɛ klo ta kre ŋga yirɛ chichiele, mu swafɛɛnlɛ ni a pe sɛ kɛwaara.
42001054	U u letaala Israel leele fooro chin na yaa pe na nyjila kro nu,
42001055	imi wra yo o tolɛɛ Abraham na u sele leele pan fa kre."
42001056	Maria na tni Elisabɛt jaara nyiɛpↄ taarɛ mna chin mu sɛ u katoo.
42001057	Ŋga Elisabɛt se nyjila na da kre, wra biblↄ se.
42001058	Ŋga kra pan ma kre, u sele leele kro, na u tnifɛɛnlɛ kro na chin na Nyiɛkpↄↄ kekpↄↄ pe mu u ŋga. Kra tia pe kro yiɛ na shↄ.
42001059	Ŋga pↄ wre na li ble kↄↄnataarɛ kre, pra pan mbe pↄ wre fɛŋgɛ kun, mbe u mɛɛ tɛɛ Zakaria, u lɛ mɛɛ na.
42001060	A pↄ wre lo na kna mbo, "Ↄↄnhↄn, e u mɛɛ tɛɛ Jↄn."
42001061	A pra kna mna yo u pan mbo, "Mu sele ndro wa mɛɛ ma kre mɛɛ ŋga."
42001062	A pra kna mu paara kɛ ni Zakaria pan, mu u wie na mɛɛ ŋgi u chaa mbe pe u pↄ wre ŋga hin?
42001063	A wra kna mna kɛ pe mbo pe u ŋga nyunↄ yira, a wra nyunↄ ki na mbo, "U mɛɛ Jↄn." A kra leele pre kro pe kawako ni.
42001064	Titɛɛ kre nu wa to, a Zakaria na ja mna nyu nyaa, a u ndile na saan u nyuu, a wra ja mna paara, mna Nyiɛkpↄↄ ŋga mɛɛ.
42001065	Ŋga kra pan ma kre fiɛrɛ na u tnifɛɛnlɛ pre kro yii, a pra kee kre kpali Judea tra nu kro mu tro.
42001066	Leele mblɛ pra kee kre loo kro naa yuu pe jawala nu mbo, "Ndro ŋmbi sembremu pↄ ŋmba nyini we kↄↄ pe hin? Yaka n nyina na Nyiɛkpↄↄ jaŋga n wa u nu."
42001067	A Kpra Ŋumu wre na pan mu le u lɛ Zakaria nu, a wraa Nyiɛkpↄↄ kee nyaa na yuu mbo,
42001068	"Israel Nyiɛkpↄↄ wre wo yi dwamu. Ŋgi na, u pan mu u leele le mu pe shↄ.
42001069	Mu tia ŋmaashↄfun pan u letaa Devid katoo.
42001070	Imi na wra yire u kee nyanyofɛɛnlɛ na mna ki yo fa kre.
42001071	Wra kre kee ŋga yo na we ti mbe pe paan o shↄ mbe yili o loŋgoolo, na jaŋgafɛɛnlɛ mblɛ pe o pra kre kɛɛ.
42001072	Wra yo na we o tolɛɛlɛ pre fooro le, mbe u nyu nunu ŋga wre na pre na pe mu tɛɛ kre sↄↄnri.
42001073	Wra u nyu yo o tolɛɛ Abraham pan,
42001074	mna da mu u nyina na we o shↄ mbe yili o loŋgoolo kɛɛ, mbe ti o u sumi mbe waa fiɛ.
42001075	A oo pe cheche mbe pe kprafɛɛnlɛ u yiɛ, o ble nyjɛ oo li kro nu.
42001076	A ŋu, ni pↄ, pie mu yeeri Nyiɛkpↄↄ ŋmba uu wa nyjeeri kre kee nyanyofun. Ŋu mu yiɛ klu mbe hɛ o Tafun wre kolo gbeele,
42001077	mbe mu leele nyina na pie ŋmaashↄmu na sisam tinkɛɛ ta.
42001078	Ŋga o Nyiɛkpↄↄ wre pe fooro chinfun kre ndra na, we ti mbe u ŋmaashↄfun wre pan na brimi yila yi, mbe o le.
42001079	Mbe mblɛ pee wa wↄmu na kumu jaŋga nu kre nya, mbe ya o na mbe o nyaari wejinyiŋge kolo na."
42001080	Pↄ wre na lɛ mna faŋga ta Nyiɛkpↄↄ ŋumu nu. Fimi tra lawee yire nu wra nyi chiin mna hɛ su ŋga ble wra uyɛ wↄ mna Israel leele nyina.
42002001	Yire ble yire nu kre Ŋunu Augustus na mbra le na pe u waŋgra kre leele kro tↄↄnri.
42002002	Kre na yi leele tↄↄnrↄↄ ŋga kra yiɛ klu. A kre nyjila kre na Kirenio wi Siria waŋgra kre lopom.
42002003	Ŋga kra pan ma kre, ndro kro na sɛ u chia mbe pe sɛ u tↄↄnri.
42002004	Kra tia Josɛf na yili Galilii chia ŋga pe yeeri Nazrɛt kre na mna sɛ Judea chia ŋga pe yeeri Bɛtlɛhɛm kre na, kre chia kre na pra Ŋunu Devid se. Josɛf rɛ, Ŋunu Devid sele nu wra yiri, kre kra tia wra sɛ wa,
42002005	mbe sɛ wre na u chↄ Maria mɛɛ nyunↄ, mbe pe pe tↄↄnri. Kre nyjila kre na pe Maria wru mu Josɛf ŋga mbe u u leŋge, a wra siire ta.
42002006	Kena ŋga praa wa Bɛtlɛhɛm na wa kre, Maria se nyjila na da.
42002007	A wra u bijlo se blↄ, mna u fo yoknumɛɛ nu mna u sniŋge mbaala ka yira nu. Ŋgi na, lawee nsraa wa fumblↄ lehaa mbe pe tni.
42002008	Kre nyjila kre nu, na mbaala lefɛɛnlɛ plɛɛ wa nyaa na ŋunu na pe mbaala ni kre tra kre nu.
42002009	A Nyiɛkpↄↄ nyjeeri bituŋu wa na sɛ uyɛ wↄ mna pe nyina. A Nyiɛkpↄↄ yɛnyiŋge na tia lawee kre na fniŋge poŋgo. A fiɛrɛ na pe yii.
42002010	A nyjeeri bituŋu wre na kna mna yo pe pan mbo, "Yaa fiɛ! E le, ketaan ŋga kie pe yɛshↄↄrↄ ni leele kro pan ni ni paan e pan.
42002011	Aŋga pe o Tafun ŋmaashↄfun Kristo wre se Devid chia.
42002012	Kee ŋga ee nya mbe chin na ki pe kpra yi na, ee nya na pe pↄ wa fo yoknumɛɛ nu mu u sniŋge mbaala ka yira ka nu."
42002013	Titɛɛ kre nu to a bitumblↄ tataara plɛ na yiri nyjeeri mna pan mna ya bituŋu wre na, a praa Nyiɛkpↄↄ kaan mɛɛ na yuu mbo,
42002014	"Nyiɛkpↄↄ ŋmba uu wa nyjeeri kre wo yi yɛnyiŋge, a mblɛ na u yiɛshↄ tra mna kre we pe ŋga wejinyiŋge."
42002015	Ŋga bitumblↄ pre na yiri mna sɛ nyjeeri mu pe ti wa kre, mbaala lefɛɛnlɛ pre na kna mna yo peyɛ pan mbo, "E ti mbe o sɛ Bɛtlɛhɛm na mbe sɛ kee ŋga ki pe wa, a o Tafun ki wↄ mu o nyina ŋga le."
42002016	A pra pe nyaanyaa mna sɛ le, mna Maria na Josɛf na pↄ wre nya na pe u sniŋge mbaala ka yira nu.
42002017	Ŋga mbaala lefɛɛnlɛ pre na pↄ wre nya mu kↄ kre, pra pↄ wre kee nyjɛ bituŋu wre na sɛ yo pe pan yire krɛrɛ yo.
42002018	Kee ŋga mbaala lefɛɛnlɛ pre na sɛ yo kre, na ndro ŋmba wraa wa wa kro pe kawako ni.
42002019	La, Maria na kee yire krɛrɛ loo mna yi tɛɛ u jawala nu.
42002020	A mbaala lefɛɛnlɛ pre na ndru na shie na mɛɛ koni na Nyiɛkpↄↄ kaan yɛnyiŋge, kee nyjɛ pe loo mna sɛ yi nya ma, imi na bituŋu wre na yo pe pan kre na.
42002021	Ŋga pↄ wre na li ble kↄↄnataarɛ kre pra u fɛŋgɛ kun, mna u mɛɛ tɛɛ Yesu, mɛɛ ŋga bituŋu wre na u ŋga a pra chin mna u siire ta kre.
42002022	Ŋga nyjila na da mbe Josɛf na Maria sɛ cheche paala pe imi na Mbose mbra yire naa nyina kre, pra sɛ na pↄ wre ni Jerusalɛm na mna sɛ u wru mu le o Tafun wre kɛɛ,
42002023	imi na Mbose na ki nyunↄ Nyiɛkpↄↄ mbra kee yire nu kre mbo, "Biblↄ ŋmba pie klu mbe se kre, we pe cheche mbe o Tafun wre ŋga."
42002024	A imi na o Tafun mbra yire nyina kre, "Pra sɛ na kotulo shiin ni mna sɛ sra wↄ."
42002025	Kre nyjila kre, na blↄ waa wa Jerusalɛm na, u mɛɛ naa Siimiↄn. A wra pe lewo ŋmba wra fraka, mnaa Israel shↄmu kre sri. Kpra Ŋumu wre naa wa blↄ wre nu,
42002026	mna klu mu wↄ mu u nyina na we o Tafun Kristo wre nya mbe chiin ku.
42002027	A Kpra Ŋumu wre na sɛ na Siimiↄn ni suminyuŋgo wa, na kre nyjila kre na pe sɛ na Yesu ni wa mbe sɛ paala kolo ŋga mbra yire nyina kre pe.
42002028	A Siimiↄn na sɛ Yesu wru mna yii kɛɛ mna Nyiɛkpↄↄ ŋga mboo mbo,
42002029	"Fuŋga rɛ, ni Tafun, mu tia mu kee ŋga mu yo mu tɛɛ kre pe yɛŋgɛ, kena ti mbe mu letaa ku wejinyiŋge nu.
42002030	Ŋgi na, ni mu ŋmaashↄfun wre nya na nyini ni, ŋmba mu gbeele mbe waŋgra kro u nya kre.
42002032	Wre we pe kania mbe leele mblɛ pe n pe Judae pre ŋga, mbe mu leele Israel pre ŋga yɛnyiŋge."
42002033	Ŋga kra pan ma kre, Yesu lo na u lɛ na kee yire Siimiↄn yo yire kro loo, a kra pe pe kawako ni.
42002034	A Siimiↄn na pe dwan mna kna mna yo Maria pan mbo, "Le, wre pↄ ŋmba pe wↄ, a Israel leele tataara we yire u na mbe to, a tataara we yire u na mbe yiri. A wre Nyiɛkpↄↄ wↄ mbe pe paara mbe u taanla.
42002035	A wre we leele jawala kee wↄ fimi na, a u kee kre we pe na snimi yi, mbe le mu loloŋgo nu."
42002036	Kre nyjila kre na chlↄ Nyiɛkpↄↄ kee nyanyofun waa wa Jerusalɛm na wa, a u mɛɛ naa Anna, Fannuel pↄ na wi, a wra yiri Ashɛ sele nu. Chlↄ wre plↄ na u leŋge mna u da, a pra tni yɛlɛ kↄↄnashin, a u plↄ na ku mu u ti. A wra kaari lekuchlↄ mna tni yɛlɛ fuloejirɛ na jijirɛ. Wra lɛ chalↄ kama, nde u nsraa laa suminyuŋgo wa. Nyjila kro nu wraa wa na sumi na blefuni, na nyiɛtalaa ni lafo na ble.
42002038	Nyjila ŋga nu praa wa suminyuŋgo wa kre, chlↄ wre na pan mna pe da, mna Nyiɛkpↄↄ ŋga mboo, mna pↄ wre kee yo mblɛ praa Nyiɛkpↄↄ sri mbe u paan Jerusalɛm shↄ kre kro pan.
42002039	Ŋga pra yira kro pe mna kↄ o Tafun wre mbra kolo na kre, pra ndru mna sɛ pe chia Nazrɛt na, Galilii tra nu.
42002040	Pↄ wre naa lee mna faŋga ta, mna kala chin, a Nyiɛkpↄↄ na u dwan.
42002041	Yɛlɛ nyini Yesu sefɛɛnlɛ naa shie Jerusalɛm na, na shie na klɛntro ble kpↄↄɛ yire lii.
42002042	Ŋga Yesu na li yɛlɛ kɛmbↄshiin kre, pra sɛ ble kpↄↄɛ yire lihaa imi na praa pini yɛlɛ nyini kre.
42002043	Ŋga pra ble yire li mu kↄ kre, pra ndru mbe sɛ pe chia, mna Yesu ti Jerusalɛm na, pe nsra chin na pe u ti wa.
42002044	Hali pra ble poŋgo kolo nyaari mnaa jawa na aada wre na u nↄↄlↄ lɛ, la, ŋga pe nsraa u nyaa kre, pra u cha mu tro pe sele leele, na pe nↄↄlↄ lawee nu kro.
42002045	Ŋga pra u cha a pe nsra u nya kre, pra ndru mna sɛ u cha Jerusalɛm na wa.
42002046	Pra u cha ble nununu taarɛ mna chin mu sɛ u nya sumi nyuŋgo wa, na uu wa mu tni nyinafɛɛnlɛ pre nu, na ndru pe pan na pe wie kaalɛɛ.
42002047	A mblɛ pra u kee yire loo, mna nya imi na wraa kee nyu woni kachindɛ ni kre, u kee na pe pe pan kawako.
42002048	A ŋga u sefɛɛnlɛ pre na sɛ u nya kre, kra pe pe kawako ni kpↄↄ, a u lo na kna mna yo u pan mbo, "Ni pↄ, mni a mu o fiŋge ma ŋga hin? Mi na mu lɛ yiɛnyina, a o na mu chaa fuŋga ma."
42002049	A wra kna mbo, "Mni a e na ni chaa hin? E n chin na ki fna ni tni ni lɛ katoo ree?"
42002050	Paaraa ŋga wra paara kre, pe nsra ki nↄↄ loo.
42002051	A Yesu na yiri a pe kro na pan Nazrɛt na. Ŋga pra pan kre, wra ndie tɛɛ u lo na u lɛ kee na kama. A u lo na kee yire krɛrɛ tɛɛ jawala nu.
42002052	Yesu naa lee kama, mna kala chin, a Nyiɛkpↄↄ yiɛ na shↄ u na, a leele yiɛ na shↄ u na.
42003001	Ŋga Kaisari Tiberio na waŋgra ŋunumu li kre, u yɛlɛ kɛmbↄkunↄ wo nu kre, na Pontio Pilato wi Judea ŋunu. Kre nyjila kre chↄↄ na Hɛrodi wi ŋunu Galilii na, a na u chunu Filipo wi ŋunu Iturea na Trankoniti tra yire nu na. Lisania na wi Abilene ŋunu,
42003002	A Anaasi na Kaifa na lɛ Judae sↄfue loplombo. Kre nyjila kre Nyiɛkpↄↄ na tia u kee na pan Zakaria pↄ Jↄn nu fimi lawee yire nu.
42003003	A Jↄn naa kila Jↄↄdan lↄↄ kre tra nu na yuu mbo, "E e jawala chinɛ e laa e sisam kro, mbe pe e ndrɛ je, kre ee sisam tinkɛɛ ta."
42003004	Imi na pra ki nyunↄ Yisaia Nyiɛkpↄↄ kee nyanyofun wre hlɛ kre nu kre mbo, "Ndro wa mana yilii fimi lawee kre nu na, e o Tafun kolo kre gbeele, e u trohaa kre fraka.
42003005	Weele na nyuɛ kro we pe mbrɛrɛ, a kooloe nyjɛ yi ŋmaala mu kla kla yire kro, pie yi fraka, mbe yi gbeele kama.
42003006	A lewo kro we Nyiɛkpↄↄ ŋmaashↄmu kre nya."
42003007	A lenɛɛrɛ na yili mna sɛ Jↄn pan mbe u pe ndrɛ je, a wra kna mna yo pe pan mbo, "Yire leesaala mblɛ! Ŋmbi u yo e pan na e fɛ mbe yili kanyana ŋga ki paan e pan ŋga nu hin?
42003008	E na kepele nyjɛ yi nyina na e laa e sisam kro pini. Yaa tni mbra yuu na, 'Abraham nanae lɛ wre!' E ti ni yo e pan mbe e loo, Nyiɛkpↄↄ we jaa dnɛ kaari nanae mbe Abraham ŋga.
42003009	E le, pe gbana kan tiŋge kre didinyi na, kena tiŋge ŋga ki n sɛŋgɛ chichie sɛ kre, pie ki kun mbe chan, mbe ki le kanhun."
42003010	A lenɛɛrɛ pre na kna mu u wie mbo, "Kena ŋgi ki fna o pe hin?"
42003011	A wra kna mna yo pe pan mbo, "Ŋmba pan dodonyi shiin nyi kre, u ŋmba u n ka ni kre ŋga nunu. A ŋmba u sro ta kre, u u ŋmbrↄ ŋmba u n ka ta kre ŋga ka."
42003012	Bawa lampooshↄfɛɛnlɛ plɛ na pan mbe u pe ndrɛ je, a pra kna mu Jↄn wie mbo, "Nyinafun, kee ŋgi ki fna o pe hin?"
42003013	A Jↄn na kna mbo, "Yaa na shio mbra weni nyjɛ pe kun mu e ŋga na."
42003014	A sojae na pan mna u wie mbo, "A wre hin? Mni ki fna mbe o pe hin?" A wra kna mna yo pe pan mbo, "Yaa shia swa dnumu ndro pan jaŋga na, ndee mbe kala fnɛ mbe taa ndro na mbe u yii, a fↄtↄↄrↄ ŋga ee ta kpan e ti mbe ki e yiɛ nyi."
42003015	Ŋga leele pre kro kro naa Kristo wre paan kre sri kre ndra na, kra tia praa jawa na aada Jↄn wi Kristo wre.
42003016	A Jↄn na kna mna yo pe kro pan mbo, "Mi rɛ, nyumu ni ni e ndrɛ jee, la, ŋmba uu wa na jaŋga ni mu wɛ mi na kree wa kro na paan, ni n fna kple na mbe kɛ taa u kpawrɛ na, wre we e ndrɛ je na Kpra ŋumu wre na kanhun ni.
42003017	U kↄↄŋgↄↄ ŋga ni u yirɛ foo wa u kɛɛ, mbe u tɛɛ mbe yirɛ bie yire fↄ mbe yi wↄ mbe tɛɛ, mbe sɛ fue yire le kanhun ŋga kra fii nu."
42003018	Jↄn na paara tataara mna leele pre jaari, mna ketaan kre yo pe pan.
42003019	La, wra paara mna waŋgra ŋunu Hɛrodi taan. Ŋgi ndra na hin? Na u u chunu chↄ ŋmba praa yeeri Hɛrodias wre shↄ mu leŋge, mna sisam tataara pe mu ya.
42003020	Nyjɛ krɛɛrɛ kↄkro kre, sisam kpↄↄ ŋga Hɛrodi na pe yi na wra tia pra Jↄn yii mna sɛ le nyuŋgo.
42003021	Ŋga Jↄn na lenɛɛrɛ pre ndrɛ je mu kↄ kre, Yesu na pan a wra u ndra je. Ŋga wraa nyiɛ tali titɛɛ kre nu wa to, nyjeeri na nyaa,
42003022	a Kpra Ŋumu wre na tii u na, mna pe na katoo kotro wi. A mana ka na yiri nyjeeri mbo, "Ŋmba wi ni pↄ ŋmba ni kori, a ni yiɛ shↄ u na kre."
42003023	Ŋga Yesu na u tnumu nↄↄ hle kre, na we pe yɛlɛ fulo na kɛ, Heli pↄ Josɛf wre pↄ na wi Yesu. Pan leele naa jawa.
42003024	Heli lɛ na wi Matat, a Matat lɛ na wi Levi, a Levi lɛ na wi Melchi, a Melchi lɛ na wi Janai, a Janai lɛ na wi Josɛf. A Josɛf lɛ na wi Matatias.
42003025	Matatias lɛ na wi Amↄs, a Amↄs lɛ na wi Nahum. Nahum lɛ na wi Hɛsli, Hɛsli lɛ na wi Nagai, Nagai lɛ na wi Maati.
42003026	Maati lɛ na wi Matatias, Matatias lɛ na wi Semein, Semein lɛ na wi Josɛk, Josɛk lɛ na wi Joda.
42003027	Joda lɛ na wi Joanan, Joanan lɛ na wi Resa, Resa lɛ na wi Zerubabel, Zerubabel lɛ na wi Shealtiel, Shealtiel lɛ na wi Neri, Neri lɛ na wi Melchi.
42003028	Melchi lɛ na wi Adi, Adi lɛ na wi Kosam, Kosam lɛ na wi Elmadam, Elmadam lɛ na wi Er, Er lɛ na wi Joshua.
42003029	Joshua lɛ na wi Eliezar, Eliezar lɛ na wi Jorim, Jorim lɛ na wi Matat, Matat lɛ na wi Levi, Levi lɛ na wi Siimiↄn.
42003030	Siimiↄn lɛ na wi Juda, Juda lɛ na wi Josɛf, Josɛf lɛ na wi Jonam, Jonam lɛ na wi Eliakim.
42003031	Eliakim lɛ na wi Melia, Melia lɛ na wi Mena, Mena lɛ na wi Matata, Matata lɛ na wi Natan, Natan lɛ na wi Devid,
42003032	Devid lɛ na wi Jɛsi, Jɛsi lɛ na wi Obɛd, Obɛd lɛ na wi Boaz, Boaz lɛ na wi Salmↄn, Salmↄn lɛ na wi Nashon, Nashon lɛ na wi Aminadab.
42003033	Aminadab lɛ na wi Admin, Admin lɛ na wi Aani, Aani lɛ na wi Hezrↄn, Hezrↄn lɛ na wi Perez, Perez lɛ na wi Juda, Juda lɛ na wi Jekↄb.
42003034	Jekↄb lɛ na wi Isaki, Isaki lɛ na wi Abraham, Abraham lɛ na wi Tera, Tera lɛ na wi Nahↄↄ,
42003035	Nahↄↄ lɛ na wi Serug, Serug lɛ na wi Reu, Reu lɛ na wi Pelɛg, Pelɛg lɛ na wi Eber, Eber lɛ na wi Shela Shela lɛ na wi Kainan.
42003036	Kainan lɛ na wi Afaksad, Afaksad lɛ na wi Shem, Shem lɛ na wi Noa, Noa lɛ na wi Lamek, Lamek lɛ na wi Metusela.
42003037	Metusela lɛ na wi Enↄku, Enↄku lɛ na wi Jared, Jared lɛ na wi Mahalaleel, Mahalaleel lɛ na wi Kenan,
42003038	Kenan lɛ na wi Enↄs, Enↄs lɛ na wi Set, Set lɛ na wi Adam, Adam lɛ na wi Nyiɛkpↄↄ.
42004001	Kpra Ŋumu wre na pan mna le Yesu nu, a wra yili Jↄↄdan lↄↄ lawee wa, a Kpra Ŋumu wre na u bali mu sɛ fimi lawee yire nu.
42004002	A Sutna na sɛ u nyu cha ble fuloe shiin, yire ble yire nu krɛɛrɛ u nsra yaka ka, kra tia ŋga ble yire nyu na to kre, na klo u ta.
42004003	A Sutna na kna mna yo u pan mbo, "Na mu chin na Nyiɛkpↄↄ Pↄ wi ŋu kre, dnɛ nyjɛ ka kaari paanu mu ka mbe ni le."
42004004	A Yesu na kna mu yo u pan mbo, "Pe ki nyunↄ mu yo na ki n pe sro chiin ki lewo tɛɛ waŋgra ŋga nu."
42004005	A Sutna wre na Yesu na sɛ nyua gedeŋge ka ndra na, mna sɛ u nyina waŋgra ŋunumu na yirɛ nyjɛ mu chin ŋga kro titɛɛ kre nu.
42004006	A Sutna na kna mna yo Yesu pan mbo, "Mbe mu ŋga jaŋga ŋga kro, na yirɛ nyjɛ mu nyaa ŋga kro. ŋgi na, pe ni ŋga yi yi, a ndro ŋmba ni chaa, wre mbe ŋga yi yi.
42004007	Kena na mu kosie kan mbe ni sumi kre, mbe mu ŋga yirɛ nyjɛ kro."
42004008	A Yesu na kna mna yo u pan mbo, "Pe ki nyunↄ mu tɛɛ na, kosie kan mu Tafun Nyiɛkpↄↄ wre chiin yiɛ, a wre chiin ki fna mbe mu sumi."
42004009	A Sutna wre na sɛ na u ni Jerusalɛm na, mna sɛ u yire suminyuŋgo kre ndra lalaa, mna yo u pan mbo, "Na mu chin na Nyiɛkpↄↄ Pↄ wi ŋu kre, ye mu to tra.
42004010	Ŋgi na, pe ki yo mu tɛɛ mbo, 'Nyiɛkpↄↄ we u nyjeeri bitumblↄ tun mbe pe paan mu le.'
42004011	Mbo, 'A pie mu tↄwi na kɛnyi ni, mbe mu jele wa gbun dnɛ na.' "
42004012	A Yesu na kna mna yo u pan mbo, "Pe ki nyunↄ na chↄↄ na maa shia mu Tafun Nyiɛkpↄↄ nyu cha."
42004013	Ŋga Sutna wre na Yesu nyu cha kolo kro na a u nyu na to kre, wra u ti ma na nyjila ka sri.
42004014	A Yesu na ndru mna sɛ Galilii na, na Kpra Ŋumu wree wa u nu, a u kee na kpali mu tro waŋgra kre nu kro poŋgo.
42004015	A wraa pe nyina pe fninyinyi nu, a leele pre kro naa u kaan mɛɛ.
42004016	Yesu na sɛ Nazrɛt na, chia ŋga na pra u pↄↄri kre na, mna sɛ pe fninyuŋgo wuuble, imi na wraa pini kre. Wra yiri mbe hlɛ tↄↄnri,
42004017	a pra Nyiɛkpↄↄ kee nyanyofun Yisaia hlɛ kre nyaa mna le u kɛɛ, a wra hlɛ kre lawee ka nyaa, na pe nyunↄ wa mbo,
42004018	"O Tafun Ŋumu wree wa ni kro, ki tia u ni wↄ mbe ni ketaan kre yo mbe shianfɛɛnlɛ nyina. U ni tun mbe ni paan kee ŋga kie ti mbe tinlɛ peyɛ ta kre yo, mbe fuunlo na nyaa, mbe mblɛ pe fiŋge a pra kala nyaa kre shↄ mbe pe wuu.
42004019	Mbe paan o Tafun wre leele nyina yɛlɛ ŋga na we pe shↄ."
42004020	Ŋga Yesu na lawee kre tↄↄnri mu kↄ kre, wra hlɛ kre tↄ mna ki le ŋmba wra pan mu u ŋga ki yi kre kɛɛ, mna tni. A leele pre praa wa fninyuŋgo wa kre kro na nyiɛlɛ kan u na na u le poŋgo.
42004021	A wra kna mna yo pe pan mbo, "Kee kre pe nyunↄ mu tɛɛ fa kre, aŋga ki pe kpra, a e ki loo na ndie ni."
42004022	Leele pre kro yiɛ na shↄ u na, a kee tɛɛn yire yiraa yilii u nyuu kre na pe kro pe kawako ni. A pra kna na peyɛ wie mbo, "Josɛf pↄ wre ma ŋmbaa?"
42004023	A wra kna mna yo pe pan "Kakra n wa ki na na yaa kre kee ŋga yo ni pan fio, na yambla trafun, muyɛ tra, kee nyjɛ o loo na mu pe Kapɛnↄm na kre, fuŋga mu da ŋu titi chia, yi pe mbe o le."
42004024	Mbo, "Kpra na ni yuu e pan na, Nyiɛkpↄↄ kee nyanyofun wa n wa a pe u shↄnli u chia fio.
42004025	La, kpra kee ni yuu e pan kre, nyjila ŋga nu Nyiɛkpↄↄ kee nyanyofun Elaija naa wa kre, lekuchiɛlɛ naa wa Israel leele nu tataara a pra nyjeeri tↄ yɛlɛ taarɛ na nyiɛpↄ kↄↄnanu, na nyiɛ na pan, a klo na to tra kre nu kro.
42004026	Nde Nyiɛkpↄↄ nsra tia Elaija na sɛ ya pe wa na, la, Nyiɛkpↄↄ na tia wra sɛ ya lekuchlↄ wa na, wra yiri Zarifat na.
42004027	A Nyiɛkpↄↄ kee nyanyofun Elaisha nyjila kre, yiranyiɛrɛfɛɛnlɛ tataara naa wa Israel leele nu, nde u nsra pe wa tra, la, Naaman ŋmba wra yiri Siria na kre chiin wra tra."
42004028	Ŋga leele mblɛ praa wa fninyuŋgo wa kre na kee yire loo kre, krↄ na pe kun kro.
42004029	A pra taan mna yiri, mna u krↄ ŋunↄ mna yili na u ni chia kre na, mna sɛ na u ni nyua ŋga na pra pe chia kre sin kre mana na, mbra u ŋunↄↄ wa nyua krↄ wee ka nu.
42004030	A Yesu na nyaari mna tro leele pre nu mna sɛ.
42004031	A wra yiri wa mna sɛ Galilii chia ŋga pe yeeri Kapɛnↄm kre na, mna sɛ paara mu pe nyina Judae wuuble ka nu.
42004032	A kee yire wra pe nyina yire na pe pe kawako ni. Ŋgi na, wra paara na jaŋga ni.
42004033	Ŋumufↄↄn naa wa blↄ wa nu fninyuŋgo wa, a wra paara gedeŋge mbo,
42004034	"Yesu ŋmba mu yiri Nazrɛt na, kee ŋgi ni wre na ŋu nyi hin? O klahaa mu pan ree? Ni chin ndro ŋmba sembremu wi ŋu, ŋu wi Nyiɛkpↄↄ Pↄ cheche wre."
42004035	A Yesu na kna mna fuu u na mbo, "Pieri mu yili u nu mu sɛ." A ŋumufↄↄn wre na blↄ wre chan tra leele pre yiɛ na, mna chin mu yili u nu mu sɛ, a yaka nsra u ta.
42004036	Kra leele pre kro pe kawako ni, a pra kna mna na peyɛ wie mbo, "Yira ŋgi kee nyini yi ŋga hin? A ndro ja mu fuu jaŋga ni ŋumufↄↄn na a ki yili lewo nu ŋga hin?"
42004037	Titɛɛ kre nu, Yesu kee na kpali tra kre nu kro poŋgo.
42004038	Yesu na yili fninyuŋgo wa mna sɛ Siimↄn katoo, kre nyjila kre na kabro Siimↄn nafun chlↄ yii, a pra u kee yo Yesu pan.
42004039	A wra sɛ yire u jaara mna fuu yira kre na. Titɛɛ kre nu a kabro kre na laa chlↄ wre na, a wra saanla, a wra yiri mna sro pe mna pe ŋga.
42004040	Ŋga yila na kↄ kre, mblɛ katoo yambla nyininyini na nyi kre na pe tio mna pan mu Yesu ŋga. A wra kɛnyi taataa pe kro na nununu mna pe tra kro.
42004041	Ŋumufuɛn na yili leele nu tataara, a praa gble leni na yuu mbo, "Ŋu wi Nyiɛkpↄↄ Pↄ wre." A Yesu na fuu pe na, u nsra tia pra paara. Ŋgi na, pra chin na wre wi Kristo wre.
42004042	Ŋga nyiŋge na se kre Yesu na yili wa mna sɛ fimi lawee waa ka nu. A lenɛɛrɛ pre na u cha, mna sɛ u lawee. Ŋga pra u nya kre, pe nsraa chaa mbe u sɛ haka na.
42004043	La, Yesu na kna mna yo pe pan mbo, "Ki fna mbe ni Nyiɛkpↄↄ ketaan kre yo mbe tro chiɛ yɛ na na. Kre ndra na Nyiɛkpↄↄ yila mu ni tun."
42004044	A wra nyaari mna ketaan kre kpali pe fninyinyi yire nu mu tro.
42005001	Ki ble ka Yesu na sɛ yire Genesarɛt epo kre nyu na, a lenɛɛrɛ na kan mna pan mu wɛ u na, na Nyiɛkpↄↄ kee chaa mbe loo.
42005002	A wra kna mna mbroe wↄfɛɛnlɛ plɛ krↄɛ shiin yɛ nya, na pe yi pↄ epo kre nyu na, na krↄɛ yirefɛɛnlɛ tii yi nu mu sɛ na pe asau jee.
42005003	A Yesu na le krↄɛ yire ka nu, na Siimↄn wo yi krↄ kre. A wra kna mna yo u pan na u krↄ kre ŋunↄ mbe ki sɛ lalaa chiɛri. A Yesu na tni krↄ kre nu mna na paara na leele pre nyina.
42005004	Ŋga Yesu na paara leele pre pan mna kↄ kre, a wra kna mna yo Siimↄn pan mbo, "Sɛ na krↄ kre ni lawee ŋga ki juo nu, mbe ŋu na mu wolo pre sɛ e asau yire wa wa, ee mbroe wↄ."
42005005	A Siimↄn na kna mbo, "Ni Tafun, o tnumu tun blee chiin, a o n yaka ta. La, mu nyu kee kre ndra na mbe asau kre wa."
42005006	Ŋga pra asau kre wa lↄↄ kre nu kre, pra mbroe wↄ tataara, a asau kre na chaa knumu.
42005007	A pra pe wolo mblɛ praa wa krↄ shiin wo kre nu pre yeeri, na pe paan ya pe na, a pra pan mna ya pe na, a pra mbroe pre wↄ krↄɛ shiin yire nyini, a krↄɛ yire naa chaa mbe tii tapan.
42005008	Ŋga Siimↄn Pita na kee kre nya ma kre, a wra kna mna kosie kan Yesu yiɛ mbo, "Jande, ni Tafun, sisam pefun wi mi. Kena maa da ni na."
42005009	Mbroe pre pra wↄ kre na wre na mblɛ praa wa wa kre kro pe kawako.
42005010	Pan chↄↄ kra Siimↄn nↄↄlↄ Jemisi na Jↄn, Zebedii biile pre pe kawako. A Yesu na kna mna yo Siimↄn pan mbo, "Maa fiɛ! Mu yire aŋga na shie mu pe leele wↄfun."
42005011	Ŋga pra pan mna krↄɛ yire pↄ lↄↄ nyu na kre, pra pe yirɛ kro ti wa mna taa Yesu kro.
42005012	Ki ble ka Yesu naa wa kakpↄɛ yire ka na, a blↄ wa na pan u pan, na kokoe u knumu kro poŋgo, a wra pan mna to Yesu yiɛ mna u tali mbo, "Ni Tafun, na mu chaa, ti mbe ni saanla."
42005013	A Yesu na kɛ tini mna taa u na, mna kna mbo, "Ni chaa. Kena, saanla!" Titɛɛ kre nu a kokue yire na laa blↄ wre na.
42005014	A wra u jaari mna yo u pan mbo, "Maa shia ki yo ndro pan. La, sɛ muyɛ nyina Judae sↄfu wre pan, mu sra yirɛ nyjɛ Mbose mbra nyina yire wↄ, mbe ki mu dansiɛrɛ li."
42005015	La, fuŋga Yesu mɛɛ na kpali kpↄↄ kuraa mu ya, a lenɛɛrɛ na kan mu pan mbe u kee yire loo, mbe u pe tra.
42005016	La, Yesu naa pe tii na shie fimi lawee ka nu mbe sɛ nyiɛtali.
42005017	Ki ble ka Yesu naa leele nyina, na kre nyjila kre, na Farisiie plɛ na mbra nyinafɛɛnlɛ mblɛ pra yiri Galilii na Judee chiɛ yire kro na, na Jerusalɛm na, na pan mna fni wa, a o Tafun Nyiɛkpↄↄ wre jaŋga na pan Yesu nu, a wra yambla tra.
42005018	A bilɛ plɛ na fna wa tio dɛŋglɛ ni, mna pan na kolo chaa mbe le na u ni katoo ŋga nu Yesu na nyi kre nu, mbe u tɛɛ Yesu yiɛ.
42005019	A imi leele pre na nɛɛ kre ndra na, pe n sra kolo ta mbe da na u ni Yesu na. Kra tia pra nduu na yaŋu wre ni katoo ŋga nu Yesu na nyi kre ndra na, mna lahoo ŋga kra Yesu tↄ kre tuu mu vru, mna yaŋu wre tre u dɛŋglɛ ni mna tɛɛ Yesu yiɛ tata.
42005020	Ŋga Yesu na nya na leele pre shↄnlie kpↄↄ kre, a wra kna mna yo yaŋu wre pan, mbo, "Awe, mu sisam kro ki laa mu na."
42005021	A mbra nyinafɛɛnlɛ pre na Farisiie pre na kna na peyɛ wie, mbo, "A ndro ŋmbi wi ŋmba a wra jiɛnlɛ kee yuu ma ŋga hin? Na Nyiɛkpↄↄ bↄkↄ, ndro ŋmbi we jaa sisam ti mbe kɛ hin?"
42005022	Yesu na pe jawala kee nya, mna kna mna yo pe pan mbo, "Mni a e na kee nyjɛ jawa e ndra hin?
42005023	Ŋga mbe yo na 'mu sisam kro ki laa mu na' yoo kii foofoo ree, ndee ŋga mbe yo na 'yiri mu nyaari yi' hin?
42005024	La, ŋga ni chaa mbe e chin yi na, Lewo Pↄ wree jaŋga ni tra mna mbe jaa sisam ti mbe kɛ." A wra kna mu yo fna wre pan mbo, "Ni yo mu pan na yiri mu mu dɛŋglɛ wru mu sɛ mu katoo."
42005025	Titɛɛ kre nu a blↄ wre na yiri mna u dɛŋglɛ kru leele pre yiɛ na, mna sɛ katoo, na Nyiɛkpↄↄ kaa mɛɛ.
42005026	Kra leele pre kro pe kawako ni, a fiɛrɛ na pe yii, a praa Nyiɛkpↄↄ kaan mɛɛ na yuu mbo, "Aŋga rɛ, o kawako kee nya."
42005027	Yire kee nyjɛ kↄkro kre, Yesu na yili fimi na mna sɛ lampoo shↄfun wa nya na uu wa mu tni u lampoo shↄ nyuŋgo. Praa u yeeri Levi. A Yesu na kna mu yo u pan mbo, "Yiri mu taa ni kro!"
42005028	A Levi na yiri mna u yirɛ kro ti wa mna taa Yesu kro.
42005029	A Levi na sɛ sro pe badaŋga wre titi katoo Yesu pan, a lampoo shↄfɛɛnlɛ tataara na lenɛɛrɛ na sɛ chaa mu li na pe ni.
42005030	A Farisiie pre na pe mbra nyinafɛɛnlɛ pre naa taanri Yesu twanfɛɛnlɛ pre na mbo, "Yira ŋgi ki tia e chaa mu li mu gbↄ na lampoo shↄfɛɛnlɛ na sisam pefɛɛnlɛ mblɛ ni ŋga hin?"
42005031	A Yesu na kna mna yo pe pan, mbo, "Mblɛ pe n na yaa kre n yambla trafun shian, fↄna mblɛ pe yaa kre.
42005032	Ni n pan mbe paan leele mblɛ pe fraka yeeri, la sisampefɛɛnlɛ pan ni pan, mbe pe pe jawala chinɛ."
42005033	A pra kna mna yo Yesu pan mbo, "Jↄn twanfɛɛnlɛ pre naa blefuni na nyiɛtali nyjila kro nu, a pan chↄↄ Farisiie pre twanfɛɛnlɛ pre pini, la, ŋu twanfɛɛnlɛ mblɛ lii na gboo."
42005034	A Yesu na kna mna pe wie mbo, "Kena ŋga bijↄplↄ wree wa u nↄↄlↄ jaara ŋga, u nↄↄlↄ pre fna mbe blefun ra?
42005035	La, nyjila ka paan mbe pe paan bijↄplↄ wre bali mbe sɛ, yire ble yire nu pie blefun."
42005036	A Yesu na kna mna pe gbun yomini ka mbo, "Ndro n wa mbe dodoŋgi fↄŋgↄ kun mbe ki tɛɛ mbe lɛɛ tↄ, na ki pe ma kre, fↄŋgↄ kre we kla, a lɛɛ kre wa jaa tↄ chiriri mbe nyu.
42005037	A ndro wa n wa mbe sifiŋge fↄŋgↄ le yurↄ hlɛ gbolo lɛɛ nu. Na kre ma, sifiŋge kre we kan mbe gbolo lɛɛ kre wali, mbe simi kre kna mbe wo, mbe gbolo kre kla (fawolo pre naa simi leni yurↄ hlɛ gbolo nu).
42005038	La, sifiŋge fↄŋgↄ fna yurↄ hlɛ gbolo fↄŋgↄ nu.
42005039	A ndro n wa mbe simi ŋga ki lɛ gbↄ mbe yiri kre kro mbra ŋga ki n lɛ chaa, we yo na lɛɛ kre nyu."
42006001	Wuu ble ka nu Yesu naa tro fifiire see ka nu, a u twanfɛɛnlɛ pre naa fifiire yire yɛ mbru na tuŋgo kɛɛ na kaa.
42006002	A Farisiie pre plɛ na kna mu pe wie mbo, "Yira ŋgi ki tia e na kee ŋga ki n fna mbe e pe wuu ble nu, a e na ki pini ŋga hin?"
42006003	A Yesu na kna mna yo pe pan mbo, "Nyjila ŋga ni klo na Devid, na u kotↄmblↄ pre ta kre, kee ŋga pra pe kre, e n ki tↄↄnri tun ra?
42006004	Imi na wra sɛ le Nyiɛkpↄↄ suminyuŋgo, mna sɛ paanu ŋga praa teeri Nyiɛkpↄↄ pan kre wru mu ka, mna u kotↄmblↄ pre ŋga haŋa a pra ka, la, na ki mbra taan na lewaa we kre paanu kre ka, fↄna sↄfue pre chiin bↄkↄ."
42006005	A wra kna mna yo pe pan mbo, "Lewo Pↄ wre wi wuuble kre Tafun."
42006006	Judae Wuuble ka na to na, a Yesu na sɛ le fninyuŋgo ka nu mnaa leele nyina. Kre nyjila kre na blↄ waa wa wa, a u kalie kɛ ku.
42006007	A mbra nyinafɛɛnlɛ pre na Farisiie pre naa Yesu le na we yaŋu wre tra, mbe pe yire kre na mbe u ta mbe yii.
42006008	La, Yesu na leele pre jawala chin, a wra kna mna yo kɛ kuo wre pan mbo, "Yiri mu yire mna!" A wra yiri mna yire wa.
42006009	A Yesu na kna mna yo leele pre pan mbo, "Ni chaa mbe e wie kee nunu, kena mbra kolo ŋga mbe o chichie, ndee sisam pe wuuble ra? Ki fna o leele ŋmaa shↄ ree ki fna o pe ŋmaa kla hin?"
42006010	A Yesu na kna mna leele pre kro le mu fni mna kna mu yo yaŋu wre pan mbo, "Mu kɛ kre tini." A wra ki tini, a kɛ kre na ndru mu pe na ki fa yi kama.
42006011	Ŋga kra pan ma kre, krↄ na pe kun kpↄↄ, a pra kna na bↄↄnri na peyɛ ni imi pie Yesu pe.
42006012	Yire ble yire nu Yesu na sɛ nyuɛ yɛ na nyiɛtali haa, wra nyiɛtali hali a nyiŋge na pan mu se.
42006013	Ŋga nyiŋge na se kre, a wra u twanfɛɛnlɛ pre yeeri mna kɛmbↄshiin wↄ pe nu mna pe mɛɛ tɛɛ bitumblↄ.
42006014	Mblɛ wra wↄ kre mɛɛ yi kre, Siimↄn, a wra u ŋga Pita mu ya, na Siimↄn wre chunu Andriu, na Jemisi, na Jↄn, na Filipo, na Batolomio,
42006015	na Matio, na Tↄmasi, Alfio pↄ Jemisi, na Siimↄn ŋmba praa yeeri Zilↄt wre,
42006016	na Jemisi pↄ Judas, na Judas Iskariↄt, ŋmba wra kↄ mna Yesu wↄ mu ŋga kre.
42006017	Ŋga wre na pre na yiri nyua kre na mna tii kre, pra pan mu yire lawee mbrɛrɛ ka nu, wre na u twanfɛɛnlɛ pre tataara ni. Lenɛɛrɛ na yiri Judea na Jerusalɛm na, na lↄↄ nyu chiɛ nyjɛ pe yeeri Tiro na Sidon yire na mna pan wa. Pra pan mbe paan u kee yire loo, mbe u pe tra.
42006018	A wra mblɛ ŋumufuɛn naa hau kre tra.
42006019	A lenɛɛrɛ pre kro naa u chaa mbe kɛ taa u na. Ŋgi na, jaŋga naa yilii u nu na pe kro trai.
42006020	A Yesu na kna mu yiɛ kan u twanfɛɛnlɛ pre na, mna yo pe pan mbo, "E mblɛ e shian wo yi dwamu. Ŋgi na? Yire wo yi Nyiɛkpↄↄ ŋunumu kre.
42006021	E mblɛ klo ta aŋga wo yi dwamu. Ŋgi na? Yire ee kↄↄ yↄↄ. E mblɛ e nyɛni aŋga wo yi dwamu. Ŋgi na? Yire ee kↄↄ tɛɛ.
42006022	Mi ndra na, e mblɛ pe pra mu e wↄ mu ŋga, mu na e tɛɛlɛ, mu na e yeeri Sutna kre, e wo yi dwamu.
42006023	Na ki pan ma kre, e ti mbe e yiɛ shↄ kpↄↄ. Ŋgi na? E fↄtↄↄrↄ kpↄↄ nyjeeri. Pan chↄↄ, e tolɛɛlɛ na Nyiɛkpↄↄ kee nyanyofɛɛnlɛ pre pe.
42006024	La, yire mblɛ e ta kre, e atɛ! Ŋgi na? E eyɛ li mu kↄ.
42006025	Yire mblɛ e yↄↄ fuŋgaami kre, e atɛ. Ŋgi na? Klo we kↄↄ e gbo. Yire mblɛ e tɛɛ aŋga kre, e atɛ. Ŋgi na? Ee kↄↄ nyɛni kpↄↄ.
42006026	A yire mblɛ leele kro e kee chichie yuu kre, e atɛ! Ŋgi na? Pan chↄↄ, e tolɛɛlɛ pre naa kafinɛ Nyiɛkpↄↄ kee nyanyofɛɛnlɛ pre pini."
42006027	"La, yire mblɛ e ni kee ndru kre, ni yuu e pan, e e loŋgoolo kori, e na mblɛ pe e pra kre pini chichie.
42006028	E na dwan e na mblɛ pe e suni kre kaan, a mblɛ pe e tɛɛlɛ kre, e na nyiɛtali e na pe kaan.
42006029	A na ndro mu yiɛ kokoo ŋga ja kre, kokoo haŋa kre kna mu tɛɛ u pan. A na ndro mu dodoŋgi fimi wo shↄ kre, u ŋga lam wo mbe u ya.
42006030	A ndro ŋmba we e tali kpan e u ŋga, a na ndro e yira wru jaŋga na kre, yaa ki shↄ u pan.
42006031	Kena nyjɛ e chaa mbe pra pini e na kre, e na yire pini e ŋmbilɛ na.
42006032	Kena na e mblɛ pe e kori kre chiin kori, mɛɛ ŋgi kii wa ki nu hin? Pan sisampefɛɛnlɛ pre pini, mblɛ pe pe kori kre pe kori.
42006033	A na e chichie pini na mblɛ pe e pini chichie kre chiin kaan, mɛɛ ŋgi kii wa ki nu hin? Pan chↄↄ sisampefɛɛnlɛ pre pini.
42006034	A mblɛ na e kaan na ee ta mbe shↄ pe pan kre, na e pre jin, mɛɛ ŋgi ee ta hin? Sisampefɛɛnlɛ pre, peyɛ pe jini, na shio peyɛ pan na chↄↄ.
42006035	Kena e e loŋgoolo kori, e na chichie pini e na jini, la, yaa na kaan na pie tↄ mbe e ŋga. Na e pe ma kre e fↄtↄↄrↄ we kpↄↄ, a ee pe Nyiɛkpↄↄ ŋmba uu wa nyjeeri kre biile. Ŋgi na, u lɛɛ tna na ayɛtefɛɛnlɛ na ndra shelifɛɛnlɛ ni kro.
42006036	Kena e pe foorochinfɛɛnlɛ imi na e lɛ Nyiɛkpↄↄ wre pe foorochinfun kre."
42006037	"Kena yaa na kpra kuun nyaanyaa, mbe Nyiɛkpↄↄ waa e kpra kun, a yaa na e ŋmbilɛ gbuun na pimi ni, mbe Nyiɛkpↄↄ waa e gbun na pimi ni. E na tii e na kee mbe Nyiɛkpↄↄ ti mbe e kɛ.
42006038	E na e ŋmbilɛ kaan, Nyiɛkpↄↄ we e ŋga. We kra yira tɛɛ mbe kra kama mbe e ŋga, mbe ki fɛɛri kama, mbe ki nyaara mbe yi le mbe ki nyi mbe wo. Ŋgi na, Kra yira ŋga ni mu yirɛ kra mbe ŋga kre, kre ni Nyiɛkpↄↄ we kra mbe mu ŋga."
42006039	Yesu na pe gbun yomini ka mbo, "Fuun we ja mbe fuun yii kaan na ree? Na ki pan ma, pe kro shiin wa to wee nunu nu ree?
42006040	Twanfun na wɛ u nyinafun na. La, na u u nyina chiriri we pe na u nyinafun wi.
42006041	A yira ŋgi ki tia kra fiɛn ŋga kii wa mu ŋmbrↄ nyini kre, a mu kre nya, la, kpↄↄ ŋga kii wa ŋu titi nyibie kre, a mu n kre nya hin?
42006042	Ndee ŋgi ki ti mbe mu yo mu ŋmbrↄ pan na awe, ti mbe ni kra fiɛn ŋga wↄ mu nyini, a kpↄↄ ŋga kii wa ŋu titi nyini kre, a mu n kre wↄ tun hin? Yire yiɛnyumufɛɛnlɛ, e kra kpↄɛ nyjɛ yii wa e nyiɛlɛ yire wↄ tun, kre ee nya chiriri, mbe chiin jaa e ŋmbilɛ wee fiɛn fiɛn yire wↄ pe pan."
42006043	"Ŋgi na, tiŋge chiriri na sɛŋgɛ sisaa sɛ, ndee mbe tiŋge sisaa sɛŋgɛ chiriri sɛ.
42006044	Tinge kro ki sɛŋgɛ na pe yire na ki chini. Ŋgi na, ma jaa lombru sɛŋgɛ kun, wufiun tiŋge na.
42006045	Lewo kepele chichie ŋga kii wa u loloŋgo nu kre, kre ki tia wra chichie pini. A lewo sisam kepele ŋga kii wa u loloŋgo nu kre, kre ki tia wra sisam pini. Kena kee ŋga kii wa loloŋgo nu mu ki nyi kre, kre nyu yuu.
42006046	Yira ŋgi ki tia e na ni yeeri Tafun, a la, nyjɛ ni yo e pe kre a yaa yire pe hin?
42006047	Lewo ŋmba we pan ni pan, mbe ni kee yire loo, mbe li yi na kre, mbe e nyina imi we pe,
42006048	pan ufun wre nyi na blↄ ŋmba wra yo we u katoo sin, mna sɛ dnɛ ndra tuu, a kra jio, a wra ki nↄↄ le mu taa dnɛ kre na, ŋga nyiɛ na pan, a lↄɛ na nyi, mna fo mna pan mu le ki nu, ki nsra ja mna ki chan. Ŋgi na, na wra ki sin chichie.
42006049	La, ŋmba u ni kee yire ndru a wa li yi na kre, pan u nyi na blↄ ŋmba wra yo we u nyuŋgo sin, mna ki sin to mu taa tra na, u nsra ki nↄↄ le chiriri. Nyiɛ na pan mna fo mu le ki nu, a kra to. Nyuŋgo kre too na peere."
42007001	Ŋga Yesu na paara leele pre pan mna kↄ kre, wra sɛ Kapɛnↄm na.
42007002	Sojae lafaa lefun wa naa wa chia kre na, a u tnu wa naa yaa mna yire kum kɛ na, blↄ wre naa u tnu wre kee chaa.
42007003	Ŋga wre sojae lopom ŋmba na Yesu kee loo kre, wra Judae loplombo pre plɛ tun u pan na u paan u tnu wa tra u pan.
42007004	A pra pan mna Yesu tali mbo, "Jande, wre blↄ ŋmba fna mbe mu sɛ ya u na.
42007005	Ŋgi na, u wre Judae kori, mu fninyuŋgo sin mu o ŋga."
42007006	A Yesu na kna mna taa pe na a pe kro naa shie. Kra kro chiɛri mbe pe le lopom wre katoo, a lopom wre na u nↄↄlↄ tun Yesu pan mbo, "Ni Tafun, maa muyɛ fna, ni n fna na mu le ni katoo,
42007007	a ni n fna mbe da mu na. Kena yire wa mu paara mu ni tnu wre tra ni pan.
42007008	Mi chↄↄ jaŋga ka jaara ni nyi, a nii wa na sojae ni ni jaara, na ni yo wa pan na u sɛ, we sɛ, a na ni yo wa pan na u pan, we pan, a na ni yo ni tnu pan na pe imi, we ki pe."
42007009	Ŋga Yesu na blↄ wre kee kre loo kre, u kee na u pe kawako, a wra kna mna yo lenɛɛrɛ pre pra taa u kro kre pan mbo, "Kpra na ni yuu e pan, ni n da mu shↄnlie ŋga nyini nya tun, hali Israel leele nu."
42007010	Ŋga sojae lopom wre bitumblↄ pre na ndru mu pan katoo kre, na u tnu wre saanla.
42007011	Kee nyjɛ kↄkro kre, ki nsra mu a Yesu na sɛ chia ka na praa ki yeeri Nein, u twanfɛɛnlɛ pre na lenɛɛrɛ na taa u kro.
42007012	Ŋga pra da chia kre jlonwee nyu na kre, na blↄ wa ku praa shie u le haa, blↄ wre chiin u lo na se, a u lo wre na pe lekuchↄ, a lenɛɛrɛ na yili mna taa chlↄ wre kro.
42007013	Ŋga o Tafun wre na chlↄ wre nya kre, u kee na pe u pan fooro ni, a wra kna mna yo u pan mbo, "Maa nyɛni!"
42007014	A Yesu na nyaari mna sɛ kɛ taa daka kre na, a leele mblɛ pra gboo wre tio kre na yire. A wra kna mna yo gboo wre pan mbo, "Nyanyjɛble, ni yo mu pan, Yiri!"
42007015	A gboo wre na yiri mu tni, mnaa paara. A wra u wru mu le u lo kɛɛ.
42007016	Fiɛrɛ na leele pre kro yii. A praa Nyiɛkpↄↄ kaan mɛɛ na yuu mbo, "Nyiɛkpↄↄ kee nyanyofun kpↄↄ yiri o nu, a Nyiɛkpↄↄ pan u leele shↄhaa."
42007017	A kee ŋga wra pe kre na kpali Judae tra kre na tra nyjɛ yira mbra wa yire kro nu poŋgo.
42007018	Ŋga kra pan ma kre, Jↄn twanfɛɛnlɛ pre na sɛ kee nyjɛ Yesu naa piin yire krɛrɛ bↄ u pan.
42007019	A Jↄn na u twanfɛɛnlɛ pre shiin wↄ, mna pe tun Yesu pan na pe sɛ u wie, mbo, "Ŋu wi ŋmba u paan kre ree o na fuŋu sri hin?"
42007020	Ŋga pra sɛ kre, a pra sɛ Yesu wie mbo, "Jↄn, ndrajefun wre, u o tun mu pan mbo, 'Ŋu wi ŋmba we pan wre, ree o na fuŋu sri hin?' "
42007021	Kre nyjila kre nu na Yesu yambla nyininyini tra tataara mna ŋumufuɛn wↄ plɛ nu. A wra tia lenɛɛrɛ mblɛ pra fun nyiɛlɛ na, naa nyaa.
42007022	A Yesu na kna mna yo Jↄn twanfɛɛnlɛ pre pan mbo, "E sɛ kee nyjɛ e loo mu nya yire yo Jↄn pan na fuunlo nyaa, a mblɛ pe fuuru yiri mu yire, a mblɛ na yiranyiɛrɛ nyi kre saanla, a kpoolo na ndru, a gboolo nyi, a shianfɛɛnlɛ ketaan kre ta na ndru.
42007023	Kena ŋmba u ni shↄnli kre wo yi dwamu."
42007024	Ŋga Jↄn bitumblↄ pre na ndru mna sɛ kre, Yesu na Jↄn kee yo lenɛɛrɛ pre pan mbo, "Ŋga e na yili mna sɛ Jↄn pan fimi lawee yire nu kre, ŋgi e naa jawa na ee sɛ nya hin? Nyaa nyjɛ fuflɛ mↄŋↄi ree?
42007025	Kena yira ŋgi nyini pan e na sɛ wa hin? Ndro ŋmba u dodonyi chichiele le lehaa e na sɛ ee? E le, mblɛ pe dodonyi chichiele leni, mu na peyɛ lii pe tnimu nu kre, ŋunu katoo pe nyi.
42007026	Kena e ni nyina nyjɛ pan e na sɛ wa. Nyiɛkpↄↄ kee nyanyofun wa lehaa e na sɛ ree? Kpra na e ti ni yo e pan, e na ŋmba wra wɛ Nyiɛkpↄↄ kee nyanyofun na nya.
42007027	Ŋgi na, wre Jↄn ŋmba kee pra nyunↄ mu tɛɛ fa kre mbo, 'E le, mbe ni bituŋu tun mbe u yiɛ klu mu pan. Wre we yiɛ klu mbe sɛ kolo gbeele mu pan.'
42007028	E ti ni yo e pan, leweele nu, ndro n wa mu wɛ Jↄn na, a nde ŋmba uu fiɛn Nyiɛkpↄↄ ŋunumu kre nu kre wɛ u na."
42007029	Lenɛɛrɛ pre na lampoo shↄfɛɛnlɛ pre na Yesu kee yire loo, na Jↄn pe ndrɛ je, a praa yuu na Nyiɛkpↄↄ pe kprafun.
42007030	La, Farisiie pre na Mbose mbra twanfɛɛnlɛ pre na kee ŋga Nyiɛkpↄↄ naa chaa mbe pe pe pan kre je, a pe nsra tia Jↄn na pe ndrɛ je.
42007031	A Yesu na kna mbo, "Kena leele mblɛ nyini ni kuraa ni mbe aŋga leele mblɛ wru mbe gbun hin? A yira ŋgi sembremu pe wru ŋga hin?
42007032	Pan pe nyi na biile mblɛ pee wa mu tni jafa lawee nu lɛ. Mbe plɛ kna mbe yo plɛ pan mbo, 'O bijam mɛɛ kↄ e pan, a e je; e n yↄ. A o kumu kpali, a e je; e n nyɛni.'
42007033	Jↄn ndrajefun na pan na blefuni, a u nsraa simi ka na ka gboo, a e naa yuu na ŋumufↄↄn wa u nu.
42007034	A Lewo Pↄ wre pan na lii na gboo, a e na yuu na lilio na gbↄgbↄↄ wi, a u nↄↄlↄ lɛ sisam pefɛɛnlɛ na lampoo shↄfɛɛnlɛ.
42007035	La, Nyiɛkpↄↄ kachindɛ, u biile pe ki chini."
42007036	Bawa Farisiie pre wa na u yeeri mbe u sɛ li u katoo. A Yesu na sɛ, mna sɛ tni lihaa wa.
42007037	Chlↄ sisampefun wa naa wa chia kre na, ŋga wra loo titɛɛ kre nu na Yesuu wa na lii Farisiie wo wre katoo kre, wra sɛ na alabasta tlade gbolo ka ni,
42007038	mna sɛ yire Yesu kro, mna kosie kan mna u jeelee yii, mna nyɛni, a u yotunyi na fo mna Yesu jeelee nyiŋge. A chlↄ wre na u ndra nyjuro yii mna u yotunyi yire tlu, mna Yesu jeelee shiun mna tlade kre kna mna wo u jeelee na.
42007039	Ŋga Farisiie wo ŋmba wra sɛ na Yesu ni u katoo kre na kee ŋga nya kre, wra kna na yuu u jawala nu mbo, "Na Nyiɛkpↄↄ kee nyanyofun wi blↄ ŋmba yɛŋgɛ kaa we na ndro ŋmba nyini wi chlↄ ŋmba u kɛ taari u na ŋga chin. Ŋgi na, sisam pefun titi wi."
42007040	A Yesu na kna mna yo blↄ wre pan mbo, "Siimↄn, nii wa na kee ka ni mbe yo mu pan." A wra kna mbo, "Nyinafun, ki yo ni pan."
42007041	A wra kna mbo, "Bilɛ shiin plɛ pra swajinfun wa fↄlↄ li, jlewo wre na u fↄlↄ li denari lafɛɛ kunↄ, a shiin wo wre na u fↄlↄ li danarii fuloe shiin na kɛ.
42007042	Ŋga swafun wre na nya na pia jaa yi tↄ kre, wra fↄↄlɛɛ yire ti mna pe kro shiin kɛ. Kena pre leele shiin mblɛ, ŋmbi we na swafun wre kee chaa kpↄↄ hin?"
42007043	A Siimↄn na kna mbo, "Ni jawa na ŋmba fↄlↄ ki kpↄↄ wre wi." A Yesu na kna mbo, "Mu kpra yo."
42007044	A Yesu na kna mna chlↄ wre le, mna yo Siimↄn pan mbo, "Mu chlↄ ŋmba nyaa? Ni pan mu katoo, la, mu n ni jeelee je. La, u yotunyi tɛɛ mu ni jeelee je, mu u ndra nyjuroe tɛɛ mu yi tlu.
42007045	Mu n ni nyu shiun, a mu yire ŋga ni le katoo ŋga nu, chlↄ ŋmba n ni jeelee shiuun ti.
42007046	Mu n ni ndra fa na simi ni, la, chlↄ ŋmba ni jeelee fa na tlade ni.
42007047	Kre ndra na, ti mbe ni yo mbe mu loo, u koroo ŋga u nyina kre nyina na u sisam tataara nyjɛ u pe yire kro, ni yi ti mu u kɛ. Ŋmba pie ti mbe kɛ fiɛn kre, mu chin na u koroo kii fiɛn"
42007048	A Yesu na kna mu yo chlↄ wre pan mbo, "Ni mu sisam ti mu mu kɛ."
42007049	A mblɛ praa wa mu tni tebru na lihaa wa kre na kna na peyɛ wie mbo, "A ndro ŋmbi sembremu wi ŋmba, a wra sisam tii na kee ŋga hin?"
42007050	A Yesu na kna mna yo chlↄ wre pan mbo, "Mu shↄnlie mu shↄ, kena sɛ na wejinyiŋge ni."
42008001	Nyjila chiɛri ka kↄkro kre, Yesu na kila mna tro kakpↄɛ na kabɛɛlɛ yɛ na, na ketaan kre, na Nyiɛkpↄↄ ŋunumu kre kee yuu.
42008002	Wre na bitumblↄ kɛmbↄshiin pre na chiɛlɛ mblɛ nu wra ŋumufuɛn wↄ mna pe tra kre kro pra sɛ. Maria ŋmba praa yeeri Magdalene ŋmba nu wra ŋumufuɛn kↄↄnashiin wↄ kre,
42008003	na Joana, Hɛrodi katoo lefun ŋmba praa yeeri Choza wre chↄ, na Susana, na chiɛlɛ tataara mblɛ praa nyaari pre titi kooloe na, na yaa Yesu na u bitumblↄ na kre.
42008004	Ŋga lenɛɛrɛ mblɛ pra yiri chiɛ yire na, na pan mu fni u lawee kre, a wra pe gbun yomini ka mbo,
42008005	"Blↄ wa wra sɛ u yirɛ bie yɛ wohaa, ŋga wraa yi woni kre yɛ na wo kolo mbɛɛ na, a leele na yi taanla, a hanyiɛlɛ na yi li.
42008006	A yi yɛ na wo tra ŋga nu dnɛ nyi nu, ŋga yira ŋↄↄ mbe yili to, mna ku. Ŋgi na, na yi nsra nyumu ta.
42008007	A yi yɛ na wo wuuro nu, a yire na wuuro yire na chaa mu fin, a wuuro yire na yi fↄ a yira ku.
42008008	A Yirɛ bie yire yɛ na wo tra taan na, mna fin, mna sɛ lafaa lafaa." A Yesu na kna mbo, "Ŋmba uu ndie ni kre u ndie tɛɛ u loo."
42008009	Yesu twanfɛɛnlɛ pre na u wie, na yomini kre nↄↄ yi ŋgi hin?
42008010	A wra kna mbo, "Nyiɛkpↄↄ ŋunumu kee ŋga ki ndra kre, pe yire nyina ke yi, la, leele hamblɛ pre pan rɛ, yomɛɛlɛ nu pie pe nyina ki yi. Pie nyiɛlɛ nyaa mbra le, la pia kee kre nya, pie kee kre loo, la pia ki nↄↄ loo.
42008011	Kena yomini kre nↄↄ yi kre, yirɛ bie yire yi Nyiɛkpↄↄ ketaan kre.
42008012	Nyjɛ yira wo kolo mbɛɛ na kre lɛ mblɛ pe ketaan kre ndru, mbe Sutna pan mbe ki wↄ pe lolonyi nu, mbe pia kee kre shↄ mbe li, mbe pe pe shↄ.
42008013	A nyjɛ yira wo dnɛ lawee kre lɛ mblɛ pe ketaan kre ndru mbe ki shↄ na yɛshↄↄrↄ ni, la, kee kre wa tni pe nu. Na pe kee kre shↄnli maa, na penlee waa pan to, na pe to.
42008014	A yirɛ bie nyjɛ yira sɛ wo wuuro nu kre lɛ mblɛ pe ketaan kre ndru, mbe waŋgra kebɛɛlɛ, na waŋgra yirɛ na ki yɛshↄↄrↄ pan mbe tni pe nu mbe ketaan kre fↄ, mbe kia jaa sɛ.
42008015	A nyjɛ yira sɛ wo tra taan kre nu kre lɛ mblɛ pe ketaan kre ndru na loloŋgo chichie ni, mbe frↄ mbe kee kre jaa sɛ pe nu."
42008016	"Ndro wa kania mu mbe yira tɛɛ mbe ki juule, ndee mbe ki le mpa ndoo. La, kania taayira na pe ki muni na taari, na ndro le katoo mbe u nya ki na.
42008017	Ŋgi na, kre yira n wa a pe ki ndra mbe kia kↄ mbe yili fimi na.
42008018	Kena kee kre e ndru kre, e ki dↄↄta. Ŋgi na, ŋmba uu ka ni mu ki le chichie kre, pie ka ya u pan mbe u ta nɛɛrɛ. A ŋmba uu fiɛn ni a u n ki le chichie kre, chiɛri ŋga ni u nyi kre kuraa pie ki shↄ u kɛɛ."
42008019	Kre nyila kre nu Yesu lo na u chinlɛ na pan na u chaa, a imi leele pre na nɛɛ kre ndra na, pe nsra kolo ta mbe da u na.
42008020	A pra yo u pan mbo, "Mu lo na na mu chinlɛɛ wa mu yire fimi na, na mu chaa mbe nya."
42008021	A Yesu na kna mna yo pe pan mbo, "Ni lo na ni chinlɛ lɛ mblɛ pe Nyiɛkpↄↄ kee kre ndru na lii ki na kre."
42008022	Ki ble ka Yesu na u twanfɛɛnlɛ pre na le krↄ nu, a wra yo pe pan mbo, "E ti mbe o kun lↄↄ kro kokoo ŋgaa na."
42008023	Ŋga praa shie kre, Yesu naa ŋunu. A fuflɛ kpↄↄ ka na gbun lↄↄ kre yiɛ na, a nyumu na le krↄ kre nu, a kraa chaa mbe kna.
42008024	A twanfɛɛnlɛ pre na Yesu gbun mu nyi mna yo u pan mbo, "O Tafun, o chaa ku!" A Yesu na yiri mna fuu fuflɛ kre, na nyumu kre na, a yira yire dimm.
42008025	A wra kna mna yo pe pan mbo, "Sena e shↄnlie sɛ hin?" Kee kre na pe pe kawako ni, a fiɛrɛ na pe yii, a pra kna na peyɛ wie mbo, "Ndro ŋmbi nyini wi ŋmba hin, na u fuu fuflɛ na nyumu na mbe yi yire dimm ŋga hin?"
42008026	A pra sɛ le Gerasenie tra nu, kraa wa Galilii mbɛɛ na.
42008027	Ŋga wra le tra kre nu kre, blↄ wa na pan mna u fni, na ŋumufↄↄn wa u nu, kie pe nyjila tataara na wra yoŋgo tↄ, a wa tni katoo, fanyi weele nu wraa sni.
42008028	Ŋga wra Yesu nya kre, a wra gble fↄↄri mu le, mna pan mu to u yiɛ, mna paara gedeŋge mbo, "Yesu, Nyiɛkpↄↄ ŋmba uu wa nyjeeri kre pↄ, mu yira ŋgi kii wa ni pan hin? Ni mu tali, maa shia ni kla!"
42008029	Na Yesu klu mu yo ŋumufↄↄn wre pan na u yili blↄ wre nu. Nyjila tataara nu na ŋumufↄↄn wre yiri u nu a pe u kanpan tuŋmble na kre, we tↄↄnrↄ mɛnyi yire kunumu mbe wa, mbe ŋumufↄↄn wre sɛ na u ni fimi lawee nu.
42008030	A Yesu na kna mna u wie mbo, "Mu mɛɛ yi ŋgi hin?" A wra kna mbo, "Ni mɛɛ Ligion." Ŋgi na, na ŋumufuɛn nɛɛ u nu.
42008031	A ŋumufuɛn pre na u tali na waa shia pe ni mbe pe sɛ wee ŋga ki n nyukↄↄrↄ ni kre nu.
42008032	Kre nyjila kre na prakoe plɛɛ wa na kaa nyua ka mbɛɛ na wa, a pra Yesu tali na u ti mbe pe sɛ le prakoe pre nu. A wra pe ŋga kolo.
42008033	A ŋumufuɛn pre na yili blↄ wre nu, mna sɛ le prakoe pre nu, a pra mↄŋↄ poŋgo mna sɛ to tapla kre nu, a kra pe li.
42008034	Ŋga yurɛ pre lefɛɛnlɛ na kee ŋga kra pe kre nya kre, pra fɛ mna sɛ mandiɛ bↄ chiɛ nyjɛ yiraa wa wa yire kro na.
42008035	A leele na yili mna sɛ kee ŋga ki pe kre lehaa. Pra sɛ Yesu lawee mna blↄ ŋmba nu u ŋumufuɛn yire wↄ wre nya, na uu wa mu tni u jaara. Na u yiɛ to kama, a u yoŋgo tↄ, a fiɛrɛ na pe yii.
42008036	Mblɛ pra sɛ u nya kre na leele bↄ mandiɛ, imi na ŋumufuɛnfun wre saanla mu da.
42008037	A leele mblɛ praa wa Gerasenie pre tra nu kre kro naa yuu na Yesu u yili pe pan tra kre nu. Ŋgi na, fiɛrɛ na pe yii kpↄↄ. Kra tia Yesu na le krↄ nu mna ndru u kro.
42008038	Blↄ ŋmba nu ŋumufuɛn yire na yili kre na Yesu tali mbo, "Jande, ti mbe mi na ŋu sɛ."
42008039	A Yesu na kna mna yo u pan mbo, "Ndru mu sɛ mu katoo mu sɛ kee ŋga Nyiɛkpↄↄ pe mu mu ŋga kre bↄ." A blↄ wre na sɛ chia lam, mna sɛ na kee ŋga Yesu pe u na kre kpali na tro.
42008040	Ŋga Yesu na ndru mu kun epo kre kro kre, lenɛɛrɛ na pan mu u fni. Ŋgi na, na pe kro u sri.
42008041	Bawa Judae fninyuŋgo loplombo pre wa, praa u yeeri Jairↄs, na pan mna kosie kan Yesu yiɛ, mna u tali na u ti pe sɛ u katoo.
42008042	Ŋgi na, na u pↄ bichable nunu ŋmba u se we pe yɛlɛ kɛmbↄshiin, na u yaa mu chaa ku. Ŋga Yesu naa shie blↄ wre katoo kre, lenɛɛrɛ pre na wɛ u na, mnaa u frɛ.
42008043	Na nyimi woni chlↄ wa pan mu wɛ yɛlɛ kɛmbↄshiin na, a u tra chiin mu pra.
42008044	A chlↄ wre na yiri mu chaa lenɛɛrɛ pre nu mu taa Yesu kro, mna sɛ kɛ taa u dodoŋgi nyu na, titɛɛ kre nu to, a u nyimi woo kre na kun.
42008045	A Yesu na kna mbo, "Ndro ŋmbi u kɛ taa ni na ŋga hin?" A pe kro na kaala. A Pita na kna mbo, "Ni Tafun, na leele pre nɛɛ mu na, na gbuun mu na kro poŋgo."
42008046	A Yesu na kna mbo, "Ndro kɛ taa ni na. Ŋgi na, ni chin na faŋga ka yili ni nu."
42008047	Chlↄ wre na nya na wa jaa ndra, a wra pan mna kosie kan Yesu yiɛ, na seeri, mna paara lenɛɛrɛ pre kro yiɛ na, mna nyina ŋga ki tia a u kɛ taa u na, na imi na u saanla titɛɛ kre nu.
42008048	A Yesu na kna mu yo u pan mbo, "Ni pↄ, mu shↄnlie mu shↄ. Sɛ na wejinyiŋge ni."
42008049	Yesu naa wa mu yire na paara, a blↄ wa na yiri Judae fninyuŋgo lopom wre katoo mna pan mbo, "Mu pↄ wre ku. Kena maa tuwi mbe nyinafun wre hau."
42008050	La, ŋga Yesu na kee kre loo kre, a wra kna mna yo u pan mbo, "Maa fiɛ, shↄnli rɛ, we ŋmaa ta."
42008051	Ŋga Yesu na sɛ le katoo wa kre, u nsra tia ndro na le wa, fↄna wre na Pita, na Jↄn, na Jemisi, na pↄ wre lɛ na u lo chiin.
42008052	Mblɛ praa wa wa kro naa nyɛni na fooro lii, a Yesu na kna mbo, "Yaa nyɛni. Ŋgi na, pↄ wre, u n ku. Sni u sni."
42008053	A pra laa mu to na Yesu tɛɛ, na pre chin na kuu pↄ wre ku.
42008054	A Yesu na sɛ pↄ wre yii kɛ na, mna kna mbo, "Bichable, yiri!"
42008055	A u ŋumu na ndru mu pan u nu, a wra taan mu yiri. A Yesu na yo pe pan na pe u ŋga yaka mbe u ka.
42008056	A kra u sefɛɛnlɛ pre pe kawako, la, Yesu na pe jaari na pia shia kee ŋga ki pe kre yo ndro pan.
42009001	A Yesu na u twanfɛɛnlɛ kɛmbↄshiin pre yeere mna pe ŋga jaŋga na faŋga mbe pra ŋumufuɛn wↄni leele nu, mbra yambla trai.
42009002	Mna pe tun na pe sɛ Nyiɛkpↄↄ ŋunumu kre kee kpali, mbra yambla trai.
42009003	Mna yo pe pan mbo, "Yaa shia sɛ na yaka ni, yaa sɛ na kanyie ni, ndee bↄtↄ ni, ndee mbe paanu wru, ndee mbe swa wru, a yaa shia dodonyi shiin shiin wru.
42009004	A katoo ŋga nu ee le kpan, e tni wa e sɛ su ŋga ble ee yili wa.
42009005	A mna ee le kpan a pe n shia e shↄ kre, na e yilii chia kre na kre, e e jeelee tra pↄ e wo wa, mbe ki dansiɛrɛ li mbe pe taan."
42009006	A twanfɛɛnlɛ pre na yiri mna sɛ kabɛɛlɛ yire na, na ketaan kre kpali, na yambla trai na tro.
42009007	Ŋga Galilii ŋunu Hɛrodi na kee nyjɛ Yesu pe yire loo kre, kra u hau kpↄↄ. Ŋgi na, na leele yuu na Jↄn ndrajefun wre u ndru mu nyi.
42009008	A plɛ naa yuu na Elaija u yiri, a plɛ naa yuu na fa Nyiɛkpↄↄ kee nyanyofɛɛnlɛ pre wa u nyi.
42009009	A Hɛrodi na kna mbo, "Jↄn rɛ, ndaa u gbo, kena ndro ŋmbi kee ni ndru ŋga hin? Ni u chaa mbe nya".
42009010	Yesu twanfɛɛnlɛ pre na ndru mna pan mna kee nyjɛ pe sɛ pe yire krɛrɛ bↄ Yesu pan. A wra pe wru a pe kro na sɛ chia ka na praa ki yeeri Bɛtsaida.
42009011	Ŋga lenɛɛrɛ pre na ki loo kre, pra taa u kro, u nsra pe ni, a wra Nyiɛkpↄↄ ŋunumu kre kee yo pe pan, mna mblɛ praa yaa tra.
42009012	Ŋga yila naa shie mbe sɛ to kre, twanfɛɛnlɛ kɛmbↄshiin pre na pan mu yo Yesu pan mbo, "Leele pre wa kolo mbe pe sɛ seechiɛ nyjɛ yii waa mbɛɛlɛ na mna ŋga na, mbe sɛ sro cha mbe li, mbe snihaa cha. Ŋgi na, yaka n wa mna."
42009013	A Yesu na kna mna yo pe pan mbo, "E pe ŋga yaka mbe pe ka." A pra kna mbo, "Yaka n wa o pan, paanu kunↄ, na mbroe shiin pee wa o pan. Kena fↄŋga oo sɛ sro lↄ mbe leele mblɛ kro ŋga".
42009014	Na bilɛ mblɛ pee wa pe nu we pe kagbeŋkunↄ. A Yesu na kna mu yo u twanfɛɛnlɛ pre pan mbo, "E ti pe ble ble peyɛ na, fuloe shiin na kɛ kɛ."
42009015	A pra tia leele pre na ble ble ma.
42009016	A Yesu na paanuu kunↄ yire na mbroe shiin pre bali mna yii kɛɛ, mna yiɛ wa nyjeeri mna dwan mu le yi nu, mna yi pile mna u twanfɛɛnlɛ pre ŋga, na pe leele pre ŋga yiyi imi na pe ble ble kre.
42009017	A leele pre kro na ka mna yↄↄ. A pra pe kampraa yire yoori kakɛɛ kɛmbↄshiin.
42009018	Nyjila ka nu Yesu naa wa na nyiɛtali wre nunu, a u twanfɛɛnlɛ pre na pan u lawee, a wra pe wie mbo, "Ndro ŋmbi lenɛɛrɛ pre ni jawa hin?"
42009019	A pra kna mbo, "Plɛ yuu na Jↄn ndrajefun wre wi ŋu, a plɛ na yuu na Elaija wi, a plɛ na yuu na fawolo Nyiɛkpↄↄ kee nyanyofɛɛnlɛ pre wa wi ŋu."
42009020	A wra kna mna yo pe pan mbo, "A yire hin? Mni e ni jawa hin?" A Pita na kna mbo, "Ŋu wi Nyiɛkpↄↄ Mizaia wre."
42009021	A wra pe jaari na pia shia ki yo mbe ndro loo.
42009022	Yesu na kna mu yo pe pan mbo, "Lewo pↄ wre fna mbe kala nya tataara, mbe Judae loplombo pre, na pe sↄfue loplombo pre, na pe mbra nyinafɛɛnlɛ pre u je, mbe u gbo, a ki ble taarɛ ble na we nyi."
42009023	A Yesu na kna mu yo leele pre kro pan mbo, "Na ndro chaa mbe taa ni kro kre, u fun u uyɛ fɛɛ, mbe u kanyana kumu kaan wru mbe taa ni kro.
42009024	Ŋgi na, ndro ŋmba we na kɛ toni u ŋmaa na kre, kie yili u kɛɛ. A ŋmba we yila ni na mbe u ŋmaa wa mbe fun kre, we ki ta.
42009025	Kena na lewo waŋgra ŋga yirɛ kro ta, mu u ŋmaa wa mu fun, tnu ŋgi we ta hin?
42009026	ŋmba we na nyifɛɛrɛ piin mi na ni ketaan kre yoo na kre, na Lewo Pↄ wre waa pan wre na u Lɛ wre na nyjeeri bitumblↄ chechee pre yɛnyiŋge nu kre, we ufun mɛɛ yeeree nyifɛɛrɛ pe.
42009027	La, ni yuu e pan, kpra na, leele plɛɛ wa mu yire e nu mna a pia kumu chin, mbaa sɛ su ŋga pie Nyiɛkpↄↄ ŋunumu kre nya."
42009028	Ŋga wra yire kee nyjɛ yo kre, kie pe ki ble kↄↄnataarɛ, a Yesu, na Pita, na Jↄn, na Jemisi bali mu ya uyɛ na, a pra sɛ nyua na nyiɛtalihaa.
42009029	Ŋga wraa wa wa na nyiɛtali kre, u yiɛ na chinɛ, a u dodonyi na fniŋge prupru u na.
42009030	Titɛɛ kre nu to, bilɛ shiin plɛ, Mbose na Elaija na pan na paara na u ni.
42009031	Pra pan na nyjeeri yɛnyiŋge ni, mna pan mu kumu ŋga Yesu we sɛ ku Jerusalɛm na kre kee yo.
42009032	Kre nyjila kre, na Pita na u wolo pre gbunu, a pra fo mu nyi, mna u yɛnyiŋge kre nya, mna bilɛ shiin pre pra pan mu na paara na u ni pre nya.
42009033	Ŋga bilɛ pre naa shie mbe Yesu ti kre, Pita na kna mu yo Yesu pan mbo, "Ni Tafun, ki nyu na oo wa mna. Kena ti mbe o sugbɛɛ taarɛ sin, ŋu wo nunu, Mbose wo nunu, Elaija wo nunu." Na Pita n chin kee ŋga u yuu.
42009034	Ŋga Pita na kre kee ŋga yo ma kre, titɛɛ kre nu a sugbeŋge na pan mna pe tↄ, a fiɛrɛ na pe yii.
42009035	A mana ka na yili sugbeŋge kre nu mbo, "Ŋmba wi ni Pↄ ŋmba ni wↄ wre. Kena e ndie tɛɛ u pan."
42009036	Ŋga mana kre na yili ma to, Yesu chiin pra nya na u yire wa. Pe nsra nyu kun na, a kee yire pra nya wa kre krɛɛrɛ pe nsra yi ka bↄ ndro pan yire ble yire nu.
42009037	Ŋga ki nyiŋge na se a pra yiri nyua kre na mna tii tra kre, lenɛɛrɛ na sɛ u fni.
42009038	A blↄ wa na gblee badaŋga ka le lenɛɛrɛ pre nu mbo, "Nyinafun, jande, ni pↄ ŋmba le ni pan. Ŋgi na, wre nunu chom wi ni pↄ.
42009039	A ŋumufↄↄn wa u nu, na ki yiri mbe ki u chan, mbe wra gble leni, mbe ti u jire, mbe u nyu na tafↄkↄ kuun. Na ki pan ma ki u hau, a kia laa u na yira.
42009040	Kre ni pan mu mu twanfɛɛnlɛ pre tali mbe pe u tra, a pe n na ki jani."
42009041	A Yesu na kna mbo, "Yire aŋga leele ndikanmbla mblɛ nu shↄnlie n wa, ni tni e jaara, ndee ni kala nya na e ni mbe sɛ su nyjila ŋgi nu hin?" A wra kna mna yo blↄ wre pan mbo, "Pan na mu pↄ wre ni mna."
42009042	Ŋga pↄ wre naa paan to, a ŋumufↄↄn kre na u chan, a wraa jirei. A Yesu na fuu ŋumufↄↄn kre na, a pↄ wre na saanla, a wra u wru mna u lɛ ŋga.
42009043	Jaŋga kpↄↄ ŋga Nyiɛkpↄↄ na nyina kre na leele pre pe kawako. Ŋga leele pre na yire na kawa na Yesu kee nyjɛ u pe yire ni kre, wra kna mna yo u twanfɛɛnlɛ pre pan mbo,
42009044	"E ti mbe kee ŋga le e ndie. Pie Lewo Pↄ wre wↄ mbe le leele kɛɛ."
42009045	Kee kre wra yo kre pe nsra ki nↄↄ loo. Pra kee kre ndra pe na, mbe pia ki nↄↄ loo, a praa fiɛ na pie ki nↄↄ wie.
42009046	Kakra ka na le twanfɛɛnlɛ pre lalaa, a praa yuu na pe ŋmbihaa u wɛ pe kro na hin?
42009047	Yesu na pe jawala nya, a wra kna mna pↄ wa yii mna yire u jaara.
42009048	Mna kna mna yo pe pan mbo, "Ŋmba we pↄ imi shↄ mi ndra na kre, kena ufun ni shↄ. A ŋmba we ni shↄ kre ŋmba u ni tun wre shↄ. Ŋgi na, ŋmba we uyɛ pe fiɛn e nu kre we pe e kro yɛklo."
42009049	A Jↄn na kna mbo, "Ni Tafun, o blↄ wa nya na u mu mɛɛ tɛɛ na ŋumufↄɛn woni leele nu, a o u jaari, na u n chaa o nu."
42009050	A Yesu na kna mbo, "Yaa u jaari. Ŋgi na, ŋmba u n na paara na e taanla kre, e chin na uu wa e nu."
42009051	Ŋga Yesu ble yire naa paan mbe kↄ, mbe u sɛ nyjeeri kre, wra yiɛ tɛɛ Jerusalɛm na.
42009052	A wra leele tun a pra yiɛklu mna sɛ le Samariae kable ka na, mna lawee gbeele na u sri.
42009053	La, bawa leele pre nsra u shↄ. Ŋga wraa shie Jerusalɛm na kre ndra na.
42009054	Ŋga u twanfɛɛnlɛ pre, Jemisi na Jↄn na leele pre nya ma kre, a pra kna mbo, "O Tafun, mu chaa mbe o kanhun yeeri ki yiri nyjeeri mbe paan pe sro ree?"
42009055	A wra kna mna fuu, mna pe yiɛ kee yo pe pan mbo, "E n chin ŋumu ŋga leele lɛ yire ree? Lewo Pↄ wre n pan leele klahaa, la, pe shↄhaa u pan."
42009056	A pra yili wa mna sɛ chia fↄŋgↄ na.
42009057	Ŋga pra kolo kre yii na shie kre, a blↄ wa na kna mna yo Yesu pan mbo, "Mna mu sɛ kpan, ni chaa mbe taa mu kro."
42009058	A Yesu na kna mna yo u pan mbo, "Ŋmbokuŋmboe wa na wee ni na sni, a hanyiɛlɛ mblɛ pe tro nyjeeri ŋgaa wa na zeere ni na sni, la Lewo Pↄ wre n wa na ndra tɛɛhaa ni."
42009059	A wra kna mna yo lefuŋu pan, mbo, "Taa ni kro." A wra kna mbo, "Ni Tafun, ni ŋga kolo mbe ni sɛ ni lɛ gboo le mbe pan tun."
42009060	A Yesu na kna mu yo u pan mbo, "Ti mbe mblɛ pe n ŋmaa ni kre, sɛ na pre titi gboolo leni, la, ŋu rɛ, sɛ Nyiɛkpↄↄ ŋunumu kee kre kpali."
42009061	A wa na kna mbo, "Ni Tafun, mbe taa mu kro, la ti mbe ni sɛ ni katoofɛɛnlɛ kla mbe pan."
42009062	A Yesu na kna mna yo u pan mbo, "Ndro ŋmba we kɛ le Nyiɛkpↄↄ tnumu nu, mbe ndru kro kre n fna Nyiɛkpↄↄ ŋunumu kre nu."
42010001	Yire kee nyjɛ kↄkro kre, o Tafun wre na leele fuloetaarɛ na kɛmbↄshiin wↄ, mna pe mbra shiin shiin mna pe tun na pe yiɛklu mbe sɛ ketaan kre yo chiɛ nyjɛ na wre Yesu chaa mbe sɛ yire na.
42010002	Wra yo pe pan mbo, "Yirɛ kun wee yire nɛɛ, a kunfɛɛnlɛ pree fiɛn, kena e yirɛ yire tafun wre tali mbe u tnumutunfɛɛnlɛ tun mbe pe paan yirɛ yire kun.
42010003	E le, e sɛ, ni e tuni, a pan e nyi na mbaala mblɛ pe shie komboolo nu lɛ.
42010004	Yaa shia sɛ na swa le yirɛ ni, a yaa shia bↄtↄ wru, ndee mbe kpawrɛ shiin shiin wru. A yaa na yire mbra shaari mbra nyjila klai.
42010005	A katoo ŋga nu ee le kpan, e klu e yo na wejinyiŋge ki tni katoo kre nu.
42010006	Kena na wejinyiŋge chafuun waa katoo wa kre, wrefun nu e wejinyiŋge kre we tni, a na ki n pan ma naa, e wejiŋyiŋge kre we ndruu pan e pan.
42010007	A e tni katoo nunu kre nu, e na yira ŋga pie na e kaan kpan shuo e na kaa e na gboo. Ŋgi na tnumutunfun fↄtↄↄrↄ fna na u ni, yaa shia yili katoo ka nu mbe sɛ fↄŋgↄ nu.
42010008	Chia ŋga na ee le, a pe waa e shↄ kre, sro ŋga pie e ŋga kpan e ki li,
42010009	a yambla mblɛ pee wa ki na kpan, e pe tra, e yo pe pan na Nyiɛkpↄↄ ŋunumu kre mbra pe na.
42010010	La, na e le chia na a pe n shia e shↄ kre, e sɛ yire chia kre lete na, e yo pe pan na,
42010011	'Hali e chia ŋga tra nyjɛ yi mbra o jeelee na kuraa kre, o yi pↄ mu wo e na mbe ki dansiɛrɛ li mbe e taan, la, e ja e chin na, Nyiɛkpↄↄ ŋunumu kre mbra mna.'
42010012	Ni yuu e pan, Nyiɛkpↄↄ kpra kun ble kre, pie Sodom leele fooro chin mbe wɛ kre chia kre na."
42010013	"Chorazin, atɛ, Bɛtsaida, atɛ. Ŋgi na, kawako kee nyje yi pe e nu ŋga, na yire yira pe Tiro na Sidon na kre, pia na nyjila kla kuraa, pie na pe jawala chinɛ, mbra fooro li kpↄↄ.
42010014	La, Nyiɛkpↄↄ kpra kun ble kre, pie Tiro na Sidon leele fooro chin mbe we e na.
42010015	A ŋu, Kapɛnↄm, mu jawa na muu tnihaa chichie ni nyjeeri. Ma tni haa chiechie ta. Pie sɛ na mu ni kuulo ndoo.
42010016	Kena ŋmba we e kee loo kre, u ni kee loo. A ŋmba we e je kre ni je. A ŋmba we ni je kre u ŋmba u ni tun wre je."
42010017	Leele fuloetaarɛ na kɛmbↄshiin pre na ndru mna pan na yɛshↄↄrↄ ni, mna kna mbo, "O Tafun, mu mɛɛ kre saara na, hali ŋumufuɛn kuraa peyɛ nyjii mu o ŋga."
42010018	A Yesu na kna mna yo pe pan mbo, "Ndaa Sutna nya na u yire nyjeeri mu to tra na nyiɛtwanraa yi.
42010019	E le, ni e ŋga jaŋga mbe e na wↄↄlↄ na naala taanla, a ni Sutna na u jaŋga kro le e kɛɛ, a yaka wa e ta fio.
42010020	La, yaa ti mbe e yiɛshↄ na ŋumufuɛn peyɛ nyjii mu e ŋga, la, e ti mbe e yiɛshↄ na pe e mɛɛ nyunↄ nyjeeri."
42010021	Kre nyjila kre nu, kpra ŋumu wre na tia Yesu yiɛ na shↄ, a wra kna mbo, "Ndoo, nyjeeri na tra Tafun, ni mu kaan mboo, na mu kaalɛɛ nyjɛ ndra kachimblɛ, na hlɛchinfɛɛnlɛ na, mu yi wↄ mu biile fiɛnfiɛn nyina. Yɛŋgɛ yi ndoo, pan mu ki chaa, kre ki tia mu ki pe ma.
42010022	Ni Lɛ wre ni ŋga yirɛ kro. Ndro n u Pↄ wre chin, fↄna Lɛ wre chiin. A ndro n u Lɛ wre chin na Pↄ wre bↄkↄ, na mblɛ Pↄ wre chaa na we lɛ wre wↄ mbe pe nyina kre chiin bↄkↄ."
42010023	A wra kna mna yo u twanfɛɛnlɛ pre pan mbo, "Ndro Ŋmba u kee nyjɛ e nya yire nya kre wo yi dwamu.
42010024	Ŋgi na, ni yuu e pan na Nyiɛkpↄↄ kee nyanyofɛɛnlɛ tataara, na ŋulo tataara naa chaa na pie na nyjɛ e nya ŋga nya, la, pe nsra yi nya; a praa chaa mbra nyjɛ e loo nyjɛ loo, la, pe nsra yi ta mu loo."
42010025	Bawa mbra nyinafun wa na yiri mna Yesu pe mbe le mbo, "Nyinafun, mni mbe pe mbe blenyini ŋmaa ta hin?"
42010026	A Yesu na kna mna yo u pan mbo, "Kee yire pe nyunↄ Mbose mbra yire nu mu tɛɛ kre, mni mu yi nↄↄ loo mu da hin?"
42010027	A blↄ wre na kna mbo, "Pe yo ki fna mu mu Tafun Nyiɛkpↄↄ kori na mu loloŋgo kro, na mu ŋmaa kro, na mu jawala kro na mu faŋga kro ni, mbe mu ŋmbrↄ kori, imi na mu muyɛ kori mu da."
42010028	A Yesu na kna mbo, "Mu ki nyu wↄ chichie, na mu yire kee nyjɛ pini mu ŋmaa ta."
42010029	La, blↄ wre naa chaa mbe uyɛ gbeele, kra tia wra Yesu wie mbo, "A ŋmbi wi ni ŋmbrↄ hin?"
42010030	A Yesu na kna mbo, "Blↄ wa wra yiri Jerusalɛm na mnaa shie Jɛriko na, mna sɛ fni kokↄↄnlↄ ni kolo, a pra u yirɛ shↄ u pan kro, mna u frↄ mu chaa u gbo, mna u ti wa sɛ.
42010031	Judae Sↄfu wa na kolo kre yii na shie wre lawee ka nu. Ŋga wra blↄ wre nya kre, wra u klɛ mu tro.
42010032	Pan chↄↄ Levi ndro wa na tro kolo kre na mna blↄ wre nya na mna u klɛ mu tro.
42010033	La, Samaria ndro wa naa kolo kuun, mna pan mu da blↄ wre lawee. U kee na pe u pan fooro ni,
42010034	a wra flo mu da u na, mna simi le u klɛ yire nu, mna yi pↄ kama, mna u wru mu taa u yurↄ ŋmba ni wraa kolo kuun na, mna sɛ na u ni fumblↄ snindoo, mna sɛ u le kama.
42010035	Ŋga nyiŋge na se, a wra yiri mna swa wↄ mna fumblↄ lefun wre ŋga, mna kna mbo, 'Jande, shↄ mna blↄ ŋmba le ni pan, fↄlↄ ŋga mu gbun ki kro kpan, na ni pan mbe ki tↄ!'
42010036	Kena leele taarɛ mblɛ, ŋmbi mu jawa na wra pe blↄ ŋmba kokↄↄnlↄ na frↄ wre ŋmbrↄ hin?"
42010037	A mbra nyinafun wre na kna mbo, "Ŋmba wra u fooro chin wre na wi." A Yesu na kna mbo, "Kena sɛ pe ma."
42010038	Ŋga Yesu na u twanfɛɛnlɛ pre na to kolo na shie kre, wra le seechia ka na, bawa chlↄ wa, praa u yeeri Maata, na u wru mu sɛ na u ni u katoo.
42010039	Chlↄ wre chunu wa naa wa praa u yeeri Maria, wra sɛ tni Yesu jaara, na u kee nyjɛ wraa nyina yire ndru.
42010040	Na Maata yiɛ nyina wra sro pini pe pan. Maata krↄ na kun Maria ni, na u pieri mu na wre nunu le wra tnumu kre tuni. A wra sɛ yo Yesu pan mbo, "Ni Tafun, mu n nya na ki n fna na Maria we ti mbe mi nunu tnumu yire kro tuun? Kena yo u pan mbe u paan ya ni na."
42010041	A o Tafun wre na kna mu yo u pan mbo, "Maata, Maata! Maa kawa na kee kro ni ma.
42010042	Kala nunu ki shian. A Maria u ŋga ki nyu kain kre chin mu wↄ, a pia jaa ki shↄ u kɛɛ."
42011001	Yesu na sɛ na nyiɛtali lawee ka nu. Ŋga wra kↄ kre, a u twanfɛɛnlɛ pre wa na pan mna yo u pan mbo, "O Tafun, o nyina imi oo na nyiɛtali, imi na Jↄn na u twanfɛɛnlɛ pre nyina kre."
42011002	A wra kna mna yo pe pan mbo, "Na e nyiɛtali kre, e na yuu na, Ndoo, mu mɛɛ chichie ki yili. Mbe mu ŋunumu pan.
42011003	O ŋga o blenyini aliire,
42011004	Mu o sisam ti mu o kɛ. Ŋgi na, o tii na mblɛ pe sisam pini o na kre kee, a maa shia sɛ na o ni nyu chaara kee ka nu."
42011005	A Yesu na kna mna yo pe pan mbo, "E ŋmbihaa we sɛ u nunu pan blee, mbe sɛ yo u pan na, 'Awe, jande, ni jin paanuu taarɛ,
42011006	ni nunu wa le ni pan fuŋgaami ni pan, a ni n yaka ta mbe u ŋga',
42011007	mbe u yire lam mbe yo u pan na, 'Maa ni hau! Ni ni krↄ kan mu kↄ, a ni biile ŋunu. Mba jaa yiri mbe mu ŋga yaka.'
42011008	Na kra kro nↄↄlↄ na, wa na yiri, la, ŋga mu kroo na u tali kre ndra na, we yiri mbe mu ŋga nyjɛ yi mu shian kro."
42011009	"Kre ndra na, ni yuu e pan na, e tali, pie e ŋga, e na le ee nya, e krↄ koori, pie ki nyaa e pan.
42011010	Ŋgi na, ŋmba u tali kre, u taa; a ŋmba le kre, we nya. A ŋmba we krↄ koori kre, pie ki nyaa u pan.
42011011	E mblɛ pan biile nyi kre, e ŋmbihaa pↄ we u tali mbro, mbe u u ŋga wↄↄ hin?
42011012	Ndee na u pↄ u tali ŋgochirɛwɛ mbe u u ŋga naa hin?
42011013	Kena na yire sisam pefɛɛnlɛ mblɛ chin, mu na e biile kaan yirɛ chichiele, ŋgi kie ti mbe e Lɛ ŋmba uu wa nyjeeri wre wa mblɛ pe u tali Kpra Ŋumu wre, mbe wa pe ŋga hin?"
42011014	Ki ble ka Yesu na sɛ na ŋumufↄↄn woni kpo wa nu. Ŋga ŋumufↄↄn wre na yili blↄ wre nu kre, a wra ja mna paara, a kra lenɛɛrɛ pre pe kawako.
42011015	La, pe plɛ na kna na yuu mbo, "Bɛɛlzebul, ŋumufuɛn ŋunu wre u Yesu ŋga jaŋga, a wra ŋumufuɛn woni leele nu."
42011016	A plɛ naa chaa mbe u pe mbe le, mbe u nyjeeri kawako kee pe mbe pe nya.
42011017	La, Yesu na pe jawala nya, mna kna mu yo pe pan mbo, "Na waŋgra ki yɛ yↄↄlɛ, na wii na ki yɛ ni kre, waŋgra kre we to, a na sele ki yɛ yↄ na wii ki yɛ ni, kie ja.
42011018	Kena na Sutna uyɛ yↄↄlɛ, na wii na uyɛ ni kre, mni u ŋunumu kre we pe mbe yire hin?
42011019	Ŋgi na, e yo na Bɛɛlzebul jaŋga ni ni ŋumufuɛn woni leele nu, kena na Bɛɛlzebul jaŋga ni ni ŋumufuɛn woni leele nu kre, kena ŋmbi jaŋga ni e biile pre ŋumufuɛn woni leele nu hin? Pre pie pe e kpra kunfɛɛnlɛ.
42011020	La, na Nyiɛkpↄↄ jaŋga ni ni tɛɛ na ŋumufuɛn pre woni kre, kena e chin na Nyiɛkpↄↄ ŋunumu kre mbra e na.
42011021	Na faŋgafun uyɛ kna, mu ŋunↄ wi yirɛ pↄ na u katoo sri kre, yaka wa jaa u yirɛ ta.
42011022	La, na faŋgafun ŋmba u wɛ u na waa pan, maa wi na u ni maa u ja kre, we u ŋunↄ wi yirɛ nyjɛ na u kaan yire koli, mbe yi yↄↄlɛ mbe leele ŋga.
42011023	Kena ŋmba u n pe ni wo kre, e chin na ni loŋgo wi, a ŋmba u n na yaa ni na mbe o leele ble kre, e chin na leele u nyina."
42011024	"Na ŋumufↄↄn yili lewo nu kre, we sɛ wila fimi lawee nu, mbra lawee chaa mbe tni, na u waa lawee cha mu la, mbe u kna mbe yo uyɛ pan mbo, 'Mbe ndru mbe sɛ ni katoo ŋga nu ni yili mu pan kre nu.'
42011025	Na u waa ndru mu pan, mu nya na pe katoo kre pↄ, mu ki lam yirɛ mbra kama kre,
42011026	mbe u ndru mbe sɛ pan na ŋumu kↄↄnashin mblɛ pe wɛ wre na ni, mbe pe kro paan tni wa, na ki pan ma kre, ndro ŋmba nu pie tni kre sisam we wɛ u jle kre na."
42011027	Ŋga Yesu nyu na to kre, a chlↄ wa na yire lenɛɛrɛ pre nu mna paara kpↄↄ mbo, "Lɛɛ ŋga ki mu se, na nyinimi ŋga mu ŋgↄↄri kre wo yi dwamu."
42011028	A Yesu na kna mbo, "La, mblɛ pe Nyiɛkpↄↄ kee kre ndru na lii ki na kre, pre wo yi dwamu kpↄↄ."
42011029	Ŋga lenɛɛrɛ mblɛ pra fni Yesu jaara kre naa nɛɛi na yaa kre, wra kna mna yo pe pan mbo, "Aŋga leele mblɛ, sisampefɛɛnlɛ lɛ pe kro, kawako kee pe chaa mbe nya. La, pia ka nya fio, fↄna Jona kee kre chiin bↄkↄ.
42011030	Ŋgi na, imi Jona kee kre na pe kawako ni Nineve leele pan kre, pan chↄↄ Lewo pↄ wre kee we pe kawako ni aŋga leele mblɛ pan.
42011031	Nyiɛkpↄↄ kpra kun ble kre, Sheba ŋuchlↄ wre we yiri mbe paara mbe aŋga leele mblɛ taan. Ŋgi na, wra yiri haalee mna sɛ Sↄlↄmↄn kachindɛ kee kre loo, a e le, ndro ŋmba u wɛ Sↄlↄmↄn naa wa mu yire mna.
42011032	Nyiɛkpↄↄ kpra kun ble kre, Nineve leele we yiri mbe paara mbe aŋga leele mblɛ taan. Ŋgi na, ŋga pra Jona kee yire wraa kpali yire loo kre, pra pe jawala chinɛ, a e le, ŋmba u wɛ Jona naa wa mna."
42011033	"Ndro n wa mbe kania mu mbe ki ndra, ndee mbe yira tɛɛ mbe ki juule, la, we ki taa kania taayira na, mbe mblɛ pie le katoo kre na nyaa ki na.
42011034	Lewo wejiŋge kania yi nyini, na mu nyini pe chasi, mu wejiŋge kro we pe chasi. A na mu nyiɛlɛ n nyu kre, mu wejiŋge kroo wa wↄmu nu.
42011035	Kena e dↄↄ ta, mbe kania ŋga kii wa e nu kre wa fii.
42011036	Kena na kania ŋga kii wa mu nu kre fniŋge a wↄmu n wa ki kokoo ka na kre, kie na nyaa lawee kro nu, imi na pie kania mu mbe tɛɛ, mbe ki kan ndro na mbra nyaa kre."
42011037	Ŋga Yesu na paara a u nyu na to kre, Farisiie wo wa na u yeeri na u sɛ li u katoo, a wra sɛ, a pra tni na lii.
42011038	Kra Farisiie wo wre pe kawako na Yesu n kɛ je pe paala kolo na mna chin na lii.
42011039	A Yesu na kna mna yo u pan mbo, "Yire Farisiie, e e fimi jee, la, jajaara na sisam kee yi e lam nyi.
42011040	Yire jijiele mblɛ, e n chin na Nyiɛkpↄↄ ŋmba wra fimi gbeele kre wra lam gbeele na ree?
42011041	Kena e na shianfɛɛnlɛ kee na lam nunu ni, kre yirɛ kro we pe cheche mbe e ŋga.
42011042	La, yire Farisiie, e atɛ! Ŋgi na, yire titi yirɛ fiɛnfiɛn nyjɛ e taa kre, e yi yↄↄlɛ kɛ, mbe Nyiɛkpↄↄ ŋga nunu kama, la, Nyiɛkpↄↄ kpra liire na u koroo kre, e yire je, yire kee nyjɛ yi fna mbe e naa pini mbra ya.
42011043	Yire Farisiie, e atɛ! Ŋgi na, na e sɛ fninyinyi nu kre, tnihɛɛ chichiele e chaa, na lete shaaraa chaa.
42011044	E atɛ! Pan e nyi na fanyi nyjɛ leele n na nyaa na yi taanla na tro yi, a nde yirɛ fuɛn bribri yii wa yi nu."
42011045	Bawa pe mbra nyinafɛɛnlɛ pre nunu na kna mna yo Yesu pan mbo, "Nyinafun, na mu yo ma, kena o kro mu paara na taanla kre."
42011046	A Yesu na kna mbo, "Yire mbra nyinafɛɛnlɛ pre, yire atɛ na. Ŋgi na, e tuuro nyjɛ leele wa ja pↄ mu pe tio. A yire titi wa kɛ taa ka na.
42011047	E atɛ! Ŋgi na, Nyiɛkpↄↄ kee nyanyofɛɛnlɛ mblɛ e tolɛɛlɛ na gbo kre, e pe fanyi sin.
42011048	Kena e chaa mbe nyina na kee nyjɛ e tolɛɛlɛ na pe kre, na yire nyjila na yi chↄↄ pan ee na pe. Ŋgi na, pre na pe gbo, mna pe le, a yire pe fanyi faanri.
42011049	Kre ndra na, kee nyjɛ Nyiɛkpↄↄ na yo yi kre mbo, 'Mbe ni kee nyanyofɛɛnlɛ na bitumblↄ tun pe pan, pie plɛ gbo, mbe ti plɛ kala nya.'
42011050	Mu yire waŋgra gbeele nyjila mu pan mu su aŋga, ni kee nyanyofɛɛnlɛ mblɛ pe gbo kre ndra na, pie aŋga leele mblɛ ndie tini.
42011051	Mu yire Abɛl na, mu pan mu su Zakaria ŋmba pra gbo sra gbunu kre na cheche ndoo kre lalaa kre na, kpra na ni yuu e pan na, pre leele mblɛ ndra na, mbe aŋga leele mblɛ ndie tini.
42011052	Yire mbra nyinafɛɛnlɛ, e atɛ! Ŋgi na, e kachindɛ kre kolo tↄ, a yire titi wa sɛ wa, a mblɛ pie sɛ wa kre, a e kolo tↄ pe na."
42011053	Ŋga Yesu na yili lawee kre nu kre, mbra nyinafɛɛnlɛ pre na Farisiie pre plɛ na u wie kaalɛɛ tataara,
42011054	praa u paaraa dↄↄtaa, na aada we kee ka sembremu yo mbe pe u ta mbe yii ki na.
42012001	Ŋga leele pre na pan mna fni, mnaa shie kagbeŋ tataara, na peyɛ taanla kre, Yesu na kna mu yo u twanfɛɛnlɛ pre pan mbo, "E eyɛ dↄↄ ta Farisiie pre yiisi yire haa, pe yiɛ nyumu kepelee yire na ni nyi.
42012002	Yaka n wa a pe ki tↄ, a pia kↄↄ ki nyaa, ndee yaka n wa mu ndra, a pia kↄↄ ki wↄ fimi na.
42012003	Kee nyjɛ ee yire ndramwↄmu nu mbe yo kre, na ndram saan pie yi loo. A nyjɛ ee ju mbe yo nyinyi nu kre, pie yire nyuŋgo ndra na mbe yi kpali mbe ndro kro loo."
42012004	"Ni wolo, ni yuu e pan, yaa shia mblɛ pie jaa e gbo, a pia jaa yaka pe e na e kum kↄkrↄ kre fiɛ.
42012005	La mbe e nyina ŋmba ki fna e fiɛ. E Nyiɛkpↄↄ fiɛ, wre we jaa e gbo, a e kumu kↄkro kre, uu wa na jaŋga ni na we sɛ na e ni kanyana lawee. Ki tia ni yuu e pan, e wre chiin fiɛ.
42012006	Pe n na hanyiɛlɛ bɛɛlɛ bɛɛlɛ kunↄ prɛ dambaa? A nde Nyiɛkpↄↄ n pe wa fɛɛ.
42012007	Kena ki ŋgi na hin? Hali e ndrɛ nyjuroe kuraa u yi nyu chin. Kena yaa fiɛ, ee tnu ni mu wɛ hanyiɛlɛ tataara na."
42012008	"Kena ni yuu e pan, ŋmba we yire leele yiɛ na mbe ni mɛɛ chichie yeeri kre, Lewo Pↄ wre we ufun mɛɛ chichie yeeri Nyiɛkpↄↄ nyjeeri bitumblↄ pre yiɛ na.
42012009	La, ŋmba we ni je leele yiɛ na kre, mbe ufun je Nyiɛkpↄↄ nyjeeri bitumblↄ pre yiɛ na.
42012010	A ŋmba we kee ka yo mbe Lewo pↄ wre taan kre, we sisam tinkɛɛ ta, la, ŋmba we jiɛnlɛ kee ka yo mbe Kpra Ŋumu wre taan kre, wa sisam tinkɛɛ ta fio.
42012011	A na pe e yii mu sɛ na e ni fninyinyi nu, ndee mu sɛ na e ni loplombo na jaŋgafɛɛnlɛ yiɛ na kre, yaa shia na kawa na e paaraa ndee ŋga ee yo ni.
42012012	Ŋgi na, Kpra Ŋumu wre we e nyina ŋga ee yo kre nyjila kre nu."
42012013	A lenɛɛrɛ pre wa na kna mna yo Yesu pan mbo, "Nyinafun, jande, yo ni nyjↄ pan mbe u ti mbe o krↄyirɛ nyjɛ o lɛ ku mu ti o pan yire yↄ."
42012014	A Yesu na kna mbo, "Awe, ŋmbi u ni tɛɛ e lalaa kpra kunfun, ndee e krↄyirɛ yↄfun hin?"
42012015	A wra kna mna yo leele pre kro pan mbo, "E eyɛ dↄↄta nyiɛlɛ, jrawari sisaa na. Ŋgi na, ki n pe lewo yirɛ nyjɛ u ta mu tro nu u ŋmaa nyi."
42012016	A Yesu na pe gbun yomini ka mbo, "Swafun wa wra u see tɛɛ, see kre na nyu, a wra yirɛ ta tataara.
42012017	A wra yo uyɛ pan mbo, 'Imi mbe pe kuraa ni n chin. Ni n lawee ta mbe ni sro nyjɛ kro tɛɛ.'
42012018	A wra kna mbo, 'Mbe ni sro tɛɛndoe yire juari, mbe yi sin kpↄɛ, mbe ni sro na ni yirɛ kro tɛɛ yi nu.
42012019	Na ni waa kↄ, mbe ni yo ni yɛ pan na, "Mu ndra nyu, mu yirɛ nyjɛ yi shian ta mu tɛɛ, a yie yɛlɛ tataara li. Kena tni mna wuui, ta lii mna kaa mna gboo mna muyɛ lii." '
42012020	A Nyiɛkpↄↄ na kna mna yo u pan mbo, 'Jijuo, aŋga blee ŋga, pie paan mu ŋmaa shↄ mu kɛɛ. Kena yirɛ nyjɛ mu cha mu tɛɛ nyjɛ ŋmbi wee yi hin?' "
42012021	A Yesu na kna mbo, "Pan lewo ŋmba u krↄyirɛ chaa na teeri uyɛ pan tra mna, a u n wa krↄyira ni nyjeeri kre nyi."
42012022	A Yesu na kna mna yo u twanfɛɛnlɛ pre pan mbo, "Kena ni yo e pan na yaa na kawa na sro ŋga ee li mbe ŋmaa ta, ndee yoŋgo ŋga ee tↄ ni.
42012023	Ŋgi na, ŋmaa kee shian mu wɛ sro na, a wejiŋge kee shian mu wɛ yoŋgo na.
42012024	E yiɛ wa e hanyiɛlɛ le, praa sro luu, a pra kun mbe tɛɛ, a pe n sroe tɛɛ ndoe ni, a nde Nyiɛkpↄↄ pe kaan sro. A e kee tnu ni mu wɛ hanyiɛlɛ na.
42012025	A e ŋmbi we jaa kawa na u ble nyjɛ we li ni, mbe jaa ka ya u ŋmaa na hin?
42012026	Kena na yaa jaa kre kee fiɛn ŋga ka pe waa, kena yaa tni mbra kawa na hɛnyi yire ni.
42012027	E yiɛ wa e lↄↄ chiɛtoto le, imi na yi lee, a yira tnumu ka tun, ndee mbe yonyi tin mbe tↄ. La, e ti ni yo e pan, Sↄlↄmↄn na swa ta, nde u n nsra yirɛ ta a ka na nyu mna da na yire toto nyjɛ ka ni.
42012028	Kena na Nyiɛkpↄↄ ja na nyaa nyjɛ yii wa nyaalam tↄni yonyi, yire nyjɛ mu nya aŋga, baŋga na pe yi sro. Kena ŋgi kie ti mbe wa e tↄ hin? E shↄnliee fiɛn kpa.
42012029	Kena yaa na ŋga ee ka, ndee ŋga ee gbↄ chaa, mbra kawa na yi ni.
42012030	Ŋgi ndra na hin? Yire yirɛ nyjɛ ni waŋgra leele kawa. A e Lɛ Nyiɛkpↄↄ wre chin na yi keshiaan wa e na.
42012031	Kena e ti mbe Nyiɛkpↄↄ ŋunumu kre kee e shian, we e ŋga yire yirɛ nyjɛ kro."
42012032	"E n nɛɛ, ande yaa fiɛ, ki tna Nyiɛkpↄↄ pan na we e ŋga u ŋunumu kre.
42012033	E e yirɛ kro prɛ, e shianfɛɛnlɛ ŋga yi swa, e swa ŋga kia jaa kla cha, e krↄ yirɛ nyjɛ yia jaa kla fio haa cha nyjeeri, bawa jio n wa mbe le mbe ju, a dumblↄ n wa wa mbe yi kla.
42012034	Ŋgi na, lawee ŋga nu lewo krↄ yira nyi kre, bawa u jawala nyi."
42012035	"E grere chichie e ti mbe e kania na nyini.
42012036	E pe na leele mblɛ tafun u sɛ bijam lawee nu, a pra u sri lɛ, na waa pan maa krↄ gbun to, mbe pe krↄ nyaa u pan.
42012037	Kena na pe tafun wre waa pan kre, mblɛ we paan da na pe u sri kre wo yi dwamu. Kpra na ni yuu e pan na, na ki pan ma kre, pe tafun wre titi we uyɛ kna, mbe ti mbe pe tnitni, mbe u pe ŋga sro mbe pe li.
42012038	Na waa pan ndroo, ndee lafo na kre, u sumifɛɛnlɛ mblɛ we paan da na pe u sri kre, pre wo yi dwamu.
42012039	La, ŋga ni chaa mbe e chin yi na, na katoofun na nyjila ŋga nu jio we pan chin kre, we na tni mbra u shie. Wa na ti mbe u paan u katoo juari mbe le.
42012040	Kena yire titi fna mbe eyɛ kna mbra sri. Ŋgi na, Lewo Pↄ wre we pan nyjila ŋga nu e n na u kra nu."
42012041	A Pita na kna mbo, "Ni Tafun, wre chiin pan mu yomini ŋga gbuun ree, ndee ndro kro pan hin?"
42012042	A o tafun wre na kna mbo, "Kena ŋmbi u pe sumifun kprafun, na kachiŋu hin? Wre wi ŋmba u tafun we tɛɛ u katoo lefun, mbe wra katoo kre le, mbra sumifɛɛnlɛ hamblɛ pre le, mbra pe kaan sro nyjila ŋga ki fna nu.
42012043	Na sumifun wre tafun waa ndru maa pan mu u da na u pini ma kre, wre wo yi dwamu.
42012044	Kpra na ni yuu e pan, u tafun wre we u tɛɛ u yirɛ kro nyu na.
42012045	La, na sumifun wre waa kna maa yo uyɛ pan na, 'Ni Tafun mu titi, maa na u ŋmbilɛ bilɛ na chiɛlɛ sumifɛɛnlɛ pre gbuun, na lii na gboo na bru kre.'
42012046	U tafun wre we le mbe u fo, mbe u ndie tini, mbe sɛ u chaa ndikanafɛɛnlɛ nu.
42012047	Wre sumifun ŋmba u ŋga u tafun yo u pe chin, a u n ki pe kre, pie fwa tɛɛ mbe u ndie tini kpↄↄ.
42012048	La sumifun ŋmba u n chin ŋga u tafun chaa, a u kee pe, a ki fna pe u gbun fwa ni kre, pie u gbun fiɛn. Lewo ŋmba pe kaan yirɛ nɛɛrɛ kre, wre pan pe nɛɛrɛ wie, a na pe mu ŋga nɛɛrɛ mu wɛ chↄↄ, pan pie shↄ mu pan nɛɛrɛ."
42012049	"Kanhun ni ni pan tra na, na kra pe imi na ki nyi kuraa kaa ki tna ni pan.
42012050	Kanyana kpↄↄ wa ni yiɛ mbe ni nya, la, ni niyɛ yii mbe hɛ su na kie tro.
42012051	Yaa na jawa na wejinyiŋge ni ni pan waŋgra nu. Wejinyiŋge ni ma ni pan, la, e ti ni yo mbe e loo, ni pan mbe e lalaa yↄↄlɛ.
42012052	Mu yire aŋga na shie, leele kunↄ we pe yɛ yↄↄlɛ sele nunu nu, mbe pe taarɛ yiri mbe shiin pra, mbe shiin pre yiri mbe taarɛ pre pra.
42012053	Lɛ we yiri mbe pↄ pra, mbe pↄ yiri mbe u lɛ pra. Mbe lo yiri mbe u pↄ chlↄ pra, mbe pↄ chlↄ yiri mbe lo pra. Mbe nafun yiri mbe nafun pra."
42012054	A Yesu na kna mna yo lenɛɛrɛ pre pan mbo, "Na e tloe nya nyjeeri yira shie yila tohaa kre, e ja na yuu na, nyiɛ we pan, a nyiɛ ja na paan yɛŋgɛ.
42012055	A na fuflɛ waa na gbuun na yiri fimihaa na paan kre, e ja na yuu na ndram we wɛɛri, a ki ja na pini ma yɛŋgɛ.
42012056	Yiɛnyumufɛɛnlɛ, e ja na tra, na nyiɛ yiɛ le na kee nyjɛ yie pe chini na yuu, la, yaa jaa aŋga kaalɛɛ nyjɛ yi pini ŋga le mbe nyjɛ yie pan nyina."
42012057	"A ŋgi ki tia yire titi wa jaa ŋga ki fraka chin mbe pe ŋga hin?
42012058	Na mu ŋmbrↄ shie na mu ni kalalifun yiɛ kre, kolo cha mbe ŋu na wre eyɛ lalaa gbeele kolo, mbe u chiin da na mu ni kalalifun wre yiɛ na, mbe kalalifun wre waa shia mu le nyuŋgo lefɛɛnlɛ kɛɛ, mbe pre sɛ mu le nyuŋgo.
42012059	Ni yuu e pan, na ki pan ma kre, ma yili nyuŋgo kre nu fio, fↄna yira ŋga pie shↄ mu pan kre, mu ki tↄ kro tun."
42013001	Nyjila ŋga nu Yesu naa yire kee nyjɛ yuu kre, na leele plɛɛ wa wa, a pra Galilii leele mblɛ Pilato na gbo, nyjila ŋga ni praa sra woni na Nyiɛkpↄↄ kaan kre kee yo Yesu pan.
42013002	A Yesu na kna mbo, "Kena ŋga pra pre leele mblɛ gbo kre kolo ŋga na kre, e jawa na pre leele mblɛ sisam na wɛ Galilii leele hamblɛ na ree?
42013003	Pan ma kra nyi, la, e ti ni yo mbe e loo, na e n e jawala chinɛ mu laa e sisam pee kro kre, pan ee ku na chↄↄ.
42013004	Ndee leele kɛmbↄkↄↄnataarɛ pre Siloam nyuŋgo gedeŋge kre na to mu gbo kre, e jawa na pre lee mblɛ sisam na wɛ Jerusalɛm leele hamblɛ na ree?
42013005	La, e ti ni yo e pan, pan ma kra nyi, hali yire chↄↄ, na e n e jawala chinɛ mu laa e sisam kro kre, pan e kro we ku."
42013006	A Yesu na kna mna yomini ŋga gbun mbo, "Blↄ wa wra u kagbla le mna fig tiŋge ka luu ki lam. Ki ble ka wra yiri mna sɛ na sɛŋgɛ chaa ki na, a u nsra ka nya.
42013007	A wra kna mna yo kagbla lefun wre pan mbo, 'Le, yɛlɛ nununu taarɛ wo yi ŋga, na ni pan na sɛŋgɛ chaa fig tiŋge ŋga na, mba ka ta, kena ki kun mu wa, maa ti mbe kra tra kre klai finfin.'
42013008	A kagbla kre lefun wre na kna mbo, 'Ni Tafun, ki ti ala mu ya, mbe ni tra gbun mbe le ki nↄↄ na, mbe tuwe le ki nu.
42013009	Na yɛlɛ waa da a kia sɛ, kena ki nyu, a na ki n shia sɛ naa mbe o ki kun mbe wa.' "
42013010	Judae wuuble ka nu Yesu na sɛ na leele nyina fninyinyi yire ka nu.
42013011	Kre nyjila kre na chlↄ waa wa wa, a ŋumufↄↄn wa u nu. Ŋumufↄↄn kre na tia chlↄ wre na yaa, mna kru, kie pe yɛlɛ kɛmbↄkↄↄnataarɛ na wa jaa uyɛ fraka.
42013012	Ŋga Yesu na chlↄ wre nya kre, wra u yeeri mna yo u pan mbo, "Maa, mu yira kre laa mu na."
42013013	A Yesu na kɛ tini mu taa u na. Titɛɛ kre nu, a chlↄ wre na yiri mna fraka, na Nyiɛkpↄↄ kaan mɛɛ.
42013014	La, fninyuŋgo wa lopom wre krↄ na kun na Yesu ni na u yaŋu tra wuuble. A lopom wre na fuu mna paara leele pre pan mbo, "Ble nununu kↄↄnanu ni ki fna o tnumu tun. Kena na mu chaa mbe yambla tra kre, pan yire ble yire ka nu, la, maa shia pan o wuuble nu."
42013015	A Yesu na kna mna yo u pan mbo, "Yire yiɛnyumufɛɛnlɛ, e n na tnumu tuni wuuble kre ra? E n na e nui, na e bubunlↄ saanla nagbɛɛ na shie na pe ni lↄↄ wuuble nu kre ra?
42013016	Wre chlↄ ŋmba Sutna pↄ mu tɛɛ yɛlɛ nununu kɛmbↄkↄↄnataarɛ ŋga, Abraham nana ma kree? Kena ki n fna mbe pe u saan wuuble ra?"
42013017	Ŋga Yesu na yo ma kre nyifɛɛrɛ na u loŋgoolo pre gbo. La, leele hamblɛ pre yiɛ na shↄ kawako kee ŋga Yesu na pe kre na.
42013018	A Yesu na kna mbo, "Mni nyini Nyiɛkpↄↄ ŋunumu kre nyi hin? A yira ŋgi sembremu ni mbe ki wru mbe gbun hin?
42013019	Pan ki nyi na mↄstad bie fiɛn ŋga blↄ wa na wru mna sɛ luu u kagbla yi, a kra fin mna lɛ, mna yire tiŋge, a hanyiɛlɛ na zeere le ki klɛ nu."
42013020	A wra ndru mu kna mbo, "Yira ŋgi sembremu kuraa ni mbe tɛɛ mbe Nyiɛkpↄↄ ŋunumu ŋga kra hin?
42013021	Pan ki nyi na yiisi ŋga chlↄ we wↄ mbe le paanu mimi taakpↄↄ nyini nu, mbe ki ti mimi kre tin mbe kpↄↄ."
42013022	Yesu na yiɛ tɛɛ Jerusalɛm na. Ŋga wraa shie kre, wra tro kakpↄɛ na kabɛɛlɛ yɛ na, na pe nyina Nyiɛkpↄↄ kee kre na shie Jerusalɛm na.
42013023	A ndro wa na u wie mbo, "Ni Tafun, kena leele chiɛri plɛ ŋmaa pie shↄ ree?" A Yesu na kna mbo,
42013024	"E eyɛ gbeŋmba na ee tro kolo foo kre na. Ŋgi ndra na hin? E ti ni yo mbe e loo, lenɛɛrɛ we na chaa mbe tro ki na, a pia ki ja.
42013025	Na katoofun wre waa yiri maa katoo krↄ tↄ kre, bawa ee pan mbe yire krↄ kro, mbe krↄ koori, mbe kna mbra yuu na, 'O Tafun, jande, krↄ nyaa o pan.' Bawa we kna mbe yo e pan na, 'E laa ni na, ni n e yirihaa chin.'
42013026	Mbe ee kna mbra yuu na, 'Wre na ŋu nsra chaa mu ka mu gbↄↄ, a mnaa leele nyina o chiɛ na kree?'
42013027	La, bawa we kna mbe yo e pan na, 'E ti ni yo e pan, ni n e yirihaa chin. E laa ni na, e sɛ, yire sisampefɛɛnlɛ mblɛ.'
42013028	Na e waa yire krↄ kro, maa Abraham na Isaki na Jekↄb na Nyiɛkpↄↄ kee nyanyofɛɛnlɛ pre nya Nyiɛkpↄↄ ŋunumu kre nu kre, bawa ee yire mbra nyɛni mbra ŋgaala chirɛ.
42013029	A leele we yiri lawee kro nu mbe paan fni mbe li Nyiɛkpↄↄ ŋunumu kre nu.
42013030	A e le, mblɛ pe kro tↄ kre, plɛ we kna mbe yiɛklu, mbe yiɛkulo pre plɛ kna mbe kro tↄ."
42013031	Kre nyjila kre nu Farisiie plɛ na pan mna yo Yesu pan mbo, "Yili tra ŋga nu mu sɛ lawee fↄŋgↄ nu. Ŋgi na, Ŋunu Hɛrodi mu chaa mbe gbo."
42013032	A Yesu na kna mna yo pe pan mbo, "E sɛ yo leele fanafun wre pan na, 'Ni yo mbe ŋumufuɛn wↄ leele nu, mbe yambla tra aŋga na baŋga, ble taarɛ ble na, kre mbe ni tnumu nyu le.' "
42013033	Fna ki fna mbe ni ni kolo taa mbe kun aŋga na baŋga na ki nyisee. Kia jaa pan na Nyiɛkpↄↄ kee nyanyofun we ku lawee ka nu fↄna Jerusalɛm na.
42013034	"Jerusalɛm atɛ! Ŋu mu Nyiɛkpↄↄ kee nyanyofɛɛnlɛ mblɛ pe tun mu pan kre yiri na pe kuu, mu leele mblɛ pe tun mu pan waari dnɛ ni. Nyjila tataara nu ni chaa mbe mu biile yii mbe le kuɛn jaara, imi na ŋgolo u biile leni kuɛn jaara kre, a mu je ma ni ŋga kolo.
42013035	Le mu katoo we tni waara, a ti ni yo mbe mu loo, ma ni nya na, fↄna ŋga ble e e na yuu na 'Ŋmba u paan o Tafun Nyiɛkpↄↄ mɛɛ nu kre wo yi dwamu bↄkↄ.' "
42014001	Judae wuuble ka nu Yesu na sɛ Farisiie loplombo pre wa katoo lihaa, blↄ wa kɛnyi na u jeelee na tin tin, a wra pan Yesu pan, a leele pre naa Yesu le poŋgo.
42014003	A Yesu na kna mna Judae mbra nyinafɛɛnlɛ pre na Farisiie pre wie mbo, "Kena o mbra kolo ŋga mbe o yaŋu tra wuuble ree, ndee mni hin?"
42014004	Pe nsra nyu kun, a Yesu na yaŋu wre wru mna u tra mna tia wra sɛ.
42014005	A wra kna mna pe wie mbo, "E ŋmbihaa nuu, ndee bubnↄ we to lↄↄ wuuble, mbe wa sɛ u wↄ titɛɛ kre nu hin?"
42014006	Pe nsra kala ka ta mu yo.
42014007	Ŋga Yesu na yiɛ wa mna leele mblɛ pra fni lihaa wa kre le, mna nya na pe kro sɛ tni tni loplombo tnihɛɛ nu kre, wra yo pe pan mbo,
42014008	"Na ndro e yeeri bijam nu kre, na e sɛ yaa tni lawee chichiele nu, na ki pan na pe ndro ŋmba u wɛ ŋu na yeeri wa kre,
42014009	ŋmba u e kro yeeri wa kre we paan yo mu pan na, 'Yiri mu blↄ ŋmba ŋga jↄↄn,' bawa nyifɛɛrɛ we mu gbo, mbe mu yiri mbe sɛ tni kro.
42014010	Kena na pe mu yeeri lawee kre, sɛ tni lawee waa nu, ŋmba u mu yeeri kre we pan mbe yo mu pan na, 'Awe, yiri mu sɛ tni lawee chichie nu.' Na ki pan ma kre, leele mblɛ nu mu sɛ chaa mbe tni kre we mu kpↄↄ.
42014011	Kena ŋmba we uyɛ kpↄↄ kre, pie u pe fiɛn, a ŋmba we uyɛ pe fiɛn kre, pie u kpↄↄ."
42014012	Yesu na kna mna yo blↄ ŋmba wra u yeeri mna sɛ u katoo kre pan mbo, "Na mu lenɛɛrɛ yeeri fninlihaa kre, maa mu nↄↄlↄ, ndee mu nyjↄↄlↄ na mu chinlɛ, ndee mu sele leele, ndee mbe swafɛɛnlɛ mblɛ pe pe mu tnifɛɛnlɛ chiin yeeri. Ŋgi na, na ki pan ma, pre we ndru mbe mu yeeri ka na, mbe nyjɛ ŋu pe mu pe ŋga kre fↄlↄ tↄ.
42014013	La, na mu leele yeeri fninlihaa kre, shianfɛɛnlɛ na finla, na mblɛ pe fuuru, na fuunlo kro yeeri mu chaa.
42014014	Ŋgi na, ŋga mu pe pre na kre, pia jaa mu fↄlↄ tↄ, la, kprafɛɛnlɛ kunnyiɛ nu kre, mu fↄtↄↄrↄ ta."
42014015	Ŋga leele mblɛ pre na Yesu naa wa mu tni lihaa wa kre na u kee kre loo kre, a pe wa na kna mbo, "Leele mblɛ pie li Nyiɛkpↄↄ ŋunumu kre nu kre wo yi dwamu."
42014016	A Yesu na kna mu yo u pan mbo, "Ki ble ka blↄ wa wra lenɛɛrɛ yeeri mbe pe sɛ li u katoo.
42014017	Ŋga wra sro kre pe mu kↄ kre, wra u sumifun tun na u sɛ leele mblɛ u kɛ wa mu yeeri kre yeeri mbo, 'E pan! Ni sro kre pe mu kↄ.'
42014018	A leele pre kro na kaalɛɛ fↄnyi ta na yuu. Jlewo wre na kna mbo, 'Ni tra ka lↄ, a ki fna ni sɛ ki le. Kena ni mu tali, mba kolo ta.'
42014019	A shiinwo na kna mbo, 'Ni nui kɛ lↄ, a ni shie pe lehaa. Kena jande, mba kolo ta.'
42014020	A taarɛwo na kna mbo, 'Ni chlↄ leŋge. Kena mba kolo ta mbe pan.'
42014021	A blↄ wre sumifun wre na ndru mna pan mu kalɛɛ nyjɛ pe yo yire kro yo u pan. A krↄ na blↄ wre kun, a wra kna mu yo u sumifun wre pan mbo, 'Sɛ lete na nyaanyaa, mu sɛ shianfɛɛnlɛ, na finla, na fuunlo, na mblɛ pe fuuru kro yeeri.'
42014022	A sumifun wre na sɛ mna pan mu yo u tafun wre pan mbo, 'Ni Tafun, ŋga mu yo ni pe kre, ni ki pe, la lawee wa tɛ mbe leele tni.'
42014023	A u tafun wre na kna mu yo sumifun wre pan mbo, 'Sɛ tro mbookrↄe nu, na kooloe na, mblɛ mu nya wa kro pe yeeri mbe pe pan, mbe ni katoo kre nyi.
42014024	Ŋgi na, leele mblɛ ni klu mu yeeri kre, pe wa wa ni sro ŋga ka ta mbe naa.' "
42014025	Lenɛɛrɛ na taa Yesu kro a praa shie, a wra kna mna yo pe pan mbo,
42014026	"Na wa pan mbe taa ni kro, fↄna u ni kori mu wɛ u lɛ, ndee u lo, ndee u chↄ, ndee u biile, ndee u nyjↄↄlↄ na u chinlɛ na u jaala na, mbe u yɛ fɛɛ, wa jaa pe ni twanfun.
42014027	A ŋmba u n u kum kanyana kaan wru mu taa ni kro kre, wa jaa pe ni twanfun.
42014028	Na e wa yo we nyuŋgo sin mbe ki gede kre, we kluu tni mbe ki fↄlↄ gbun mbe le tun, na we swa ta mbe jaa ki sin mbe kↄ rɛ?
42014029	Na kre ma, na u nyuŋgo kre nↄↄ le, a u n shia ja mu ki sin mu kↄ kre, mblɛ pie ki nya kre we u tɛɛ,
42014030	mbra yuu na, 'Blↄ ŋmba yo we u nyuŋgo sin, a u n ja mu ki kↄ.'
42014031	A na ŋunu wa shie sojae kagbeŋ kɛ ni, mbe sɛ wi na ŋunu wa na u sojae kagbeŋ fulo ni kre, we klu mbe tnii jawa na we jaa fni na u loŋgo wre ni ree?
42014032	Na waa nya na wa u ja kre, we leele tun mbe pe sɛ u loŋgo wre fni haalee, mbe pe peyɛ lalaa gbeele.
42014033	Pan ki nyi chↄↄ, ndro wa jaa pe ni twanfun, fↄna u yirɛ nyjɛ yii wa u pan kro kee fɛɛ."
42014034	A Yesu na kna mbo, "Weŋge tna, la, na ki ki tnam wa mu fun kre, yaka wa jaa ti ki tna na fio.
42014035	Kia nyu kuraa mbe jaa yaka pe, a tnu ka wa pe ki nu na, fↄna pie ki kna mbe wo. Kena ŋmba uu wa ndie ni kre, ti mbe u loo."
42015001	Nyjila ka nu lampoo shↄfɛɛnlɛ na sisampefɛɛnlɛ na pan mbe Yesu kee loo.
42015002	A Farisiie pre na Judae mbra nyinafɛɛnlɛ pre naa taanri u na na yuu mbo, "Blↄ ŋmba na sisam pefɛɛnlɛ pe nyaari, hali wra chaa na lii na pe ni."
42015003	A Yesu na kna mna pe wie mbo,
42015004	"E nu, na waa wa mbaala lafaa ni, a nunu chom fun pe nu, ufun wa fuloejirɛ na kɛmbↄkↄↄnajirɛ pre ti pe kahaa wa mbe sɛ nunu wre cha tun ree?
42015005	A na ki pan ma, a waa u nya kre, u yiɛ we shↄ mbe u u bali mbe taa patia na mbe pan na u ni katoo.
42015006	Na waa le katoo, ki yɛshↄↄrↄ we ti u u nↄↄlↄ na u tnifɛɛnlɛ yeeri mbe yo pe pan na, 'Ni yiɛshↄ mu tro. Ni mbↄↄ u fun, a ni u nya. Kena e ti mbe o yiɛshↄ.'
42015007	Na ndro nunu chom u jawala chinɛ mu laa u sisam kro kre, pan chↄↄ, mblɛ pee wa nyjeeri kre yiɛ we shↄ u na mbe wɛ leele fuloejirɛ na kɛmbↄkↄↄnajirɛ mblɛ pe peyɛ jawa na pe fraka, a ki n shian na pie pe jawala chinɛ kre na.
42015008	Ndee e nu, chlↄ ŋmbi we swa finyi nununu kɛ ta, na nunu chom fun u pan, mbe wa kania mu, mbe pↄyira wru mbe katoo kre pↄ, mbe ki cha kama mbe sɛ su na we ki nya hin?
42015009	A na waa ki nya, we u nↄↄlↄ na u tnifɛɛnlɛ yeeri mbe yo pe pan na, 'E ti mbe mi na yire yiɛ shↄ. Ŋgi na, ni swa ki fun a ni ki nya.'
42015010	Pan chↄↄ kie pe, na sisampefun nunu u jawala chinɛ mu laa u sisam kro kre, Nyiɛkpↄↄ bitumblↄ yiɛ shↄ u na."
42015011	A Yesu na kna mbo, "Blↄ wa na u bibilɛ shiin plɛ praa wa.
42015012	A ŋmba wra pe ble wre na kna, mna yo pe lɛ pan mbo, 'Ndoo, jande, o krↄ yirɛyire yↄ mu ni ŋga nyjɛ mbe ta.' A blↄ wre na yirɛ yire yↄ mna u biile pre ŋga.
42015013	Kie pe ble chiɛri yɛ to, a pↄ wre na u yirɛ nyjɛ wra ta yire prɛ, mna swa kre bali, mna kolo kun mna sɛ waŋgra ka nu. Bawa wra sɛ swa kre tɛɛ mna uyɛ li, a kra kↄ mu u ti.
42015014	Ŋga swa kre kro na kↄ u kɛɛ kre, klo badaŋga ka na to kre waŋgra kre nu. A na shian u yii kpↄↄ.
42015015	Bawa wra sɛ uyɛ mbra waŋgra kre ndro wa na, a wre naa u tuni wra shie na u u prakoe kaan sro.
42015016	Klo sisaa na tia sroe yire wraa prakoe pre kaan kre kuraa na pe u pan niŋge ni, a wa ndro ta mbe u u ŋga yaka mbe u ka.
42015017	Ŋga wra u tnimu nya ma kre, a wra kna na yuu uyɛ pan mbo, 'Leele mblɛ pe tnumu tuni ndoo pan kuraa lii na prai sro na, a klo na ni kuu kre.
42015018	Mbe ndru mbe sɛ yo ndoo pan na, "Ndoo, ni sisaa pe mu ŋu na Nyiɛkpↄↄ taan
42015019	Kena ni n fna na mu ni yeeri mu pↄ na. Ni wru mu pe mu sumifɛɛnlɛ pre wa." '
42015020	A wra yiri mnaa shie u lɛ pan. U lɛ wre na u pↄ wre nya haalee na u paan, a u kee na pe u pan fooro ni, a wra fɛ mna sɛ u fa mu yii, mna u nyu shiun.
42015021	A u pↄ wre na kna mbo, 'Ndoo, ni sisaa pe Nyiɛkpↄↄ na, mu sisaa pe mu na, ki tia ni n fna na pie ni yeeri mu pↄ na.'
42015022	A u lɛ wre na kna mna yo u sumifɛɛnlɛ pre pan mbo, 'E sɛ dodoŋgi titnↄŋↄ chichie titi wru e pan e u le; e u le feelee na kpawrɛ.
42015023	Na e kↄ, mbe e sɛ nuu ŋmba nu nyina nyi yii mbe paan u gbo, mbe sro pe mbe o li, mbe oyɛ yiɛ shↄ.
42015024	Ŋgi na, ni pↄ ŋmba, ki pe na kuu u ku mu nyi, wra fun, a ni u nya.' A pra peyɛ yiɛ shↄ kama.
42015025	Kre nyjila kre na blↄ wre pↄ lopom wree wa see. Ŋga wraa paan mna da katoo nyu na kre, wra loo na pe mɛɛ koni na yoo.
42015026	A wra u lɛ sumifɛɛnlɛ pre nunu yeeri mna u wie mbo, 'A ŋgi pe pini mna hin?'
42015027	A wra kna mna yo u pan mbo, 'Mu chunu u le, a mu lɛ nuu yii mu gbo. Ŋgi na, ŋga u u nya ki mu, a yaka n u ta.'
42015028	A krↄ na pↄ lopom wre kun, a wra yo wa le katoo. A u lɛ wre na yiri mna sɛ u tali na u pan katoo.
42015029	A pↄ lopom wre na kna mbo, 'Ni mu sumi yɛlɛ tataara, ni n mu nyu kee je tun. Yira ŋgi mu ni ŋga tun hin? Hali sugbↄ kuraa mu n ni ŋga wa, a mi na ni nↄↄlↄ oyɛ yiɛ shↄ.
42015030	La, ŋga mu pↄ ŋmba u sɛ mu yirɛ kla tiɛrifɛɛnlɛ na kre le aŋga rɛ, a mu sɛ nuu yii mu gbo wre pan.'
42015031	A blↄ wre na kna mbo, 'Ni pↄ, nyjila kro nu ŋuu wa ni jaara, a ni yira kro mu wo yi.
42015032	Kena ki fna mbe o oyɛ yiɛ shↄ. Ŋgi na, mu chunu ŋmba u ku mu ndru mu nyi, wra fun, a o u nya.' "
42016001	A Yesu na kna mu yo u twanfɛɛnlɛ pre pan mbo, "Swafun wa naa wa, a wraa wa na u katoo yirɛ lefun wa ni, a leele naa paan na yuu swafun wre pan na, u yirɛ lefun wre n na u yirɛ yire le chichie.
42016002	A swafun wre na u yeeri mna yo u pan mbo, 'Ni mu kaalɛɛ yɛ ndru. Kena pan mu ni yirɛ nyjɛ mu le yire kro nyu gbun mu ni ŋga. Ŋgi na, mba ti mbe mu yi le na.'
42016003	A yirɛ lefun wre na kna na yuu uyɛ pan mbo, 'Ŋga ni tafun ni woni tnumu nu ŋga, mni mbe pe hin? Na mii ŋmba, faŋga n wa ni nu mbe ni jaa fali, a ni nyifɛɛrɛ pini na mbe tali.
42016004	Ni chin kee ŋga mbe pe, na pe waa ni wↄ tnumu nu mbe leele na ni kee chaa.'
42016005	A wra tni mna u lopom wre fↄlↄ lifɛɛnlɛ yeeri nununu, mna jlewo wre wie mbo, 'Ni tafun fↄlↄ mni kii wa mu na hin?'
42016006	A wra kna mbo, 'Kii similiwo ankurae fulo.' A wra kna mna yo u pan mbo, 'Mu fↄlↄ hlɛ wru nyaanyaa mu nyunↄ ki nu na ankurae kɛ yi.'
42016007	A wra kna mna yo shiin wo pan mbo, 'A ŋu hin, ni tafun fↄlↄ mni kii wa mu na hin?' A wra kna mbo, 'Yii yua bↄtↄe lafaa.' A wra kna mbo, 'Mu fↄlↄ hlɛ ye. Shↄ mu nyunↄ ki nu bↄtↄ fuloejirɛ.'
42016008	Ŋga kra pan ma kre, kachindɛ kolo ŋga wra wru kre na tia swafun wre na u pni. Ŋgi na, waŋgra ŋga leele pe pe denyjuu kolo chin peyɛ nu, mu wɛ leele mblɛ pe taa Nyiɛkpↄↄ kro kre na."
42016009	"Kena ni yuu e pan, e waŋgra swa tɛɛ e nↄↄlↄ cha, na ki waa kↄ, pie e shↄ mbe sɛ pe ble nyini tnihaa nu.
42016010	Fↄna e kpra li kalɛɛ fiɛn fiɛn nu, kre ee jaa kekpↄɛ kpra li. A na ma jaa kpra li kee fiɛn nu kre, ma jaa kpra li kekpↄↄ nu.
42016011	A na ma jaa waŋgra yirɛ kpra li kre, ŋmbi we mu shↄ mbe li, mbe nyjeeri yirɛ chichiele wru mbe le mu kɛɛ hin?
42016012	A na ma jaa ndro wo kpra li, ŋmbi we mu ŋga ŋu titi wo hin?
42016013	A kre sumifun n wa mbe jaa tafɛɛnlɛ shiin sumi. Ŋgi na, we nunu kori mbe nunu pra, mbe uyɛ wru mbe nunu ŋga mbe wɛ shiin wo wre na. Ki tia ndro wa jaa taa Nyiɛkpↄↄ kro mbe jaa taa swa kro mbe ki nyu."
42016014	Ŋga Farisiie mblɛ pra pe swachafɛɛnlɛ pre na yire kee nyjɛ krɛrɛ loo kre, a pra u pini na tɛɛ.
42016015	A wra kna mna yo pe pan mbo, "Yire e eyɛ pini kprafɛɛnlɛ leele yiɛ na, la, Nyiɛkpↄↄ e lolonyi kee chin. Ŋgi ndra na, yira ŋga waŋgra leele jawa yira chichie kre, ki pe yira waa Nyiɛkpↄↄ yiɛ.
42016016	Mbose mbra yire na Nyiɛkpↄↄ kee nyanyofɛɛnlɛ pre naa wa mna pan mu su Jↄn ndrajefun wre nyjila, a mu yire yire nyjila yire nu krɛrɛ mu pan mu su aŋga, leelee wa na Nyiɛkpↄↄ ŋunumu kre ketaan kpali, a leele na peyɛ gbeŋmba na lee ki nu.
42016017	Na nyjeeri na tra kla kre, kre prↄ ŋga pie Mbose mbra yire fiɛn ka wↄ mbe wa."
42016018	"Blↄ ŋmba we u chↄ je mbe sɛ fuŋu leŋge kre, u leŋgeere kla, a ŋmba we chlↄ ŋmba u u plↄ je wru mbe leŋge kre, u leŋgeere kla."
42016019	"Kena swafun wa naa wa, wraa wa dodonyi na yirɛ chichiele titi ni na leni, na uyɛ nyu lii ble kro nu.
42016020	A shianfun wa naa wa, praa u yeeri Lazaro, a klɛ na u knumu kro poŋgo,
42016021	a praa paan na u teeri swafun wre jlonwee nyu na. Kena na swafun wre li, a yi knumɛɛ wo tra kre, mbe u sɛ yi yoori mbe ka. A na ki pan ma kre, nyukwanla wa u ti, mbe pe pan mbra u klɛ lala.
42016022	Ki ble ka shianfun wre na ku, a nyjeeri bitumblↄ na pan mu u tio mna sɛ Abraham lawee. A swafun wre na ku, a pra u le.
42016023	A wra sɛ na kala nyaa kuulo ndoo, ŋga wra yiɛ yire kre, wra Abraham nya lawee lee ka nu, a Lazaro wa u jaara.
42016024	A wra kna mbo, 'Ndoo Abraham, jande ni fooro le, mu Lazaro tun, mbe u sɛ u kambɛlɛ ni nyumu nu mbe paan ni ndile nyiŋge. Ŋgi na, ni kala nyaa kanhun ŋga nu titi.'
42016025	A Abraham na kna mu yo u pan mbo, 'Ni pↄ, jawa mu chin na, ŋga mnaa wa ŋmaa ni kre, mna yirɛ chichiele nyjɛ mnaa chaa kro ta, a Lazaro na kala nya, la, fuŋga wre uyɛ lii, mbe ŋu kala nya.
42016026	A na o yire krɛrɛ tɛɛ mbɛɛ na kre, wee badaaŋga kaa wa wre na ŋu lalaa, na ndro chaa mbe kun mbe pan mu pan wa kre, wa ki ja, a wa wa jaa kun mbe pan mna.'
42016027	A swafun wre na kna mbo, 'Ndoo, ni mu tali, kena u tun mbe u ndru mbe sɛ ni lɛ katoo.
42016028	Ŋgi na, nii wa na chinlɛ knↄ ni wa, mbe u sɛ pe jaari, mbe pia kↄↄ pan kanyana ndoo ŋga nu.'
42016029	A Abraham na kna mbo, 'Mbose na Nyiɛkpↄↄ kee nyanyofɛɛnlɛ pree wa pe pan wa, pie loo pe pan.'
42016030	A swafun wre na kna mbo, 'Ↄↄnhↄn, ni lɛ Abraham, la, na ndro yiri o pan mna mu sɛ wa kre, pie pe jawala chinɛ.'
42016031	A Abraham na kna mbo, 'Na pia Mbose na Nyiɛkpↄↄ kee nyanyofɛɛnlɛ pre kee yire loo kre, kena na ndro nyi mu ki yo pe pan kuraa kre, pia ndie tɛɛ u pan.' "
42017001	A Yesu na kna mna yo u twanfɛɛnlɛ pre pan mbo, "Imi na kie pe kpan, jini ŋga kie ti lewo sisam pe we pan, la, ndro ŋmba na jini we yire mbe pan kre, ufun atɛ.
42017002	Na pe fifiire tre dnɛ badaaŋga pↄ ufun lagboo, mu u wa epo nu a ki u li kre, ki prↄ ŋga ufun we tni, mbaa ti mbe ni biile mblɛ wa le sisaa nu."
42017003	"Kena e eyɛ dↄↄ ta, na mu ŋmbrↄ sisaa pe mu na kre, u yiɛ kee yo u pan, na u waa laa u sisam kro kre, mbe mu u sisam ti mbe u kɛ.
42017004	Hali na u sisaa pe mu na gbee nununu kↄↄnashin ble nunu, na u pan gbee nununu kↄↄnashin mu yo mu pan na u u jawala chinɛ mu laa u sisam kro kre, ki fna mbe mu u sisam ti mbe u kɛ."
42017005	A bitumblↄ pre na kna mu yo o Tafun wre pan mbo, "Jande, ka ya o shↄnlie na."
42017006	A o Tafun wre na kna mu yo pe pan mbo, "Na e shↄnlie na pe fiɛn na mↄstad bie yi kuraa kre, ee na jaa yo tiŋge ŋga pan na kↄ mu sɛ kan epo nu, a kie na kↄ mbra sɛ kan ki nu."
42017007	"Na e waa wa na sumifun ni, a wra fali, ndee na mbaala le kre, na sumifun wre sɛ nyaa mu le, we sɛ tni to mbra lii?
42017008	Kra pe ma, la, u lopom wre we yo u pan na, 'Sro pe mu ni ŋga mbe ni li.' We sro kre pe mbe u ŋga tun mbe chin u wo li.
42017009	A u lopom wre wa u ŋga mboo. Ŋgi na, sumifun tnumu ŋga ki fna u tun yi.
42017010	Pan chↄↄ e nyi, ŋga mbe yo e pe kre, na e ki pe, e yo na sumifɛɛnlɛ lɛ wre, o n fna mboo ni, o tnumu yi."
42017011	Ŋga Yesu naa shie Jerusalɛm na kre, Samaria na Galilii lalaa wra tro.
42017012	Ŋga wraa dani seechia ka na, a kokoefɛɛnlɛ kɛ plɛ na u fni, mna yire lee,
42017013	mu gble le kpↄↄ mbo, "Yesu o Tafun, o fooro le."
42017014	Ŋga wra kna mna pe nya ma kre, a wra kna mna yo pe pan, mbo, "E sɛ eyɛ wru e sↄfue pre nyina." Ŋga praa shie kre to, pra saanla kro.
42017015	Ŋga pe nunu na kna mna uyɛ nya na u saanla kre, a wra ndru na gble leni kpↄↄ na Nyiɛkpↄↄ kaan mɛɛ.
42017016	Mna pan mu kosie kan Yesu yiɛ mna u ŋga mboo. Na wre blↄ wre pe Samariae wo.
42017017	A Yesu na kna mbo, "Leele kɛ ma pe saanla kree, a sena Judae kↄↄnajirɛ pre nyi hin?
42017018	Kena pe nunu kuraa n ja mu ndru mu pan mu Nyiɛkpↄↄ ŋga mɛɛ, na fuŋu ŋmba chiin bↄkↄↄ?"
42017019	A Yesu na kna mna yo u pan mbo, "Yiri mu sɛ mu lawee. Mu shↄnlie mu saanla."
42017020	Ki ble ka Farisiie pre na pan mna Yesu wie na nyjila ŋgi nu Nyiɛkpↄↄ ŋunumu kre we pan hin? A wra kna mna yo pe pan mbo, "Na Nyiɛkpↄↄ ŋunumu kre paan, kawako kee ka wa pe mbe e chin na ki paan.
42017021	A ndro wa yo na, 'E le, Nyiɛkpↄↄ ŋunumu kre yi kre, ndee kre yi wa kre.' Ŋgi na, Nyiɛkpↄↄ ŋunumu kree wa e nu."
42017022	A Yesu na kna mna yo u twanfɛɛnlɛ pre pan mbo, "Nyjila kaa wa na paan, mbe e na Lewo Pↄ wre chaa mbe wra tni e jaara ble nunu chom, a yaa u ta.
42017023	Leele we pan mbe yo e pan na, uu wa mna ree mnawa, yaa shia taa pe na mbe sɛ u lehaa.
42017024	Imi na nyiɛ nyini nyjeeri kokoo ŋga na mbe nya mbe sɛ kokoo ŋgaa na kre, pan Lewo Pↄ wre we pe u pan ble kre nu.
42017025	La, ŋga ki yiɛklu, ki fna mbe u kala nya tataara, mbe aŋga leele mblɛ u je.
42017026	Imi na kra nyi Noa ble yire nu kre, pan kie pe Lewo Pↄ wre pan ble yire nu.
42017027	Leele naa lii, mnaa gboo, mnaa leŋgei, na chiɛlɛ wru na bilɛ kaan, mna sɛ su ŋga ble Noa na le krↄ kre nu, a nyiɛ na pan, a nyumu na leele pre hamblɛ kla peii.
42017028	Pan kra nyi Lↄt ble yire nu na chↄↄ, leele naa lii, mnaa gboo, mnaa loni na prɛ, mnaa yirɛ ndru, mnaa nyinyi siin.
42017029	La, ŋga ble Lↄt na yili Sodom na kre, Nyiɛkpↄↄ na tia kanhun na pwa tuwe chaara na yiri nyjeeri mna pan mu Sodom leele kla peii.
42017030	Pan chↄↄ kie pe Lewo Pↄ wre pan ble.
42017031	Ki ble kre, ŋmba uu wa nyuŋgo ndra na kre waa shia tii mbe le katoo mbe u yaka wru, pan chↄↄ ŋmba uu wa nyaa kre waa shia ndru mbe pan katoo.
42017032	E Lↄt chↄ wre sↄↄnri.
42017033	Lewo ŋmba we na kɛ toni u ŋmaa na kre, kie yili u kɛɛ. La, ŋmba we u ŋmaa wa mbe fun kre, we ki ta.
42017034	E ti ni yo e pan, ki ble kre, na blee yi, leele shiin we chaa mbe sni dɛŋglɛ nunu na, pie nunu wru mbe nunu ti wa.
42017035	Chiɛlɛ shiin we chaa mbra yirɛ trei, mbe pe nunu wru, mbe nunu ti wa."
42017037	A pra kna mna Yesu wie mbo, "O Tafun, sena kre kee ŋga we pe hin?" A wra kna mna pe gbun yomini ka mbo, "Lawee ŋga nu kafↄↄ nyi kre, bawa kↄkↄsachie we ble."
42018001	Ki ble ka Yesu na u twanfɛɛnlɛ pre gbun yomini ka, mna pe nyina na ki fna pra nyiɛtali nyjila kro nu, mbe pia pra.
42018002	Wra yo pe pan mbo, "Blↄ kalalifun wa naa wa chia ka na. Wre blↄ wre, u nsraa Nyiɛkpↄↄ fiɛ, a u kee ka na ma lewo ni.
42018003	A lekuchlↄ wa naa wa chia kre na, nyjila kro nu wraa shie na yuu blↄ wre pan mbo, 'Jande, mi na ni ŋmbrↄ wa o ta, a ni wo tna, kena ya ni na.'
42018004	Blↄ wre nsraa chaa mbe chlↄ wre kee kre yo, la, kra kↄ mu da wa, a wra kna mna yo uyɛ pan mbo, 'Kii wa na ni n na Nyiɛkpↄↄ fiɛ, a ni kee ka ma na lewo ni.
42018005	La, imi na lekuchlↄ ŋmba ni hau ŋga, mbe kee kre le mbe u ŋga u tam. Na kre ma, u paan mna kuraa we kↄↄ ni gbo.' "
42018006	A O Tafun Yesu na kee kre taa mbo, "E kalalifun denyjuufun ŋmba kee ŋga le.
42018007	Kena Nyiɛkpↄↄ leele mblɛ u wↄ, a pra nyɛni na u yeeri lafo na ble kre, wa pe kala li mbe pe shↄ sisampefɛɛnlɛ kɛɛ ree? E jawa na we pna pe kala ni ree?
42018008	Ni yuu e pan na, we pe kala li mbe pe shↄ nyaanyaa. Kena na Lewo Pↄ wre waa pan, we shↄnlifun da tra ŋga naa?"
42018009	A Yesu na leele mblɛ praa peyɛ jawa na pe fraka, na pe ŋmbilɛ le na pre n fraka kre gbun yomini ka mbo,
42018010	"Bilɛ shiin plɛ pra sɛ suminyuŋgo nyiɛtalihaa, nunu na pe Farisiie wo, a haŋu wre na pe lampooshↄfun.
42018011	Farisiie wo wre na uyɛ kun mna sɛ yire mna nyiɛtali mbo, 'Ni Nyiɛkpↄↄ kaan mboo na ni fraka, ni n pe jajaarafun, a ni n pe denyjuufun ndee chachaa imi na leele hamblɛ nyi kre, ni mu kaan mboo na ni n pe na lampooshↄfun ŋmba u yire wa ŋga wi.
42018012	Ŋgi na, kranu kpan ni blefuni gbee shiin, a ni yirɛ nyjɛ ni taa, ni yi yↄↄlɛ kɛ, mbe mu ŋga nunu.'
42018013	A lampooshↄfun wre na yire lee chiɛri, u nsra yiɛ yire kuraa mna nyiɛ yiɛ le. Kɛ wra taa gbun na, na yuu mbo, 'Nyiɛkpↄↄ, sisampefun wi mi. Jande, ni fooro le.' "
42018014	A Yesu na kna mbo, "E ti ni yo e pan, wre sisampefun wre na fraka Nyiɛkpↄↄ pan, mna sɛ katoo, mna wɛ haŋu wre na. Ŋgi na, ŋmba we uyɛ kpↄↄ kre, Nyiɛkpↄↄ we ufun pe fiɛn, a ŋmba we uyɛ pe fiɛn kre, Nyiɛkpↄↄ we u kpↄↄ."
42018015	Leele plɛ na pan na biile fiɛnfiɛn plɛ ni Yesu pan mbe u kɛ taa pe na. Ŋga u twanfɛɛnlɛ pre na pe nya kre, a praa fuuru leele pre na.
42018016	A Yesu na biile pre yeeri mna pan u jaara mna kna mbo, "E ti mbe biile pre pan ni pan. Yaa pe tↄ kolo. Ŋgi na, mblɛ imi wo yi Nyiɛkpↄↄ ŋunumu kre.
42018017	Kpra na ni yuu e pan, ŋmba u n Nyiɛkpↄↄ ŋunumu kre shↄ na pↄ wi kre, wa le ki nu."
42018018	Bawa Judae lopom wa na kna mna Yesu wie mbo, "Nyinafun Chichie, kee ŋgi mbe pe mbe blenyini ŋmaa ta hin?"
42018019	A Yesu na kna mna yo u pan mbo, "Ŋgi ki tia mna ni yeeri lewo chiriri hin? Ndro n wa mu pe chiriri fↄna Nyiɛkpↄↄ wre chiin bↄkↄ.
42018020	Mu Nyiɛkpↄↄ mbra yire chin na pe yi nyunↄ na, 'Maa shia leŋgeere kla, a maa shia liiku, a maa shia ju, a maa shia kafinɛ dansiɛrɛ li a ki fna mu mu lɛ na mu lo ŋga buuro.' "
42018021	A blↄ wre na kna mbo, "Yire mbra nyjɛ krɛrɛ ni li yi na mu yire ni bimi."
42018022	Ŋga Yesu na kre kee ŋga loo kre, a wra kna mna yo u pan mbo, "Kala nunu ki kro mbe mu pe. Sɛ mu yirɛ kro prɛ, mu swa kre yↄↄlɛ mu shianfɛɛnlɛ ŋga, mu pan mu taa ni kro. Kre mu krↄyirɛ ta nyjeeri."
42018023	Ŋga blↄ wre na kre kee ŋga loo kre, u yiɛ na je. Ŋgi na, wra pe swafun.
42018024	Yesu na u le kom mna kna mbo, "Kie sheli na swafɛɛnlɛ we le Nyiɛkpↄↄ ŋunumu kre nu.
42018025	Kie pe yiɛyiɛ nyuuma pan na we le pandiɛ wee, mbe wɛ ŋga swafun we le Nyiɛkpↄↄ ŋunumu kre nu."
42018026	Leele mblɛ pra kee ŋga loo kre na kna mbo, "Kena ŋmbi ŋmaa Nyiɛkpↄↄ we shↄ na hin?"
42018027	A Yesu na kna mbo, "Kee ŋga kia jaa pe lewo pan kre, kie jaa pe Nyiɛkpↄↄ pan."
42018028	A Pita na kna mbo, "Le, o o yirɛ kro ti mu pan mu taa mu kro."
42018029	A Yesu na kna mna yo pe pan mbo, "Kpra na ni yuu e pan, ndro ŋmba u yila Nyiɛkpↄↄ ŋunumu kre na mu u katoo, ndee u chↄ, ndee u chinlɛ, ndee u lo na u lɛ, ndee mu u biile ti kre.
42018030	Ufun we ndru mbe yi ta mbe wɛ jle na, fuŋgaami ble nyjɛ nu o nyi ŋga nu, mbe ndruu blenyini ŋmaa kre ta mbe waŋgra ŋga kie pan na kre nu."
42018031	Yesu na bitumblↄ kɛmbↄshiin pre wru mna sɛ paara pe pan mbo, "E le! Jerusalɛm na o shie kre, a Lewo Pↄ wre kee nyjɛ Nyiɛkpↄↄ kee nyanyofɛɛnlɛ pre nyunↄ mu tɛɛ yire kro we pe.
42018032	Pie u wↄ mbe le leele mblɛ pe n Nyiɛkpↄↄ chin kɛɛ, mbe praa u pini mbra tɛɛ, mbe u tɛɛlɛ, mbe tɛɛnrɛ hlu mbe wo u na.
42018033	Pie u frↄ fwa ni, mbe sɛ u gbo, a u ble taarɛ ble na we nyi."
42018034	Kee yire wra yo kre, pe nsra ka nↄↄ loo. Nyiɛkpↄↄ na kee kre nↄↄ ndra pe na, a pe nsra chin kee ŋga u yuu.
42018035	Ŋga wraa dani Jɛriko na kre, na fuun waa wa mu tni kolo mbɛɛ na na tali.
42018036	Ŋga wra loo na lenɛɛrɛ pre tro u mbɛɛ na kre, a wra mblɛ praa wa u jaara kre wie mbo, "A kee ŋgi ki pini hin?"
42018037	A pra kna mbo, "Yesu ŋmba u yiri Nazrɛt na wre u tro."
42018038	A wra kna mbo, "Yesu, Devid nana, ni fooro le!"
42018039	A leele mblɛ pra yiɛ klu kre naa fuuru u na, na u pieri, la wra je na gble leni kpↄↄ na yaa, mbo, "Devid nana, ni fooro le!"
42018040	A Yesu na yire, mna yo leele pre pan na pe pan na u ni, ŋga wra da u mbɛɛ na kre, a wra u wie mbo,
42018041	"Ŋgi mu chaa ni pe mbe mu ŋga hin?" A wra kna mbo, "Ni Tafun, ti mbe ni nyiɛlɛ nyjɛ nyaa."
42018042	A Yesu na kna mna yo u pan mbo, "Mu nyiɛlɛ yire nyaa, mu shↄnlie mu shↄ."
42018043	Titɛɛ kre nu to, a u nyiɛlɛ yire na nyaa, a wra taa Yesu kro, na Nyiɛkpↄↄ kaan mɛɛ, ŋga leele mblɛ praa wa wa kre na u nya kre, pe kro naa Nyiɛkpↄↄ kaan mɛɛ.
42019001	Yesu na le Jɛriko na, mnaa tro mbe sɛ.
42019002	Na blↄ waa wa wa praa u yeeri Zakiↄs, a wra pe lampooshↄfɛɛnlɛ lopom, mna pe swafun.
42019003	A wraa Yesu chaa mbe chin lewo ŋmba nyini wi, la, u nsra gede, a leele pre na nɛɛ. Ki tia u nsra ja mbe u nya.
42019004	Kra tia wra fɛ mna sɛ nduu tiŋge na yiɛ, mbe Yesu cha mbe le. Ŋgi na, na bawa kolo kre na Yesu we tro.
42019005	Ŋga Yesu na da wa kre, wra yiɛ yire mna le tiŋge kre na, mna yo u pan mbo, "Zakiↄs, pe nyaanyaa mu tii tra. Mu katoo ki fna ni tni aŋga."
42019006	A wra pe nyaanyaa mna tii tra, mna Yesu wru na yɛshↄↄrↄ ni mna sɛ katoo.
42019007	Ŋga leele pre na ki nya ma kre, a praa taanri na yuu mbo, "U shie mbe sɛ le sisampefun pan."
42019008	Bawa Zakiↄs na yiri mna yire leele pre yiɛ na, mna kna mbo, "Ni Tafun, le, mbe ni yirɛ nyjɛ yii wa ni pan yↄ shiin mbe shianfɛɛnlɛ ŋga yi yↄↄ. A na ni ndro wa yira dnumu kre, mbe ki tↄ ma gbee jijirɛ mbe ufun ŋga."
42019009	A Yesu na kna mbo, "Aŋga ŋmaashↄmu pan katoo ŋga nu. A Abraham sele ndro wi kre.
42019010	Ŋgi na, Lewo Pↄ wre pan mbe mblɛ pe fun kre haa cha, mbe pe shↄ."
42019011	Ŋga leele pre naa wa mu yire na yire kee nyjɛ ndru kre, Yesu na pe gbun yomini ka. Ŋgi na, wraa mbra Jerusalɛm na, a na leele pre jawa na fuŋga pie Nyiɛkpↄↄ ŋunumulie nya na nyini ni.
42019012	A wra kna mna yo pe pan mbo, "Blↄ wa na yiri, wra pe lepↄↄ, a wra sɛ waŋgra ka nu haalee, mbe pe sɛ u tɛɛ ŋunumu na mbe ndruu pan.
42019013	Ŋga wra yo we sɛ kre, wra u sumifɛɛnlɛ kɛ yeeri, mna pe kro ŋga kre nyjila kre pↄni pↄni mna yo pe pan mbo, 'E ta jafa lii na yi ni mbe hɛ su ŋga ble mbe pan.'
42019014	La, wre titi chia kre leele nsraa u kee chaa, kra tia pra leele wↄ mu tun mna u kↄŋgↄ ni mbo, 'O n na blↄ ŋmba chaa mbe u pe o ŋunu.'
42019015	Blↄ wre na sɛ u ŋunumu kre li, mna ndru mu pan. Ŋga wra le kre, titɛɛ kre nu, a wra tia pra u sumifɛɛnlɛ mblɛ wra ŋga swa kre yeeri, mbe pe paan u nyina tnu ŋga pe ta swala nyjɛ wra pe ŋga yire nu
42019016	A jle wo wre na pan mna yo u pan mbo, 'Ni tafun, mu pↄni kre mna ni ŋga kre, ni pↄni kɛ ta mu ya ki na.'
42019017	A wra kna mna yo u pan mbo, 'Sumifun chichie, mu ka pe. Ŋgi na, chiɛri ŋga ni mu ŋga kre mu kpra wru ki na. Kena mbe ti mu jaŋga li chiɛ kɛ na.'
42019018	A shiin wo wre na pan mbo, 'Ni tafun, mu pↄni kre mna ni ŋga kre, ni pↄni kunↄ ta mu ya ki na.'
42019019	A wra kna mna yo u pan, 'Ŋu we jaŋga li chiɛ knↄ na.'
42019020	A nunu pan mbo, 'Ni tafun, mu pↄni kre yi kre, agua nu ni ki fo mu tɛɛ.
42019021	Ŋgi na, ni mu fiɛ. Ŋgi na, mu kee sheli. Yira ŋga ki n pe mu wo kuraa mu ki wrui, a mna mu n luu kuraa mu kuun wa.'
42019022	A wra kna mna yo u pan mbo, 'Sumifun sisaa, mu nyu kee ŋga mu yo kre na mbe mu gbun na pini ni. Na mu chin na ni kee sheli, a ndaa ŋga ki n pe ni wo kuraa wrui, na kuun mna ni n luu,
42019023	yira ŋgi ki tia mu n sɛ ni swa kre tɛɛ swa tɛɛ lawee hin? Kaa ŋga ni pan ŋga, mbe na ki wↄ, mbra tnu ta mna ya ki na.'
42019024	A pe tafun wre na kna mna yo mblɛ praa wa mu yire u jaara kre pan mbo, 'E pↄni kre shↄ u kɛɛ. E ki ya pↄni kɛfun wre pan.'
42019025	A pra kna mna yo u pan mbo, 'O tafun, pↄni kɛ wre ta.'
42019026	A wra kna mbo, 'Ni yuu e pan ŋmba uu ka ni mu ki le chichie kre, pie ka ya u pan, la, ŋmba uu fiɛn ni a u n ki le chichie kre, fiɛn kre ni u nyi kre, pie ki shↄ u kɛɛ.
42019027	Ni loŋgoolo mblɛ pe n na chaa mbe ni pe pe ŋunu kre, e pan na pe ni mna, e pe gbo ni yiɛ.' "
42019028	Ŋga wra yire kee nyjɛ yo mna kↄ kre, a wra yiɛklu na shie Jerusalɛm na.
42019029	Ŋga wraa dani Bɛtfage na Bɛtani na, Olive nyua kre mbɛɛ na kre, a wra u twanfɛɛnlɛ pre shiin wↄ mna tun mbo,
42019030	"E sɛ kable ŋga kii wa e yɛsimi ŋga na. Na e lee wa to, ee bubnↄ pↄ wa nya na pe u pↄ tiŋge ka na. Ndro n da mu tni u na tun. E u saan e pan na u ni mna.
42019031	Na ndro waa e wie na mni a e na u saanri hin, e yo ufun pan na u kee shian mu o Tafun wre ŋga."
42019032	A mblɛ wra tun kre na sɛ mna u nya imi na wra yo pe pan kre.
42019033	Ŋga praa bubnↄ pↄ wre saanri kre, a u tafun na kna mu pe wie mbo, "Mni a e na bubnↄ pↄ wre saanri hin?"
42019034	A pra kna mbo, "O Tafun u u chaa"
42019035	A pra pan na bubnↄ wre ni mna Yesu ŋga, a pra pe yonyi nyaala mu wo bubnↄ wre na mna Yesu wru mu taa u na.
42019036	Ŋga wra tni u na na shie kre, a leele pre naa pe dodonyi woni na chaan kolo.
42019037	Pra da lawee ka nu, na bawa kolo nyi, mbe pe yire mbe Olive nyua kre tii. Bawa u twanfɛɛnlɛ tataara pre kro na chin na gble leni kpↄↄ na Nyiɛkpↄↄ kaan mboo kawako kee nyjɛ pe nya kre na,
42019038	mbo, "Ŋunu ŋmba u paan o Tafun Nyiɛkpↄↄ mɛɛ nu kre wo yi dwamu. Wejinyiŋgee wa nyjeeri, a Nyiɛkpↄↄ wo yi yɛnyiŋge."
42019039	Na Farisiie pre plɛɛ wa lenɛɛrɛ pre nu, a pra kna mna Yesu wie mbo, "Nyinafun, fuu mu twanfɛɛnlɛ pre na mbe pe pieri."
42019040	A wra kna mna yo pe pan mbo, "E ti ni yo e pan, na pe pieri kuraa kre, dnɛ nyjɛ kuraa we na gble leni."
42019041	Ŋga wraa mbra Jerusalɛm na mna ki nya kre, ki kee na u pe fooro ni a wra nyɛni,
42019042	mna kna mbo, "Na mna chin ŋga kie pan mbe mu ŋga wejinyiŋge aŋga kre, a na fuŋgaami pe ki ndra mu na.
42019043	Ŋgi na, ble yɛɛ wa na paan yire ble yire nu mu loŋgoolo we mu kuun fni, mbe nduu mu mboo na mbe paan mu tↄ, ma lawee ta mbe yili.
42019044	Pie ŋu na mu biile kla peii, hali nyuŋgo nunu chom kuraa pia ki ti. Ŋgi na, nyjila ŋga nu Nyiɛkpↄↄ pan mu shↄhaa kre, mu n ki chin."
42019045	A Yesu na sɛ le suminyuŋgo wa, mna leele mblɛ praa yirɛ prɛ wa kre ni,
42019046	mna kna mu yo pe pan mbo, "Pe ki nyunↄ na, 'Ni katoo we pe nyiɛtali ndoo,' a yire ki wru mu pe 'juolo lawee.' "
42019047	Blenyini ŋga Yesu naa shie na nyina suminyuŋgo wa. Sↄfue loplombo pre, na Mbose mbra nyinafɛɛnlɛ pre, na chia loplombo pre naa u chaa mbe gbo.
42019048	La, pe nsra kolo ŋga na pie tro chin. Ŋgi na, na leele pre u kee yire wra yuu yire chaa mbe loo peii.
42020001	Ki ble ka, Yesu naa leele nyina na ketaan kre yuu pe pan suminyuŋgo wa. Judae sↄfue loplombo pre na mbra nyinafɛɛnlɛ pre, na chia loplombo pre na pan,
42020002	mna u wie mbo, "Ŋmbi u mu ŋga kolo mna yire kee nyjɛ pini mna hin? O nyina ŋmba u mu ŋga kre jaŋga kre."
42020003	A Yesu na kna mu yo pe pan mbo, "Mbe e wie kala nunu na chↄↄ, e ki nyu wↄ.
42020004	Jↄn ndra jee kre, Nyiɛkpↄↄ pan kra yiri ndee, lewo pan hin?"
42020005	A pra ki kna na peyɛ ni, mna kna mbo, "Na o yo na Nyiɛkpↄↄ pan kra yiri kre, we yo na, 'Ŋgi ki tia e nsra u shↄnli hin?'
42020006	A na o yo na, 'Lewo pan kra yiri kre,' leele pre we o waara na dnɛ ni. Ŋgi na, pe shↄnli na Nyiɛkpↄↄ kee nyanyofun na wi Jↄn."
42020007	Ki tia pra kna mbo, "O n chin mna kra yiri."
42020008	A Yesu na kna mna yo pe pan mbo, "A mba e nyina mna ni yiri jaŋga ni na kalɛɛ nyjɛ pini."
42020009	Bawa Yesu na kna mna leele pre gbun yomini ka mbo, "Blↄ wa wra u tresɛnyi see ka pe, mna ki wru mu le falifɛɛnlɛ plɛ kɛɛ mna sɛ waŋgra ka nu, mna sɛ mu wa.
42020010	Ŋga yirɛ yire na sɛ, a wra yire wa mna u sumifɛɛnlɛ pre wa tun see kre lefɛɛnlɛ pre pan, na u sɛ yirɛ yire yɛ shↄ mbe sɛ u ŋga. A see kre lefɛɛnlɛ pre na u frↄ, mna u ni a wra sɛ kɛwaara.
42020011	A wra ndru mna u sumifɛɛnlɛ pre wa tun na, a pra ndru mu wre yii mna u frↄ, mna cheu wↄ u na, mna u ni a wra sɛ kɛwaara.
42020012	A wra je mna taarɛ wo tun na, a pra wre gbun mu laala, mna u wↄ mu wa fimi na.
42020013	A seefun wre na kna mbo, 'Mni mbe pe hin? Mbe ni pↄ ŋmba ni kori tun. Kie pe pie wre nyifɛɛrɛ pe.'
42020014	Ŋga seelefɛɛnlɛ pre na pↄ wre nya kre, a pra kna mna yo peyɛ pan mbo, 'Seefun wre krↄlifun wre wi kre. E ti mbe o u gbo, mbe krↄ kre pe o wo.'
42020015	A pra u yii mna u tini mna yili see kre lam, mna u gbo." A Yesu na kna mna pe wie mbo, "Kena mni seefun wre we pe pe hin?
42020016	We pan mbe see kre lefɛɛnlɛ pre kla peii, mbe see kre wru mbe le lefumblↄ kɛɛ." Ŋga leele pre na kee kre loo ma kre, a pra kna mbo, "Nyiɛ we o kisi ki na."
42020017	A Yesu na pe le komm, mna kna mbo, "Kena kee ŋga pe nyunↄ mu tɛɛ kre ki nↄↄ yi ŋgi hin? 'Dnɛ ŋga nyuŋgo sinfɛɛnlɛ pre na je kre chↄↄ, kre ki kↄ mu pe nyuŋgo kre ndra.'
42020018	Kena ndro ŋmba we to dnɛ kre na kpan, kie u pile, a ŋmba na kie to kpan kie u tre."
42020019	Mbra nyinafɛɛnlɛ pre na Judae sↄfue loplombo pre naa u chaa mbe yii titɛɛ kre nu. Ŋgi na, pra chin na yomini ŋga u gbun kre, pre u taan na ki ni, la, praa fiɛ leele pre na.
42020020	Ŋga kra pan ma kre, praa u chaa nyjila chichie nu mbe u yii, a pra leele wↄ, mna pe ŋga swa, a pra peyɛ pe na leele chichiele lɛ, a pra sɛ na u wie kaalɛɛ, na aada we kee ka yo mbe pe u ta mbe yii ki na, mbe sɛ u le abani kɛɛ.
42020021	Leele pre na sɛ u wie mbo, "Nyinafun, o chin na mu paara na leele nyina kpra ni, a mna leele yoori, la Nyiɛkpↄↄ kpra kolo titi kre mu nyina.
42020022	Kena mbra kolo ŋga mbe o tↄↄ tↄ mbe ŋunu Kaisari ŋga, ndee mni hin?"
42020023	Yesu na pe kachindɛ kolo ŋga praa chaa kre nya peii, a wra kna mna yo pe pan mbo,
42020024	"E ni ŋga swabie ka," Mbo, "Ndro ŋmbi kumu na u mɛɛ yi ki na ŋga hin?" A pra kna mbo, "Ŋunu Kaisari wee yi."
42020025	A Yesu na kna mna yo pe pan mbo, "Kena e Kaisari yirɛ wru e Kaisari ŋga, e nyjɛ yi pe Nyiɛkpↄↄ wee kre e yi wru e Nyiɛkpↄↄ ŋga."
42020026	Kee ŋga wra yo kre ndra na, pe nsra ja mbe u yii leele pre nu. U kee kre nyu wra wↄ kre na pe pe kawako, a pra pieri komm.
42020027	A Sadukiie mblɛ praa yuu na kunnyiɛ n wa kre na pan mna Yesu wie mbo,
42020028	"Nyinafun, Mbose na nyunↄ mu o ŋga na, na ki pan na ndro ku mu u chↄ ti, na wre na chlↄ wre n se kre, kena ki fna mbe u chunu ndee u nyjↄ lekuchlↄ wre wru mbe leŋge, mbe biile se mbe gboo wre ŋga.
42020029	Nyjila ka nu nyjↄↄlↄ na chinlɛ kↄↄnashin plɛ naa wa. Jle wo wre na leŋge, u nsra se mna ku,
42020030	a shiin wo wre na u chↄ wre wru mna leŋge. Wre chↄↄ nsra se u na, mna ku mu u ti.
42020031	A taarɛ wo wre na u wru. Pe kro kↄↄnashin pre nsra se chlↄ wre na, mna ku mu u ti.
42020032	Pe kum kↄkrↄ kre, chlↄ wre na ku na.
42020033	Kena kunnyiɛ nu, pe ŋmbihaa chↄ wi chlↄ wre hin? Na pe kro kↄↄnashin pre u leŋge mu fni."
42020034	A Yesu na kna mna yo pe pan mbo, "Aŋga leele mblɛ pe leŋgei,
42020035	la, mblɛ pie yiri kunnyiɛ nu, mu fna waŋgra ŋga kie pan kre nu kre wa leŋge.
42020036	Ŋgi na, kumu n wa wa na. Pe ku mu nyi, mu pe Nyiɛkpↄↄ biile, a pan pie pe na nyjeeri bitumblↄ lɛ.
42020037	Mbose na nyina na kunnyiɛ wa yɛŋgɛ. U nyaa shↄↄ lawee kre nu kre, wra o Tafun Nyiɛkpↄↄ wre yeeri, Abraham Nyiɛkpↄↄ, na Isaki Nyiɛkpↄↄ, na Jekↄb Nyiɛkpↄↄ.
42020038	Kee ŋga nyina kama na, gboolo Nyiɛkpↄↄ ma, la, ŋmaafɛɛnlɛ Nyiɛkpↄↄ wi. Ŋgi na, Nyiɛkpↄↄ pan kre, pe kroo ŋmaa ni."
42020039	A mbra nyinafɛɛnlɛ pre plɛ na kna mbo, "Nyinafun, mu kee kre nyu wↄ chichie."
42020040	Kra tia pe nsra sro mu u wie kala ka na.
42020041	Yesu na kna mna pe wie mbo, "Ŋgi ki tia, a pra yuu na Kristo wre, Devid nana wi hin?
42020042	Na Devid wre titi na ki yo mɛɛ hlɛ kre nu mbo, 'Ni Tafun Nyiɛkpↄↄ wre na yo ni Tafun wre pan na, tni ni kalie,
42020043	mu sɛ su ŋga ble mbe mu loŋgoolo le mu jeelee jaara.'
42020044	Devid wre titi na u yeeri Tafun, kena mni u pe mu kↄ mu pe u nana hin?"
42020045	Ŋga lenɛɛrɛ pre naa u kee yire ndru kre, wra kna mu yo u twanfɛɛnlɛ pre pan mbo,
42020046	"E eyɛ dↄↄta mbra nyinafɛɛnlɛ pre haa. Pre pe dodonyi titnↄnyi lee chaa, na lete shaaraa chaa, a tnihɛɛ chichiele nu pe jiin fninyinyi nu. A na pe sɛ fninlihaa, kpↄↄmu lawee pe chaa.
42020047	Pre pe lekuchiɛlɛ yirɛ shio pe pan. A pre pe yire lete na na nyiɛtali titnↄŋↄ mbe leele pe nya. Pe sisam fↄtↄↄrↄ we kpↄↄ."
42021001	Suminyuŋgo wa kre, Yesu na yiɛ yire mna swafɛɛnlɛ nya pra paan na swa leni swa leyira kre nu.
42021002	Bawa wra lekuchↄ shianfun wa nya, a wra pan mna damba le.
42021003	A Yesu na kna mbo, "Kpra na ni yuu e pan, lekuchlↄ shianfun ŋmba swa le a ki wɛ leele mblɛ kro wee na.
42021004	Ŋgi na, leele mblɛ kro, pe swɛ nyjɛ pe ta a yi kuɛn kro yire yɛ ni pe pan. La, chlↄ ŋmba rɛ u shian kro nu, swa ŋga na u kaan kro u pan mu le kre."
42021005	Bawa Yesu sumifɛɛnlɛ pre plɛ naa sumi nyuŋgo kre kee yuu, imi na pra ki san na dnɛ chichiele ni, na yirɛ chichiele nyjɛ praa Nyiɛkpↄↄ kaan kre.
42021006	A Yesu na kna mbo, "Yirɛ nyjɛ e nyaa ŋga, nyjila ka paan, pia dnɛ ka ti ki ŋmbrↄ na, pie yi juari peii."
42021007	A u twanfɛɛnlɛ pre na u wie mbo, "Nyinafun, nyjila ŋgi nu yire kee nyjɛ we pe hin? A na yire kee nyjɛ paan mbe pe, kawako kee nyji oo nya mbe chin na nyjila kre da hin?"
42021008	A wra kna mbo, "E eyɛ dↄↄta, mbe ndro waa shia e waafun. Lenɛɛrɛ we pan na ni mɛɛ ni mbra yuu mbo, 'Mi wi Kristo wre!' Kena e chin na nyjila kre da. La yaa shia taa pe na.
42021009	A na e waa na ŋunɛ na kakrↄɛ kee ndru kre, yaa ti mbe fiɛrɛ e yii. Ki fna mbe yire klu mbe pan tun, nde nyjila kre n da tun."
42021010	A Yesu na kna mna yo pe pan mbo, "Waŋgra na waŋgra we to peyɛ na, mbe ŋunu na ŋunu to peyɛ na.
42021011	Tra we na seeri lawee lawee nu kpↄↄ. A klo we to, mbe yira pan, mbe fiɛrɛ na kawako kee na pini nyjeeri."
42021012	"La, mi ndra na pie klu mbe e yii mbe e fiŋge, mbe e le fninyinyi yire loplombo kɛɛ, mbe pe e le nyuŋgo. A pie sɛ na e ni ŋulo na abani loplombo yiɛ, mbe yire kaalɛɛ nyjɛ chiin pan.
42021013	Kre nyjila kre nu ee jaa ni dansiɛrɛ li pe yiɛ na."
42021014	"Kena yaa kluu tni mbra yi kee jawa, mbra kawa na kee nyjɛ ee yo ni.
42021015	Ŋgi na, mbe e ŋga nyu, na kachindɛ, mbe kee ŋga ee yo kre, e loŋgoolo wa ja mbe e kↄ ki na.
42021016	E sefɛɛnlɛ kuraa we e wↄ mbe ŋga. E nyjↄↄlↄ na e chinlɛ, na e sele leele, na e nↄↄlↄ kro we e wↄ mbe ŋga, mbe pe e plɛ gbo.
42021017	Mi ndra na, leele kro we e pra.
42021018	La, e wa ndra nyjuro ka wa fun.
42021019	Frↄ ŋga ee ta na, ee ŋmaa ta."
42021020	"La, na e waa nya na ŋunↄwifɛɛnlɛ Jerusalɛm kun mu le lalaa kre, kena e chin na ki kla nyjila dani.
42021021	Kena e ti mbe mblɛ pee wa Judea na kre na feni mbra nyuɛ ndru. A mblɛ pee wa Jerusalɛm lam kre, ki fna pra feni. A mblɛ pee wa haka kre, waa shia le chia kre na.
42021022	Ŋgi na, yire ble yire nu Nyiɛkpↄↄ we pe ndie tini kpↄↄ. Yire yie pan mbe ti mbe kee yire pe nyunↄ mu tɛɛ yire pe kpra.
42021023	Ki ble kre siirefɛɛnlɛ na mblɛ biile pe ŋgoorii, pe atɛ. Ŋgi na, kanyana kpↄↄ we pan tra, a Nyiɛkpↄↄ krↄ we kun na pe ni.
42021024	Pie plɛ gbo na brↄfiɛn ni, a pie plɛ yii mbe sɛ na pe ni waŋgrɛ nu. A leele mblɛ pe n Nyiɛkpↄↄ chin kre we Jerusalɛm kla peii, mbe sɛ su ŋga pe nyjila we tro."
42021025	"Ki ble kre kawako kee we pe yila na yeŋge na wↄɛlɛɛ na, ki ble kre kanyana kpↄↄ we pan tra, lewo wa chin imi we uyɛ pe. Epo we na kani, mbe fiɛrɛ leele yii mbe pra jirei. Ŋgi na, jaŋga ŋga kii wa nyjeeri kro, Nyiɛkpↄↄ we ki nyaara.
42021027	Kre nu pie Lewo pↄ wre nya na u paan sugbeŋge, na yɛnyiŋge kpↄↄ nu.
42021028	Na yire kaalɛɛ nyjɛ waa na pini kre, e yiri e yire, e na le nyjeeri, na e shↄ nyjila kre da."
42021029	A Yesu na u twanfɛɛnlɛ pre gbun yomini ka mbo, "E na tinyi le.
42021030	Na e waa nya na yi wrɛ funi kre, e chin na ndram wrɛm nyjila da.
42021031	Pan chↄↄ na e waa nya na yire kaalɛɛ nyjɛ waa na pini kre, kena e chin na Nyiɛkpↄↄ ŋunumu kre da mna.
42021032	Kpra na ni yuu e pan, aŋga leele mblɛ wa kↄ fio, fↄna yire kaalɛɛ nyjɛ pe tun.
42021033	Nyjeeri na tra we kla, la, ni nyu kayolo wa nyjila kro nu."
42021034	"La, e eyɛ dↄↄta, mbe yaa na eyɛ lii kpↄↄ, mbra gboo mbra bru. A yaa ti mbe waŋgra ŋga yirɛ keshiɛn wɛ e na. Na kre ma ble kre we paan e fo imi na pɛlɛ yurↄ foni na u yiri kre.
42021035	Ŋgi na, leele mblɛ pee wa tra ŋga na kro, ble kre we pan mbe pe fo.
42021036	La, e eyɛ shie nyjila kro nu, e na nyiɛtali na ee faŋga ta mbe eyɛ shↄ mbe yili yire kaalɛɛ nyjɛ yie pe yire nu, mbe jaa yire Lewo Pↄ wre yiɛ."
42021037	A ble nyini ŋga wraa shie na leele nyina Nyiɛkpↄↄ kee kre suminyuŋgo wa. Na ble wↄ kpan mbe u sɛ tni nyua ŋga praa yeeri Olive kre na.
42021038	A na nyiŋge se bnimi kre, leele pre kro we sɛ u pan suminyuŋgo wa, mbe sɛ u kee yire loo.
42022001	Ble ŋga nu pe nsraa yiisi paanu kaa kre naa dani, kre praa yeeri klɛntro ble kre.
42022002	A Judae sↄfue loplombo pre na Mbose mbra nyinafɛɛnlɛ pre naa kolo chaa, ŋga na pie tro mbe Yesu gbo mbe leele wa chin. Ŋgi na, praa fiɛ leele pre na.
42022003	Kre nyjila kre nu, Sutna na le Judas ŋmba praa yeeri Iskariↄt wre nu. Wra pe Yesu bitumblↄ kɛmbↄshiin pre wa.
42022004	Wra sɛ paara Judae sↄfue loplombo pre, na suminyuŋgo prosie loplombo pre pan, mna pe nyina kolo ŋga na we Yesu wↄ mbe pe ŋga.
42022005	A pe yiɛ na shↄ, a pra u le gbun na pie u ŋga swa.
42022006	A wra ki nↄↄ loo, mna kolo ŋga na we tro mbe u wↄ mbe pe ŋga cha, mbe lenɛɛrɛ pre wa chin.
42022007	Ble ŋga nu pe nsraa yiisi paanu kaa kre na da, mbe pe klɛntro ble sra mbↄↄ wre gbo.
42022008	Yesu na Pita na Jↄn tun mbo, "E sɛ klɛntro ble sro kre pe mbe o paan li."
42022009	A pra kna mna u wie mbo, "Sena mu chaa mbe o sɛ sro kre pe hin?"
42022010	A wra kna mna yo pe pan mbo, "E le, na e le chia kre na, blↄ wa we e fni, na nyumu chↄkoo ni ndra na. E taa u na e sɛ le katoo ŋga nu we le kre nu.
42022011	Na e le kre, e yo katoofun wre pan na, 'O Nyinafun wre yo o paan mu wie na sena fumblↄ nyuŋgo ŋga nu wre na u twanfɛɛnlɛ pre we klɛntro ble kre li nyi hin?'
42022012	We e nyina abansru nyuŋgo kpↄↄ ka nyjeeri. Pe ki lam san kama. E bawa gbeele."
42022013	A pra sɛ, yira kro nya mna sro kre pe na u sri.
42022014	Ŋga pe sro kre li nyjila na da kre, Yesu na u twanfɛɛnlɛ pre na sɛ tni mbe li.
42022015	A Yesu na kna mna yo pe pan mbo, "Ki tna ni pan na mi na yire we klɛntro ble sro ŋga li, mbe ni kanyana kre chiin da.
42022016	Ŋgi na, ni yuu e pan na, mba kre sro ŋga ka li na, fↄna ŋga ble ki titi kre we pe Nyiɛkpↄↄ ŋunumu kre nu."
42022017	A Yesu na gbↄyira wru, na tre sɛnyi simi ni mna Nyiɛkpↄↄ ŋga mboo, mna kna mbo, "E shↄ e gbↄ, e eyɛ ŋga.
42022018	Ni yuu e pan na, mba tre sɛnyi simi ŋga ka gbↄ na, fↄna Nyiɛkpↄↄ ŋunumu kre nu."
42022019	A wra paanu wru, mna Nyiɛkpↄↄ ŋga mboo, mna ki pile mna le pe kɛɛ, mna kna mbo, "Ni wejikaara yi kre, a ndaa e kaan ki yi, e ki tɛɛ e na ni sↄↄnri."
42022020	Pan kra nyi, ŋga pra li mu kↄ, a wra gbↄyira kre bali mna kna mbo, "Gbↄyira ŋga yi Nyiɛkpↄↄ nyu nunu fↄŋgↄ kre, a yire ndra na pe yila mbe ni nyimi kre kna mbe wo.
42022021	A e le, ŋmba we ni wↄ mbe ŋga kree wa mu tni mna.
42022022	Lewo Pↄ wre we ku imi na Nyiɛkpↄↄ ki yo kre. La, ŋmba we u wↄ mbe ŋga kre, ufun atɛ."
42022023	A pra kna na peyɛ wie, na pe ŋmbi haa we kre kee ŋga pe hin?
42022024	Kakra ka na yiri twanfɛɛnlɛ pre nu na pe ŋmbihaa wi pe lekpↄↄ hin?
42022025	A Yesu na kna mna yo pe pan mbo, "Waŋgra leele mblɛ pe n Nyiɛkpↄↄ chin kre, pre pe ŋunumu jaŋga lii pe leele na, a leele na pe yeeri bonyaafɛɛnlɛ
42022026	A yire rɛ, pan ma ki nyi e nu. La, ŋmba u wɛ e na kro kre, ki fna u uyɛ pe fiɛn e lalaa. Mbe e lekpↄↄ pe e sumifun.
42022027	Leele shiin mblɛ ŋmbi u pe lekpↄↄ hin? Ŋmba u tni mbe li ree, ndee ŋmba u sro piin wi hin? Ŋmba u tni mbe li wi, la, mii wa e lalaa na sumifun wi.
42022028	Yire tni ni jaara ni kanyana nyjila nu.
42022029	Imi na ni Lɛ ni ŋga ŋunumu kre, pan chↄↄ ni e wↄ,
42022030	mbe mi na yire chaa mbe li ni ŋunumu kre nu. A ee tni ŋujↄɛn na, mbe Israel sele kɛmbↄshiin yire kala li."
42022031	Yesu na kna mbo, "Siimↄn! Le, Sutna kolo cha mbe e pe mbe le, we e pe imi na chlↄ yirɛ foo, mbe yi bie wↄ yi fue nu kre.
42022032	La ŋu Siimↄn ni nyiɛtali mu mu ŋga, mbe mu shↄnlie wa shↄ mbe to, a na maa mu jawala chinɛ mu ndru mu pan ni pan kre, mbe mu mu wolo pre gbeŋmba."
42022033	A Siimↄn na kna mbo, "Ni Tafun, ni niyɛ kna, na pe shie sɛ mu le nyuŋgo, ndee mbe sɛ mu gbo kre, mbe ka sɛ."
42022034	A Yesu na kna mbo, "Pita, ni yuu mu pan, aŋga, ŋgoplↄ wa nyɛni, na mu kaala na mu n ni chin gbee nununu taarɛ."
42022035	A Yesu na kna mna yo pe pan mbo, "Ŋga ndaa e tun, mna yo e pan na yaa shia sɛ na swa le yira, na bↄtↄ, na kpawrɛ ni kre, yaka na e shian ree?" A pra kna mbo, "Yaka nsra o shian."
42022036	A Yesu na kna mbo, "Fuŋga rɛ, ŋmba uu wa na swa le yira, ndee bↄtↄ ni kre, u ki wru. A ŋmba u n brↄfiɛn ŋunↄ wi wo ni kre, ufun u u dodoŋgi wↄ u prɛ, mbe sɛ ka lↄ.
42022037	Ŋgi na, ni yuu e pan na, ni kee ŋga pe nyunↄ mu tɛɛ na, pra u tↄↄnri mu chaa sisampefɛɛnlɛ nu kre fna mbe pe yɛŋgɛ. Ŋgi na, ni kee nyjɛ pe nyunↄ yire kro nyjila da."
42022038	A pra kna mbo, "O Tafun, le, brↄfiɛn ŋunↄ wi wee shiin yi kre." A wra kna mna yo pe pan mbo, "Yire shiin we da."
42022039	A Yesu na yili chia kre na, imi na wraa pini nyjila kro nu kre, mna sɛ Olive nyua kre na, a u twanfɛɛnlɛ pre na u kↄŋgↄ ni.
42022040	Ŋga wra da lawee ŋga nu wraa shie na jiin kre, a wra yo u twanfɛɛnlɛ pre pan mbo, "E nyiɛtali mbe yaa to nyu chaara kee nu."
42022041	A Yesu na tini mu yili pe nu chiɛri, mna kosie kan, mna nyiɛtali mbo,
42022042	"Ndoo, na mu chaa ti mbe kanyana gbↄyira ŋga ni klɛɛ tro. Imi na mi chaa ma, la, imi ŋu chaa ki pe."
42022043	A Nyiɛkpↄↄ nyjeeri bituŋu na uyɛ wↄ mna u nyina, mna u le faŋga.
42022044	Fooro kpↄↄ na u yii, a kra tia wra nyiɛtali kpↄↄ na nyibinyiɛ ni, a u kafue na pe na nyimi yi woni tra.
42022045	Ŋga wra nyiɛtali mu kↄ kre, wra pan mna u twanfɛɛnlɛ pre na nyi kre, na fooro pe yii, a pra ŋunu.
42022046	A wra kna mna yo pe pan mbo, "Mni a e sni na ŋunu hin? E yiri e nyiɛtali, mbe yaa to penlee nu!"
42022047	Yesu naa wa mu yire na paara to, a lenɛɛrɛ plɛ na pan wa. Twanfɛɛnlɛ kɛmbↄshiin pre nunu ŋmba praa yeeri Judas kre wra yiɛklu na pe ni. A wra flo mu da Yesu na, mbe u nyu shiun.
42022048	A Yesu na kna mna yo u pan mbo, "Judas, nyu shiun ni mu pan mbe Lewo Pↄ wre wↄ mbe ŋga ra?"
42022049	Ŋga twanfɛɛnlɛ mblɛ praa wa mu taa Yesu kro kre na kee ŋga ki paan kre nya kre, a pra kna mna yo Yesu pan mbo, "O pe chile na o brↄfiɛnlɛ yire ni ree?"
42022050	A twanfɛɛnlɛ pre nunu na sↄfue loplombo pre wa tnu ndie kalie wo chieri mu kun.
42022051	A Yesu na kna mbo, "Yaa pe ma!" A Yesu na u ndie kre yii mna u tra,
42022052	mna kna mu yo sↄfue loplombo pre, na suminyuŋgo prosie loplombo, na Judae loplombo mblɛ pra pan u yiihaa kre pan mbo, "E pan ni pan brↄfiɛnlɛ na vɛɛn ni na kokↄↄn yiihaa e pan.
42022053	Blenyini ŋga, mi na yire lɛ suminyuŋgo wa, e n ni yii wa. La, e nyjila ki da, a Sutna na u wↄmu jaŋga lii."
42022054	A pra Yesu yii mna sɛ na u ni sↄfu lopom titi wre katoo. Pita na taa pe kro, mna lalaa wa wre na leele pre pan.
42022055	Ŋga leele pre na sɛ kanhun gbɛɛri katoo kre lalaa na yuai kre, Pita na sɛ tni mu chaa pe nu.
42022056	A tnu bichable wa na Pita nya na u tni kanhun kre jaara, a wra yiɛ kan u na mna kna mbo, "Blↄ ŋmba u chaa leele mblɛ pra taa u kro kre nu."
42022057	A Pita na kaala mna kna mbo, "Ndro ŋmba kee mu yuu ŋga kuraa ni n u chin."
42022058	Kie pe maa, a blↄ wa na u nya na, mna kna mu yo u pan mbo, "Yesu leele pre wa wi ŋu." A Pita na kaala mna kna mbo, "Ndoo, ni n chaa pe nu."
42022059	Kie pe nyjila chiɛri ka kↄkro kre, lefuŋu na pan mna paara pↄↄrↄ ni mbo, "Kakra n wa ki na, blↄ ŋmba, u chaa leele pre nu yɛŋgɛ. Ŋgi na, Galilii ndro wi."
42022060	La, Pita na kna mbo, "Awe, kala ŋga mu yuu ŋga, ni n ki nↄↄ loo." Ŋga wraa wa mu yire wa na paara kre to, a ŋgoplↄ na nyɛni.
42022061	A o Tafun wre na kna mu Pita yiɛ le. A Pita na kee kre o Tafun na yo kre sↄↄnri, na u klu mu yo u pan na, "Ŋgoplↄ wa nyɛni aŋga, na mu kaala na mu n ni chin gbee nununu taarɛ."
42022062	A Pita na yili mna sɛ nyɛni chichie.
42022063	Bilɛ mblɛ pra Yesu yii kre naa u pini na tɛɛ, na u gbuun,
42022064	mna u yiɛ pↄ mu tↄ, na yuu u pan mbo, "Ŋmba u mu gbun nya mu yo o pan!"
42022065	A pra kenɛɛrɛ yo mu u taanla.
42022066	Ŋga nyiŋge na se kre, Judae loplombo pre, na sↄfue loplombo pre, na Mbose mbra nyinafɛɛnlɛ pre kro na sɛ fni, a pra pan na Yesu ni mu yire pe lalaa, a pra yo u pan mbo,
42022067	"Na ŋu wi Kristo wre, kpra yo o pan." A wra kna mna yo pe pan mbo, "Na ni ki kpra yo e pan kre, yaa ni shↄ mbe li,
42022068	a na ni e wie kee, yaa ki nyu wↄ.
42022069	La, mu yire aŋga na shie, Lewo Pↄ wre we tni jaŋgafun Nyiɛkpↄↄ wre kalie."
42022070	A pe kro na kna na u wie poŋgo mbo, "Kena Nyiɛkpↄↄ Pↄ wi ŋu ree?" A wra kna mna yo pe pan mbo, "Yire titi ki chin, na ki yuu."
42022071	A pra kna mbo, "Yira ŋgi dansiɛrɛ kee o chaa na hin? O kee kre kro loo mu yili wre titi nyuu."
42023001	Ŋga kra pan ma kre, leele pre kro na yiri, mna Yesu wru mna sɛ na u ni Pilato yiɛ.
42023002	Mna sɛ kaalɛɛ fnɛ mu taa u na mbo, "O blↄ ŋmba yii na u o leele fana, na yuu pe pan na pia na tↄↄ toni mbra waŋgra lopom Kaisari kaan, na yuu na Kristo wi wre, a ŋunu wi."
42023003	A Pilato na kna mu u wie mbo, "Ŋu wi Judae ŋunu wre kree?" A Yesu na kna mbo, "Kre ŋu titi yuu kre."
42023004	A Pilato na kna mna yo sↄfue loplombo pre, na lenɛɛrɛ pre pan mbo, "Ni n nya sisaa ŋga blↄ ŋmba pe."
42023005	La, pra paara na yɛnyiɛ ni mbo, "U kee yire u nyina kre ndra na, u pan na kakrↄ ni Judea leele nu. Galilii na wra nↄↄhle, a fuŋgaami u da mna."
42023006	Ŋga Pilato na kre kee ŋga loo kre, a wra u wie, na Galilii ndro wi Yesu rɛ?
42023007	Ŋga Pilato na chin na ŋunu Hɛrodi tra nu Yesu yiri kre, wra tia pra sɛ na u ni ŋunu Hɛrodi pan. Kre nyjila kre chↄↄ na wree wa Jerusalɛm na wa.
42023008	Ŋga ŋunu Hɛrodi na Yesu nya kre, u yiɛ na shↄ. Ŋgi na, na u u chaa mbe nya fa. Ŋgi na, na u u kee loo, na kaan na we u kawako kee yire ka nya.
42023009	Ki tia, wra Yesu wie kaalɛɛ mna mu, la, Yesu nsra ka nyu wↄ.
42023010	Na Judae sↄfue loplombo pre, na mbra nyinafɛɛnlɛ pree wa mu yire na kaalɛɛ badɛnyi yuu na taari u na.
42023011	A ŋunu Hɛrodi na u sojae naa u piin na tɛɛ, na u le na lewaa wi, a Hɛrodi na tia pra u le dodoŋgi titnↄŋↄ chichie ka, mna ndru mna tia pra sɛ na u ni Pilato pan.
42023012	Ki ble kre lam ŋunu Hɛrodi na Pilato na nↄↄlↄ yii, jle kre, na pe n tna na peyɛ ni.
42023013	Ŋga kra pan ma kre, Pilato na Judae sↄfue loplombo pre na, Judae loplombo pre, na leele pre kro yeeri a pra pan mu fni,
42023014	a wra yo pe pan mbo, "Yire e pan mu ni ŋga blↄ ŋmba, na u paara na leele pre fana, a ŋga ni u wie e yiɛ na kre, e kee nyjɛ e yo mu taa u na yire krɛrɛ, u n ka pimi li.
42023015	Pan chↄↄ Hɛrodi nya na u n pimi li, a u ndru mu tia pe pan na u ni mu o ŋga. Blↄ ŋmba n kee ka pe, a ki fna ni u gbun kumu pimi ni.
42023016	Kena mbe ti pe u frↄ fotro ni, mbe ni u wa mbe u sɛ."
42023017	Na pe klɛntro ble lii kre, ki fna mbe Pilato ndro nunu wↄ nyuŋgo mbe wa, ŋmba leele pre chaa.
42023018	La, leele pre kro na gble le mbo, "E blↄ ŋmba gbo. E Barabas wↄ e o ŋga."
42023019	Na Barabas kakrↄ ka tun chia kre na mu ndro gbo, a pra yila ki na mna u yii mu sɛ le nyuŋgo.
42023020	Pilato naa chaa mbe Yesu wa. Kra tia wra leele pre yeeri na, mna paara pe pan.
42023021	La, pra je na gble leni kpↄↄ na yuu mbo, "E u kan kanyana kumu kaan na."
42023022	A wra ndru mna paara pe pan taarɛ wo na mbo, "Yira ŋgi sisaa u pe ma hin? U n sisaa ka pe a ni nya, a ki tia u fna kum ni. Kena mbe ti pe u frↄ fotro ni, mbe ni u wa mbe u sɛ."
42023023	A pra kro na gble leni kpↄↄ na yuu na pe Yesu kan kanyana kumu kaan na. Imi na praa gble kre leni kre na tia Pilato na li pe wo kre na,
42023024	mna Yesu gbun pimi ni.
42023025	A wra Barabas linkufun wre wↄ mu wa mna Yesu wↄ mu pe ŋga imi pre titi naa chaa.
42023026	Ŋga pra Yesu yii na shie kre, pra blↄ wa fni, praa u yeeri Siimↄn, a wra yiri Kireni na, na Jerusalɛm na wa u shie, a pra u yii mna u tio Yesu kanyana kum kaan kre, a wra taa na ki ni Yesu kro.
42023027	Lenɛɛrɛ na taa u kro na nyɛni na u kaan, chiɛlɛ na chaa pe nu.
42023028	A Yesu na kna mna yo pe pan mbo, "Jerusalɛm chiɛlɛ, yaa ni nyɛni, la, e na yire na e biile nyɛni.
42023029	Ble yɛ paan, yire nu leele we na yuu mbo, 'Chiɛlɛ mblɛ pe n na siiri, a pe n biile ni, a biile n na ŋgoorii pe pan kre wo yi dwamu.'
42023030	Yire ble yire nu leele we na yuu nyuɛ pan na, 'E klↄ e pan e o fɛɛri.'
42023031	Kena na pe tiŋge nyiŋge ŋga pe imi, kena tiŋge waa kre, mni pie kre pe hin?"
42023032	Bilɛ shiin plɛ na sisam kpↄↄ pe, a pra pe yii mna ya Yesu na, mbe sɛ pe gbo.
42023033	Pra da lawee ka nu, praa ki yeeri Lewo Ndra Kajle. Bawa pra Yesu kan kanyana kumu kaan na. Pra sisampefɛɛnlɛ shiin pre wa kan Yesu kalie, mna nunu kan u kamɛŋɛ.
42023034	A Yesu na kna mbo, "Ndoo, pe sisam ti mu pe kɛ. Na pe n chin kee ŋga pe pini." A sojae pre na Yesu yirɛ nyjɛ wra le yire yↄↄlɛ mna kɛɛn tɛɛ mna chin ŋga pie ta.
42023035	A leele pre na yire na kaalɛɛ nyjɛ yi pini yire le, a Judae loplombo pre naa u pini na tɛɛ mbo, "Wraa plɛ shio, na Nyiɛkpↄↄ Kristo ŋmba u wↄ wre wi, e ti mbe u uyɛ shↄ."
42023036	A sojae pre naa u pini na tɛɛ. A pra pan mna u ŋga simi susrom ka na u gbↄ,
42023037	mna yo u pan mbo, "Na ŋu wi Judae ŋunu wre kre, kena mu yɛ shↄ."
42023038	Pra yira ka nyunↄ mna kan u ndra nyjeeri mbo, "Judae ŋunu wre wi kre."
42023039	Sisampefɛɛnlɛ pre pra kan mna mbra Yesu na kre nunu na kna mna fuu Yesu na mbo, "Ŋu ma Kristo wre kree? Muyɛ shↄ, mu o shↄ mu ya."
42023040	A haŋu wre na kna mna u ŋmbrↄ wre yiɛ kee yo u pan mbo, "Mu n na Nyiɛkpↄↄ fiɛ mbe? Kanyana nunu o kro nyaa kre.
42023041	O wo ŋga fna na o ni. Ŋgi na, kee ŋga o pe ndra na pe o pini ma, la wre blↄ ŋmba n sisaa ka pe."
42023042	A wra kna mna yo Yesu pan mbo, "Na maa mu ŋunumu kre li, jande, mu ni sↄↄnri."
42023043	A Yesu na kna mna yo u pan mbo, "Kpra na ni yuu mu pan na, aŋga lam, mi na ŋu we tni Paradisi Nyiɛkpↄↄ lawee chichie kre nu."
42023044	Kra gbun kie pe nyjila kɛmbↄshiin lafo na, a ndram na wↄ lawee kro nu, mna sɛ su nyjila taarɛ.
42023045	Nyjila ŋga nu ndram na wↄ lawee kro nu kre, yoŋgo ŋga pra tɛɛ mna suminyuŋgo kre yↄ shiin kre na peeri shiin.
42023046	A Yesu na fuu kpↄↄ mbo, "Ndoo, mu kɛɛ ni ni ŋumu wru mu le." Ŋga wra yo ma to, mna ŋu haŋa.
42023047	Ŋga sojae lopom wre na kee ŋga ki pe kre nya kre, wra Nyiɛkpↄↄ ŋga mɛɛ, mna kna mbo, "Kpra na, lewo chiriri wi blↄ ŋmba yɛŋgɛ."
42023048	Leele mblɛ pra fni wa na kala le kre, ŋga pra kee ŋga kra pe kre nya kre, pra kɛnyi taa taa gbun na mna ndru mu sɛ katoo na fooro ni.
42023049	A Yesu nↄↄlↄ na Galilii chiɛlɛ mblɛ pra taa u kro kre na yire haalee na kala ŋga ki pini kre le.
42023050	Blↄ wa naa wa praa u yeeri Josɛf, a wra yiri Judae chia ka na praa ki yeeri Arimatia. Wra pe pe kalalihaa loplombo pre wa, a wra pe kprafun na ndro chichie.
42023051	Wra pe lopom, nde Judae pre kaalɛɛ nyjɛ praa pini kre, wre na pre jawala nsraa nunu, a wraa Nyiɛkpↄↄ ŋunumu kre paan sri.
42023052	Wre blↄ ŋmba na sɛ Pilato pan mna sɛ u tali Yesu gboo.
42023053	Wra u gboo kre kↄ kaan kre na, mna u fo na mbↄfiŋge ni, mna sɛ u le dnɛ wee ka nu, na pe n da mu ndro le wa tun.
42023054	Na ki ble kre pe Ajuan, mbe nyiŋge sɛ Judae wuuble.
42023055	Chiɛlɛ mblɛ pra taa Yesu na mu yiri Galilii na kre, na taa u na mna sɛ faŋga kre lawee nya. Imi na wra u sniŋge krɛrɛ, pra ki nya.
42023056	A pra ndru mna pan katoo, mna pan mu tuwe ndiom tɛɛn yɛ pe, mbe sɛ u gboo kre fa. Ŋga nyiŋge na se kre, wuuble na yi, a pra wuu Mbose mbra kolo na.
42024001	Ŋga nyiŋge na se Aliɛri ble bnimi pupu kre, chiɛlɛ pre na pe tuwe ndiom tɛɛn yire pra pe yire wru mna sɛ faŋga kre lawee.
42024002	Ŋga pra da wa kre, na pe dnɛ kre gbila mu laa wee kre nyu na.
42024003	La, ŋga pra jle wee kre nu kre, pe nsra Yesu gboo wre nya.
42024004	Ŋga pra yire na ki jawa kre, titɛɛ kre nu to, a bilɛ shiin plɛ na pan mna yire pe jaara, mna dodonyi finyi prupru le, yira chiɛnri.
42024005	Fiɛrɛ na chiɛlɛ pre yii, a pra yiɛ juule tra, a bilɛ shiin pre na kna mna pe wie mbo, "Mni a e na ndro ŋmba u le chaa gboolo nu hin?
42024006	U n wa mna! U nyi! E kee ŋga wra yo e pan Galilii na kre sↄↄnri."
42024007	Mbo, "Pie Lewo Pↄ wre wↄ mbe le sisampefɛɛnlɛ pre kɛɛ, mbe pe u kan kanyana kumu kaan na, a u ble taarɛ ble na we nyi."
42024008	Bawa pra Yesu kaalɛɛ nyjɛ wra yo pe pan yire sↄↄnri.
42024009	A pra flo faŋga kre jaara, mna sɛ mandiɛ kre kro yo u twanfɛɛnlɛ kɛmbↄnunu pre, na leele hamblɛ pre pan.
42024010	Chiɛlɛ mblɛ pra sɛ mandiɛ kre yo bitumblↄ pre pan na lɛ, Maria Magdalene, na Joana, na Maria, Jemisi lo. Chiɛlɛ plɛ na ya pe na.
42024011	Kee kre na pe pe na mbuura yi, ki tia pe nsra ki shↄnli.
42024012	A Pita na yiri mna fɛ mu sɛ faŋga kre lawee, mna sɛ ja mu ki lam jle, mbↄfiŋge ŋga ni pra Yesu pↄ kre chiin wra nya wa, kee kre na u pe kawako, a wra ndru mna sɛ katoo.
42024013	Ki ble kre lam, na u twanfɛɛnlɛ pre shiin shie see chia ka na, praa ki yeeri Emaus, na kre na Jerusalɛm we pe kↄnsni kↄↄnashin.
42024014	Ŋga praa shie kre, kaalɛɛ nyjɛ yira pe yire kee praa yuu na shie.
42024015	Ŋga praa yire kee yire yuu na peyɛ ni na shie kre, Yesu na pan mu chaa pe nu, a pe kro na chaa na shie.
42024016	Pra u nya, la, pe nsra chin na Yesu wi.
42024017	A wra kna mna pe wie mbo, "Kaalɛɛ nyji e yuu na shie ŋga hin?" A pra yire na fooro yiɛ ni na u le.
42024018	A pe nunu wa praa yeeri Cleopa, na kna mna kee kre nyu wↄ mbo, "Kala ŋga ki pan Jerusalɛm na ble shiin ŋga nu ŋga, kena ŋu chiin wi fuŋu wa, a mu n ki loo ree?"
42024019	A Yesu na kna mbo, "Yira ŋgi kala ki pe wa hin?" A pra kna mna yo u pan mbo, "Kaalɛɛ nyjɛ yi pan Yesu Nazrɛt wo wre na kre. Nyiɛkpↄↄ kee nyanyofun na wi, a wraa kekpↄɛ pini na paara na jaŋga ni, a Nyiɛkpↄↄ na leele kro u shↄnli.
42024020	A o sↄfue loplombo pre na Judae loplombo pre u wↄ mu ŋga na pe sɛ u gbo, a pe sɛ u kan kanyana kumu kaan na.
42024021	La, o naa kaan na wre we pan mbe Israel leele shↄ pe tnimu nu. A na o kee ŋga o yuu ŋga tɛɛ mbee na kre, ŋga pe u gbo aŋgaa ki ble taarɛ.
42024022	A chiɛlɛ mblɛ wre na pre nyaari kre plɛ pan mu kee ka yo o pan, a ki o fo. Pe sɛ faŋga kre lawee bnimi ŋga,
42024023	mu sɛ u gboo kre cha mu la wa, a pe ndru mu pan mu ki yo o pan, mbo, hali pe nyjeeri bitumblↄ nya wa, a pe yo na u nyi.
42024024	A o wolo pre plɛ sɛ wa, mu sɛ ki nya ma yɛŋgɛ, a pe n u nya faŋga kre nu."
42024025	A Yesu na kna mna yo pe pan mbo, "Mni a e daŋga ma hin? E ndiile kan. Kee nyjɛ Nyiɛkpↄↄ kee nyanyofɛɛnlɛ pre na yo e pan yire krɛrɛ, e n yi shↄnli.
42024026	Nyiɛkpↄↄ kee nyanyofɛɛnlɛ pre nsra yo na ki fna mbe Kristo wre yire kaalɛɛ nyjɛ krɛrɛ nya tun mbe chiin sɛ u yɛnyiŋge kre nuu?"
42024027	A Yesu na pe nyina wre titi kee nyjɛ Mbose na nyunↄ u hlɛ yire nu, na u kee nyjɛ Nyiɛkpↄↄ kee nyanyofɛɛnlɛ pre na nyunↄ mu tɛɛ yire kro.
42024028	Ŋga pra mbra seechia ŋga na praa shie kre na kre, a Yesu na pe na u chaa mbe troo sɛ yiɛ.
42024029	A pra u yii mna yo u pan mbo, "Jande, maa sɛ ma, ble wↄ mu kↄ. Kena o sɛ katoo." A wre na pre na sɛ katoo.
42024030	Wre na pre na tni na lii. A wra paanu wru, mna ki dwan, mna ki pile mu pe ŋga.
42024031	Titɛɛ kre nu to, a Nyiɛkpↄↄ na pe nyiɛlɛ nyaa, a pra u nya mna chin na Yesu wi. Titɛɛ kre nu to, a wra fun pe yiɛ na.
42024032	A pra kna na yuu peyɛ pan mbo, "Nyjila ŋga ni u o nyina u kee yire pe nyunↄ mu tɛɛ kolo wa kre, na ki pe yɛshↄↄrↄ ni."
42024033	Titɛɛ kre nu to, a pra yiri mna sɛ Jerusalɛm na, pra sɛ bitumblↄ kɛmbↄnunu pre, na leele hamblɛ pre da, na pe fni titɛɛ.
42024034	Na yuu mbo, "O Tafun wre nyi yɛŋgɛ. U uyɛ wↄ mu Siimↄn nyina."
42024035	Pre shiin pre na kee ŋga pe nya kolo kre, imi pra Yesu nya mna u chin ŋga wra paanu pile mu pe ŋga yire krɛrɛ yo pe pan.
42024036	Nyjila ŋga nu praa kaalɛɛ yire yuu pe pan kre to, Yesu wre titi na pan mu yire pe lalaa mu yo pe pan mbo, "Nyiɛkpↄↄ we e ŋga wejinyiŋge."
42024037	A fiɛrɛ na pe yii. Pra seeri, mnaa jawa na pe gboo nya.
42024038	A wra kna mna yo pe pan mbo, "Mni a fiɛrɛ e yii, a e jawala pe shiin ŋga hin?
42024039	E ni kɛ lam na ni jeelee le, e ni yii e le, e chin na mi wi. Gboo n wa na wejikaara na kajle ni, imi na ni nyi mu yire ŋga."
42024040	Ŋga wra yo ma kre, a wra pe nyina u kɛnyi, na u jeelee yire.
42024041	Kee kre na pe pe yɛɛshↄↄrↄ na kawako, ande na pe n ta mu u shↄnli peii mu kↄ. A wra kna mna pe wie mbo, "Yakaa wa e pan mna mbe e ka ree?"
42024042	A pra mbro sↄↄ wo wa peeri mna u ŋga, a wra ka pe yiɛ na.
42024044	A Yesu na kna mna yo pe pan mbo, "Yire kee nyjɛ, nyjila ŋga ni ndaa wa e jaara kre, ndaa yi yo e pan, na ni kee yire Mbose nyunↄ u mbra yire nu mu tɛɛ kre, na nyjɛ Nyiɛkpↄↄ kee nyanyofɛɛnlɛ pre nyunↄ kre, na nyjɛ yii wa mɛɛ hlɛ kre nu yire kro we pe yɛŋgɛ."
42024045	A wra pe jawala nyaa a pra kee yire pe nyunↄ mu tɛɛ yire nↄↄ loo.
42024046	A wra yo pe pan mbo, "Pra ki nyunↄ mu tɛɛ fa na, Kristo wre fna mbe kala nya, mbe pe u gbo, mbe u nyi u ble taarɛ ble na mbe yili kuulo nu.
42024047	Mbe u mɛɛ kre ti mbe jawala chinɛɛ, na sisam tinkɛɛ kee kre, mbe ki kpali waŋgra kro nu, mbe yire Jerusalɛm na.
42024048	Yire ee kee yire krɛrɛ dansiɛrɛ li.
42024049	A yira ŋga ni lɛ na yo na we e ŋga kre, mbe ki tun mbe ki pan e pan, la, yaa shia sɛ haka, e tni Jerusalɛm lam, mbe jaŋga ŋga kie yiri nyjeeri kre pan e nu tun."
42024050	A wra yili na pe ni chia kre na mna sɛ da na pe ni Bɛtani na, mna kɛnyi yire nyjeeri mna pe dwan.
42024051	Ŋga wraa pe dwan kre to, a pra u wru na shie nyjeeri.
42024052	A bitumblↄ pre na kosie kan mna u sumi na yɛshↄↄrↄ kpↄↄ ni, mna ndru mna sɛ Jerusalɛm na.
42024053	A nyjila kro nu, praa wa suminyuŋgo wa na Nyiɛkpↄↄ kaan mɛɛ.
43001001	Jle kre, na Kee kree wa. Kee kre na Nyiɛkpↄↄ praa wa, a Kee kre na wi Nyiɛkpↄↄ.
43001002	Jle kre, wre na Nyiɛkpↄↄ praa wa.
43001003	Wre na Nyiɛkpↄↄ na yire mu yirɛ kro gbeele. Kre yira n wa, a wra la ki gbeelee nu.
43001004	Wre nu ŋmaa na nyi, a ŋmaa kre pe leele kania.
43001005	Kania kre nyaa wↄmu nu, a wↄmu kre wa jaa ki tↄ.
43001006	Nyiɛkpↄↄ na ndro wa tun, praa u yeeri Jↄn.
43001007	Wre wra pan mu kania kre kee kpali leele pan, imi kie pe mbe pe yire u na mbe shↄↄli.
43001008	Jↄn titi na ma kania kre, la, paan wra pan kania kre kee kpalihaa,
43001009	na kpra kania ŋga kie ti mbe ndro kro na nyaa kre paan waŋgra nu.
43001010	Wraa wa waŋgra nu, a wre na Nyiɛkpↄↄ na yire mu waŋgra gbeele, a nde waŋgraleele nsra u chin.
43001011	Wra pan u tra nu, a nde u tra leele nsra u shↄ.
43001012	La, mblɛ pra u yii, mu u shↄ mu li kre, wra pe ŋga jaŋga na pe pe Nyiɛkpↄↄ biile.
43001013	Kre sem ŋga, ki nsra pe lewo sem kolo na, la, Nyiɛkpↄↄ wre titi wra pe wru mu pe u biile.
43001014	Kee kre na pan mu pe lewo, mna tni o nu. O na u yɛnyiŋge nya, latam na kpra bribri. Yɛnyiŋge ŋga wra ta kre, kra pe wre, u lɛ Pↄ nunu chom wre wo.
43001015	Jↄn na u kee yo mbo, "Ndro ŋmba kee ndaa yuu na u paan kro, a u jaŋga wɛ ni wo na wre wi kre. Nyjila ŋga ni pe nsra ta mu ni se kre, na uu wa."
43001016	Latam kpↄↄ ŋga kii wa u nu kre saara na, u o dwan, na ka yaa o dwamu na.
43001017	Mbose na Nyiɛkpↄↄ na yire mu o ŋga mbra yire, la, latam na kpra rɛ, Yesu Kristo pan yi yiri.
43001018	Ndro n da mu Nyiɛkpↄↄ nya tun, fↄna u Pↄ nunu chom ŋmba wre na Nyiɛkpↄↄ wree nunu, a uu wa u jaara kre bↄkↄ. Wre u tia o chin imi na u Lɛ Nyiɛkpↄↄ wre nyi.
43001019	Ki ble ka, Judae loplombo mblɛ praa wa Jerusalɛm na kre, na sↄfue na Levie plɛ tun Jↄn pan na pe sɛ u wie mbo, "Ndro ŋmbi nyini wi ŋu hin?"
43001020	Jↄn nsra je pe pan. Wra kpra yo pe pan chasi mbo, "Mi ma Kristo wre!"
43001021	A pra ndru mu u wie mbo, "A kena ŋmbi wi ŋu hin? Ŋu wi Elaija ree?" A Jↄn na kna mbo, "Mi ma!" A pra kna mbo, "A ŋu wi Nyiɛkpↄↄ kee nyanyofun wre ree?" A wra yo, "Ↄↄnhↄn!"
43001022	A pra ndru mna u wie mbo, "A ŋmbi wi ŋu hin? O nyina ndro ŋmba nyini wi ŋu, kena o sɛ mandiɛ bↄ mblɛ pe o tun kre pan mu chin. Muyɛ kee ŋgi mu ta mbe yo hin?"
43001023	A Jↄn na kna mbo, " 'Mi wi ŋmba mana ki yilii badaaŋga, fimi lawee kre nu,' na 'e o Tafun kolo kre fraka,' " imi na Nyiɛkpↄↄ kee nyanyofun Yisaia na yo kre.
43001024	Farisiie pra pre bitumblↄ pre tun.
43001025	A pra Jↄn wie mbo, "Na Kristo wre ma ŋu, a Elaija ma ŋu, a Nyiɛkpↄↄ kee nyanyofun wre ma ŋu, ŋgi ki tia mna leele ndrɛ jee hin?"
43001026	Jↄn na kna mbo, "Nyumu ni mi e ndrɛ jee, la, ndro waa wa mu chaa e nu, a nde e n u chin.
43001027	Wre uu wa ni kro na paan mu wɛ mi na, a ni n fna mbe kɛ taa u kpawrɛ na kple."
43001028	Yire kee nyjɛ na pe Bɛtani na Jↄↄdan lↄↄ kre kro, bawa Jↄn naa leele ndrɛ jee.
43001029	Ŋga nyiŋge na se kre, Jↄn na nya na Yesu paan u pan, a wra yo leele pre pan, mbo, "E le, Nyiɛkpↄↄ Mbↄↄ Pↄ wre wi kre. Wre u paan, mbe waŋgra leele kro sisam laa pe na kre."
43001030	Mbo, "Ŋmba kee ndaa na yuu na, 'blↄ waa wa ni kro na paan mu wɛ mi na, wraa wa fa, a pra chin mu mi se, wre wi kre.'
43001031	Mi titi nsra u chin, la, mi ni pan na leele ndrɛ jee na nyumu ni, imi kie pe mbe Israel leele u chin."
43001032	Jↄn na u dansiɛrɛ li mbo, "Ndaa nya na Kpra Ŋumu wre yiri nyjeeri na katoo kotro wi, mna tii mu tni u na.
43001033	Kre nyjila ŋga krɛrɛ na ni n u chin tun, la, Nyiɛkpↄↄ ŋmba wra ni tun na ni paan na leele ndrɛ jee nyumu ni kre wra yo mbo, 'Ndro ŋmba mu nya na Kpra Ŋumu wre tiri mbe pan mbe tni u na kre, kena wre wi ŋmba we na ndrɛ jee Kpra Ŋumu ni kre.' "
43001034	Jↄn na yo mbo, "Ni ki nya ma yɛŋgɛ. Kena ni ki yuu e pan na wre wi Nyiɛkpↄↄ Pↄ wre."
43001035	Ŋga nyiŋge na se na, na Jↄn na u twanfɛɛnlɛ shiin wa mu yire,
43001036	mna nya na Yesu tro, a wra kna mbo, "Nyiɛkpↄↄ Mbↄↄ Pↄ wre wi kre!"
43001037	Ŋga u twanfɛɛnlɛ shiin pre na kee kre loo kre, a pra sɛ taa Yesu kro.
43001038	Yesu na kna mu pe nya na pe taa u kro, a wra pe wie mbo, "Yira ŋgi e chaa hin?" A pre na kna mu Yesu wie mbo, "Rabi, sena mu katoo nyi hin?" Rabi kre nↄↄ yi "Nyinafun".
43001039	A Yesu na kna mu yo pe pan mbo, "E pan e sɛ ki le." Pra taa u na mna sɛ u tnihaa nya, a pre na wre na ŋunu wa mna nyiŋge se. Ŋga pra le Yesu lawee kre, na kie pe yilakↄŋgↄ, nyjila jijirɛ.
43001040	Leele shiin pre pra Jↄn kee kre loo mna taa Yesu na kre nunu na wi Andriu, Siimↄn Pita chunu wre.
43001041	Andriu na sɛ nyaanyaa mna sɛ u nyjↄ Siimↄn haa cha, mna yo u pan mbo, "O Mizaia ŋmba Nyiɛkpↄↄ wↄ wre nya." Mizaia kre nↄↄ yi Kristo.
43001042	Bawa Andriu na Siimↄn wru mna pan Yesu pan. A Yesu na yire mu u le maa, mna kna mbo, "Siimↄn Jↄn pↄ, fuŋga mu mɛɛ Kefa." Kefa na Pita, mɛɛ nunu yi, a ki nↄↄ yi, "Dnɛ".
43001043	Ŋga nyiŋge na se, Yesu naa shie Galilii na, mna Filipo nya, mna yo u pan mbo, "Pan mu taa ni kro."
43001044	Filipo na yiri Bɛtsaida na, a kre chia kre na Andriu na Pita na yiri na.
43001045	Filipo na sɛ Netaniel nya mna yo u pan mbo, "O ndro ŋmba kee Mbose na nyunↄ mbra hlɛ nu wre nya. Wre kee Nyiɛkpↄↄ kee nyanyofɛɛnlɛ na nyunↄ kre. Wre wi Yesu, Josɛf pↄ, ŋmba u yiri Nazrɛt na kre."
43001046	A Netaniel na Filipo wie mbo, "Yira chichie ka we jaa yiri Nazrɛt na ra?" A Filipo na kna mbo, "Pan mu le ɛ!"
43001047	Ŋga Yesu na Netaniel nya na u paan u pan kre, u kee ŋga wra yo na yi mbo, "Israel ndro titi ŋmba u pe kprafun wi kre."
43001048	Kra Netaniel pe kawako ni, a wra kna mu Yesu wie mbo, "Mni mu pe mu ni chin hin?" A Yesu na kna mbo, "Ni mu nya na muu wa mu tni fig tiŋge kre jaara, a Filipo chin mu sɛ mu yeeri."
43001049	Netaniel na kna mu yo mbo, "Nyinafun, Nyiɛkpↄↄ Pↄ wi ŋu, a ŋu wi Israel ŋunu wre."
43001050	Yesu na u wie mbo, "Kena ŋga ni yo na ni mu nya fig tiŋge kre jaara kre ki tia mu shↄnli ŋgaa? Mu kekpↄɛ nya mbe yi wɛ ŋga na."
43001051	A Yesu na ndru mu yo u pan mbo, "Kpra na, ni yuu mu pan, mu nyjeeri nya na ki nyaa, mbe nyjeeri bitumblↄ na shie mbra paan Lewo Pↄ wre pan."
43002001	Ŋga ble shiin na tro kre, ki taarɛwo na, na pe bijam piin Kaana na, Galilii tra nu. Yesu lo naa wa bijam kre nu,
43002002	a pra kɛ wa mna Yesu na u twanfɛɛnlɛ pre yeeri, a pra pan mu tni bijam kre nu na.
43002003	Ŋga pe simi gbↄwo na kↄ kre, a Yesu lo na yo u pan mbo, "Pe simi kre kↄ."
43002004	A Yesu na kna mna u lo wie mbo, "Maa, mni a mna yuu ni pan hin? Ni nyjila n da tun."
43002005	Bawa u lo wre na kna mna yo sumifɛɛnlɛ mblɛ praa wa bijam kre nu kre pan mbo, "Kee ŋga we yo e pe kpan, e ki pe."
43002006	Na laŋgɛɛ badɛnyi kↄↄnanu yɛɛ wa wa, nyjɛ nu praa nyumu leni na pe kɛnyi na pe liyirɛ jee paala kolo na. Yire chↄɛ nyjɛ, nyumu graŋ jijirɛ na shie kↄↄnanu yiraa lee nunu nu.
43002007	A Yesu na yo sumifɛɛnlɛ pre pan mbo, "E nyumu le laŋgɛɛ kↄↄnanu yire nu mbe yi nyi." A pra nyumu ko mna le yi nu, a yira nyi.
43002008	A wra kna mu yo pe pan mbo, "E ka ko e sɛ nunu lopom wre ŋga mbe u gbↄ." A pra ka ko mna sɛ u ŋga.
43002009	Ŋga nunu lopom wre na ki gbↄ mu le kre, na ki kna simi, a u nsra chin mna ki yiri, la, sumifɛɛnlɛ pre pra nyumu kre ko kre na chin mna ki yiri. A nunu lopom wre na bijↄplↄ wre yeeri,
43002010	mna yo u pan mbo, "Ndro kro, simi chichie ni u klui mbe pan, na pe gbↄ mu to kre, mbe u chin mbe pan na ŋga ki n tna ni, a ŋu ŋga ki tna kre tɛɛ chiin mu pan mu da imi nyu ŋga na."
43002011	Kre kawako kee ŋga Yesu na klu mu pe Galilii chia ŋga pe yeeri Kaana kre na, mna u yɛnyiŋge nyina, a u twanfɛɛnlɛ na u shↄ mu li.
43002012	Nyjɛ kↄkro ni kre, Yesu na u lo, na u chinlɛ, na u twanfɛɛnlɛ na ndru mu sɛ Kapɛnↄm na, mna sɛ tni wa ble chiɛri yɛ.
43002013	Na Judae klɛntro ble lie yire chaa da, a kra tia Yesu na sɛ Jerusalɛm na.
43002014	Bawa wra sɛ suminyuŋgo wa, mna sɛ nya na pe nui, na mbaala, na katoo kotulo prɛ, a swachinɛfɛɛnlɛ na swa chinɛ.
43002015	Yesu na maŋa fwa mbiile, mna pe frↄ mu ni kro, pre na pe mbaala, na pe nui pre ni, mna yili suminyuŋgo wa, mna swachinɛfɛɛnlɛ pre swa yire kna mu wo, mna pe tebru yire kna mu juule poŋgo.
43002016	Mna kna mu yo katoo kotulo prɛfɛɛnlɛ pre pan mbo, "E e kotulo pre wru e yili mna. Yaa ni Lɛ katoo pe jafalihaa."
43002017	Kra tia u twanfɛɛnlɛ pre na sↄↄnri na pra ki nyunↄ Nyiɛkpↄↄ hlɛ kre nu mbo, "Nyiɛkpↄↄ, mu katoo chaara na, ni loloŋgo ni sroi na kanhun yi."
43002018	Judae loplombo na pan mu u wie mbo, "Kawako kee ŋgi mu pe mbe o chin na muu jaŋga ni na kee nyjɛ piin hin?"
43002019	Bawa Yesu na yo pe pan mbo, "Na e suminyuŋgo ŋga juari, mbe ble taarɛ tɛɛ mbe ki yire."
43002020	A Judae pre na kna mu yo u pan mbo, "Nyuŋgo ŋga wre yɛlɛ fuloeshiin na kↄↄnanu tɛɛ mu sin, kre ŋu yo mu jaa ble taarɛ tɛɛ mbe sin ŋga ra?"
43002021	La, suminyuŋgo kre kee wraa yuu kre, uyɛ na wra nyi.
43002022	Kena ŋga Yesu na kↄ mu ku mu nyi kre, kre u twanfɛɛnlɛ pre na ki sↄↄnri, na wra da mu ki yo, a pra yire wa mna Nyiɛkpↄↄ kee, na Yesu kee nyjɛ wra yo yire shↄ mu li.
43002023	Ŋga Yesu naa wa Jerusalɛm na, klɛntro ble lie yire nu kre, leele tataara na u kawako kee tataara nya mna u shↄ mu li.
43002024	La, Yesu nsra uyɛ wru mu taa pe na. Ŋgi na, wre titi na leele kro lam chin.
43002025	Ndro ma we lewo kee yo u pan, ŋgi na, wre titi ndro kro loloŋgo kee chin.
43003001	Blↄ wa naa wa Farisiie pre nu, a praa u yeeri Nikodemu, a wra pe Judae lopom.
43003002	Wre blↄ ŋmba wra sɛ Yesu da ki ble ka blee, mna yo u pan mbo, "Rabi, o chin na ŋu wi nyinafun, a Nyiɛkpↄↄ mu tun. A ndro wa wa jaa mu kawako kee nyjɛ mu piin yire ka pe, fↄna Nyiɛkpↄↄ ya ufun na."
43003003	A Yesu na yo u pan mbo, "Kpra na, ni yuu mu pan, ndro n wa mbe jaa Nyiɛkpↄↄ ŋunumu kre nya, fↄŋga pie ndru mbe u se fↄŋgↄ bↄkↄ."
43003004	A Nikodemu na kna mbo, "A na ndro lɛ, mni pie pe mbe ndru jaa u se na hin? We jaa le u lo lɛɛ mbe pe ndruu u se naa?"
43003005	A Yesu na yo u pan mbo, "Kpra na, ni yuu mu pan, na ndro wa jaa sɛ Nyiɛkpↄↄ ŋunumu kre nu, fↄŋga pie nyumu na Kpra Ŋumu wre tɛɛ mbe u se.
43003006	Ŋmba lewo na nyjuro se kre, u pe wejikaara ndro, a ŋmba ni Ŋumu pan a pe u se kre pe Ŋumu ndro.
43003007	Kena maa ti mbe ki mu pe kawako na ni yo mu pan na ki fna mbe pe ndru mbe mu se shiinwo na."
43003008	Yesu na yo mbo, "Fuflɛ gbuun na shie mna ki chaa. Ki tiŋge mu ndru, la, mu n chin mna ki yiri na paan, ndee mna ki shie. Pan ŋmba pe se Ŋumu nu kre kee nyi na."
43003009	Nikodemu na u wie kre kee ŋga nↄↄ.
43003010	A Yesu na kna mbo, "Mu pe nyinafun kpↄↄ Israel leele nu, a mu n ŋga chin.
43003011	Kpra na, ni yuu mu pan, nyjɛ o chin kee o yuu, na nyjɛ o da mu nya dansiɛrɛ lii, a nde e je, e n na chaa mbe li o kee kre na.
43003012	Ni tra mna kee yo e pan, a e n ki shↄ mu li, na ndaa nyjeeri kee yo e pan, mni ee pe mbe ki shↄↄ li hin?
43003013	Ndro wa n da mu nduu mu sɛ nyjeeri tun, fↄna Lewo Pↄ ŋmba u yire wa mu pan kre.
43003014	Imi na e loo na fa kre Mbose na wↄↄ wre mbiile kaan na, mu u yire nyjeeri fimi lawee nu wa kre, pan chↄↄ ee nya na pe Lewo Pↄ wre yire nyjeeri na,
43003015	mbe ŋmba we u shↄ mbe li kre blenyini ŋmaa ta.
43003016	Imi na Nyiɛkpↄↄ waŋgra leele kori yi kre, ki tia u u Pↄ nunu chom wre tun, na ŋmba we u shↄ mbe li kre, mbe wa ku, la, mbe u blenyini ŋmaa ta.
43003017	Nyiɛkpↄↄ nsra u Pↄ wre tun na u pan mbe kpra kun waŋgra nu, la, mbo u pan mbe waŋgra leele shↄ.
43003018	Ŋmba we u shↄ mbe li kre, wa pimi li Nyiɛkpↄↄ yiɛ, la, ŋmba u n u shↄ mu li kre, pe u gbun na pimi ni fa, na u n Nyiɛkpↄↄ Pↄ nunu wre shↄ mu li.
43003019	A ŋga ni pie lewo kpra kun yi na, kania kre pan waŋgra nu, a leele je na wↄmu kee chaa mu wɛ kania kre na, pe sisam kepele ndra na.
43003020	Ŋmba u sisaa piin kre u kania fun, ki tia wa pan kania jaara. Ŋgi na? U n na chaa mbe pe u sisam nya.
43003021	La, ŋmba u kpra kee piin kre kania chaa, imi kie pe mbe leele kro nya na u kee kro piin Nyiɛkpↄↄ fiɛrɛ ni."
43003022	Nyjɛ kↄkro ni kre, Yesu na u twanfɛɛnlɛ pre na sɛ Judea tra nu, a wra ble chiɛri li wa mna leele ndrɛ je.
43003023	Kre nyjila kre, na Jↄn wa Ainon lↄↄ ŋga ki mbra Salim na kre nu, na leele ndrɛ jee na. Na kre lawee yire nu nyumu nyi nɛɛrɛ. Leele naa shie u pan, a wraa pe ndrɛ jee.
43003024	Kre nyjila kre na pe n ta mu Jↄn yii mu le nyuŋgo tun.
43003025	Ki ble ka, Jↄn twanfɛɛnlɛ pre na Judae wo wa naa kakra lii, mu wru pre Judae pre wejinyi jee paala yire kee na.
43003026	A pra sɛ yo Jↄn pan mbo, "Nyinafun, blↄ ŋmba ŋu na wre naa wa Jↄↄdan lↄↄ kre kro kre, ŋmba dansiɛrɛ mnaa lii kre, wre uu wa na ndrɛ jee fuŋga, a leele kro na shie u pan."
43003027	A Jↄn na kna mbo, "Ndro wa ja mbe yaka ta, fↄna Nyiɛkpↄↄ u ŋga ki yi.
43003028	Yire titi we ni dansiɛrɛ li na, ndaa yo na mi ma Kristo wre, la, tuun pe mi tun, a ni yiɛ klu u pan.
43003029	Bijↄ plↄ wre wo wi bijↄ wre, bijↄ plↄ nunu wre rɛ, mbɛɛ na wre nyi mu tni na ndru, na waa bijↄ plↄ wre mana loo, mbe u yiɛ shↄ. Kena fuŋga ni yɛshↄↄrↄ ta poŋgo.
43003030	Ki fna mbe wre mɛɛ kpↄↄ, mbe mi mɛɛ pe fiɛn."
43003031	Ŋmba u yiri nyjeeri kre wɛ ndro kro na, a ŋmba u yiri tra mna kre pe tra mna wo, a tra mna kee u yuu. Ŋmba u yiri nyjeeri kre, wre wɛ yira kro kro na.
43003032	Wre u nyjɛ u nya, na nyjɛ u loo kee yuu, a ndro n u shↄnli.
43003033	La, ŋmba we u kee kre shↄ mbe li kre, we yire kee kre na mbe dansiɛrɛ li na Nyiɛkpↄↄ pe kprafun.
43003034	Ŋmba Nyiɛkpↄↄ tun kre, Nyiɛkpↄↄ kee u yuu, a wre Nyiɛkpↄↄ u u Ŋumu wru mu ŋga poŋgo.
43003035	Lɛ wre u Pↄ wre kori mu yira kro wru mu u ŋga.
43003036	Ŋmba we u Pↄ wre shↄ mbe li kre, we blenyini ŋmaa ta, a ŋmba wa u shↄ mbe li kre, wa ŋmaa ta, la, Nyiɛkpↄↄ krↄↄ wa na u ni blenyini.
43004001	Farisiie pre na loo na o Tafun Yesu twanfɛɛnlɛ taa nɛɛrɛ, na pe ndrɛ jee mu wɛ Jↄn na.
43004002	La, Yesu titi nsraa leele ndrɛ jee, na u twanfɛɛnlɛ pre chiin bↄkↄ.
43004003	Ŋga Yesu na loo ma kre, a wra yili Judea na wa mna sɛ Galilii na.
43004004	Ŋga wraa shie kre, wra tro Samaria na,
43004005	mna sɛ le Samaria chia ŋga pe yeeri Sika kre na. Kre chia ŋga na mbra tra ŋga Jekↄb na u pↄ Josɛf ŋga kre na.
43004006	Bawa Jekↄb kↄlↄ ka na nyi, a imi Yesu na kolo kre nyaari mna fna kre, kra tia wra tni kↄlↄ kre mbɛɛ na. Ki nyjila kre na kie pe lafo na.
43004007	Samaria chlↄ wa na pan mbe nyumu ko kↄlↄ kre nu, a Yesu na yo u pan mbo, "Ni ŋga nyumu kre ka mbe ni gbↄ."
43004008	Kre nyjila kre, na twanfɛɛnlɛ pre sɛ chia lam sro lↄhaa.
43004009	A chlↄ wre na kna mna Yesu wie mbo, "Mni, mbe ŋu Juda ndro mi Samaria ndro tali nyumu hin?" Na Judae na Samariae peyɛ fun, a pia chaa mbe kala ka pe.
43004010	A Yesu na yo u pan mbo, "Na mna yira ŋga Nyiɛkpↄↄ kaan chin, mna ndro ŋmba nyini u mu tali nyumu mbe gbↄ ŋga chin, mu na u tali mbe wra mu ŋga ŋmaa nyumu."
43004011	A chlↄ wre na kna mbo, "Ndoo, a na mu n kↄlↄ maŋa ni, a kↄlↄ kre juo, kena sena mu ŋmaa nyumu ta hin?
43004012	O lɛ Jekↄb ŋmba wra o ŋga kↄlↄ ŋga, a wre titi na u biile na u yurɛ naa gboo ki nu kre, mu wɛ u na ree?"
43004013	Bawa Yesu na yo mbo, "Ŋmba we nyumu ŋga ka gbↄ kre, gbↄↄ we u ta na,
43004014	la, ŋmba we nyumu ŋga mbe u ŋga kre gbↄ kre rɛ, gbↄↄ waa u ta na fio. Nyumu ŋga mbe u ŋga kre we kaari blo u lam mbra u kaan blenyini ŋmaa."
43004015	A chlↄ wre na kna mbo, "Ndoo ni ŋga kre nyumu kre ka, mbe gbↄↄ waa ni ta na, mbe mbaa pan kↄlↄ ŋga nu mbe nyumu ko na."
43004016	Yesu na yo u pan mbo, "Sɛ mu plↄ yeeri mu pan."
43004017	A chlↄ wre na kna mbo, "Ni n blↄ ni." Bawa Yesu na yo u pan mbo, "Mu kpra yo na mu n blↄ ni. Ŋgi ndra na?
43004018	Mu leŋge bilɛ nununu kunↄ, hali ŋmba ŋu na wree wa mu tni ŋga, mu plↄ ma. Mu kpra yo ni pan."
43004019	Bawa chlↄ wre na kna mbo, "Ndoo, ni chin na Nyiɛkpↄↄ kee nyanyofun wi ŋu.
43004020	O lɛɛlɛ rɛ, nyua ŋga na praa sumi, a yire Judae yo mbo Jerusalɛm chiin yi Nyiɛkpↄↄ sumi lawee."
43004021	A Yesu na yo u pan mbo, "Maa, shↄ mu li, nyjila ka paan mbe ndro wa o Lɛ Nyiɛkpↄↄ wre sumi nyua ŋga na, ndee Jerusalɛm chiin na na.
43004022	Yire Samaria leele, e n chin ndro ŋmba e sumi, la, wre Judae rɛ, wre chin ŋmba o sumi, a wre Judae nu ndro we yiri mbe leele ŋmaa shↄ.
43004023	La, nyjila kre paan, a kre nu o nyi kre, kpra sumifɛɛnlɛ pre we na o Lɛ wre sumi ŋumu na kpra ni, a pre sumifɛɛnlɛ pre o Lɛ wre chaa mbe pe u sumi.
43004024	Nyiɛkpↄↄ pe ŋumu, kena mblɛ pe u sumi kre fna mbra sumi ŋumu na kpra ni."
43004025	Chlↄ wre na kna mbo, "Ni chin na Mizaia ŋmba pe yeeri Kristo wre paan. Na waa pan, wre we o nyina yirɛ kro."
43004026	A Yesu na kna mbo, "Mi ŋmba ni paara mu pan ŋga, mi wi Kristo wre."
43004027	Kre nyjila kre nu u twanfɛɛnlɛ pre na pan. Ŋga pra nya na Yesu paara chlↄ ni kre, kra pe pe kawako, la, pe wa nsra chlↄ wre wie ŋga u chaa, ndee mna Yesu wie ŋga na u paara na chlↄ wre ni.
43004028	Bawa chlↄ wre na u chↄkoo ti kↄlↄ kre jaara, mna fɛ mu sɛ chia lam na leele yeeri, mbo,
43004029	"E pan e blↄ ŋmba le, wre u kee nyjɛ ni da mu pe fa kro yo ni pan. Kena ŋmba ma Kristo wre ree?"
43004030	A leele na kan chia lam, na paan mbe Yesu le.
43004031	Ŋga chlↄ wre na sɛ chia lam kre, twanfɛɛnlɛ pre na Yesu tali mbo, "Nyinafun, yaka le lɛɛ."
43004032	A wra kna mu yo pe pan mbo, "Nii wa sro ni mbe li, a e n ki chin."
43004033	Twanfɛɛnlɛ pre na kna na peyɛ wie mbo, "A wafun pan mu u ŋga sro ree?"
43004034	A Yesu na kna mu yo pe pan, mbo, "Ni sro yi na mbe ŋmba u ni tun kre chaara pe mbe sɛ su nyjila ŋga nu mbe u tnumu nyu le.
43004035	Na e ja na yuu na, 'Ki kro nyiɛpↄ jijirɛ mbe o yua kun rↄ?' La, mi yuu e pan na e yiɛ wa e see yirɛ le imi na yirɛ yire kro lɛ mu da kuↄn na.
43004036	Ŋmba u kuun kre, uu wa fↄtↄↄrↄ ni, a u nyjɛ u kuun yire ble titɛɛ mbe blenyini ŋmaa ŋga, imi kie pe mbe ŋmba wra yi luu, na ŋmba we yi kun kre kro, mbe pe yɛshↄↄrↄ li.
43004037	Ki pe kpra na pe yomini gbuun na, 'wa u ndru, a wa na kuun.'
43004038	Ni e tun mbe e sɛ yirɛ kun tra ŋga nu e n tnumu tun na. Plɛ tnumu tun wa fa, mbe yire sɛ tnu ta mbe yili pe tnumu kre nu."
43004039	Samaria leele tataara na Yesu shↄ mu li, imi na chlↄ wre na yo na, "u ni kee nyjɛ ni da mu pe fa kro yo ni pan," kre na.
43004040	Ŋga Samariae pre na pan kre, pra Yesu tali mbe wre na pre sɛ tni. Kra tia Yesu na tni chia kre na ble shiin.
43004041	Ŋga pra u kee yire loo kre, kra tia lenɛɛrɛ na shↄ mu li mu wɛ jle wolo pre na.
43004042	A pra yo chlↄ wre pan mbo, "Ki n pe na mu kee kre chiin ki tia o shↄ mu li na, la, wre titi u kee yire loo mu chin na wre wi waŋgra ŋga ŋmaashↄfun wre yɛŋgɛ."
43004043	Ble shiin yire kↄkro kre, wra yili chia kre na mna sɛ Galilii na.
43004044	Yesu titi naa yuu mbo, "Nyiɛkpↄↄ kee nyanyofun kro, wre titi chia leele na u shↄ mbe li fio."
43004045	La, ŋga wra le Galilii na kre, Galiliie na u shↄ yɛshↄↄrↄ ni, a kra yire ŋga pra sɛ klɛntro ble lie yire nu Jerusalɛm na mna u kee nyjɛ wra pe yire nya kre ndra na.
43004046	Yesu na ndru mu sɛ Kaana na, Galilii tra chia ŋga na wra da mu nyumu kna simi kre na, na abani lopom wa biblↄ yaa Kapɛnↄm na.
43004047	Ŋga wra loo na Yesu yiri Judea na mu pan Galilii tra nu kre, a wra sɛ u pan, mna u tali mbe u sɛ Kapɛnↄm na, mbe sɛ u pↄ wre tra u pan. Na u pↄ wre yaa mu yire kumu kɛ na.
43004048	A Yesu na kna mu yo u pan mbo, "E wa n wa mbe shↄↄli, fↄna u kawako kee nya tun."
43004049	A lopom wre na kna mbo, "Ni Tafun, jande, pan mbe o sɛ mbe ni pↄ ŋmba wa ku."
43004050	Bawa Yesu na yo u pan mbo, "Sɛ, mu pↄ wre we ŋmaa ta." Blↄ wre na Yesu kee kre shↄ mu li mnaa shie.
43004051	Ŋga wraa shie kre to, kolo wra u sumifɛɛnlɛ fni na ketaan ni, na u pↄ wre saanla.
43004052	A wra pe wie nyjila ŋga nu pↄ wre saanla. A pra kna mbo, "Na kie pe nyjila nunu, aŋge lafo na, kre u kabro kre na laa u na."
43004053	Bawa blↄ wre na sↄↄnri na nyjila ŋga nu Yesu na yo u pan na, "mu pↄ wre we saanla" kre chↄↄ, kre nu wra saanla. Kra tia wre na u sele leele kro na Yesu shↄ mu li.
43004054	Kre kee ŋga na yi kawako kee shiin wo ŋga Yesu na pe Galilii na wa, ŋga wra yire Judea na mna pan kre.
43005001	Nyjɛ kↄkro kre, na Judae ble kpↄↄ ka li nyjila da, kra tia Yesu na sɛ Jerusalɛm na.
43005002	Tapla ka naa wa wa, mna mbra lawee ŋga pe yeeri Mbaala Salegu kre na, a Hebrie naa ki yeeri Bɛtsaida. Bambae nununu kunↄ naa wa mu tapla kre fɛ mu kun.
43005003	Yambla tataara naa shie na jiin bambae yire na! fuunlo, finla, na mblɛ kokoe yi ku ku kro. Bawa pra nyi nyjila kro nu, na lↄↄ kre siri.
43005004	Nyiɛkpↄↄ bituŋu naa paan nyjila nyjila, na lↄↄ kre fiiri, kena yaŋu ŋmba we yɛklu mbe tii ki nu kre, u yira ŋga kii wa u na kro we laa u na.
43005005	Blↄ wa naa wa wa na yaa mu da yɛlɛ fulo na kɛmbↄkↄↄnataarɛ.
43005006	Ŋga Yesu na da wa kre, wra nya na blↄ wree wa mu sni, Yesu na chin na u sni wa mu mu, a wra u wie mbo, "Mu chaa mbe saanla ra?"
43005007	A yaŋu wre na yo mbo, "Ndoo ni n ndro ni mbe u ni wru mbe tii tapla kre nu. Na pe ki fiiri kpan, nyjila ŋga ni mbe da wa kre, na wa yiɛ klu, mu tii ki nu."
43005008	A Yesu na kna mbo, "Yiri mu mu dɛŋglɛ kru mu nyaari!"
43005009	Titɛɛ kre nu, na blↄ wre saanla, mna yiri mu u dɛŋglɛ kru na nyaari. Ki ble kre, na pe wuuble yi.
43005010	A Judae loplombo na yo blↄ ŋmba u saanla wre pan mbo, "Aŋgaa wuuble. Ki pe kefuŋgo na mu mu dɛŋglɛ tuo."
43005011	A yaŋu wre na kna mbo, "Blↄ ŋmba u ni tra kre, u yo ni yiri mbe ni dɛŋglɛ wru mbe nyaari."
43005012	A pra u wie mbo, "Ndro ŋmbi u yo mu pan na mu yiri mbe mu dɛŋglɛ wru mbe nyaari hin?"
43005013	Blↄ wre nsra ŋmba u u tra kre chin, ŋgi na? Lenɛɛrɛ naa wa wa, a Yesu na chaa pe nu.
43005014	Mbakↄ, Yesu na sɛ blↄ wre nya suminyuŋgo mna yo u pan mbo, "Le, ŋga mu saanla ŋga, maa shia sisaa pe na, mbe yira fↄŋgↄ ŋga ki wɛ ŋga na waa to mu na na."
43005015	Bawa blↄ wre na chin mu sɛ yo Judae loplombo pre pan na Yesu wra u tra.
43005016	Kre kee ŋga na Judae loplombo pre na yire mna u pra, na u ndro tra wuuble nu.
43005017	Bawa Yesu na yo mbo, "Ni Lɛɛ wa na tnumu tuni, kena, ki fna mbe ni tnumu tun."
43005018	Kre kee ŋga na Judae loplombo pre krↄ kun kpↄↄ, a praa Yesu chaa mbe gbo, a ki n pe na mbra kre wra kla Judae wuuble kre chiin na na yi, la, ŋga wra yo na u Lɛ wi Nyiɛkpↄↄ, mu uyɛ pe na u da Nyiɛkpↄↄ ni kre ndra na.
43005019	Kre kee ŋga na tia Yesu na kna mu yo pe pan mbo, "Kpra na, ni yuu e pan, na Pↄ wre wa jaa yaka pe uyɛ, fↄna ŋga we nya na u Lɛ wre piin. Ŋga Lɛ wre piin kpan, kre Pↄ wre piin na.
43005020	Lɛ wre u Pↄ wre kee chaa, mu na u nyina kee nyjɛ wre titi piin. A we u nyina kee nyjɛ yi wɛ nyjɛ na mbe u yi pe, mbe ki e pe kawako.
43005021	A imi na Lɛ wre gboolo nyini na pe kaan ŋmaa kre, pan chↄↄ Pↄ wre mblɛ u chaa kaan ŋmaa na.
43005022	Lɛ wre, wraa ndro kpra kun, la, u u Pↄ wre ŋga u jaŋga kro mbe u kpra kun,
43005023	imi kie pe mbe ndro kro pↄ wre ŋga yɛnyiŋge imi na pe u Lɛ wre kaan yɛnyiŋge kre. Ŋmba u n Pↄ wre ŋga u yɛnyiŋge kre, pan chↄↄ u n u Lɛ ŋmba u u tun wre ŋga yɛnyiŋge na.
43005024	Kpra na, ni yuu e pan na ŋmba we ni kee loo mbe ŋmba u ni tun wre shↄ mbe li kre, we blenyini ŋmaa ta. Ufun n wa kpra kuↄn ka ni na, ufun yili kumu kɛɛ mu pan ŋmaa nu.
43005025	Kpra na, ni yuu e pan na nyjila kre paan, a kre nu o nyi kre, na gboolo we Nyiɛkpↄↄ Pↄ wre mana loo, a mblɛ pie ki loo kre we ŋmaa ta.
43005026	Imi na Lɛ wree wa na ŋmaa ni uyɛ nu na leele kaan kre, pan chↄↄ u u Pↄ wre ŋga ki yi.
43005027	Wre u u Pↄ wre ŋga jaŋga na wra kpra kuun, ŋgi na? U pe Lewo Pↄ.
43005028	Yaa shia ti mbe kee nyjɛ e pe kawako. Nyjila ka paan mbe gboolo mblɛ pee wa fanyi nu kro u mana loo,
43005029	mbe yili pe fanyi nu. A mblɛ pra chichie pe kre we nyi mbe ŋmaa ta. La mblɛ pra sisaa pe kre we nyi mbe pe pe gbun pimi ni."
43005030	Yesu na yo mbo, "Mba ja mbe yaka pe ni yɛ jaŋga ni. Imi ni Lɛ we yo, pan mbe pe. Ki tia ni kpra kuↄn fraka, na ni n na ŋga mi titi chaa piin. Ŋga ni Lɛ ŋmba u ni tun wre chaa, kre ni piin.
43005031	Na mi titi ni yɛ dansiɛrɛ li kre, kena ni kee nyjɛ ni yuu n pe kpra.
43005032	La, lefuŋuu wa na ni dansiɛrɛ lii, a ni chin na ni kee nyjɛ u yuu yire kro pe kpra.
43005033	E na leele tun Jↄn pan, a wra kpra kre dansiɛrɛ li mu e nyina.
43005034	Ki n pe na lewo ni chaa mbe u ni dansiɛrɛ li, la, ni yire kee nyjɛ yuu mbe ki ti e ŋmaa ta.
43005035	Jↄn na pe na kania ŋga pe mu, a kra nyini na nyaa yi, a e naa chaa mbra kania kre nya mbe e yiɛ na shↄ nyjila chiɛri.
43005036	La, ni dansiɛrɛ ŋga ni ta fuŋgaami kre wɛ Jↄn dansiɛrɛ ŋga wra li kre na. Tnumu nyjɛ ni Lɛ le ni kɛɛ na ni yi pe kre, yire yi ni dansiɛrɛ lii na ni Lɛ wre u ni tun.
43005037	A ni Lɛ wre titi u ni tun kre, u ni dansiɛrɛ lii. E n da mu u mana loo, a e n u sembremu chin.
43005038	A u kee kre n wa e nu, a ki yire ŋga e n ŋmba u tun wre shↄ mu li kre na.
43005039	E Nyiɛkpↄↄ kee nyjɛ pe nyunↄ mu tɛɛ yire twan nyjila kro nu, mu na jawa na yire nu ee blenyini ŋmaa ta. Hlɛ yire ni kee yuu,
43005040	a nde e n na chaa mbe pan ni pan, mbe ŋmaa ta.
43005041	Ki n pe leele ni chaa mbe pe ni mɛɛ yile.
43005042	Ni e chin na e n wa Nyiɛkpↄↄ koroo ni e lolonyi nu.
43005043	Ni pan na ni Lɛ mɛɛ ni, a e ni je. Na wa waa pan na wre titi mɛɛ ni kre, wre ee shↄ.
43005044	Mni ee pe mbe shↄ mbe li, na e yɛnyiŋge chaa e ŋmbilɛ pan, a e n na Nyiɛkpↄↄ nunu chom wre yɛnyiŋge chaa?
43005045	Yaa shia jawa na mi mbe e gbun na pimi ni ni Lɛ wre yiɛ, la, Mbose ŋmba na e kaan kre, wre we e gbun na pimi ni.
43005046	Na e na Mbose shↄ mu li kre, ka ee na ni shↄ mbe li, ŋgi na, mi kee Mbose na nyunↄ kre.
43005047	A ŋga e n kee nyjɛ wra nyunↄ yire shↄ mu li ŋga, mni ee pe mbe mi kee shↄ mbe li hin?"
43006001	Nyjɛ kↄkro kre, Yesu na kun Galilii, ndee Tiberia epo kre kro.
43006002	Kawako kee nyjɛ wra pe, na yambla mblɛ wra tra kre ndra na, lenɛɛrɛ na taa u kro.
43006003	Yesu na u twanfɛɛnlɛ na nduu mna sɛ tni nyua ka ndra na.
43006004	Kre nyjila kre, na Judae ble kpↄↄ ŋga pe yeeri Klɛntro kre da.
43006005	Ŋga Yesu na yiɛ wa mu le kre, wra nya na lenɛɛrɛ paan u jaara, a wra kna mna Filipo wie mbo, "Sena oo sro ta mbe leele mblɛ ŋga mbe pe li hin?"
43006006	Wra kre kee ŋga yo mbe Filipo jawala le, la, wre Yesu titi na chin ŋga we pe.
43006007	A Filipo na kna mbo, "Na o denari lafɛɛ shiin sro lↄ kuraa kre, yia pe da."
43006008	U twanfɛɛnlɛ pre nunu, Andriu, Siimↄn Pita chunu wre na kna mbo,
43006009	"Pↄ waa wa na paanu knↄ na mbroe shiin ni mna, a mni yie jaa lenɛɛrɛ mblɛ pe hin?"
43006010	Bawa Yesu na yo mbo, "E ti leele pre tni." Nyaa naa wa lawee kre nu. A leele, pie pe kagbeŋ kunↄ pre na tni tni tra nyaa yire na.
43006011	Yesu na paanu yire shↄ, mna Nyiɛkpↄↄ ŋga mboo, mna yi yↄↄlɛ mu pe kro ŋga. Pan chↄↄ wra ndru mu mbroe pre pe mna pe kɛ, a pe kro na ta imi na pe chaa.
43006012	Ŋga pra ka mu yↄↄ kre, a wra yo u twanfɛɛnlɛ pre pan mbo, "E kamprɛɛ yire koli, mbe ka wa fun."
43006013	Twanfɛɛnlɛ pre na paanu yire na mbroe pre kuɛn koli a yira kakɛɛ nununu kɛmbↄshiin nyi.
43006014	Ŋga leele pre na Yesu kawako kee ŋga nya kre, a pra kna mbo, "Kpra na, Nyiɛkpↄↄ keenyanyofun ŋmba pe yo we pan waŋgra nu kre wi kre."
43006015	Pra pe jawala pe na pie paan Yesu yii jaŋga na, mbe sɛ u pe ŋunu. Ŋga wra ki chin ma kre, wra yili pe nu mna ndru mu sɛ nyua kre na wre nunu.
43006016	Ŋga yila na kↄ kre, u twanfɛɛnlɛ pre na sɛ epo kre nu,
43006017	mna sɛ krↄ wru mbe kun mbe sɛ Kapɛnↄm na. Ble na wↄ, na Yesu n pan pe jaara tun.
43006018	Kre nyjila kre, na fuflɛ kpↄↄ ka gbuun na nyumu kre mↄŋↄi.
43006019	Twanfɛɛnlɛ pre na krↄ kre bri mna sɛ kↄnsni taarɛ ndee jijirɛ nyu na, mna nya na Yesu nyaari lↄↄ kre yiɛ na na paan pe pan, a fiɛrɛ na pe yii kpↄↄ.
43006020	A Yesu kna mbo, "Yaa fiɛ, mi wi."
43006021	A pra yɛshↄↄrↄ tɛɛ mna tia wra le krↄ kre nu to, a krↄ kre na da na pe ni mna praa shie kre.
43006022	Ŋga nyiŋge na se kre, leele pre praa wa lↄↄ kro kre na nya na krↄ nunu kraa wa wa, a kre nu twanfɛɛnlɛ pre chiin na tni mu sɛ, a Yesu nsra chaa pe nu.
43006023	A lawee ŋga nu o Tafun wre na Nyiɛkpↄↄ ŋga mboo mna paanuu yire yↄↄlɛ mu lenɛɛrɛ pre ŋga kre, krↄɛ yɛ na yiri Tiberia na mna pan mu yire wa.
43006024	Ŋga leele pre na nya na Yesu n wa, a u twanfɛɛnlɛ pre n wa na kre, a pra tni krↄɛ yire nu mna sɛ Kapɛnↄm na, mbe sɛ u cha.
43006025	Ŋga leele pre na sɛ Yesu nya lↄↄ kro wa kre, a pra u wie mbo, "Nyinafun, nyjila ŋgi nu mu pan mna hin?"
43006026	A Yesu na yo mbo, "Kpra na, paanu nyjɛ ndaa e ŋga, a e na ka mu yↄↄ kre na e ni chaa, ki n pe ni kawako kee, ndee kee nyjɛ ni yo yire nↄↄ e loo.
43006027	Yaa ti mbe e yiɛ nyina sro ŋga kie jaa kla kre na, e yiɛ nyina sro ŋga ki blenyini ŋmaa kaan kre tnumu na, sro ŋga Lewo Pↄ wre we e ŋga kre. Ni Lɛ wre ni dansiɛrɛ li na wre u ni tun."
43006028	A pra kna mu u wie mbo, "Tnumu ŋgi oo tun mbe ki pe Nyiɛkpↄↄ tnumu hin?"
43006029	A Yesu na yo pe pan mbo, "Tnumu ŋga Nyiɛkpↄↄ yo e tun yi na ee ŋmba u tun wre shↄ mbe li."
43006030	A pra kna mu yo mbo, "Kawako kee ŋgi mu pe mbe o nya mbe mu shↄↄli hin? Ŋgi mu pe hin?
43006031	O tolɛɛlɛ na maana ka fimi tra na, imi na pra ki nyunↄ Nyiɛkpↄↄ hlɛ kre nu mu tɛɛ kre mbo, 'Wra pe ŋga paanu mu yiri nyjeeri, a pra ka.' "
43006032	A Yesu na kna mbo, "Mbe kpra yo e pan, Mbose nsra e ŋga paanu ŋga ki yiri nyjeeri kre. Ni Lɛ u e kaan kpra paanu ŋga ki yirii nyjeeri.
43006033	Nyiɛkpↄↄ paanu ŋga u kaan wi ŋmba u yiri nyjeeri mu pan mbe waŋgra leele ŋga ŋmaa kre."
43006034	A pra yo mbo, "O Tafun, ta o kaan kre paanu kre nyjila kro nu."
43006035	A Yesu na yo pe pan mbo, "Mi wi ŋmaa paanu kre. Ŋmba we pan ni pan kre, klo wa u ta na, a ŋmba we ni shↄ mbe li kre, gbↄↄ wa u ta na fio.
43006036	La, ndaa ki yo e pan na e ni nya, la, e n shↄ mu li tɛ.
43006037	Mblɛ ni Lɛ ni ŋga kro we pan ni pan. A mblɛ pie pan ni pan kre, mba pe je.
43006038	Nyjeeri ni yiri mu pan, mbe paan ŋmba u ni tun wre kee ŋga u chaa pe. Ni n pan mi titi kee pehaa.
43006039	A ŋmba u ni tun wre chaara yi na, mblɛ u ni ŋga kre, mba ti mbe wa fun, a mbe pe nyi ble haŋa kre nu.
43006040	Ŋga ni Lɛ chaa yi kre, na ŋmba we Pↄ wre nya, mbe u shↄↄli kre, wre we blenyini ŋmaa ta, mbe ni u nyi ble ŋga ki kro tↄ kre nu."
43006041	Judae pre naa taanri Yesu na ŋga wra yo na, "Mi wi paanu ŋga ki yiri nyjeeri" kre.
43006042	A pra kna mbo, "Blↄ ŋmba, wre ma Yesu, Josɛf pↄ wre kree? O u lɛ na u lo chin, a mni ki pe a wra yuu na nyjeeri u yiri hin?"
43006043	Yesu na kna mu yo pe pan, mbo, "E taanraa ti.
43006044	Ndro n wa mbe jaa pan ni pan, fↄna ni Lɛ ŋmba u ni tun wre u tini mu ni ŋga, mbe ni kↄↄ u nyi ble ŋga ki kro tↄ kre nu.
43006045	Fa kre, Nyiɛkpↄↄ kee nyanyofɛɛnlɛ pre na ki nyunↄ na, 'Nyiɛkpↄↄ we leele kro kro nyina kee kre.' A ŋmba we ndie tɛɛ mbe loo, mbe twan ni Lɛ wre pan kre, we pan ni pan.
43006046	Ndro n da mu ni Lɛ wre nya, fↄna ŋmba u yiri Nyiɛkpↄↄ wre pan wre, wre chiin u da mu u nya."
43006047	"Kpra na, ni yuu e pan, ŋmba u ni shↄ mu li kre, uu wa na blenyini ŋmaa ni.
43006048	Mi wi ŋmaa paanu kre.
43006049	E tolɛɛlɛ na maana ka fimi lawee kre nu, la, pra ku.
43006050	Paanu ŋga ki yiri nyjeeri mu pan tra kre, na ndro ki ka wa ku.
43006051	Mi wi ŋmaa paanu ŋga ki yiri nyjeeri mu pan tra kre, na ndro kre paanu ŋga ka wa ku fio. Paanu ŋga mbe waŋgra leele ŋga mbe pe ŋmaa ta kre yi ni wejikaara kre."
43006052	Kre kee ŋga na pe kakra kpↄↄ Judae pre nu, a praa yuu mbo, "Mni blↄ ŋmba we pe mbe o ŋga u wejikaara mbe o ka hin?"
43006053	A Yesu na kna mbo, "Kpra na, ni yuu e pan, na e n Lewo Pↄ wre wejikaara ka, mu u nyimi gbↄ, kena e n wa ŋmaa ni.
43006054	La, ŋmba we ni wejikaara ka, mbe ni nyimi gbↄ kre, u blenyini ŋmaa ta, a mbe u nyi ble ŋga ki kro tↄ kre nu.
43006055	Ni wejikaara pe sro yɛŋgɛ, a ni nyimi pe gbↄwo yɛŋgɛ.
43006056	Ŋmba we ni wejikaara ka mbe ni nyimi gbↄ kre, uu wa ni nu, a nii wa u nu.
43006057	Ni Lɛ ŋmba uu ŋmaa ni wre u ni tun, a u saara na nii ŋmaa ni kre, pan chↄↄ ŋmba we ni wejikaara ka we ŋmaa ta ni saara na.
43006058	Paanu ŋga, nyjeeri ki yiri mu pan tra. Ki n pe na nyjɛ e tolɛɛlɛ na ka mu ku kre yi, la, ŋmba we paanu ŋga ka kre, wa ku fio."
43006059	Kapɛnↄm fninyuŋgo Yesu na sɛ na nyina, mna yire kee nyjɛ yo.
43006060	Ŋga wra yire kee nyjɛ paara a u kotↄmblↄ pre na loo kre, pe nɛɛrɛ na yo mbo, "Kee nyjɛ u nyina ŋga sheli titi, ŋmbi we jaa taa yi na hin?"
43006061	Ŋga Yesu na chin na pe taanri yire kee nyjɛ na kre, a wra kna mbo, "Ni kee nyjɛ ni yo ŋga, yi n tna e pan ra?
43006062	A na kia pan na e Lewo Pↄ wre nya na u ndru na shie nyjeeri mna wra nyi fa hin?
43006063	Ŋga ki ŋmaa kaan yi Nyiɛkpↄↄ Ŋumu, lewo jaŋga wa jaa yaka pe. Kee nyjɛ ni yo ŋga Nyiɛkpↄↄ Ŋumu yi, a yire yi ŋmaa.
43006064	La, e plɛɛ wa a pe n shↄ mu li." Yesu na klu mu chin mblɛ pe n shↄ mu li, na ŋmba we u wↄ mbe ŋga.
43006065	A Yesu na ndru mu yo mbo, "Kre ki tia ni yo na ndro wa jaa pan ni pan, fↄna ni Lɛ wre u ŋga kolo kre."
43006066	Mu yire kre kee ŋga na, u kotↄmblↄ pre nɛɛrɛ na laa u kro, a pe n na taa u na na.
43006067	A Yesu na kna mna u twanfɛɛnlɛ kɛmbↄshiin pre wie mbo, "A yire hin? E chaa mbe sɛ na ra?"
43006068	A Siimↄn Pita na kna mbo, "O Tafun, ŋmbi pan oo sɛ hin? Mu kee yire nu blenyini ŋmaa nyi.
43006069	Fuŋga o mu shↄ mu li, mu chin na ŋu wi Nyiɛkpↄↄ ndro cheche wre."
43006070	A Yesu na kna mbo, "Mi ma ni e kɛmbↄshiin mblɛ wↄↄ? La e wa pe Sutna."
43006071	Judas, Siimↄn Iskariↄt pↄ kee wraa yuu, twanfɛɛnlɛ kɛmbↄshiin pre wa na wi, a na wre we u wↄ mbe ŋga.
43007001	Nyjɛ kↄkro, Yesu na sɛ na kila Galilii tra nu, u n naa chaa mbe sɛ Judea tra nu na, ŋgi na? Judae loplombo pre praa wa wa kre naa u chaa mbe gbo.
43007002	Ki nyjila kre, na Judae sugbɛɛ ble kpↄↄ kre lie chaa da.
43007003	Kra tia Yesu chinlɛ na yo u pan mbo, "Yili chia ŋga na, mu sɛ Judea na, imi kie pe mbe mu twanfɛɛnlɛ mu kawako kee nyjɛ mu piin yire nya.
43007004	Na ndro chaa mbe pe u kee ŋga u pini chin kre, wra ki pe mu ndra. Ŋga mu mu kee nyjɛ piin ŋga, ti ndro kro mu nya."
43007005	A nde wre titi chinlɛ pre kuraa nsra u shↄ mu li.
43007006	Yesu na kna mbo, "Ni nyjila n ta mu da tun, la, yiree wa kolo ni nyjila kro nu.
43007007	Waŋgra leele wa jaa e pra, la, pe mi pra, ŋga ni pe kefuɛn nyjɛ pe piin yuu pe pan kre ndra na.
43007008	E sɛ ble kpↄↄ kre li. Mi n na shie, ŋgi na? Ni nyjila n ta mu da tun."
43007009	Ŋga wra yo ma kre, wra kro Galilii na wa.
43007010	Ŋga u chinlɛ pre na sɛ ble lie yire nu kre kↄkro, Yesu titi na kↄ mu ndra mu sɛ, ndro nsra u nya.
43007011	Judae loplombo pre naa u chaa ble lie yire nu, mnaa u wie na tro, mbo, "Sena u nyi hin?"
43007012	Lenɛɛrɛ naa juu na yuu mbo, "Lewo chichie wi," a plɛ naa yuu mbo, "Ↄↄnhↄn, leele pre u fana."
43007013	La, Judae loplombo pre fiɛrɛ ndra na, pe nsra sro mu nyu nyaa mu u kee yo kpↄↄ.
43007014	Ŋga pra ble yire li mu da lalaa kre, Yesu na sɛ suminyuŋgo wa, mna sɛ pe nyina Nyiɛkpↄↄ kee.
43007015	Kra Judae pre pe kawako, a praa yuu mbo, "Mni blↄ ŋmba pe mu kee nyjɛ chin ma hin? A nde u n hlɛ twan."
43007016	A Yesu na kna mbo, "Mi titi kee ma ni nyina ŋga, la, ŋmba u ni tun wre kee yi.
43007017	Ŋmba u chaa mbe nyjɛ Nyiɛkpↄↄ chaa pe kre, we jaa chin na nyjɛ ni yuu ŋga, Nyiɛkpↄↄ pan yi yiri, mi titi jaŋga ma.
43007018	Ŋmba u paara uyɛ jaŋga ni kre, wre titi yɛnyiŋge u chaa, la, ŋmba u yɛnyiŋge chaa na u tunfun kaan kre, wre wi kprafun ŋmba wra ndro fana.
43007019	Mbose ma wra e ŋga mbra yiree? A nde e wa n ja mu li yi na. Mni e na ni chaa mbe gbo hin?"
43007020	A lenɛɛrɛ pre na kna mbo, "Ŋumu fↄↄn wa mu nu. Ŋmbi u mu chaa mbe gbo hin?"
43007021	A Yesu na kna mbo, "Kekpↄↄ nunu ni pe, a ki e kro pe kawako kre.
43007022	Mbose na tia e naa e biile fɛnyi kuun, la, Mbose ma wra ki hle, e tolɛɛlɛ na lɛ. A e naa yi kuun wuuble na.
43007023	Na pie ndro fɛŋgɛ kun wuuble mbe Mbose mbra wa kla kre, kena ŋgi ki tia ni ndro poŋgo tra wuuble, a e krↄ kun na ni ni ŋga hin?
43007024	Yaa na kala nyaa to, mbra tam kuun, la, e na tam kuun ki kolo na."
43007025	Jerusalɛm leele pre plɛ na kna mbo, "Wre blↄ ŋmba ma pe chaa mbe gbo kree?
43007026	Le, wre u paara lenɛɛrɛ nu ma kre, a nde ndro n nyu kun na u ni. Mu nya ŋga loplombo chin na wre wi Kristo wre mbe?
43007027	A nde na Kristo wre pan, ndro wa u yirihaa chin, a blↄ ŋmba rɛ, o wre yiri haa chin."
43007028	Yesu na yire suminyuŋgo wa mu yo kpↄↄ mbo, "E ni chin, mu mna ni yiri chin. La, ni n pan na ni yɛ jaŋga ni, ŋmba u ni tun wre pe kprafun, a e n u chin.
43007029	Mi ni u chin, u jaara ni yiri, a wre u ni tun."
43007030	Ŋga kra pan ma kre, praa chaa mbe u yii, la, ndro nsra ja mu kɛ taa u na. Ŋgi na? Na u nyjila kre n ta mu da.
43007031	Lenɛɛrɛ na je mu shↄ mu li, mnaa yuu mbo, "Kena na Kristo wre pan, we jaa kawako kee pe, mbe wɛ nyjɛ blↄ ŋmba pe ŋga naa?"
43007032	Ŋga Farisiie pre na loo na lenɛɛrɛ pre juu na Yesu kee yuu kre, sↄfue loplombo, na Farisiie pre, na sojae tun mbe pe sɛ u yii.
43007033	Ba Yesu na yo pe pan mbo, "Nyjila chiɛri ka mi na yire we tni, mbe ni ndru mbe sɛ ŋmba u ni tun wre pan.
43007034	Ee na ni chaa, a yaa ni nya, a mna ni shie kre, yaa jaa sɛ wa."
43007035	A Judae loplombo pre na kna na yuu peyɛ pan mbo, "Sena blↄ ŋmba chaa mbe sɛ mbe waa u nya na hin? Griiki tra nu u chaa mbe sɛ, mbe sɛ tni o leele pre nu mbra Griiki leele pre nyina ree?
43007036	Ŋga u yo mbo, 'Ee na ni chaa, a yaa ni nya', a 'Mna ni shie kre, yaa jaa pan wa', mni u chaa mbe nyina hin?"
43007037	Ŋga kra da ble haŋa ŋga ki shian titi kre na kre, Yesu na yire sholo, mna paara badaaŋga mbo, "Ŋmba gbↄↄ ta kre, u pan u gbↄ ni pan.
43007038	Ŋmba u ni shↄ mu li kre, imi na pe ki nyunↄ Ŋyiɛkpↄↄ hlɛ kre nu mu tɛɛ kre mbo, 'Ŋmaa nyumu we fo mbe yili u loloŋgo nu.' "
43007039	Ŋumu wre kee Yesu naa yuu na mblɛ pie u shↄ mbe li kre, pie Ŋumu wre ta. Kre nyjila kre, na ndro n ta mu Ŋumu wre ta tun. Ŋgi na? Na Yesu n ta mu u yɛnyiŋge kre ta.
43007040	Ŋga pra kee nyjɛ loo kre, leele pre plɛ naa yuu mbo, "Kpra na, Nyiɛkpↄↄ kee nyanyofun wre wi kre."
43007041	A plɛ na yo mbo, "Kristo wre wi." A plɛ na yo mbo, "Kristo wre Galilii na ma we yiri.
43007042	Nyiɛkpↄↄ hlɛ kre yo na Devid sele nu Kristo wre we yiri, mbe pe u se Bɛtlɛhɛm na, seechia ŋga na Devid na yiri kre."
43007043	U ndra na, leele pre na yↄↄlɛ.
43007044	Leele pre plɛ naa chaa mbe u yii, la, ndro nsra kɛ taa u na.
43007045	Sojae pre na ndru mu sɛ sↄfue loplombo na Farisiie pre pan, a pra pe wie mbo, "Mni a e n pan na u ni hin?"
43007046	A sojae pre na kna mbo, "Ndro n da mu paara na wre blↄ ŋmba wi tun."
43007047	A Farisiie pre na kna mbo, "Kena u yire ta na ra?
43007048	E nya a loplombo pre wa, ndee wre Farisiie pre wa u kee yire shↄ mu lii?
43007049	La, lenɛɛrɛ mblɛ, pe n Mbose mbra yire chin, ki tia Nyiɛkpↄↄ pe sun."
43007050	Farisiie pre nunu ŋmba, praa yeeri Nikodemu, a wra da mu sɛ Yesu pan kre, na kna mu yo pe pan mbo,
43007051	"Kii wa o mbra nu na, na mu n lewo nyu kee loo, mu kee ŋga u pe chin, ma jaa u gbun pimi ni."
43007052	A pra kna mu u wie mbo, "Galilii na ŋu yiri na ree? Nyiɛkpↄↄ hlɛ kre le, mu nya na pe yo na Nyiɛkpↄↄ kee nyanyofun wa jaa yiri Galilii na fio."
43007053	Ba pra nyina mna sɛ pe katoe nu.
43008001	Ŋga pra sɛ pe katoe nu kre, Yesu na sɛ Olive Nyua kre na.
43008002	Ŋga nyiŋge na se bnimi pupu kre, a wra ndru mu sɛ suminyuŋgo wa, a lenɛɛrɛ pre na sɛ fɛ mu u kun, a wra tni mnaa pe nyina.
43008003	Bawa Mbose mbra nyinafɛɛnlɛ pre na Farisiie pre na pan na chlↄ tiɛrifun wa ni, mna u yire lenɛɛrɛ pre lalaa.
43008004	Mna yo Yesu pan mbo, "Nyinafun, o chlↄ ŋmba yii na u tiɛri.
43008005	A Mbose mbra nyjɛ wra o ŋga nyina na, na ndro tiɛri kre, ki fna pe u waari dnɛ ni mbe gbo. Kena fuŋgaami ŋga, mni ŋu yo hin?"
43008006	Pra kre kee ŋga yo, mu tɛɛ mbe Yesu nyu cha, mbe yire kre na mbe u taa u yii. A Yesu na ndra soo, mna u kambɛlɛ tɛɛ na nyunↄi tra.
43008007	Ŋga pra kro na u wie kre, a wra yiri mu fraka mna yo pe pan mbo, "Ŋu ŋmba mu n da mu sisaa pe tun, klu mu u wa dnɛ ni."
43008008	A wra ndru mu lɛɛlɛ na nyunↄi tra wa.
43008009	Ŋga pra kre kee ŋga loo kre, pra sɛ nununu, mu yire loplombo na mu sɛ su biile na. Yesu na chlↄ wre chiin pra kro mu yire wa.
43008010	Yesu na ndra yire mna chlↄ wre wie mbo, "Maa, sena pe nyi hin? Pe wa n kro mbe mu gbun pimi ni ra?"
43008011	A chlↄ wre na kna mbo, "Ↄↄnhↄn, Ni Tafun!" A Yesu na kna mna yo u pan mbo, "Pan chↄↄ mba mu gbun na pimi ni, kena sɛ, la, maa shia sisaa pe na."
43008012	Yesu na ndru mu yo pe pan mbo, "Mi wi waŋgra ŋga kania, ŋmba we taa ni kro kre, wa nyaari wↄmu nu, la, we ŋmaa kre kania ta."
43008013	A Farisiie pre na kna mu yo u pan mbo, "Muyɛ dansiɛrɛ mu lii kre. Kena nyjɛ mu yuu ŋga finfin yi."
43008014	A Yesu na yo pe pan mbo, "Hali na ni niyɛ dansiɛrɛ li kuraa, ni kee kre pe kpra. Ŋgi na? Ni chin mna ni yiri mu pan, mu chin mna ni shie, la, yire e n chin mna ni yiri, a e n chin mna ni shie.
43008015	Yire e leele yiɛ le na pimi kuun, mi na ndro gbun pimi ni.
43008016	La na ni yo mbe pimi kun kre, kie pe kpra ni. Ŋgi ndra na? Mi nunu ma ni pimi kuun, mi na ni Lɛ ŋmba u ni tun wre wi.
43008017	Pe ki nyunↄ e mbra yire nu na, na leele shiin dansiɛrɛ waa pe nunu kena kpra yi.
43008018	Ni niyɛ dansiɛrɛ li, a ni Lɛ wre u ni tun wre ni dansiɛrɛ li na."
43008019	A pra kna mu Yesu wie mbo, "Sena mu Lɛ wre nyi hin?" A Yesu na kna mbo, "E n ni chin, a e n ni Lɛ wre chin. Na e na ni chin kre, ee na ni Lɛ wre chin na."
43008020	Yesu na yire kee nyjɛ yo na uu wa na nyina suminyuŋgo lawee ŋga nu praa swa teeri kre nu, la, ndro nsra kɛ taa u na, ŋgi na? Na u nyjila n ta mu da tun.
43008021	Yesu na yo pe pan na, mbo, "Mbe sɛ, a ee kↄↄ ni cha, la, ee ku e sisam nu, a yaa jaa sɛ mna ni shie kre."
43008022	Judae loplombo pre na kna mbo, "Ŋga u yo, 'yaa jaa sɛ mna ni shie ŋga,' chaa u chaa mbe uyɛ gbo ree?"
43008023	Yesu na kna mna yo pe pan mbo, "Tra mna e yiri, la, mi yiri nyjeeri. Yire pe waŋgra ŋga wolo, la, mi n yiri waŋgra ŋga nu.
43008024	Kre ki tia ni yo e pan na ee ku e sisam nu kre. A ee ku e sisam nu yɛŋgɛ, na e n ni shↄ mu li na mi wi ŋmba ni nyini wre wala."
43008025	A pra u wie mbo, "Ŋu wi ŋmbi hin?" A Yesu na kna mbo, "Mi wi imi na ni klu mu yo e pan kre.
43008026	Nii wa na e kee nɛɛrɛ ni mbe yo, mbe tɛɛ mbe e gbun pimi ni. Ŋmba u ni tun wre pe kprafun, a nyjɛ ni yuu waŋgra nu yire pe kee nyjɛ ni loo mu yiri u pan."
43008027	Pe n na chin na u Lɛ wre kee u yuu pe pan.
43008028	A Yesu na kna mbo, "Nyjila ŋga nu ee Lewo Pↄ wre yire nyjeeri kre, ee chin na mi wi yɛŋgɛ, a ee chin na ni n na kee ka piin na niyɛ jaŋga ni, la, nyjɛ ni Lɛ wre ni nyina kre ni yuu.
43008029	A ŋmba u ni tun kre, mi na wre wi, u n da mu mi nunu ti tun. Ŋgi na? Ŋga u chaa kre ni piin nyjila kro nu."
43008030	Lenɛɛrɛ mblɛ pra kee nyjɛ wra yo yire loo kre na u shↄ mu li.
43008031	Yesu na yo Judae mblɛ pra u shↄ mu li kre pan mbo, "Ŋmba we li ni kee na kre, wre wi ni twanfun chiriri.
43008032	We kpra kre chin, mbe kpra kre ti u uyɛ ta."
43008033	A pra kna mna yo Yesu pan mbo, "Abraham nanae lɛ wre, a ndro tinlɛ ma wre, ŋgi ki tia mu yo na, oo oyɛ ta hin?"
43008034	A Yesu na yo pe pan mbo, "Kpra ni yuu e pan kre, ŋmba u sisaa piin kre, sisam tnu wi.
43008035	Tnu na kro sele nu suwi, la, sele pↄ rɛ, wree wa sele nu nyjila kro nu.
43008036	Kena na Pↄ wre tia e eyɛ ta kre, ee eyɛ ta titi.
43008037	Ni chin na Abraham nanae lɛ yire. A nde e ni chaa mbe gbo. Ŋgi ndra na? E n na chaa mbe ni kee kre wru.
43008038	Kee nyjɛ ni nya ni Lɛ pan yire ni yuu e pan, a nyjɛ yire loo e lɛ pan kre e piin."
43008039	A pra kna mbo, "O lɛ wi Abraham." A Yesu na kna mbo, "Na Abraham biile na lɛ yire kre, ka kee nyjɛ wraa piin kre, yire ee naa piin.
43008040	Ŋga ni piin kro yi na, kpra ŋga ni loo mu yiri Nyiɛkpↄↄ pan kre ni yuu e pan. La, e je na chaa mbe ni gbo. Abraham nsra da mu yire kee nyjɛ ka pe.
43008041	Nyjɛ e lɛ piin kre, yire e piin." A pra kna mbo, "Tɛtiɛrↄɛ biile ma wre, Nyiɛkpↄↄ chiin wi o Lɛ."
43008042	A Yesu na kna mbo, "Na e lɛ na wi Nyiɛkpↄↄ titi kre, ee na ni kori. Ŋgi na? Nyiɛkpↄↄ pan ni yiri mu pan mna. Niyɛ jaŋga ni ma ni pan, la, wre u ni tun.
43008043	Ŋgi ki tia e n na ni kee kre nↄↄ ndru hin? Ki yire ŋga yaa jaa ŋga ni yuu kre loo kre na.
43008044	E lɛ Sutna wre biile lɛ yire, a ŋga e chaa yi na, ee e lɛ wre kee ŋga ki tna u pan pe. Jle kre krɛrɛ na linkufun wi, a u kee ka ma na kpra kre ni, ŋga kpra n wa u nu kre ndra na. Kafinɛ n pe u pan kefↄŋgↄ, u tnumu yi fa. Ŋgi na? Kafnu wi, a kafinɛ kro yiri u pan.
43008045	Mu yire ŋga ni kpra yuu kre ndra na, e n ni shↄ mu li.
43008046	E ŋmbi haa we jaa ni gbun sisaa pimi ni hin? Na kpra ni yuu, ŋgi ki tia yaa ni shↄ mbe li ŋga hin?
43008047	Ŋmba u pe Nyiɛkpↄↄ wo kre, Nyiɛkpↄↄ kee u ndru, a ŋga ki tia e n na yi ndru yi na, e n pe Nyiɛkpↄↄ wolo."
43008048	A Judae pre na kna mbo, "Ŋga o yo na Samariae ndro wi ŋu, a ŋumufↄↄn wa mu nu kre, o fnii?"
43008049	A Yesu na kna mbo, "Ŋumufↄↄn n wa ni nu. Ni ni Lɛ kaan mɛɛ, la, yire e mi klai.
43008050	Ni n na yɛnyiŋge chaa mbe niyɛ ŋga. Ŋmba u ki chaa ni pan wree wa, a wre wi kpra kunfun.
43008051	Kpra na ni yuu e pan, ŋmba we taa ni kee nyjɛ na kre, wa ku fio."
43008052	A Judae pre na yo u pan mbo, "Fuŋga o chin titi na ŋumufↄↄn wa mu nu. Abraham na ku, a fafa Nyiɛkpↄↄ kee nyanyofɛɛnlɛ pre na ku, a ŋu yo ŋmba we taa ŋu na kre wa ku.
43008053	Kena ŋu wɛ o lɛ Abraham, na Nyiɛkpↄↄ kee nyanyofɛɛnlɛ mblɛ pra ku pre na ra? A ŋu pe ndro ŋmbi sembremu hin?"
43008054	A Yesu na yo mbo, "Na ndaa niyɛ kaan yɛnyiŋge kre, kaa ni yɛnyiŋge n pe yaka. Ŋmba u ni kaan yɛnyiŋge wi ni Lɛ wre. Wre nunu wre na e nyi, na e Nyiɛkpↄↄ wi kre.
43008055	E n u chin, a mi u chin. Na ni yo na ni n u chin kre, kena ni pe kafnu na yire lɛ, la, ni u chin, mu taa u kee na.
43008056	E lɛ Abraham yiɛ na shↄ na ki fna u ni pan ble nya, a wra ki nya, a u yiɛ na shↄ."
43008057	Judae pre na yo u pan mbo, "Mu n da yɛlɛ lafaa yↄↄ tun, kre ŋu Abraham chin ra?"
43008058	A Yesu na yo pe pan mbo, "Kpra na, ni yuu e pan, nyjila ŋga pe nsra ta mu Abraham se kuraa kre, na nii wa."
43008059	A pra dnɛ koli mbe u waari, la, Yesu na ndra mna yili suminyuŋgo wa.
43009001	Ki ble ka, Yesu naa tro mna blↄ wa nya, na u pe fuun mu yire u seble.
43009002	A u twanfɛɛnlɛ pre na u wie mbo, "Nyinafun, ŋmbi sisam ki tia pe u se fuun ŋga hin? Wre titi sisam yi ree, u sefɛɛnlɛ hin?"
43009003	A Yesu na kna mbo, "U fuunro kre n yiri u sisam pan, ndee u sefɛɛnlɛ sisam pan. Imi kie pe mbe pe Nyiɛkpↄↄ jaŋga ŋga ki tnumu tuni nya, kre ki tia pe u se fuun.
43009004	Ŋga nyiŋge se ŋga, ki fna mbe o ŋmba u ni tun wre tnumu tun. Ble paan mbe wↄ, mbe ndro wa jaa tnumu tun na.
43009005	Nyjila ŋga nu nii wa waŋgra nu ŋga, mi wi waŋgra kania."
43009006	Ŋga Yesu na yire kee nyjɛ yo mu kↄ kre, a wra tɛɛnrɛ wo tra, mna tra tↄↄn mu tɛɛ mu blↄ wre nyiɛlɛ yire fa,
43009007	mna chin mu yo u pan mbo, "Sɛ yiɛ je lↄↄ ŋga pe yeeri Siloam kre nu." Siloam kre nↄↄ nyina na "ŋmba pe tun." A blↄ wre na sɛ u yiɛ je, ŋga wra ndru mu pan kre, na u nyiɛlɛ yire nyaa.
43009008	Mblɛ wre na pre naa wa titɛɛ, na mblɛ pe da mu u nya na u tali kre, naa peyɛ wie mbo, "Blↄ ŋmba ma u jiin na tali kree?"
43009009	Plɛ na yo, "Wre wi!" A plɛ na yo mbo, "Ↄↄnhↄn! Wre ma, wru uu wru." A blↄ wre titi na ki nyu wↄ mbo, "Mi wi!"
43009010	A pra u wie mbo, "A mni mu pe na nyaa fuŋga hin?"
43009011	A blↄ wre na kna mbo, "Blↄ ŋmba pe yeeri Yesu wre u tra tↄↄn mu tɛɛ mu ni nyiɛlɛ fa, mu yo ni pan mbo, 'Sɛ yiɛ je Siloam lↄↄ kre nu.' Ŋga ni sɛ yiɛ je titɛɛ kre nu to, na ni nyaa."
43009012	A pra kna mu u wie mbo, "Sena u nyi hin?" A wra kna mbo, "Ni n u haa chin."
43009013	Pra blↄ ŋmba wra fun nyiɛlɛ na fa kre wru mna sɛ Farisiie pre pan.
43009014	Ble ŋga na Yesu na tra tↄↄn mu tɛɛ mu blↄ wre tra kre na pe wuuble.
43009015	Farisiie pre na ndru mu blↄ wre wie mbo, "Mni mu pe na nyaa hin?" A wra yo pe pan mbo, "Tra u tↄↄn mu ni nyiɛlɛ fa, a ni sɛ yiɛ je mu na nyaa."
43009016	Farisiie pre plɛ na yo mbo, "Blↄ ŋmba u kee ŋga pe ŋga, u n yiri Nyiɛkpↄↄ lawee. Ŋgi na? U n na lii wuuble mbra na." A pe plɛ naa yuu mbo, "Mni sisampefun we pe, mbe jaa yire kawako kee nyjɛ nyini pe hin?" Kra tia leele pre na yↄↄlɛ.
43009017	A Farisiie pre na ndru mu u wie mbo, "Mu yo wre u mu nyiɛlɛ nyaa, kena ndro ŋmbi nyini mu u jawa hin?" A wra kna mu yo mbo, "Nyiɛkpↄↄ kee nyanyofun wi!"
43009018	Judae loplombo pre nsra shↄ mu li na fuun na wi, a u kↄ mu na nyaa. A pra blↄ wre lɛ na u lo yeeri,
43009019	mna pe wie mbo, "E pↄ wi blↄ ŋmbaa? Ŋga e na u se na ufun nyiɛlɛ naa? A mni u pe na nyaa aŋga hin?"
43009020	U sefɛɛnlɛ pre na kna mbo, "O chin na o pↄ wi, a fuun o na u se.
43009021	La, o n chin imi u pe na nyaa, a o n ndro ŋmba u u nyaa chin. E u wie, u lɛ mbe jaa uyɛ nyu wↄ."
43009022	U sefɛɛnlɛ na kre kee ŋga yo, ŋgi na? Praa Judae loplombo pre fiɛ, na pe ki yo mu tɛɛ na ŋmba we yo Yesu wi Kristo wre kre, pia ti u le pe suminyuŋgo kre nu na.
43009023	Kre kra tia u sefɛɛnlɛ pre na yo mbo, "u lɛ, e wre titi wie" kre.
43009024	Pra ndru mu blↄ ŋmba wra fun nyiɛlɛ na fa kre yeeri shiinwo na, mna yo u pan mbo, "Kpra yo mu Nyiɛkpↄↄ ŋga, o chin na blↄ ŋmba sisampefun wi."
43009025	A blↄ wre na yo mbo, "Na sisampefun wi o, mi n chin, la, kala nunu ŋga ni chin yi na, ndaa pe fuun, a fuŋga ni nyaa."
43009026	A pra kna mu u wie mbo, "Mni nyini u mu pe hin? A mni nyini u pe mu mu nyiɛlɛ yire nyaa hin?"
43009027	A blↄ wre na kna mu yo pe pan mbo, "Ni kee kre yo e pan, a e n na chaa mbe ki shↄↄli. Ki ŋgi e chaa ni yo na hin? E chaa mbe pe u twanfɛɛnlɛ ndee?"
43009028	A pra u tɛɛlɛ mna yo u pan mbo, "Ŋu wi u kotↄŋu, wre rɛ, Mbose kotↄmblↄ lɛ wre.
43009029	O chin na Nyiɛkpↄↄ na paara na Mbose ni, la, blↄ ŋmba rɛ, o n chin mna u yiri mu pan."
43009030	A blↄ wre na kna mbo, "Kii kawako ni, e n mna u yiri mu pan chin, a nde wre u mi nyiɛlɛ nyaa.
43009031	O chin na Nyiɛkpↄↄ na sisampefɛɛnlɛ kee loo, la, na wa pe Nyiɛkpↄↄ sumifun, na ŋga Nyiɛkpↄↄ chaa piin kre, wre nyu kayolo Nyiɛkpↄↄ ndru.
43009032	Mu yire ŋga pe waŋgra gbeele, o n da mu loo na pe ndro se fuun, a ndro ja mu u nyaa tun.
43009033	Na kre blↄ ŋmba nsra yiri Nyiɛkpↄↄ pan kre, wa na ja mbe yaka pe."
43009034	A pra kna mu yo u pan mbo, "Ŋu ŋmba pe se sisam nu kre, ŋu chaa mbe wre nyina kee?" A pra u ni suminyuŋgo wa.
43009035	Yesu na loo na pe u ni suminyuŋgo wa. Ŋga wra u nya kre, a wra u wie mbo, "Mu Lewo Pↄ wre shↄ mu li ŋgaa?"
43009036	A blↄ wre na kna mbo, "Wre wi ŋmbi hin, ni Tafun? Ni nyina mbe ni u shↄ mbe li."
43009037	A Yesu na kna mu yo u pan mbo, "Mu u nya, a wre u paara na mu ni kre."
43009038	A wra yo mbo, "Ni Tafun, ni shↄ mu li!" To, mna kosie kan u yiɛ.
43009039	Yesu na kna mu yo mbo, "Kpra kuↄn na ni pan waŋgra nu, mbe mblɛ pe n na nyaa kre na nyaa, mbe mblɛ pe peyɛ pe na pe nyaa kre kaari fuunlo."
43009040	Farisiie mblɛ praa wa mu yire u mbɛɛ na wa kre na ki loo, mna u wie mbo, "Kena fuunlo lɛ wre ra?"
43009041	A Yesu na kna mu yo pe pan mbo, "Na fuunlo lɛ yire, kena yaa pimi li, la, ŋga e yo na e nyaa ŋga, ee wa e pimi nu tɛ."
43010001	A Yesu na yo mbo, "Kpra na ni yuu e pan, ŋmba u n tro mbaala nagbɛɛ kre nyu na mu le, la, maa sɛ nduu ki mbɛɛ ka na mu le ki nu kre, juo wi.
43010002	Ndro ŋmba u tro mbaala nagbɛɛ nyu na mbe le ki nu kre, wre wi mbaala pre lefun.
43010003	Wre pan nagbɛɛ nyu shiefun wre nagbɛɛ kre nyaari, a mbaala pre pe lefun wre mana chin, na u pe yeeri pe mɛɛ na, mbe pe yili mbe taa u kro.
43010004	Na u yili na pe ni fimi na, mbe u yiɛ klu pe pan mbe pe taa. Ŋgi na? Na pe u mana chin.
43010005	Pia lewo fuŋu kro tↄ fio, pie fɛ mbe laa u kro, ŋga pe n u mana chin kre na."
43010006	Yesu na pe gbun kre yomini ŋga, la, pe nsra ki nↄↄ loo.
43010007	A Yesu na ndru mu yo mbo, "Kpra na, ni yuu e pan, mi wi mbaala nagbɛɛ kre nyu.
43010008	Mblɛ pra yiɛ klu ni na kre, juolo na lɛ, kra tia mbaala pre nsra ndie tɛɛ pe pan.
43010009	Mi wi jlonwee kre. Ŋmba we tro ni na mbe le kre, we ŋmaa ta, mbra lee mbra yilii, mbra nyjɛ u chaa kro taa.
43010010	Juo rɛ, wre paan mbe ju, mbe gbo, mbe kla. Mi rɛ, mi pan, mbe leele ŋmaa ta, mbe ki ta poŋgo.
43010011	Mi wi mbaala lefun titi wre. Mbaala lefun titi wre we jaa ku u mbaala pre tlo, mbe mbaala pre ŋmaa ta.
43010012	Ndro ŋmba pe wru na u fↄlↄ toni kre, u n pe mbaala pre tafun. Na kombo pan mu le pe nu, we jaa pe ti mbe fɛ, mbe kombo wre plɛ yii, mbe hamblɛ pre nyina.
43010013	Ŋga wru pe u wru na u fↄlↄ toni kre ndra na, we fɛ. Ŋgi na? U kee ka ma na mbaala pre chichie chaara ni.
43010014	Mi wi mbaala lefun titi wre, ni ni mbaala chin, a pe ni chin.
43010015	Imi na Ndoo ni chin, a ni u chin kre, pan ni ni mbaala chin, a pe ni chin, a ndaa chaa mbe ku pe tlo.
43010016	Mbaala pre plɛɛ wa, mu pe ni wolo, a pe n wa nagbɛɛ ŋga nu. Ki fna ni pan na pe ni. Pie ni nyu loo, mbe paan chaa mbaala mblɛ nu, mbe pe lefun pe nunu.
43010017	Ni Lɛ wre ni kori, ŋgi na? Ni chaa mbe ni ŋmaa tɛɛ, mbe ndruu kↄↄ ki wru.
43010018	Ndro ma u ki shio ni pan. Mi titi ni chaa mbe ki tɛɛ. Nii wa jaŋga ni mbe ki tɛɛ, mu wa na jaŋga ni na mbe ndruu ki wru. Ŋga ni Lɛ yo ni pe yi."
43010019	Yire kee nyjɛ ndra na, Judae pre na ndru mna yↄↄlɛ na.
43010020	Leele pre tataara naa yuu mbo, "Ŋumufↄↄn wa u nu. U ndra n wa. Ŋgi na e u kee kre ndru hin?"
43010021	La, leele pre plɛ naa yuu mbo, "Lewo ŋmba nu ŋumufↄↄn nyi wa jaa paara imi. Mni nyini ŋumufↄↄnfun we pe mbe jaa fuunlo nyaa hin?"
43010022	Jerusalɛm suminyuŋgo nyu nyaa ble lie kre na da, na weere nyjila yi.
43010023	Yesu naa wa na nyaari suminyuŋgo lawee ŋga praa yeeri Sↄlↄmↄn bamba kre na,
43010024	a Judae pre na sɛ fɛ mu u kun, mna u wie mbo, "Ŋgi ble mu o nyina ndro ŋmba nyini wi ŋu hin? Kpra yo o pan, ŋu wi Kristo wre, ree?"
43010025	Yesu na kna mbo, "Ni ki yo e pan fa, la, e n ki shↄ mu li. Kawako kee nyjɛ ni pini ni Lɛ wre mɛɛ nu kre, yi ni dansiɛrɛ lii.
43010026	La, e n ni shↄ mu li, ŋgi na? E n pe ni mbaala.
43010027	Ni mbaala ni mana chin, a ni pe chin, a pe taari ni na.
43010028	Ni pe kaan blenyini ŋmaa, a pia ku fio, a ndro wa ja mbe pe shↄ ni kɛɛ.
43010029	Ni Lɛ ŋmba u ni ŋga pe lɛ kre, u wɛ yira kro na, a ndro n wa mbe jaa pe shↄ ni Lɛ wre kɛɛ.
43010030	Mi na ni Lɛ wree nunu."
43010031	A Judae pre na ndru mu dnɛ koli mbe u waari.
43010032	A Yesu na kna mu yo mbo, "Ni kawako kee tataara nyjɛ yi yiri ni Lɛ wre pan pe e yiɛ na. Kena yi ŋgi haa na e chaa mbe ni waari dnɛ ni ŋga hin?"
43010033	A Judae pre na yo mbo, "Ki n pe mu kee chichie nyjɛ mu piin na o chaa mbe mu waari dnɛ ni, la, jiɛnlɛ kee ŋga nu mu le yi na, lewo wi ŋu, a mna muyɛ piin Nyiɛkpↄↄ."
43010034	A Yesu na kna mbo, "Pe ki nyunↄ e mbra yire nu na Nyiɛkpↄↄ yo mbo, 'Pan e nyi na wre Nyiɛkpↄↄ wi.'
43010035	O chin na kee ŋga pe nyunↄ Nyiɛkpↄↄ hlɛ kre nu kre pe kpra nyjila kro nu, a Nyiɛkpↄↄ na mblɛ wra ŋga u kee kre yeeri u biile.
43010036	Mi rɛ, ni Lɛ wre u ni wↄ, mu ni tun waŋgra ŋga nu, mni ki pe, a ni yo na Nyiɛkpↄↄ pↄ wi mi, a e yo na ni Nyiɛkpↄↄ tɛɛlɛ hin?
43010037	Na ni n na ni Lɛ tnumu kre tuni, yaa shia ni shↄↄ li.
43010038	Ŋga ni ni Lɛ tnumu tuni, a e n ni shↄ mu li ŋga, e kawako kee nyjɛ ni piin nyjɛ le, e ja e chin yɛŋgɛ, na nii wa Ndoo wre nu, a Ndoo wree wa ni nu."
43010039	Pra ndru na chaa mbe u yii na, la, wra shↄ pe kɛɛ mna sɛ.
43010040	Yesu na ndru mna Jↄↄdan Lↄↄ kre kun, mna sɛ tni lawee ŋga nu Jↄn naa ndrɛ jee fa kre nu.
43010041	A leele tataara na pan u pan, na yuu mbo, "Jↄn nsra kawako kee pe, la, blↄ ŋmba kee nyjɛ wra yo yire kro pe kpra."
43010042	A lenɛɛrɛ na u shↄ mu li.
43011001	Blↄ wa naa yaa Bɛtani na, a praa u yeeri Lazaro. Bɛtani na wa wre na u jaala, Maria na Maata na nyi,
43011002	wre Maria wre wra tlade ndiom taan ka wo o Tafun jeelee na, mna u ndra nyjuroe tɛɛ mu yi tlu kre, wre lɛm na wi Lazaro wre.
43011003	A u jaala pre na kla Yesu pan mbo, "O Tafun, mu nunu kpↄↄ wre yaa."
43011004	Ŋga Yesu na ki loo kre, a wra yo mbo, "Kre yira ŋga nu ma Lazaro we ku, la, ki pe Nyiɛkpↄↄ yɛnyiŋge kee, kre kie ti mbe Nyiɛkpↄↄ Pↄ wre yɛnyiŋge ta."
43011005	Yesu na Maata, na Maria, na Lazaro kori chichie,
43011006	nde ŋga wra loo na Lazaro yaa kre, wra je mu ble shiin li mna wra nyi kre.
43011007	Ŋga ble shiin yire na tro kre, wra yo u twanfɛɛnlɛ pre pan mbo, "E ti o ndru mbe sɛ Judea na."
43011008	A u twanfɛɛnlɛ pre na kna mbo, "Nyinafun, kie pe ble chiɛri yi ŋga, Judae pre naa mu chaa mbe mu waari dnɛ ni, kre mu ndru na chaa mbe sɛ wa ŋgaa?"
43011009	A Yesu na kna mbo, "Nyisee yire bnimi mu sɛ su yilakↄŋgↄ, pan maa? Na ndro nyaari nyisee nu wa gbro. Ŋgi na, u nyaa.
43011010	La, na ndro nyaari wↄmu nu kre u gbroi. Ŋgi na, u n na nyaa."
43011011	Ŋga Yesu nyu na to kre, ŋga wra yo mu taa na yi mbo, "O nunu Lazaro sni na ŋunu, la, mbe sɛ u nyi."
43011012	A u twanfɛɛnlɛ pre na kna mbo, "O Tafun, na sni u sni kena we saanla hin?"
43011013	Yesu naa nyina na Lazaro ku, la, pre naa jawa na sni u sni yɛŋgɛ.
43011014	Ki tia Yesu na ki yo mu wali mbo, "Lazaro ku,
43011015	la, e saara na, ni yiɛ shↄ, na ni n sraa wa u jaara, imi kie pe mbe e shↄ mbe li. E ti o sɛ mna u nyi kre."
43011016	Bawa Tↄmasi, ŋmba pe yeeri Atta kre, na kna mu yo u ŋmbilɛ twanfɛɛnlɛ pre pan mbo, "E ti mbe wre na o Nyinafun wre kro sɛ, mbe wre na wre sɛ ku."
43011017	Ŋga Yesu na le kre, na pe Lazaro le, kie pe ble jijirɛ.
43011018	Mu yire Jerusalɛm na mu sɛ Bɛtani na, ki n le, kie pe kↄnsni shiin.
43011019	Kra tia Judae tataara na yiri wa mna pan na Maata, na Maria bre pe lɛm kumu kre na.
43011020	Ŋga Maata na loo na Yesu paan kre, wra yili mu sɛ u fni, a Maria naa wa mu tni katoo.
43011021	Maata na kna mu yo Yesu pan mbo, "Ni Tafun, na mnaa wa mna, ni lɛm ŋmba wa na ku.
43011022	La, ni chin na ŋga mu wie Nyiɛkpↄↄ pan kre, we mu ŋga ki yi."
43011023	A Yesu na kna mbo, "Mu lɛm wre we nyi mbe ŋmaa ta."
43011024	A Maata na yo mbo, "Ni chin na we nyi mbe ŋmaa ta ble ŋga ki kro tↄ kre nu."
43011025	A Yesu na kna mbo, "Mi wi kunnyiɛ na ŋmaa tafun. Ŋmba u ni shↄ mu li kre, hali na u ku, we ŋmaa ta.
43011026	A ŋmba uu wa na le, mu ni shↄ mu li kre, wa ku fio. Mu ki shↄ mu lii?"
43011027	A wra kna mbo, "Ɛnhɛɛn, ni Tafun. Ni ki shↄ mu li na ŋu wi Kristo, Nyiɛkpↄↄ Pↄ ŋmba we pan waŋgra nu kre."
43011028	Ŋga Maata na yo ma mu kↄ kre, a wra sɛ Maria yeeri mna ju mu yo u pan mbo, "Nyinafun wre pan mna na mu chaa."
43011029	Ŋga Maria na ki loo kre, wra yiri nyaanyaa, mu yili mbe sɛ u fni.
43011030	Na Yesu n ta mu le chia kre lam tun, na uu wa mu yire mna Maata sɛ u fni kre.
43011031	Judae mblɛ praa wa katoo wa na Maria bre kre, na yiri mu taa u kro. Ŋga wra fiɛlɛ mu yili fimi na ma kre, praa jawa na faŋga lawee wa u shie mbe sɛ nyɛni.
43011032	Ŋga Maria na da mna Yesu nyi kre, a wra kosie kan u yiɛ mbo, "Ni Tafun, na mnaa wa, kaa ni lɛm ŋmba wa na ku."
43011033	Ŋga Yesu na nya na wre na Judae mblɛ pe taa u kro pre nyɛni kre, wrekrom na u yii.
43011034	A wra pe wie mbo, "Sena e Lazaro le hin?" A pra kna mbo, "O Tafun pan mu le."
43011035	Yesu na nyɛni.
43011036	A Judae pre na kna mbo, "E le imi u Lazaro kori mu da."
43011037	La, plɛ na yo mbo, "Wre ma wra fuun nyaa kree? Kena wa na jaa Lazaro ŋmaa shↄ ŋgaa?"
43011038	Wrekrom na Yesu yii mu ya, a wra sɛ faŋga ŋga nu Lazaro na sni kre lawee, dnɛ wee na yi, a pra dnɛ ka tɛɛ mu ki nyu tↄ.
43011039	A wra kna mbo, "E dnɛ kre gbila e laa wee kre nyu na." A Maata, Lazaro jaa wre na kna mbo, "Ni Tafun we na ndio titi, ŋga o u le, ki ble jijirɛ yi aŋga."
43011040	A Yesu na kna mu yo u pan mbo, "Ni n yo mu pan na, na mu shↄ mu li, mu Nyiɛkpↄↄ yɛnyiŋge nyaa?"
43011041	A pra dnɛ kre gbila mu laa wee kre nyu na. A Yesu na yiɛ wa nyjeeri mu yo mbo, "Ndoo ni mu kaan mboo, na mu ni nyu kee loo.
43011042	Ni chin na mu ndru ni pan nyjila kro nu, la, leele mblɛ pe yire mna ŋga na ni ki yo, mbe pe shↄↄli, mbe chin na ŋu mu ni tun."
43011043	Ŋga wra yo ma mu kↄ kre, a wra fuu badaaŋga mbo, "Lazaro, yili mu pan!"
43011044	Lazaro na nyi mna yili fimi na, na pe u kɛnyi, na u jeele, na u yiɛ pↄ yonyi ni mu tↄ. A Yesu na yo mbo, "E u saan mbe u sɛ."
43011045	Judae pre tataara mblɛ pra pan Maria shaarihaa kre na kee ŋga Yesu pe kre nya, mna u shↄ mu li.
43011046	La, pe plɛ na sɛ kee ŋga Yesu pe kre yo Farisiie pre pan.
43011047	Sↄfue loplombo, na Farisiie pre, na chia loplombo yeeri a pra sɛ fni. A pra kna mbo, "Ŋgi ki fna o pe blↄ ŋmba kawako kee tataara nyjɛ u piin ŋga na hin?"
43011048	A pra yo mbo, "Na o tia u kro na yire kee nyjɛ piin, ndro kro we kↄↄ u shↄↄli, a Rom leele we kↄ mbe pan mbe o suminyuŋgo cheche ŋga juari, mbe o waŋgra ŋga kla."
43011049	La, pe wa naa wa, praa u yeeri Kaifa, wra pe sↄfu lopom titi kre yɛlɛ kre na, a wra kna mbo, "E n kala ka chin.
43011050	E n chin na, na ndro nunu ku mu lenɛɛrɛ ndra lↄ, ki nyu mu wɛ waŋgra ŋga poŋgo klaa naa?"
43011051	Kaifa n na kre kee ŋga yo na wre titi jaŋga ni. Ŋga wra pe sↄfu lopom titi kre yɛlɛ kre na kre, kre kra tia wra ki nya mu yo na Yesu we ku mbe Judae ŋga, a pre chiin ma we ku mbe ŋga, la, Nyiɛkpↄↄ biile mblɛ pe nyina waŋgra ŋga nu kro kre, pre we yoori mbe pe chaa, mbe pe pe nunu.
43011053	Mu yire kre ble kre na, Judae loplombo pre na nyu le mbe Yesu gbo.
43011054	Ki tia Yesu nsraa uyɛ leni lenɛɛrɛ nu Judea tra kre nu na. Wra yiri wa, a wre na u twanfɛɛnlɛ pre na sɛ tni fimi lawee chia ŋga pe yeeri Efraim kre na.
43011055	Na Judae Klɛntro ble kpↄↄ kre lie chaa da, a lenɛɛrɛ na yiri pe chiɛ na, na shie Jerusalɛm na, mbe sɛ peyɛ jee paala kre pe, mbe ble kpↄↄ kre chin mbe da.
43011056	Praa Yesu chaa, kra tia ŋga pra fni suminyuŋgo wa kre, a praa peyɛ wie mbo, "Mni e jawa hin? E shↄnli na we pan ble kpↄↄ ŋga nu ree, ndee wa pan hin?"
43011057	Sↄfue loplombo, na Farisiie pre na ki kpali na ŋmba u Yesu haa chin kre, u pan u yo, mbe pe sɛ u yii.
43012001	Ŋga kra kro ble kↄↄnanu mbe Klɛntro ble kre da kre, Yesu na sɛ Bɛtani na, Lazaro ŋmba wra nyi kre chia.
43012002	Pra yilakↄŋgↄ sro pe u pan. Maata wra sro kre kɛ, na Lazaroo wa mu tni Yesu ni lihaa.
43012003	Bawa Maria na tlade ndiom taan gbolo kpↄɛ nyjɛ ndrↄ yi sheli yire ka wru, mna ki kna mu wo Yesu jeele na, mna u ndra nyjuroe tɛɛ mu yi tlu. tlade kre ndiom na katoo kre shↄ kro.
43012004	Yesu twanfɛɛnlɛ pre nunu ŋmba pe yeeri Judas Iskariↄt, ŋmba wra kↄ mu u wↄ mu ŋga kre, na kna mbo,
43012005	"Mni a u n tlade ŋga prɛ ŋga hin? Kie na da ndro nunu yɛlɛ nyufↄtↄↄrↄ. We na jaa ki swa kre wru mbra shianfɛɛnlɛ kɛ."
43012006	Ki n pe shianfɛɛnlɛ fooro chiɛn na wra kre kee ŋga yo, la, ŋga wra pe juo, a wre wraa pe swa tↄkli kre teeri, na ka lii ki nu ndra na na yi.
43012007	A Yesu na kna mu yo mbo, "E u ti. U ki pe mu tɛɛ na ni kumu ble sri.
43012008	Yire na shianfɛɛnlɛ pre ee wa mu tni nyjila kro nu, a mi na yire n wa nyjila kro nu."
43012009	Ŋga Judae pre nɛɛrɛ na loo na Yesuu wa Bɛtani na kre, pra sɛ wa. Yesu chiin ndra na ma pra yila mu sɛ, la, pra sɛ Lazaro ŋmba Yesu na nyi wre lehaa na.
43012010	Sↄfue loplombo pre, na pe jawala pe na pie Lazaro gbo na.
43012011	Ŋgi na, Judae pre tataara na yire u nyiiɛ kre na, mu laa loplombo pre kro, mu Yesu shↄ mu li.
43012012	Ŋga nyiŋge na se kre, lenɛɛrɛ pre pra sɛ Klɛntro ble kre lihaa kre, na loo na Yesu paan Jerusalɛm na.
43012013	Kra tia pra shuɛ wrɛ knumu mna sɛ u fnihaa, na gble yɛshↄↄrↄ ni mbo, "E Nyiɛkpↄↄ ŋga mɛɛ. Ŋmba u paan o Tafun Nyiɛkpↄↄ mɛɛ nu wre wo yi dwamu. Israel ŋunu wre wo yi dwamu."
43012014	Yesu na bubnↄ pↄ wa nya mna tni u na, imi na Nyiɛkpↄↄ hlɛ na ki yo fa kre mbo,
43012015	"Yaa ti mbe fiɛrɛ e yii Jerusalɛm leele. E le, e ŋunu u paan kre, mu tni bubnↄ pↄ na."
43012016	U twanfɛɛnlɛ pre nsra kee nyjɛ krɛrɛ nↄↄ loo jle kre, la, nyjila ŋga nu wra ku mu nyi, mna u yɛnyiŋge ta kre, kre pra sↄↄnri na Nyiɛkpↄↄ hlɛ kre na ki yo fa, a pan pra u pe kre.
43012017	Lenɛɛrɛ mblɛ pre na Yesu naa wa a wra Lazaro nyi mu yili faŋga nu kre, naa kee ŋga kra pe kre kpali na tro.
43012018	Kre kra tia lenɛɛrɛ pre na sɛ u fni, ŋga pra loo na u kre kawako kee ŋga pe kre ndra na.
43012019	Bawa Farisiie pre naa yuu peyɛ pan mbo, "Ŋga o piin kro, ka n na nyↄↄ. E le imi na waŋgra leele kro kro taa u kro ma rɛ."
43012020	Mblɛ pra sɛ Jerusalɛm na ble lie yire nu sumihaa kre, Griikie plɛ na chaa pe nu.
43012021	A pra sɛ yo Filipo ŋmba wra Bɛtsaida ŋga kii wa Galilii tra nu wre pan mbo, "Ndoo, Yesu o chaa mbe nya."
43012022	Filipo na sɛ ki yo Andriu pan, a pe kro shiin na sɛ ki yo Yesu pan.
43012023	A Yesu na kna mbo, "Nyjila kre da na pie Lewo Pↄ wre ŋga u yɛnyiŋge kpↄↄ kre.
43012024	Kpra na, ni yuu e pan, na yua bie n to tra mu fↄↄn, kia fin, na ki n pe ma kie kro yua bie nunu chom tɛ. La, na ki fↄↄn, kena kie fin, mbe sɛ tataara.
43012025	Ŋmba u wre titi ŋmaa kori kre, kie yili u kɛɛ, a ŋmba u n u ŋmaa kori waŋgra ŋga nu kre, we ble nyini ŋmaa ta.
43012026	Ŋmba u chaa mbe ni sumi kre, u taa ni kro, mna mbe sɛ kpan, mi na wre wi. Ŋmba we ni sumi kre, ni Lɛ we u kpↄↄ."
43012027	"Fuŋgaami ŋga, ni gbun ni fiiri, a mni mbe yo hin? Ni yo na, 'Ndoo, maa ti mbe kre kanyana ŋga ni da ree?' Mba yo ma, ni chin na kre ki tia ni pan, mbe paan kala nya kre nyjila ŋga nu.
43012028	Ndoo, ti mu mɛɛ yili!" A mana ka na yili nyjeeri mbo, "Ni ni mɛɛ ŋga yɛnyiŋge, a mbe ndruu ki ŋga na."
43012029	A lenɛɛrɛ pre praa wa mu yire wa kre na mana kre loo, a plɛ na yo mbo, "Nyiɛ ki twanri." A plɛ na yo mbo, "Nyjeeri bituŋu, u paara u pan."
43012030	A Yesu na yo pe pan mbo, "Yire ndra na mana ŋga yila mu paara, ki n pe mi ndra na yi.
43012031	Fuŋga waŋgra kpra kun nyjila kre da, a fuŋga pie Sutna, waŋgra ŋunu wre kↄ u jↄↄn na mbe wa.
43012032	Na pia ni yire nyjeeri kre, mbe ndro kro tini mbe pan ni jaara."
43012033	Wra kee ŋga yo mna tɛɛ mu kumu ŋga nyini we ku kre nyina.
43012034	A lenɛɛrɛ pre na kna mbo, "O mbra yire o nyina na Kristo wre wa ku fio. A mni mna yuu na ki fna pe Lewo pↄ wre yire nyjeeri hin? Ŋmbi wi Lewo pↄ wre hin?"
43012035	A Yesu na kna mbo, "Nyjila chiɛri ka ki kro mbe kania kre tni e jaara. Nyjila ŋga e kania kre ta ŋga, e nyaari, mbe wↄmu kre wa e tↄ. Lewo ŋmba u nyaari wↄmu nu kre n chin mna u shie.
43012036	Ŋga e kania kre ta ŋga, e ki shↄ e li, imi kie pe mbe e ja mbe pe kania kre biile." Ŋga Yesu na yire kee nyjɛ yo mu kↄ kre, wra yili pe nu mna sɛ ndra haka.
43012037	Wra kawako kee tataara pe pe yiɛ na, nde pra je pe nsra u shↄ mu li,
43012038	imi kie pe mbe kee ŋga Nyiɛkpↄↄ kee nyanyofun Yisaia na yo kre pe kpra, mbo, "O Tafun, mblɛ pe o kee kre shↄ mu li hin? A mblɛ o Tafun na u jaŋga kre wↄ mu nyina hin?"
43012039	Kre kra tia pe nsra ja mu shↄ mu li, ŋgi na, Yisaia na ki yo na, mbo,
43012040	"Nyiɛkpↄↄ pe nyiɛlɛ tↄ, mu pe jawala kna, imi kie pe mbe pia nya, a pe jawala wa kala nↄↄ loo. A pia kna mbe pan ni pan, mbe ni pe tra."
43012041	Yisaia na yire kee nyjɛ yo. Ŋgi na wra Yesu yɛnyiŋge nya.
43012042	Judae loplombo pre tataara na u shↄ mu li, la, praa fiɛ Farisiie pre na, ki tia pe nsra peyɛ kpali. Na pra peyɛ kpali rɛ, pie na pe wↄ mbra yili suminyuŋgo wa.
43012043	Praa mɛɛ chaa leele pan, mu wɛ mɛɛ ŋga Nyiɛkpↄↄ we pe ŋga na.
43012044	Yesu na paara kpↄↄ mbo, "Ŋmba u ni shↄ mu li kre, mi nunu ma u shↄ mu li, la, u ni Lɛ ŋmba u ni tun wre shↄ mu li na.
43012045	A ŋmba u ni nya kre, u ŋmba u ni tun wre nya na.
43012046	Ni pan mu pe waŋgra kania, mbe ŋmba we ni shↄ mbe li kre wa kro wↄmu nu.
43012047	Ŋmba we ni kee loo mbe ndikana pe ki na kre, mi ma mbe u gbun pimi ni. Ŋgi na hin? Ni n pan waŋgra leele kpra kunhaa, la, ni pan mbe pe ŋmaa shↄ.
43012048	Ŋmba we mi na ni kee kre je kre, u kpra kunfuun wa. Kee ŋga ni yo kre kie ufun kpra kun, ble ŋga ki kro tↄ kre nu.
43012049	Niyɛ jaŋga ni ma ni paara. Ni Lɛ ŋmba u ni tun wre u ni nyina ŋga mbe yo, na imi mbe paara.
43012050	A ni chin na ŋga u ni nyina kre paan blenyini ŋmaa ni. Ŋga ni yo ŋga, kre ni Lɛ wre ni nyina na ni yo."
43013001	Ki ble ŋga nyiŋge we se mbe pe kɛ le Klɛntro ble lie yire nu kre, Yesu na chin na u nyjila da mbe u yili waŋgra nu mbe sɛ u Lɛ wre pan. Wra waŋgra ŋga leele mblɛ pra pe u wolo pre kori nyjila kro nu, a pan wra pe kori mna sɛ su u kumu ble.
43013002	Ki yilakↄŋgↄ kre, ŋga wre na u twanfɛɛnlɛ pre na tni na lii kre, na Sutna le Judas, Siimↄn Iskariↄt pↄ wre nu, na ki fna u Yesu wↄ mbe ŋga.
43013003	Yesu na chin na u Lɛ u ŋga jaŋga kro, mna chin na Nyiɛkpↄↄ pan u yiri mu pan, a Nyiɛkpↄↄ wre pan we ndru mbe sɛ.
43013004	Yesu na yiri sro na, mna u dodoŋgi wↄ mu tɛɛ, mna gbofu wru mu pↄ sɛlɛ.
43013005	Bawa wra nyumu kna mu le taakpↄↄ nu, mna u twanfɛɛnlɛ pre jeelee je, mna gbofu kre tɛɛ mu pe jeelee wↄ.
43013006	Ŋga wra da Siimↄn Pita na kre, a Pita na kna mu yo mbo, "Ni Tafun, mi jeelee mu paan mbe je ŋgaa?"
43013007	A Yesu na kna mu yo u pan mbo, "Ŋga ni piin fuŋgaami ŋga, mu n ki chin, la, mu ki chin mbakↄ."
43013008	Pita na kna mbo, "Mba ti mu ni jeelee je fio." A Yesu na yo u pan mbo, "Na ni n mu jeelee je, kena mu n pe ni twanfun."
43013009	Siimↄn Pita na kna mu yo Yesu pan mbo, "Ni Tafun, kena maa ni jeelee chiin je hin, la, ni kɛnyi na ni ndra kro je mu ya."
43013010	A Yesu na yo mbo, "Ŋmba u weli kre, mu chin na u yili, ki n shian na we weli poŋgo fↄna u jeelee chiin. E kro weli mu yili, fↄna ndro nunu."
43013011	Ki nyjila kre, na u chin ŋmba we u wↄ mbe ŋga, kre kra tia wra yo mbo, "E kro yili, fↄna ndro nunu."
43013012	Ŋga wra pe jeelee yire je mu kↄ kre, a wra ndru mu u dodoŋgi kre wru mu le, mna tni u tnihaa lihaa wa, mna pe wie mbo, "Kee ŋga ni pe e na ŋga, e ki nↄↄ chiin?
43013013	E ni yeeri Nyinafun, na e Tafun, a ki pe kpra, na e ni yeeri ma. Ŋgi na, mi wi yɛŋgɛ!
43013014	Mi wi e Tafun, na e Nyinafun, a ni e jeelee je fuŋgaami. Kena pan ki fna mbe e na eyɛ jeelee jee na.
43013015	Ni ki pe mu e nyina, mbe e na piin ma na.
43013016	Kpra na, ni yuu e pan na tnu n wɛ u tafun na, a pan chↄↄ bituŋu n wɛ ŋmba u u tun na.
43013017	Na e yire kee nyjɛ chin, na yi piin kre, e wo yi dwamu.
43013018	E kro na ma ni nyi, ni mblɛ ni wↄ chin, imi kie pe mbe Nyiɛkpↄↄ kee ŋga pe nyunↄ mu tɛɛ kre pe kpra, mbo, 'Ndro ŋmba mi na wre kɛ leni na lii kre, u kaari ni loŋgo.'
43013019	Ni kre kee ŋga yuu e pan, mbe ki ble chiin da, na kia pe kre, mbe e shↄ mbe li na mi wi Kristo wre.
43013020	Kpra na, ŋmba we ni bituŋu shↄ kre, u ni shↄ. A ŋmba we ni shↄ kre, u ŋmba u ni tun wre shↄ na."
43013021	Ŋga Yesu na yire kee nyjɛ yo mu kↄ kre, u gbun na u fiiri, a wra yo mbo, "Kpra na, ni yuu e pan, e wa we ni wↄ mbe ŋga."
43013022	Kra tia twanfɛɛnlɛ pre na kna na peyɛ yiɛ le poŋgo, pe nsra chin ŋmba na u nyi.
43013023	Twanfɛɛnlɛ pre nunu ŋmba Yesu na kori titi wre, na uu wa mu tni mu mbra wre Yesu na.
43013024	A Siimↄn Pita na u kɛ tɛɛ mna paara u pan mbo, "U wie ndro ŋmba kee u yuu ŋga."
43013025	A twanfun wre na flo mu da Yesu na, mna u wie mbo, "Ni Tafun ŋmbi na mu nyi hin?"
43013026	A Yesu na kna mbo, "Ŋmba mbe paanu ŋga ni mbe ŋga kre, wre wi." Bawa wra paanu kre ka kun, mna ki ni mu Judas, Siimↄn Iskariↄt pↄ wre ŋga.
43013027	Ŋga Judas na paanu kre shↄ to, titɛɛ kre nu, a Sutna na le u nu. A Yesu na yo u pan mbo, "Kee ŋga mu chaa mbe pe kre, muyɛ wru nyaanyaa mu ki pe."
43013028	Twanfɛɛnlɛ hamblɛ pre nsra kee ŋga wra yo Judas pan kre nↄↄ loo.
43013029	Ŋga Judas na pe pe swatɛɛfun kre, plɛ naa jawa na, yoo Yesu yo u pan na u sɛ yirɛ nyjɛ yi shian lↄ, mbe pe tɛɛ mbe ble kpↄↄ kre li, ndee aada u yo na u sɛ shianfɛɛnlɛ ŋga yaka.
43013030	Ŋga Judas na paanu kre shↄ to, a wra yili fimi na, ki nyjila kre na ble wↄ.
43013031	Ŋga Judas na sɛ kre, a Yesu na yo mbo, "Fuŋga Lewo pↄ wre yɛnyiŋge ta, a wre nu Nyiɛkpↄↄ we yɛnyiŋge ta na.
43013032	A na Lewo pↄ wre ndra na Nyiɛkpↄↄ yɛnyiŋge ta kre, kena Nyiɛkpↄↄ we ti mbe leele Lewo Pↄ wre yɛnyiŋge nya poŋgo, kia mu.
43013033	Ni biile, mi na yire wa tni mbe mu na. Ee kↄ mbra ni chaa, la, kee ŋga ndaa yo Judae pre pan kre ni yuu e pan, na yaa jaa sɛ mna ni shie kre.
43013034	Mbra fↄŋgↄ ŋga ni e kaan yi na, e eyɛ kori. Imi na ni e kori kre, pan ki fna e eyɛ kori na.
43013035	Na e eyɛ kori ma kre, ndro kro we chin na e pe ni twanfɛɛnlɛ yɛŋgɛ."
43013036	Siimↄn Pita na u wie mbo, "Ni Tafun, sena mu shie hin?" A Yesu na kna mbo, "Ma jaa taa ni na fuŋgaami mbe sɛ mna ni shie kre, la, mu kↄↄ taa ni na."
43013037	A Pita na kna mbo, "Ni Tafun, mni a mba jaa taa mu na fuŋgaami hin? Na kumu yi kuraa, mbe ku mu ndra na."
43013038	Yesu na kna mbo, "Mu muyɛ kna na mu ku mi ndra naa? Kpra na, ni yuu mu pan, ŋgoplↄ wa nyɛni na mu kaala gbee taarɛ na mu n ni chin."
43014001	Yaa ti mbe e gbun na yↄↄlɛ e na. E Nyiɛkpↄↄ shↄ e li, e mi titi shↄ e li na.
43014002	Nyinyii wa ni Lɛ katoo tataara. Na yɛŋgɛ ma, mba na yo na ni shie mbe sɛ lawee gbeele e pan.
43014003	A na ni sɛ lawee gbeele e pan mu kↄ kre, mbe ndru mbe pan, mbe e wru mbe sɛ ni lawee, kena mna ni nyi kre, bawa ee tni na.
43014004	E mna ni shie kre haa chin, mu ki kolo chin.
43014005	Tↄmasi na kna mbo, "Ni Tafun, na o n chin mna mu shie, kena mni oo pe mbe kolo chin hin?"
43014006	A Yesu na kna mu yo u pan mbo, "Mi wi kolo kre, na kpra kre, na ŋmaa, ndro wa ja mbe sɛ ni Lɛ wre pan, fↄna u tro ni na.
43014007	Na e ni chin kre, ee ni Lɛ wre chin na, a fuŋga e u chin, mu u nya."
43014008	Filipo na yo u pan mbo, "O Tafun, o nyina Ndoo wre, na o wre nya mu kↄ, kena o kↄ."
43014009	A Yesu na kna mbo, "Mi na yiree wa mu tni fafa ŋga na, kena e n ni chin tuun Filipo? Ŋmba u ni nya kre, u Ndoo wre nya. Mni a e ndru na yuu na, 'O nyina Ndoo wre na hin?'
43014010	Filipo, kena mu n shↄ mu li na nii wa Ndoo wre nu, a Ndoo wree wa ni nu ra?" Wra yo u twanfɛɛnlɛ pre pan mbo, "Kee nyjɛ ni yuu e pan ŋga, mi pan ma yi yiri. Ndoo ŋmba uu wa ni nu wre u u tnumu tuni.
43014011	E shↄ e li na nii wa Ndoo wre nu, a Ndoo wree wa ni nu. Na pan ma naa, e ni tnumu nyjɛ ni tuni yire le, e shↄ e li.
43014012	Kpra na, ni yuu e pan, ŋmba we ni shↄ mbe li kre, we ja mbe tnumu nyjɛ ni tuni ŋga tun, hali we jaa kekpↄɛ pe mbe wɛ nyjɛ ni piin ŋga na. Ŋgi na hin? Ni shie Ndoo wre jaara.
43014013	Yira ŋga ee tali ni mɛɛ nu kpan, mbe ki pe, imi kie pe mi ndra na, mbe leele Ndoo wre ŋga yɛnyiŋge.
43014014	Yira ŋga ee tali ni mɛɛ nu kpan, mbe ki pe."
43014015	"Na e ni kori, kena ee li ni mbra na.
43014016	Mbe Ndoo wre tali, mbe u e ŋga Yafun wa na, Kpra Ŋumu wre, mbe yire na wre tni nyjila kro nu.
43014017	Waŋgra leele wa ja mbe u yii. Ŋgi na, pia u nya, mbaa yo chiin pie u chin. La, yire u chin, ŋgi na, yire na wre ee wa mu tni, a uu wa e nu.
43014018	Mba e ti bijile, la, mbe ndru mbe pan e pan.
43014019	Ki kro chiɛri mbe waŋgra leele wa ni nya na, la, yire we ni nya. Ŋga nii ŋmaa ni ŋga, ee ŋmaa ta.
43014020	Ki ble kre, ee chin na nii wa ni Lɛ nu, a ee wa ni nu, a nii wa e nu na.
43014021	Ŋmba we ni mbra shↄ, mbe li yi na kre, wre wi ŋmba u ni kori. A ŋmba u ni kori kre, ni Lɛ wre u kori, a mi titi we ufun kori na, mbe niyɛ wↄ mbe u nyina."
43014022	Judas, Yesu wↄŋgafun wre mɛɛfun na yo mbo, "Ni Tafun, mni mbe mu muyɛ wↄ mbe o nyina, a ma muyɛ wↄ mbe waŋgra leele nyina hin?"
43014023	A Yesu na kna mbo, "ŋmba u ni kori kre, we li ni kee kre na. Ni Lɛ we u kori na, mbe mi na ni Lɛ kro paan tni u nu.
43014024	Ŋmba u n li ni kee na kre, u n ni kori, a kee ŋga e ndru ŋga, ni wo ma, ni Lɛ ŋmba u ni tun wre nyu kee yi."
43014025	"Ni yire kee nyjɛ yo e pan, nyjila ŋga ni mi na yiree wa ŋga.
43014026	La, Kpra Ŋumu ŋmba ni Lɛ we tun na ni mɛɛ ni mbe u paan ya e na wre, we e nyina yirɛ kro, mbe e sↄↄnri kee nyjɛ ni yo e pan ŋga krɛrɛ.
43014027	Wejinyiŋge nu ni e ti. Mi titi wejinyiŋge ni e ŋga, ki n pe na ŋga waŋgra kaan kre ka ni e ŋga. Yaa na kawa kee ka ni, a yaa shia fiɛ."
43014028	"Ni ki yo e pan a e loo na ni shie, la, mbe ndru mbe pan e pan. Na e ni kori, e yiɛ we shↄ na ni shie Ndoo wre pan, ŋgi na, u wɛ mi na.
43014029	Ni yire kee nyjɛ yo e pan, mbe yi chiin pe, imi kie pe na yi waa pan mbe e shↄↄli.
43014030	Mba paara na e ni titnↄŋↄ na. Ŋgi na, waŋgra ŋga tafun wre paan, u n jaŋga ni mi na ya.
43014031	La, waŋgra leele fna mbe chin na ni Ndoo wre kori, kre ki tia ndaa nyjɛ u yo ni pe kro piin. E yiri mna mbe o sɛ."
43015001	Yesu na yo mbo "Mi wi kpra tre ŋga ki sɛni kre, a ni Lɛ wi ki lefun.
43015002	Ni klɛ ŋga ki n na sɛni kre, we ki kun mbe wa, a klɛ ŋga ki sɛni kre, we ki mbɛɛlɛ wↄ, imi kie pe mbe ki sɛ nɛɛrɛ.
43015003	Kee nyjɛ ni yo e pan ŋga ndra na, e pe chasi.
43015004	E tni ni nu, mbe ni tni e nu. Imi na, na klɛ n kan tiŋge na kia jaa sɛ kre, pan chↄↄ, na e n tni ni nu yaa jaa yaka pe.
43015005	Mi wi tre kre, a yire lɛ ki klɛ yire, ŋmba we tni ni nu, mbe ni tni u nu kre, we sɛ tataara, la, na e n tni ni nu yaa jaa yaka pe.
43015006	Ŋmba u n tni ni nu kre, pie u kun mbe wa na tiŋge klɛ yi, mbe yi yua, mbe pe yi koli mbe le kanhun mbe yi shↄ .
43015007	Na e tni ni nu, a ni kee tni e nu, e yira ŋga e chaa kro tali, ee ki ta.
43015008	Ŋga kie ni Lɛ wre ŋga yɛnyiŋge yi na, ee sɛnyi tataara sɛ. Kie ti mbe leele chin na ni twanfɛɛnlɛ lɛ yire.
43015009	Imi na ni Lɛ ni kori kre, pan ni e kori, kena e tni ni koroo nu.
43015010	Na e li ni mbra na, ee tni ni koroo nu, imi na ni li ni Lɛ mbra na, mu tni u koroo nu kre.
43015011	Ni yire kee nyjɛ yo e pan, imi kie pe mbe ni yɛshↄↄrↄ kro e nu, mbe e yɛshↄↄrↄ ta poŋgo.
43015012	Ni mbra ŋga ni leni e pan yi na, e eyɛ kori, imi ni e kori kre.
43015013	Koroo kpↄↄ ka n da na ŋga ni, na lewo we ku u nↄↄlↄ tlo.
43015014	Ŋga mbe yo e pe kre, na e ki pe, ee pe ni nↄↄlↄ.
43015015	Mba e yeeri sumifɛɛnlɛ na, ŋgi na, sumifun n chin ŋga u tafun piin. Ni e yeeri nↄↄlↄ. Ŋgi na, kee nyjɛ ni loo ni Lɛ pan kre, ni yi yo e pan kro.
43015016	Yire ma e ni wↄ, la, mi ni e wↄ, na e sɛ sɛnyi tataara nyjɛ yia kla sɛ. Kie ti ni Lɛ wre e ŋga yira ŋga ee tali ni mɛɛ nu kro.
43015017	Kena ŋga ni yuu e pan yi na, e eyɛ kori."
43015018	"Na waŋgra ŋga wolo e pra kre, e chin na mi pe klu mu pra.
43015019	Na e na pe waŋgra wolo kre, waŋgra wolo we naa e kee chaa, na pe wolo lɛ yire. La, ŋga mi e wↄ mu yili waŋgra nu, a e n pe pe wolo na kre, kre ki tia pe e pra.
43015020	E kee ŋga ndaa yo e pan kre sↄↄnri, na sumifun n wɛ u tafun na. Na pe tia ni kala nya kre, pie ti mbe e kala nya ma na. A na pe li ni kee na kre, kena pie li e wee na na.
43015021	Pie ti mbe e kanyana nyjɛ kro nya, ŋga e pe ni wolo, a pe n ŋmba u ni tun wre chin kre ndra na.
43015022	Na ni nsra pan mu paara pe pan, ka pia na sisam pimi li. La, fuŋgaami ŋga, pe n wa sisam nyu wↄↄ ka ni na.
43015023	Ŋmba u ni pra kre, u ni Lɛ wre pra na.
43015024	Na ni n na kee nyjɛ ndro n da mu pe nyjɛ pe pe nu kre, kaa pe n wa sisam pimi ni, la, pe yire kee nyjɛ nya, mu je mu mi na ni Lɛ wre pra.
43015025	Kre kee ŋga fna mbe pe, mbe ki ti ŋga pra nyunↄ pe mbra yire nu mu tɛɛ kre pe kpra, mbo, 'Pe ni pra finfin'.
43015026	Yafun ŋmba mbe tun wre we pan, Kpra Ŋumu ŋmba u yiri Ndoo wre pan kre, wre we ni dansiɛrɛ li.
43015027	A yire chↄↄ we ni dansiɛrɛ li na. Ŋgi na, mi na yire lɛ mu yire jle kre."
43016001	"Ni yire kee nyjɛ yo e pan, imi kie pe mbe yaa ndru kro.
43016002	Nyjila ka paan, mbe pe e wↄ mbe yili pe fninyinyi nu, hali ŋmba we na e kuu kre we na jawa na Nyiɛkpↄↄ tnumu u tuni.
43016003	Pie yire kee nyjɛ pe e na. Ŋgi na, pe n ni Lɛ wre chin, mbaa yo mi pie chin.
43016004	La, ni yire kee nyjɛ yuu e pan, na yi nyjila waa da, mbe e sↄↄnri na ndaa yi yo. Ŋga nii wa e jaara kre ki tia ni n klu mu yire kee nyjɛ yo e pan."
43016005	"La, fuŋga ni shie ŋmba u ni tun wre pan, a nde e wa n ja mu ni wie na, 'Sena mu shie hin?'
43016006	Fuŋga ni ki yo e pan, a fooro chin mu e yii.
43016007	La, kpra ni yuu e pan kre, ki nyu mu e ŋga na mbe ndruu sɛ. Ŋgi na, na ni n sɛ, e Yafun wre wa pan. La, na ni sɛ kre, mbe u tun mbe u pan e pan.
43016008	Na waa pan, we ti waŋgra leele pe sisam nya, mbe kpra kre nya, mbe chin na Nyiɛkpↄↄ we kↄↄ pe kpra kun.
43016009	Pe sisaa pe, ŋgi na, pe n ni shↄnli.
43016010	A kpra kre haa kre, pe n chin na ki pe kpra na ni shie ni lɛ wre pan, mbe pia ni nya na.
43016011	A pimi kuↄn na, pe n chin na pe waŋgra ŋga ŋunu wre gbun pimi ni.
43016012	Kenɛɛrɛɛ wa mbe ni yo e pan, la, yaa jaa yi nↄↄ loo fuŋgaami.
43016013	La, na Kpra Ŋumu wre pan, we yiɛ klu mbe e nyina kpra kro. Wre titi jaŋga ni ma we na paara. Ŋga we loo kre we yo. A we e nyina kee nyjɛ yie pan.
43016014	We ni ŋga yɛnyiŋge. Ŋgi na, ni kee ŋga ni chaa mbe yo we wru mbe paan yo e pan.
43016015	Ni Lɛ yirɛ kro, ni wee yi, kre ki tia ni yo we ni kee wru mbe paan yo e pan kre."
43016016	"Ki kro chiɛri na yaa ni nya, a kia mu, ee ndruu ni nya."
43016017	U twanfɛɛnlɛ pre plɛ naa peyɛ wie mbo, "Kee ŋgi u yuu o pan ŋga hin? Mbo, 'ki kro nyjila chiɛri na yaa ni nya, a kia mu ee ndruu ni nya.' Mu ndru mu yo mbo, 'ŋga ni shie ni Lɛ pan kre ndra na.' "
43016018	A pra ndru mu peyɛ wie mbo, "Kena mni kre 'nyjila chiɛri' ŋga nyina hin? O n chin kee ŋga u yuu."
43016019	Yesu na chin na pe chaa mbe u wie kee kre nↄↄ, kra tia wra kna mu yo pe pan mbo, "Ni yo na ki kro chiɛri mbe yaa ni nya, a kia mu ee ndru mbe ni nya. Kre e eyɛ wie ŋgaa?
43016020	Kpra na, ni yuu e pan, ee nyɛni mbe gblee le, la, kie pe waŋgraleele pan yɛshↄↄrↄ. Ee fooro li, a e fooro kre we kↄↄ kaari yɛshↄↄrↄ.
43016021	Na selɛɛ chlↄ yaa kre, u fooro lii, ŋga u kanyana nyjila da kre ndra na. La, na waa pↄ wre se mu kↄ to, mbe u u kanyana kre fɛɛ, mbe u yiɛshↄ na u pↄ se mu pan waŋgra nu.
43016022	Ki ka nu e nyi fuŋgaami kre. E fooro lii, la, mbe ndruu pan mbe e nya na, mbe e yɛshↄↄrↄ ta. Yɛshↄↄrↄ ŋga ndro wa jaa shↄ e kɛɛ.
43016023	Na ki ble kre waa da, yaa ni wie kee ka na. Kpra na, ni yuu e pan, ŋga ee ni Lɛ wre tali ni mɛɛ nu kpan, we e ŋga ki yi.
43016024	E n yaka tali ni mɛɛ nu tun, hali mu pan mu su aŋga. E tali, ee ta, mbe ki ti e yɛshↄↄrↄ ta poŋgo."
43016025	Yesu na ndru mu yo mbo, "Yomɛɛlɛ nu ni paara e pan. La, nyjila ka we pan, mbe mba paara e pan yomɛɛlɛ nu na, la, mbe paara chasi, imi kie pe mbe e ni Lɛ kee kre nↄↄ loo.
43016026	Na kre ble kre pan, ee u tali ni mɛɛ nu, ni n yo mi mbe na u tali e pan.
43016027	Ŋgi na, ni Lɛ wre titi e kori, ŋga e ni kori, mu shↄ mu li na wre Nyiɛkpↄↄ pan ni yiri kre na.
43016028	Ni Lɛ wre pan ni yiri mu pan. A ni ndru na yilii waŋgra ŋga nu mbe sɛ ni Lɛ wre pan."
43016029	A u twanfɛɛnlɛ pre na kna mbo, "Fuŋga rɛ, mu paara chasi. Mu n na paara yomɛɛlɛ nu na.
43016030	Fuŋga o chin na mu kala kro chin, ndro n fna mbe mu wie mbra na. Ki tia o shↄ mu li na mu yiri Nyiɛkpↄↄ pan yɛŋgɛ."
43016031	A Yesu na kna mbo, "Fuŋga e shↄ mu lii?
43016032	Nyjila ka paan, a ki da, na e kro we nyina mbe sɛ e kalonyi nu mbe mi nunu ti. La, ŋga mi na ni Lɛ wre oo wa nyjila kro nu kre ndra na, kia kro mi nunu fio.
43016033	Kre na ni kee nyjɛ yuu e pan, mbe e yire ni na mbe wejinyiŋge ta. Waŋgra leele we ti e kala nya, la, e ti mbe e yiɛ shↄ, na waŋgra ŋga jaŋgaa wa ni kɛɛ."
43017001	Ŋga Yesu na yire kee nyjɛ yo mu kↄ kre, wra yiɛ wa nyjeeri mna yo mbo, "Ndoo, nyjila kre da. Mu pↄ ŋga yɛnyiŋge, mbe mu pↄ wre mu ŋga yɛnyiŋge.
43017002	Ŋgi na, ŋu mu u ŋga jaŋga, a ki wɛ leele kro wo na, imi kie pe mbe u mblɛ mu u ŋga pre ŋga blenyini ŋmaa.
43017003	A blenyini ŋmaa kre taara yi na pie chin na ŋu chiin wi kprafun Nyiɛkpↄↄ wre, mbe pe Yesu Kristo ŋmba mu tun wre chin.
43017004	Ni mu yɛnyiŋge kre nyina tra, a tnumu ŋga mu le ni kɛɛ kre, ni ki tun mu kↄ.
43017005	Kena, Ndoo, ŋga ni yire mu yiɛ ŋga, ni ŋga yɛnyiŋge, yɛnyiŋge ŋga kraa wa ni pan, a waŋgra na chin mu pe kre."
43017006	Yesu na yo mbo, "Leele mblɛ mu wↄ waŋgra ŋga nu mu ni ŋga kre, ni tia pe mu chin. Mu wolo lɛ, a mu ni ŋga pe lɛ, a pe li mu kee kre na.
43017007	A fuŋga pe chin na yirɛ nyjɛ mu ni ŋga yire kro, ŋu pan yi yiri.
43017008	Ni pe ŋga mu kee ŋga mna ni ŋga kre, a pe ki shↄ. Pe chin na ŋu pan wa ni yiri mu pan yɛŋgɛ, mu shↄ mu li na ŋu mu ni tun.
43017009	Pre ni nyiɛtali na kaan, ni n na tali mbe waŋgra kro ŋga. La, mblɛ mu ni ŋga kre, pre ni nyiɛtali na kaan, ŋgi na, mu wolo lɛ.
43017010	Nyjɛ ni ta kro, mu wee yi, a nyjɛ ŋu ta kro, mi wee yi, a pre lɛ ni yɛnyiŋge.
43017011	A fuŋga ni paan mu pan, ni n wa waŋgra nu na, la, pree wa waŋgra nu. Ndoo, ŋu mu pe Cheche! Kɛ tↄ pe na mu mɛɛ kre jaŋga ni, mɛɛ ŋga mu ni ŋga kre, mbe ki ti pe pe nunu, imi na mi na ŋu pe nunu kre.
43017012	Ŋga mi na pre naa wa kre, ndaa pe tɛɛ mu jaŋga mɛɛ ŋga mna ni ŋga kre nu. Ndaa kɛ tↄ pe na, a wa nsra fun pe nu, fↄna ŋmba ki fna u fun wre bↄkↄ, imi kie pe, mbe Nyiɛkpↄↄ kee ŋga pe nyunↄ mu tɛɛ kre pe yɛŋgɛ.
43017013	A fuŋga ni paan mu pan, a ni yire kee nyjɛ yuu waŋgra nu, imi kie pe mbe ni yɛshↄↄrↄ kre tni pe nu poŋgo.
43017014	Ni mu kee kre yo pe pan, a waŋgra leele pe pra. Ŋgi na, pe n pe waŋgra ŋga wolo, imi na mi titi n yiri waŋgra ŋga nu kre.
43017015	Ni n na yuu na mu pe wↄ mbe yili waŋgra nu, la, ni tali na mu kɛ tↄ pe na, mbe Sutna wre wa jaa pe pe yaka.
43017016	Pe n pe waŋgra ŋga wolo, imi na ni n pe waŋgra ŋga wo kre.
43017017	Yire mu kpra kolo kre na, mu pe wↄ mbe pe pe mu wolo.
43017018	Imi na mu ni tun waŋgra nu kre, pan ni pe tuni waŋgra nu na.
43017019	Pre ndra na, ni niyɛ wru mu mu ŋga, imi kie pe mbe pre titi peyɛ wru mbe mu ŋga kpra kolo na.
43017020	Pre chiin ma ni tali na kaan, la, mblɛ pie kↄↄ pe kee kre loo, mbe ni shↄ mbe li pre kro ni tali na kaan.
43017021	Ni tali na pe kro we pe nunu, imi na ŋu Ndoo wa mu tni ni nu, a mii wa mu tni mu nu na kre, mbe pe tni o nu ma na. Imi kie pe mbe waŋgra leele shↄ mbe li na ŋu mu ni tun yɛŋgɛ.
43017022	Ni pe ŋga yɛnyiŋge imi na mu ni ŋga kre, mbe pe pe nunu, imi mi na ŋu pe nunu kre.
43017023	Nii wa pe nu, a muu wa ni nu, imi kie pe mbe pe pe nunu titi, mbe waŋgra leele ja mbe chin na ŋu mu ni tun, a mu pe kori imi na mu ni kori kre.
43017024	Ndoo, ni chaa mbe mblɛ mu ni ŋga kre pan mbe mi na pre tni titɛɛ, imi kie pe mbe pe ni yɛnyiŋge ŋga mu ni ŋga kre nya. Ŋgi na, mu ni kori mu chin mu waŋgra gbeele.
43017025	Ni Lɛ Kprafun, waŋgra leele n mu chin, la, mi mu chin, a mblɛ mu ni ŋga pre chin na ŋu mu ni tun.
43017026	Ni tia pe mu chin, a mba mu nyinaa ti, kre kie ti koroo ŋga mu ni kori kre tni pe nu, mbe mi titi tni pe nu na."
43018001	Ŋga Yesu na nyiɛtali mu kↄ kre, wre na u twanfɛɛnlɛ pre na Kidrↄn lafolo kre kun mna sɛ. Kagbla ka naa wa kre lawee kre nu, a Yesu na u twanfɛɛnlɛ pre na sɛ le ki nu.
43018002	Judas ŋmba wra u wↄ mu ŋga kre na haa chin, ŋgi na? Yesu na u twanfɛɛnlɛ pre naa shie na fni wa.
43018003	Ki tia Judas na sojae plɛ, na suminyuŋgo shiefɛɛnlɛ mblɛ sↄfue loplombo na Farisiie pre na wↄ mu u ŋga kre wru mna sɛ kagbla wa. Pra kania yiiyii, a plɛ na mↄↄlɛɛ mu mna yii, na pe ŋunↄwiyirɛ ni.
43018004	Yesu na kee nyjɛ yiraa paan mbe u nya chin. Kra tia wra yiri mna loŋgoolo pre fni, mna pe wie mbo, "Ndro ŋmbi e chaa hin?"
43018005	A pra yo mbo, "Yesu Nazrɛt wo wre." A Yesu na yo mbo, "Mi wi kre!" Na pre na Judas ŋmba wra u wↄ mu ŋga kre pee wa mu yire wa.
43018006	Ŋga Yesu na yo mbo, "Mi wi kre," to, a pe kro na ndru kro ni, mna wↄ mu toto tra.
43018007	A Yesu na ndru mu pe wie mbo, "E yo ndro ŋmbi e chaa?" A pra yo mbo, "Yesu, Nazrɛt wo wre o chaa."
43018008	A Yesu na kna mbo, "Ni klu mu yo e pan na mi wi kre. Kena na mi e chaa rɛ, ti ni wolo mblɛ sɛ."
43018009	Wra kre kee ŋga yo, imi kie pe mbe ŋga wra yo na, "Ndoo, mblɛ mu ni ŋga kre, ni n tia pe nunu chom fun," kre pe yɛŋgɛ.
43018010	Na brↄfiɛn ŋunuu wa Siimↄn Pita pan, a wra ki wↄ ki afoo nu, mna sↄfu lopom titi wre tnu kalie ndie chieri mu wa. Tnu ŋmba ndie pra kↄ wre mɛɛ naa Malkus.
43018011	A Yesu na kna mu yo Pita pan mbo, "Mu brↄfiɛn kre le ki afoo nu! Kanyana ŋga nu Ndoo ni le kre, ki n fna ki ni nya ree?"
43018012	Sojae pre na pe lopom, na Judae suminyuŋgo shiefɛɛnlɛ pre na Yesu yii mna u pↄ.
43018013	Pra klu mu sɛ na u ni Anaasi pan. Wre Anaasi ŋmba, Kaifa nafun na wi, a na Kaifa wi sↄfu lopom titi kre yɛlɛ kre na.
43018014	Wre Kaifa ŋmba wra da mu paara mu Judae pre nyina na, kie nyu na ndro nunu we ku mbe leele kro ndra lↄ kre.
43018015	Siimↄn Pita na twanfɛɛnlɛ pre wa na taa Yesu kro. Wre twanfun nunu wre, sↄfu lopom titi wre na u chin chichie. Kra tia wre na Yesu na le sↄfu lopom titi wre katoo wa,
43018016	a Pita na kro fimi na, krↄ kre nyu na wa. A twanfun ŋmba sↄfu lopom titi wre na chin wre, na ndru mna yili fimi na, mna paara na bichable ŋmba u kolo nyu sri kre ni, mna le na Pita ni katoo lam.
43018017	A bichable wre na Pita wie mbo, "Blↄ wre twanfɛɛnlɛ pre wa ma ŋuu?" A Pita na yo mbo, "Ↄↄnhↄn! Pe wa ma mi!"
43018018	Na weere kuu, kra tia sumifɛɛnlɛ pre na katoo kre shiefɛɛnlɛ pre na kanhun gbɛɛri na yuai, a Pita na sɛ chaa pe nu, na ka yuai.
43018019	Sↄfu lopom Anaasi wre na Yesu wie u twanfɛɛnlɛ pre na u kee nyjɛ wraa nyina yire kee.
43018020	A Yesu na kna mbo, "Nyjila kro nu, ni paara lenɛɛrɛ nu, na leele nyina suminyuŋgo, na fninyinyi nu, mna Judae pre kro shie na fni. Ni n da mu kee ka yo mu ndra tun.
43018021	Kena ŋgi ki tia a mna ni wie ŋga hin? Leele mblɛ pe ndru ni pan kre wie. Pe wie kee nyjɛ ni yo pe pan, pre pe nyjɛ ni yo chin."
43018022	Ŋga Yesu na yo ma kre, a lawee shiefɛɛnlɛ pre wa na u yiɛ ja, mbo, "Ŋgi ki tia mu paara sↄfu lopom titi pan ma ŋga hin?"
43018023	Yesu na kna mu yo u pan mbo, "Kee fↄↄn ŋga ni yo kre, ki nyina mbe ndro kro loo. La na kpra ni yo, mni a mu ni yiɛ ja hin?"
43018024	Anaasi na tia pra sɛ na u ni sↄfu lopom titi Kaifa pan, na pee wa mu u pↄ.
43018025	Pita naa wa mu yire na kanhun kre yuai tɛ, a mblɛ wre na pre naa wa wa kre na u wie mbo, "A blↄ wre twanfɛɛnlɛ pre wa ma ŋu kree?" A Pita na kaala mbo, "Ↄↄnhↄn! Pe wa ma mi!"
43018026	Sↄfu lopom titi wre tnu ŋmba ndie Pita na chieri mu kↄ kre, u sele ndro wa na Pita wie mbo, "Ni nsra ŋu na wre nya kagbla waa?"
43018027	A Pita na kaala na to, a ŋgoplↄ na nyɛni.
43018028	Pra Yesu wↄ mu yili Kaifa katoo, mna sɛ na u ni abani lopom katoo. Kre nyjila kre na bnimi pupu yi. Judae loplombo pre nsra le katoo lam, na pe chaa mbe pe cheche, mbe Klɛntro ble kre li paala kolo na.
43018029	Ki tia Pilato na yili mna sɛ pe pan fimi na, mna pe wie mbo, "Sisaa ŋgi blↄ ŋmba pe, a e pan na u ni mna hin?"
43018030	A pra kna mbo, "Na u nsra sisaa pe, waa na pan na u ni mu pan."
43018031	A Pilato na yo pe pan mbo, "Yire titi, e u wru e sɛ u kpra kun imi na e mbra nyi." A pra kna mbo, "Mbra n kolo ŋga na oo ja mbe ndro gbo."
43018032	Kre kee ŋga na pe, imi kie pe mbe Yesu kee ŋga wra da mu yo mu wru kumu ŋga nyini we ku haa kre, mbe ki pe yɛŋgɛ.
43018033	Pilato na ndru mu le katoo mna Yesu yeeri mu u wie mbo, "Ŋu wi Judae ŋunu wre kree?"
43018034	A Yesu na kna mu u wie mbo, "Ŋu titi ndra kee ŋga yili ree, ndee plɛ pe ni kee yo mu pan hin?"
43018035	A Pilato na kna mbo, "Mu jawa na Judae wo wi mi ree?" Ŋu titi leele na pe sↄfue loplombo pe pan na mu ni, mu mu le ni kɛɛ. Kala ŋgi mu pe hin?
43018036	A Yesu na kna mbo, "Ni ŋunumu n pe waŋgra ŋga ŋunumu, na ni ŋunumu na pe waŋgra ŋga ŋunumu kre, ni kotↄmblↄ wra wi mbe ni shↄ Judae loplombo kɛɛ. A na ni ŋunumu n pe waŋgra ŋga ŋunumu."
43018037	Kra tia Pilato na u wie mbo "Kena ŋunu wi ŋu ra?" A Yesu na yo mbo, "Kre mu yo kre. Kre kee ŋga ndra na pe ni se a ni pan waŋgra ŋga nu, mbe paan kpra kre dansiɛrɛ li, a ŋmba u pe kpra kre wo kre, u ni kala ndru."
43018038	A Pilato na u wie mbo, "Kpra yi ŋgi hin?" Ŋga wra kre kee ŋga wie kre, wra yili mna sɛ yo Judae pre pan mbo, "Ni n kala sisaa ŋga blↄ wre pe nya.
43018039	La, e paala kolo na kre, ki fna ni ndro nunu wↄ nyuŋgo mbe wa finfin Klɛntro ble lie yire nu. E chaa mbe ni Judae ŋunu wre wↄ ree?"
43018040	A pra gble badaaŋga mbo, "Ↄↄnhↄn! Wre blↄ ŋmba ma. Barabas o chaa mbe mu wa." Wre Barabas ŋmba na pe linkufun.
43019001	Bawa Pilato na tia pra Yesu frↄ na fwa ni.
43019002	Sojae pre na wuuro tɛɛ mna ŋunu juulee tin mu u juule, mna u le dodoŋgi nyiɛ ka,
43019003	mnaa paan na yuu u pan mbo, "Woowo! Judae ŋunu," mnaa u yiɛ juari.
43019004	A Pilato na ndru mu yili fimi na, mna yo lenɛɛrɛ pre pan mbo, "Ni paan na u ni mbe e ŋga, mbe ti mbe e chin na ni n sisaa ŋga u pe nya."
43019005	A Yesu na yili fimi na, na wuuro juulee kree wa u ndra na, a u dodoŋgi nyiɛ kree wa u na. A Pilato na yo pe pan mbo, "Blↄ wre wi kre."
43019006	Ŋga sↄfue loplombo na suminyuŋgo shiefɛɛnlɛ pre na u nya kre, a praa gble leni mbo, "U kan kanyana kumu kaan na! U kan kanyana kumu kaan na!" A Pilato na kna mbo, "Kena yire titi, e u wru e sɛ u kan kanyana kumu kaan kre na. Mi n sisaa ŋga u pe nya."
43019007	A lenɛɛrɛ pre na kna mbo, "O mbra nyina na ki fna u ku. Ŋgi na, u yo na Nyiɛkpↄↄ pↄ wi."
43019008	Ŋga Pilato na kre kee ŋga loo kre, fiɛrɛ na u yii kpↄↄ,
43019009	A wra ndru mu le katoo, mna Yesu wie mbo, "Sena wo wi ŋu hin?" La Yesu nsra paara.
43019010	A Pilato na u wie na mbo, "Ma paara na ni ni ra? Chin na nii wa jaŋga ni na mbe mu wa, a nii wa jaŋga ni mbe ti pe mu kan kanyana kumu kaan kre na?"
43019011	A Yesu na kna mbo, "Na Nyiɛkpↄↄ nsra mu ŋga ki jaŋga, kaa mu n wa na jaŋga ni ni na. Ki tia ndro ŋmba u ni wↄ mu ŋga kre, wre u le sisam kpↄↄ nu mu wɛ mu na."
43019012	Ŋga Pilato na kre kee ŋga loo kre, wraa kolo ka chaa mbe Yesu wa finfin. La, lenɛɛrɛ pre na ndru mu gble le, mbo, "Na mu u wa, kena ŋunu Kaisari nunu ma ŋu na. Lewo ŋmba u uyɛ pe ŋunu kre, ŋunu Kaisari loŋgo wi."
43019013	Ŋga Pilato na yire kee nyjɛ loo kre, a wra yili na Yesu ni fimi na, mna pan mu tni u kpra kun jↄↄn na, praa ki yeeri Dnɛ Bamba, Hebrie yolo nu praa ki yeeri Gabbata.
43019014	Kie pe lafo na, na nyiŋge we se mbe pe Klɛntro ble yire li, a Pilato na yo Judae pre pan mbo, "E ŋunu wre we."
43019015	A praa gble mbo, "U gbo! U gbo! U kan kanyana kumu kaan na!" Bawa Pilato na pe wie mbo, "E chaa mbe ni e ŋunu kan kanyana kumu kaan naa?" A sↄfue loplombo pre na kna mbo, "Kaisari chiin wi o ŋunu."
43019016	Kra tia Pilato na Yesu wru mna le sojae pre kɛɛ, na pe sɛ u kan kanyana kumu kaan na, a pra u wru mu sɛ.
43019017	A wre titi na u kanyana kumu kaan kre tio mna yili mu sɛ da lawee ka nu, pe ki yeeri lewo ndra kajle, Hebrie yolo nu pe ki yeeri Golgota.
43019018	Bawa pra u kan kanyana kumu kaan kre na. Pra leele shiin plɛ kan mu ya u na. Nunu naa wa u kalie, a nunu naa wa u kamɛŋɛ, a wraa wa pe lalaa.
43019019	Pilato na kee ka nyunↄ mna mbra kanyana kumu kaan kre na mbo, "Yesu Nazrɛt wo, Judae Ŋunu wre."
43019020	Lenɛɛrɛ na kre kee ŋga tↄↄnri, ŋgi na, lawee ŋga nu pra u kan kre haa nsra le chia ni. Wra kre kee ŋga nyunↄ Hebrie, na Laatin, na Griiki yolo nu.
43019021	A sↄfue loplombo pre na pan mu yo Pilato pan mbo, "Maa nyunↄ na, 'Judae Ŋunu', la, ki nyunↄ na 'Blↄ ŋmba yo wre wi Judae Ŋunu.' "
43019022	A Pilato na yo mbo, "Ŋga ni nyunↄ kre, kre ni nyunↄ."
43019023	Ŋga sojae pre na Yesu kan kanyana kumu kaan kre na mu kↄ kre, a pra u dodoŋgi wru mna ki yↄↄlɛ jijirɛ, a sojae jijirɛ pre na yi ta nununu. A pra ndru mu u dodoŋgi titnↄŋↄ ŋga pra tin poŋgo kre wru, frahaa nsraa wa ki na.
43019024	A sojae pre na yo peyɛ pan mbo, "Yaa ti mbe o ki wila, la, e ti mbe o kɛɛn tɛɛ, mbe chin ŋmba we ki ta." Kre kee ŋga na tia Nyiɛkpↄↄ kee kre pra nyunↄ mu tɛɛ kre na pe yɛŋgɛ mbo, "Pe ni dodoŋgi fimi wo yↄↄlɛ mu peyɛ ŋga, mu kɛɛn tɛɛ, mbe chin ŋmba we ni dodoŋgi lam wo ta." A kre kee ŋga sojae pre na pe yɛŋgɛ.
43019025	Leele mblɛ praa wa mu yire mu mbra kanyana kumu kaan kre na kre na lɛ, Yesu lo, na Yesu lo chunu Maria, Klopa chↄ wre, na Maria Magdalene.
43019026	Yesu na u lo na u twanfun ŋmba kee wraa chaa kre nya, na pee wa mu yire u jaara. A wra kna mu yo u lo pan mbo, "Maa, mu pↄ wi kre."
43019027	Mna kna mu yo twanfun wre pan mbo, "Le, mu lo wi kre." Kra yire kre kee ŋga na, a twanfun wre na Yesu lo wru, a wra sɛ tni u katoo.
43019028	Yesu na chin na u kala kro kↄ, la, imi kie pe mbe Nyiɛkpↄↄ kee ŋga pe nyunↄ mu tɛɛ kre pe yɛŋgɛ kre, a wra yo mbo, "Gbↄↄ ni ta."
43019029	Na chↄ kaa wa mu yire na simi taan wo ka ni. A pra zeere ka kun mna ni ki nu, mna ki pↄ kaan nyu na, mna ki yire nyjeeri mu sɛ taa u nyu na.
43019030	Ŋga Yesu na ki gbↄ mu kↄ to, mna kna mbo, "Ki kↄ!" mna ndra soo to mna fii.
43019031	A Judae loplombo pre na pan, mu yo Pilato pan na u pe ŋga kolo mbe pe leele taarɛ pre jeelee kuari, mbe pe laala kɛɛn yire na. Ki ble kre na pe Ajuan, a pe nsraa chaa mbe wuuble da, na gboolo pree wa kɛɛn yire na tɛ. Na kre wuuble kre pe ble kpↄↄ.
43019032	A sojae pre na sɛ yɛklo wre jeelee kuari, mna nunu wre wee kuari na.
43019033	La, ŋga pra da Yesu na kre, pra nya na u ku mu kↄ, kra tia pe nsra u jeele kuari.
43019034	Sojae pre nunu na je mu Yesu su na chombo ni u gbugbuɛ nu, titɛɛ kre nu, na nyimi na nyumu yilii na woni.
43019035	Ŋmba wra kre kee ŋga nya kre u ki dansiɛrɛ lii kre. A u chin na kekpra u yuu, imi kie pe mbe e shↄↄli.
43019036	Yire kee nyjɛ na pe, imi kie pe mbe Nyiɛkpↄↄ kee ŋga pe nyunↄ mu tɛɛ kre pe kpra mbo, "Pia u kajle nunu chom ka."
43019037	A pe ki nyunↄ hlɛ fↄŋgↄ nu na mbo, "Leele we na ŋmba pe su chombo ni wre le."
43019038	Nyjɛ kↄkro kre, Josɛf ŋmba wra yiri Arimatia na kre na pan mna Pilato tali, Yesu gboo wre. Wra pe Yesu twanfun ŋmba wra yila Judae pre fiɛrɛ na mnaa uyɛ ndra. Pilato na u ŋga kolo, a wra sɛ gboo wre wru.
43019039	Nikodemu ŋmba wra da mu sɛ Yesu pan ki ble ka blee kre, wre na Josɛf pra sɛ. Wra sɛ tuwe ndiom taan ka ni, tinyi naŋgrↄɛ na nyumu ni pe ki piin. Ki snam na da weŋge bↄtↄ ni.
43019040	Kre leele shiin mblɛ pra Yesu gboo wru, mna sɛ u fo yonyi finyi ni, mna tuwe kre wo u na, imi na ki nyi Judae paala nu, gboo lehaa.
43019041	Kagbla ka naa wa lawee ŋga nu pra Yesu gbo kre mbɛɛ na, dnɛ wee ka naa wa ki lam, na pe n da mu gboo le ki nu tun.
43019042	Na nyiŋge we se Judae wuuble, ŋga dnɛ wee kre na mbra wa kre ndra na, pra Yesu le wa.
43020001	Aliɛri ble bnimi pupu, na ndramu n saan tun, Maria Magdalene na gbolo mna yiri mu sɛ faŋga lawee wa. Ŋga wra da wa kre, wra nya na pe dnɛ ŋga ni pra faŋga kre nyu tↄ kre gbila mu laa ki nyu na.
43020002	A wra fɛ mu sɛ yo Siimↄn Pita, na twanfun nunu ŋmba Yesu na kori kre pan, mbo, "Pe o Tafun wↄ mu yili faŋga kre nu, a o n chin mna pe sɛ u tɛɛ."
43020003	A Pita na twanfun nunu wre na yili mna sɛ faŋga lawee wa.
43020004	Pe kro shiin na tafɛŋgɛ wru, la, twanfun nunu wre na fɛ mu wɛ Pita na mna klu mu da faŋga kre na.
43020005	Mna lɛɛlɛ mu faŋga kre lam jle, mna yonyi finyi yire nya, la, u nsra le wee kre lam.
43020006	A Siimↄn Pita na yiri kro, mna pan mu le wee kre nu, mna yonyi finyi nyjɛ ni pra u fo yire nya faŋga kre nu.
43020007	Yoŋgo ŋga ni pra u ndra pↄ kre nsra chaa yonyi yire nu, la, na kii wa mu mbiile mu tni kiyɛ.
43020008	A twanfun ŋmba wra klu mu da faŋga kre na wre na chin mu le ki nu, mna yi nya, mna shↄ mu li.
43020009	La, na pe n ta mu Nyiɛkpↄↄ kee ŋga pe nyunↄ mu tɛɛ na, "We nyi mbe yili kuulo nu," kre nↄↄ loo tun.
43020010	A u twanfɛɛnlɛ pre na ndru mna sɛ katoo.
43020011	Maria na yire faŋga kre lawee wa na nyɛni. U nyɛnɛɛ kre nu, wra lɛɛlɛ mu faŋga kre lam jle,
43020012	mna nyjeeri bitumblↄ shiin plɛ nya, na pe dodonyi finyi le, mu tni mna pra Yesu gboo sniŋge kre. Wa naa wa ndra nyjeeri, a wa naa wa tlɛtapan.
43020013	A nyjeeri bitumblↄ pre na u wie mbo, "Maa, mni mna nyɛni hin?" A wra kna mbo, "Ni Tafun pe wru, a ni n chin mna pe sɛ u tɛɛ."
43020014	Ŋga u nyu na to, a wra kna to, na Yesu wi ŋmba, la, u nsra chin na Yesu wi.
43020015	A Yesu na kna mbo, "Maa, mni a mna nyɛni hin? Ndro ŋmbi mu chaa hin?" Maria naa jawa na kagbla kre tafun wi, a wra kna mbo, "Ndoo, na ŋu mu u wru mu sɛ, jande, ni nyina mna mu sɛ u tɛɛ, mbe ni sɛ u wru."
43020016	A Yesu na kna mbo, "Maria!" A Maria na yiɛ kna, mna shↄ mbo, "Rabuni!" Ki nↄↄ yi "Nyinafun!"
43020017	A Yesu na yo u pan mbo, "Maa shia kɛ taa ni na. Ni n ta mu sɛ nyjeeri ni Lɛ wre pan tun. La, sɛ yo ni wolo pre pan, na ni ndru na shie ni Lɛ, na e Lɛ wre, ni Nyiɛkpↄↄ, na e Nyiɛkpↄↄ wre pan."
43020018	A Maria Magdalene na sɛ ki yo twanfɛɛnlɛ pre pan mbo, "Ni o Tafun wre nya!" Mna kee nyjɛ u yo u pan yire kro tↄↄnri pe pan.
43020019	Ki ble kre lam, Aliɛri ble kre yilakↄŋgↄ, na twanfɛɛnlɛ pre fni titɛɛ mu krↄ tↄ, ŋgi na, na pe Judae loplombo pre fiɛ. Yesu na pan mu yire pe lalaa, mna yo pe pan mbo, "E tni wejinyiŋge nu."
43020020	Ŋga wra yo ma m u kↄ kre, a wra pe nyina u kɛnyi, na u babaari. A twanfɛɛnlɛ pre yiɛ na shↄ na pe pe Tafun wre nya.
43020021	A Yesu na ndru mu yo pe pan mbo, "E tni wejinyiŋge nu. Imi na Ndoo ni tun kre, pan ni e tuni na."
43020022	Ŋga wra kre kee ŋga yo mu kↄ kre, a wra ŋu mu wo pe na, mna kna mbo, "E Kpra Ŋumu wre shↄ."
43020023	Ŋmba sisam ee ti mbe u kɛ kre, ni ufun sisam ti mu u kɛ, a ŋmba sisam e n ti mu kɛ kre, kena ni n ufun sisam ti mu u kɛ.
43020024	Kre nyjila kre, na Tↄmasi, twanfɛɛnlɛ kɛmbↄshiin pre nunu ŋmba pe yeeri Atta wre, na u n wa pe nu.
43020025	A u ŋmbilɛ twanfɛɛnlɛ pre na yo u pan mbo, "O o Tafun wre nya." A Tↄmasi na yo mbo, "Na ni n u kɛ lam ŋmɛɛ tloe yire nya, mu yi tali, mu kɛ taa u babaari na mu le, mba ki shↄ mbe li."
43020026	Ki kranu nyu na kre, na twanfɛɛnlɛ pree wa katoo lam, pre na Tↄmasi ni, mna krↄɛ yire kan lam, a Yesu na pan mu yire pe lalaa mna kna mbo, "E tni wejinyiŋge nu."
43020027	A wra kna mu yo Tↄmasi pan mbo, "Kɛ taa ni kɛnyi tloe na mu le na mu kɛ taa ni babaari na mu le. Kakra lie ti, mu shↄ mu li."
43020028	A Tↄmasi na kna mbo, "Ni Tafun, na ni Nyiɛkpↄↄ!"
43020029	A Yesu na kna mbo, "Kena ŋga mu ni nya kre, kre ki tia mu ki shↄ mu lii? Mblɛ pe n nya, mu shↄ mu li kre wo yi dwamu."
43020030	Yesu na kawako kee tataara pe u twanfɛɛnlɛ pre yiɛ na, a yi kro n nyunↄ hlɛ ŋga nu.
43020031	La, pe nyjɛ nyunↄ mu tɛɛ, imi kie pe mbe e shↄↄli na Yesu wi Kristo, Nyiɛkpↄↄ Pↄ wre. A na e u shↄ mu li, ee ŋmaa ta, u mɛɛ kre nu.
43021001	Kre kↄkro ni Yesu na ndru mu uyɛ wↄ mu u twanfɛɛnlɛ pre nyina Tiberia epo kre mbɛɛ na. Imi wra uyɛ wↄ mu pe nyina na yi kre.
43021002	Siimↄn Pita, na Tↄmasi ŋmba pe yeeri Atta wre, na Netaniel ŋmba u yiri Kaana na, Galilii tra nu kre, na Zebedii biile, na twanfɛɛnlɛ pre shiin plɛ, na pee wa mu tni titɛɛ.
43021003	A Siimↄn Pita na kna mu yo hamblɛ pre pan mbo, "Ni shie lↄↄ mbroe pan." A pe kro na kna mbo, "Wre na ŋu we sɛ." A pe kro na yili fimi na mna sɛ le krↄ nu. Nyiŋge na pan mu se na pe n yaka ta.
43021004	Ŋga ndram naa saanri kre, na Yesu wa mu yire lↄↄ kre nyu na, la, u twanfɛɛnlɛ pre nsra chin na Yesu wi.
43021005	A Yesu na pe wie mbo, "Nyanyjɛbɛɛlɛ, e n mbroe ta ra?" A pra kna mbo, "Ↄↄnhↄn, o n yaka ta."
43021006	A Yesu na yo pe pan mbo, "E asau kre wa krↄ kre kaliehaa, ee plɛ ta mbe wↄ." A pra ki wa. Pe nsra ja mu ki tini. Ŋgi na, mbroe na nɛɛ ki nu.
43021007	A twanfun ŋmba Yesu na kori wre na yo Pita pan mbo, "Mu chin na O Tafun wre wi ŋgaa?" Ŋga Pita na loo na "O Tafun wre wi" kre, titɛɛ kre nu, a wra u yirɛ wru mu le, mna ye mu to lↄↄ kre nu. Na u klu mu u yirɛ wↄ mu tɛɛ na tnumu tuni.
43021008	Twanfɛɛnlɛ pre hamblɛ, mblɛ pra kro krↄ kre nu kre, na krↄ kre bri mu asau kre tini mu pan tanyiɛ na, lↄↄ kre mbɛɛ na. Na mbroe bribri pe ki nyi. Pe haa nsra le na fimi ni. Na pre na fimi we pe sↄↄlɛɛ lafaa.
43021009	Ŋga pra da fimi na kre, pra kaanlɛɛ kanhun ka nya, na pe mbro kla ki na, na paanu ni.
43021010	A Yesu na yo pe pan mbo, "E pan na mbroe mblɛ e wↄ fuŋgaami kre plɛ ni."
43021011	A Siimↄn Pita na le krↄ kre lam mna asau kre tini mu pan fimi na, na mbroe badɛnyi bribri pe ki nyi. Pe kro naa lafaa na fuloe shiin, na kɛmbↄtaarɛ. Mbroe pre na nɛɛ, nde asau kre nsra knumu.
43021012	A Yesu na yo pe pan mbo, "E pan e li." Hali u twanfɛɛnlɛ pre wa nsra tuwi mu u wie mbo, "Ŋu wi ŋmbi hin?" Na pe chin na o Tafun wre wi.
43021013	A Yesu na sɛ paanu kre na mbro wre wru, mna knumu mu pe ŋga.
43021014	Kre na yi gbee taarɛwo, ŋga Yesu na uyɛ wↄ mu u twanfɛɛnlɛ pre nyina u kunnyiɛ kre kↄkro.
43021015	Ŋga pra li mu kↄ kre, Yesu na Siimↄn Pita wie mbo, "Siimↄn, Jↄn pↄ, mu ni kori mu wɛ nyjɛ na ree?" A wra kna mbo, "Ɛnhɛɛn, ni Tafun, mu chin na ni mu kori." A Yesu na yo u pan mbo, "Ta ni mbaala biile pre le."
43021016	Yesu na u wie shiin wo na mbo, "Siimↄn, Jↄn pↄ, mu ni korii?" A wra kna mbo, "Ɛnhɛɛn, ni Tafun, ŋu titi chin na ni mu kori." A Yesu na kna mbo, "Ta ni mbaala pre le."
43021017	Yesu na ndru mna u wie gbee taarɛwo na, mbo, "Siimↄn, Jↄn pↄ, mu ni korii?" Fooro na Pita yii na Yesu u wie gbee taarɛwo na "Mu ni korii?" Kra tia Pita na kna mu yo mbo, "Ni Tafun, kee ka wa jaa ndra mu na, mu chin na ni mu kori." A Yesu na yo u pan na mbo, "Ta ni mbaala pre le.
43021018	Kpra na ni yuu mu pan, nyjila ŋga ni mna pe nyanyjɛble kre, ŋu titi mnaa mu kpla grere muyɛ, mbe sɛ mna mu chaa, la, na maa lɛ blɛlↄↄ kre, kɛnyi mu nyaa, mbe lefuŋu mu grere, mbe sɛ na mu ni mna mu n na chaa."
43021019	Yesu na kre kee ŋga yo, mnaa nyina kumu ŋga nyini Pita we ku, mbe Nyiɛkpↄↄ ŋga yɛnyiŋge kre. A wra yo Pita pan mbo, "Taa ni kro."
43021020	Pita na kna mu le, mna u ŋmbrↄ twanfun ŋmba Yesu na kori wre nya, na u yire mu mbra u na. Wre twanfun ŋmba wra tni mu mbra Yesu na, pe lie haŋa kre nu, mna Yesu wie mbo, "O Tafun ŋmbi we mu wↄ mbe ŋga kre hin?"
43021021	Ŋga Pita na kna mna u nya kre, a wra Yesu wie mbo, "Ni Tafun, a ŋmba hin?"
43021022	A Yesu na kna mbo, "Na ni chaa mbe u tni mbe sɛ su nyjila ŋga mbe ndruu pan, mu kee ŋgi yi hin? Ŋu mu taa ni kro rɛ."
43021023	Kre kee ŋga na kpali Yesu kotↄmblↄ pre nu na wre twanfun ŋmba wa ku fio. La, Yesu nsra yo na wa ku, la, wra yo mbo, "Na ni chaa mbe wa ku mbe sɛ su na mbe ndruu pan, mu kee ŋgi yi hin?"
43021024	Wre twanfun ŋmba kee pe yuu ŋga, wre wra hlɛ ŋga nyunↄ, a o chin na ŋga u yo kre kpra yi.
43021025	Kenɛɛrɛ naa wa na, nyjɛ Yesu na pe. Na pra yi kro nyunↄ nununu kre, ni shↄnli na hlɛ kre wra kpↄↄ mbe tro, waŋgra ŋga leele wa na jaa ki twan.
44001001	Tiofilos, hlɛ jle kre ndaa mu nyunↄ kre, kra pe kee nyjɛ Yesu na klu mu pe, na kee nyjɛ wra nyina,
44001002	mu sɛ su nyjila ŋga nu wra yire Kpra Ŋumu wre na mna u bitumblↄ mblɛ wra wↄ kre ŋga mbra yire, a Nyiɛkpↄↄ na chin mu u bali mu sɛ nyjeeri.
44001003	U kanyana yire kↄkro, kie pe ble fuloe shiin kre, wra yire kawako kee tataara na mna uyɛ wↄ mu pe nyina, na uu wa na le, a pra u nya, a wraa Nyiɛkpↄↄ ŋunumu kre kee yuu pe pan.
44001004	Ŋga wra tni na pe ni kre, wra yo pe pan na pia shia yili Jerusalɛm na mbe sɛ haka, la, pe nyjila ŋga nyu Nyiɛkpↄↄ na le na we pe kre shie tun. Mbo, "Imi e na ki loo mu yili ni nyuu kre,
44001005	Jↄn rɛ, nyumu ni wraa leele ndrɛ jee, a yire rɛ, ble nyjɛ nu e nyi ŋga kia mu kuraa mbe pe e ndrɛ je Kpra Ŋumu wre nu."
44001006	Ŋga pra fni kre, a pra u wie mbo, "O Tafun, nyjila ŋgi nu mu ndru mbe Israel leele ŋga pe ŋunumu kre hin?"
44001007	A wra kna mbo, "E kee ma na ee nyjila, ndee ble ŋga Ndoo wre le wre titi jaŋga ni kre chin.
44001008	La, na Kpra Ŋumu wre waa pan e nu kre, kre ee faŋga ta, mbe ni dansiɛrɛ li Jerusalɛm na, na Judea, na Samaria na kro, mbe sɛ su tra nyukↄↄnrↄ na."
44001009	Ŋga wra yire kee nyjɛ yo pe pan mu kↄ, a pra yire mu na le dumm kre, a pra u bali mu sɛ nyjeeri, a tloe na u tↄ, a pe nsraa u nyaa na.
44001010	Ŋga wra fun pe yiɛ na a pra yire mna na u le le kre to, a pra nya na bilɛ shiin plɛ dodonyi finyi le le mu yire pe jaara.
44001011	A bilɛ pre na kna mna yo pe pan mbo, "Galilii bilɛ, mni a e yire na le le nyjeeri ma hin? Yesu ŋmba pe wru e jaara mu sɛ nyjeeri ŋga, pan chↄↄ we ndru mbe pan na, imi e u nya a wra shie nyjeeri ŋga."
44001012	A pra ndru mna yiri kre nyua ŋga pe yeeri Olive ŋga ki mbra Jerusalɛm na wa kre jaara, mna pan Jerusalɛm lam, kie pe kↄnsni yↄↄ.
44001013	Ŋga pra le Jerusalɛm na kre, a pra sɛ pe abansru katoo nyuŋgo ŋga nu pra nyi kre nu. Bawa Pita, na Jↄn, na Jemisi, na Andriu, na Filipo, na Tↄmasi, na Batolomio, na Matio, na Alfio pↄ, Jemisi, na Siimↄn, Kaanan wo wre, na Jemisi pↄ, Juda wre kro na nyi.
44001014	Leele mblɛ pra sɛ fni wa kre kro na nyu nunu wru mna nyiɛtalaa yii kɛshiin, pre na chiɛlɛ pre ni, na Maria, Yesu lo wre, na Yesu chinlɛ ni kro.
44001015	Yire ble yire nu kre, lenɛɛrɛ pre pra fni kre naa leele lafaa na fulo, a Pita na yiri mu yire pe lalaa mna yo pe pan,
44001016	mbo, "Wolo, fna ki fna mbe Nyiɛkpↄↄ kee kre Kpra Ŋumu wre na nyaari Devid na mna klu mu yo kre, na imi na Judas, ŋmba wra yiɛ klu a pra pan mu Yesu wre yii kre, mbe ki kee kre pe ma.
44001017	A pra u tↄↄnri mu chaa o nu, a wra u sumihaa ta na sumi.
44001018	Wre wra nɛɛrɛ swa tɛɛ mna tra lↄ, a u lɛɛ na nyi mna ja, a u lɛɛ bie na yili,
44001019	a leele mblɛ praa wa Jerusalɛm na kre kro na ki loo, a kra tia pra tra kre ŋga mɛɛ pre titi yolo nu mbo, 'Hakeldaima!' ki nyina na nyimi tra.
44001020	Imi na pra klu mu ki nyunↄ Mɛɛ Hlɛ kre nu kre mbo, 'E ti mbe u tnihaa kre tni waara, mbe ndro waa shia tni ki nu,' 'mbe lefuŋu u tnumu kre wru.'
44001021	Kena ki fna mbe bilɛ mblɛ wre na pre naa nyaari na shie na paan, nyjila ŋga nu Yesu naa wa kre,
44001022	mu yire Jↄn ndrɛ jee nyjila kre nu mu pan mu su ble ŋga na pra Yesu bali o jaara kre, mbe o wa ta mbe ya oyɛ na, mbe o pe u kunnyiɛ kre dansiɛlifɛɛnlɛ."
44001023	A pra leele shiin wↄ mu yire, Josɛf ŋmba praa yeeri Basabas, a pra u ŋga mɛɛ Justo wre, na Matias.
44001024	A pra nyiɛtali, mbo, "Ŋu, o Tafun, ŋu mu lewo loloŋgo kee chin, kena o nyina leele shiin mblɛ ŋmba mu wↄ
44001025	mbe u chaa tnumu kre nu, mbe bitumblↄ pre tnumu ŋga Judas laa mu ti mu wre titi wo wru kre, mbe u ki tun."
44001026	A pra kɛɛn tɛɛ, a kɛɛn yire na Matias wↄ a pra u ya bitumblↄ kɛmbↄnunu pre na.
44002001	Ŋga Pentikↄs ble kre na to kre, na bitumblↄ pre na shↄnlifɛɛnlɛ pre kro fni titɛɛ.
44002002	Titɛɛ kre nu, na gblee kpↄↄ ka tin mu yiri nyjeeri imi na fuflɛ kpↄↄ gbuun ŋga, mna pan mu katoo ŋga nu pra nyi kre nyi.
44002003	A yirɛ yɛ naa ndile woni na kanhun yi na pe nyina. A yira yↄↄlɛ mna to to pe ndrɛ na na.
44002004	A Kpra Ŋumu wre na pe kro nyi a pra yire wa mna na yolo fↄnyi yuu imi na Kpra Ŋumu wre na pe ŋga kro.
44002005	Kre nyjila kre, na Judae mblɛ praa Nyiɛkpↄↄ fiɛ mu yiri waŋgra kro nu kree wa Jerusalɛm na.
44002006	Ŋga kee ŋga na pan ma kre, lenɛɛrɛ na pan mu fni wa, a pe jawala nsra to pe nu, imi pra loo na pe pe kro chiɛ yolo yuu kre na.
44002007	A kra pe kro pe kepee na kawako ni, a pra kna mbo, "E le, leele mblɛ pe paara ŋga kro, Galilii na ma pe yiri kree?
44002008	A mni ki pe a pe kro ja mu na o chiɛ yolo nyjɛ nu pe o se yuu ŋga hin?
44002009	Na Paati leele na Media leele na Elam leele mblɛ pee wa Mesopotemia na, na Judea na Kapadokia, na Ponto, na Asia,
44002010	Frigia, na Pamfilia, na Egypt, na Libia ŋga kii wa Kirene na kre, na fumblↄ mblɛ pe yiri Rom na, na Judae na mblɛ pe kaari Judae kro.
44002011	Kretae na Arebia ni kro, na pee wa wa mbo, 'O loo a pe o yolo tɛɛ mu na kekpↄɛ nyjɛ Nyiɛkpↄↄ pe kre yuu.' "
44002012	A kra pe kro pe kawako na lam kla kee, a pra kna na yuu peyɛ pan mbo, "A kee nyjɛ pe piin ŋga nↄↄ yi ŋgi hin?"
44002013	A pe plɛ naa pe piin na tɛɛ mbo, "Simi pe gbↄnto!"
44002014	Na Pita na kɛmbↄnunu pre wa mu yire, a Pita na paara gedeeŋge lenɛɛrɛ pre pan mbo, "O wolo Judae na e mblɛ ee wa Jerusalɛm na kro, e kee ŋga loo. E ti mbe ni kee ŋga mbe yo ŋga mbe ki le e ndie.
44002015	Leele mblɛ e nya ŋga, simi ma pe gbↄ mu to, imi na e jawa kre, bnimi nyu ŋga na kie pe nyjila kↄↄnajirɛ yi ŋga, simi gbↄ nyjila ma.
44002016	Kre kee ŋga Nyiɛkpↄↄ kee nyanyofun Joel na nya mu yo kre,
44002017	mbo, 'Nyiɛkpↄↄ na yo na, ble nyjɛ yie kro tↄ yire nu kre, mbe ni Ŋumu kna mbe wo ndro kro na, mbe e bibilɛ na e bichiɛlɛ na Nyiɛkpↄↄ kee nyaa mbra yuu, mbe nyanyjɛbɛɛlɛ na ni kee nyaa nyiɛlɛ na, mbe e loplombo na ŋunɛ ŋunu.
44002018	Yire ble yire nu kre, ni tinlɛ na ni tnichiɛlɛ na mbe ni Ŋumu kna mbe wo, mbe pra ni kee nyaa mbra yuu.
44002019	Mbe kawako kee pe nyiɛ yiɛ na nyjeeri, mbe kawako kee pe waŋgra nu tra mna. Nyimi na kanhun na wre we lawee tↄ.
44002020	Mbe ndram wↄ lafo na, mbe nyiɛpↄ kaari nyimi, mbe o Tafun ble kpↄↄ kre, yɛnyiŋge ble kre, mbe ki chiin da.
44002021	Kie pan na ŋmba we o Tafun wre mɛɛ yeeri kre, pie ufun ŋmaa shↄ.' "
44002022	A Pita na yo mbo, "Israel leele, e ni kee ŋga loo. Yesu Nazrɛt wo wre, blↄ ŋmba Nyiɛkpↄↄ na wↄ mu e nyina, mna yire u na mu kekpↄɛ na kawako kee pe e lalaa a yire titi na nya kre,
44002023	wre Yesu ŋmba, e yire kolo ŋga Nyiɛkpↄↄ yo mu tɛɛ, na kee ŋga Nyiɛkpↄↄ chin mu tɛɛ fa kre na, mna u wↄ mu le leele mblɛ pe nsra Nyiɛkpↄↄ mbra li kɛɛ, a pra u gbo kanyana kumu kaan kre na kre,
44002024	wre Nyiɛkpↄↄ nyi, mu kumu kanyana maŋa kre saan. Ŋgi na, kumu nsra ja mu jaŋga li u na.
44002025	Wre kee Devid na yo mbo, 'Ni Tafun wa ni yiɛ nyjila kro nu. Uu wa ni kalie, ki tia mba seeri.
44002026	Kre ndra na, ni gbun nyjii ni na, a ni ndile saan ni nyuu kama, a nii wa na kaanhaan ni
44002027	A wa ni ŋumu ti kuulo ndoo, a wa ti mbe u sumifun cheche wre, mbe u fↄↄn wee.
44002028	A wre u ni nyina ŋmaa kolo mbe ni yiɛ shↄ u jaara.'
44002029	Kena ni wolo, e ti ni o lɛ lopom Devid kee yo e pan mbe e loo. Wra ku, a pra u le, a u lehaa wa tra o pan mna, mu pan mu su aŋga.
44002030	Nyiɛkpↄↄ kee nyanyofun na wi, a ŋga wra chin na Nyiɛkpↄↄ da mu yo u pan na, u sele ndro we yiri mbe pan mbe tni u ŋunumu jↄↄn kre na kre ndra na,
44002031	wra klu mu nya na kie kↄↄ pan ma, mnaa Kristo wre kunnyiɛ kre kee yuu mbo, 'Pia u ti kuulo ndoo, a u kaara wa fↄↄn.'
44002032	Wre Yesu wre Nyiɛkpↄↄ nyi kre, a ki dansiɛfɛɛnlɛ lɛ wre.
44002033	Kena ŋga o Lɛ Nyiɛkpↄↄ na u kↄ mu tɛɛ u kalie, mu u ŋga Kpra Ŋumu wre, imi na wra nyu le na u ni kre, kre u wo o na a e loo mu nya kre.
44002034	Devid n na sɛ nyjeeri, ande wra yo mbo, 'O Tafun na yo ni Tafun pan na, tni ni kalie,
44002035	mu sɛ su nyjila ŋga nu mbe ti mu mu jenyaarɛɛ taa mu loŋgoolo na.'
44002036	Kena ki fna mbe Israel leele kro chin chichie na Yesu ŋmba e na gbo kre, Nyiɛkpↄↄ u pe Tafun na Kristo wre."
44002037	Ŋga pra kee kre loo kre, a kra pe yaa lolonyi nu, a pra kna mna yo Pita na bitumblↄ hamblɛ pre pan mbo, "O wolo, ŋgi e yo o pe hin?"
44002038	A Pita na kna mbo, "E kro e e jawala chinɛ, mbe o e ndrɛ je Yesu Kristo wre mɛɛ nu, mbe e sisam tinkɛɛ ta, kre ee Kpra Ŋumu wre kɛ yira kre ta.
44002039	Kpra Ŋumu wre nyu Nyiɛkpↄↄ na le mu tɛɛ kre, yire na e biile, na mblɛ pee wa haaleelee kro, na mblɛ o Tafun Nyiɛkpↄↄ we yeeri mbe pan u jaara kre kro wo yi."
44002040	A wra kee tataara tɛɛ mu dansiɛrɛ li, mna paara mu pe nyina mbo, "E eyɛ wↄ e yili aŋga leele mblɛ pe n fraka ŋga nu."
44002041	A mblɛ pra kee kre shↄnli kre, a pra pe ndrɛ je. Ki ble kre lam pra leele ta pie pe leele kagbeŋ taarɛ mna ya peyɛ na.
44002042	A shↄnlifɛɛnlɛ pre na peyɛ wru mu bitumblↄ pre ŋga a pra pe nyina Nyiɛkpↄↄ kee kre, mna nyu nunu na chaanlie na nyiɛtalaa yii kɛshiin.
44002043	A kra fiɛrɛ wo lenɛɛrɛ na, a Nyiɛkpↄↄ na bitumblↄ pre tɛɛ mu kawako kee pe tataara.
44002044	A mblɛ pra shↄnli kre kro na fni lawee nunu nu, mnaa chaa na yira kro piin.
44002045	A pra pe krↄyirɛ prɛ, mu yi yↄↄlɛ mu peyɛ ŋga imi na kra pe shian mu da.
44002046	A blenyini ŋga, pan praa fni pe suminyuŋgo na chaa na lii pe katoe nu. Nyiɛkpↄↄ sro na pre titi sro. Pan praa yɛshↄↄrↄ na loloŋgo chaara teeri na chaa na lii.
44002047	A pe kro naa Nyiɛkpↄↄ kaan mɛɛ, mna yɛnyiŋge ta ndro kro pan. Blenyini ŋga, pan o Tafun Nyiɛkpↄↄ wre naa mblɛ ŋmaa praa shio kre yaa pe na.
44003001	Ki ble ka na kie pe nyjila taarɛ lafo na, pe nyiɛtali nyjila kre, Pita na Jↄn na chaa na shie pe suminyuŋgo wa.
44003002	Kre nyjila kre, na blↄ wa, u fna mu yire u bimi, a praa u tru blenyini na shie na teeri suminyuŋgo kre jlonwee nyu ŋga praa yeeri Chichie kre na, mbe wra leele mblɛ pe shie suminyuŋgo wa kre tali yirɛ.
44003003	Ŋga fna wre na Pita na Jↄn nya na pe shie sumindoo wa kre, a wra pe tali na pe u ŋga yaka.
44003004	A Pita na Jↄn na yiɛ kan blↄ wre na, a Pita na kna mu yo u pan mbo, "Ta o le!"
44003005	A blↄ wre na kna na pe le ma na we yaka nyini ta pe pan.
44003006	A Pita na kna mu yo u pan mbo, "Swa n wa ni pan mbe ni mu ŋga, la, ŋga ni ta mbe mu ŋga ye. Yesu Kristo, Nazrɛt wo wre mɛɛ nu, yiri mu nyaari!"
44003007	A Pita na u kalie kɛ yii mu u yire mu yire sholo. Titɛɛ kre nu to, a blↄ wre jenyaarɛɛ na u sooloe na yire u na.
44003008	A wra yiri mu yire, na nyaari, a wre na Pita na Jↄn na le suminyuŋgo wa, a wraa nyaari na yeni na Nyiɛkpↄↄ kaan mboo.
44003009	A leele pre kro na u nya, imi na wraa nyaari na Nyiɛkpↄↄ kaan mɛɛ ma kre,
44003010	pra u chin na wre wra yila talaa na mnaa jiin suminyuŋgo kre jlonwee nyu ŋga pe yeeri Chichie kre na kre. Kra tia kee kre na pe kro pe kawako na kefolo kuraa mu tro.
44003011	A ŋga pra nya na u kun mu mbra Pita na Jↄn na ma kre, leele tataara na pan mu fɛ mu pe kun, bamba ŋga praa yeeri Sↄlↄmↄn bamba kre lawee, a kra pe pe pan kawako ni mu tro.
44003012	Ŋga Pita na pe nya ma kre, a wra kna mna yo pe pan mbo, "O wolo Israel ee, yira ŋgi ki tia kee ŋga e pe kawako ni ma ŋga hin? Ndee ŋgi ki tia e na o le haan ma na o jaŋga ndee o chichie ki tia blↄ ŋmba na nyaari ŋga hin?
44003013	Abraham na Isaki na Jekↄb Nyiɛkpↄↄ wre, o lɛ Nyiɛkpↄↄ wre, wre u u pↄ Yesu ŋmba e na wↄ mu ŋga, a Pilato na u ŋga tamu mna chaa mbe u wa a e na je kre, u yɛnyiŋge kre yi.
44003014	A yire na sumifun ŋmba u fraka mu pe cheche kre je, mna yo na linkufun e chaa.
44003015	A ŋmaa-ŋgafun wre rɛ, a e na wre gbo. A wre Nyiɛkpↄↄ nyi mu yili kumu nu kre, a ki dansiɛlifɛɛnlɛ lɛ wre.
44003016	A u mɛɛ kre, na shↄnlie ŋga kii wa u mɛɛ kre nu kre, kre ki blↄ ŋmba e chin ŋga ŋga faŋga, a e kro u nya mna fuŋgaami ŋga kre. Shↄnlie ŋga kii wa Yesu nu kre, kre ki u ŋga faŋga chiriri e yiɛ ŋga na kre.
44003017	Kena fuŋgaami, ni wolo, ni chin na chiin e n ki chin, imi na e loplombo pre n ki chin kre.
44003018	Kena imi Nyiɛkpↄↄ na yire u kee nyanyofɛɛnlɛ pre kro na, mna yo mu tɛɛ kre, ki pan ma yɛŋgɛ na Kristo wre we pan mbe kala nya tataara.
44003019	Kena e e jawala chinɛ, e ndru e taa u kro, mbe Nyiɛkpↄↄ e sisam pↄ mbe laa e na.
44003020	Na ki pan ma kre, o Tafun Nyiɛkpↄↄ wre we e ŋga wejinyiŋge tnimu, mbe u ti Kristo ŋmba wra wↄ mna e ŋga fa kre, mbe u pan.
44003021	Wre u fna mbe kro nyjeeri wa mbe sɛ su nyjila ŋga nu Nyiɛkpↄↄ we u kee nyjɛ wra yire u kee nyanyofɛɛnlɛ chechee pre na mna yo mu tɛɛ kre pe fↄnyi kro.
44003022	Mbose wra yo mbo, 'Nyiɛkpↄↄ kee nyanyofun ŋmba u pe na mi wi kre, wre e Tafun Nyiɛkpↄↄ we yire e nu mbe e ŋga. Wre pan ki fna mbe e ndie tɛɛ. U kee ŋga we yo e pan kro mbe e ki loo.
44003023	A ndro ŋmba u nsra ndie tɛɛ wre Nyiɛkpↄↄ kee nyanyofun wre pan kre, pie ufun wre kla mbe yili Nyiɛkpↄↄ leele nu.'
44003024	Mu yire Nyiɛkpↄↄ kee nyanyofun Samuel na mu pan mu su u kro wolo mblɛ pra pan kro kre, pra yire ble nyjɛ kee yo.
44003025	A yire lɛ pre Nyiɛkpↄↄ kee nyanyofɛɛnlɛ pre na nyu ŋga Nyiɛkpↄↄ na yo e lɛɛlɛ pan mu tɛɛ kre biile, imi na wra yo Abraham pan kre mbo, 'Mu sele ndro na mbe yire mbe waŋgra ŋga leele kro dwan.'
44003026	Kre ndra na, ŋga Nyiɛkpↄↄ na u Pↄ wre nyi kre, a wra klu mu u tun na u paan u ŋga dwamu ŋga kie e kna mbe yili e sisam pee nu kre."
44004001	Ŋga praa paara na leele pre nyina kre, sↄfue loplombo pre, na sumindoo kre shiefɛɛnlɛ lopom na Sadukie pre na pan pe na.
44004002	Kra pe pe krↄ ni na Pita na Jↄn leele pre nyina, mu yire Yesu na, na kunnyiɛ kee kre yuu na pe nyina.
44004003	A pra pe yii, a na yila na kↄ kre ndra na, a pra sɛ pe le nyuŋgo mbe nyiŋge pe se tun.
44004004	La, leele mblɛ pra pe kee kre loo kre, tataara na ki shↄnli, a pe bilɛ pre nyu na da kagbeŋ kunↄ.
44004005	Ŋga nyiŋge na se kre, pe ŋulo, na pe loplombo pre, na nyinafɛɛnlɛ pre na pan mu fni Jerusalɛm na,
44004006	na sↄfu lopom Hana, na Kaifa, na Jↄn na Alɛksandria, na leele mblɛ pra yiri sↄfu lopom wre katoo wa kro na sɛ fni wa.
44004007	A pra pan na Jↄn na Pita ni, mu yire pe lalaa, mu pe wie mbo, "Ŋmbi jaŋga ndee ŋmbi mɛɛ ni e tɛɛ mu kee kre pe hin?"
44004008	Bawa Pita ŋmba na Kpra Ŋumu wre na wɛ kre na yiri mna yo pe pan mbo, "Tolɛɛlɛ na loplombo,
44004009	aŋga na e o wie chichie ŋga yaŋu ŋmba ta na faŋga ŋga u ta ŋga kee waa,
44004010	ni chaa mbe e kro na Israel leele kro chin, na Nazrɛt ndro Yesu Kristo ŋmba e na kan kanyana kumu kaan na kre, ŋmba Nyiɛkpↄↄ na nyi mu yili kumu nu kre, u mɛɛ nu blↄ ŋmba faŋga ŋga ta kre.
44004011	'Wre wi dnɛ ŋga yire nyuŋgo sinfɛɛnlɛ na yo na ki n nyu kre, a nde kre ki kↄ mu pe nyuŋgo kre ndra faŋga kre,'
44004012	A ŋmaashↄmu ka n wa ndro wa na wa nu, a mɛɛ fↄŋgↄ ka n wa waŋgra ŋga nu a kii wa ndro wa nu mbe o ŋmaa ta ki nu."
44004013	Ŋga pra Jↄn na Pita gbun-kuuro kre nya ma kre, a pe chin na pe pe leele mblɛ pe n da mu hlɛ twan, mu pe lewaala plɛ kre, kra ndru mu pe pe kawako ni, a pra chin na pre na Yesu na tni.
44004014	A ŋga pra blↄ ŋmba pra tra kre nya na uu wa pe jaara wa kre, pe nsra kee ka ta mbe yo mbe pe taan.
44004015	A pra tia pra pe yile fimi na, a pra bↄↄnri,
44004016	mbo, "Kena kee ŋgi oo leele mblɛ pe hin? Kawako kee nyjɛ yi yire pe na mu pe yire krɛrɛ, Jerusalɛm leele tataara yi nya, a waa jaa kee ka pe mbe yi kaala na.
44004017	La, ŋga oo pe mbe kee kre pe piin kre wa kro mbra kpali na kre, jaari ki fna mbe o pe jaari mbe pia Yesu wre mɛɛ tɛɛ mbe paara kuraa mbe ndro nyina na."
44004018	A loplombo pre na Jↄn na Pita yeeri na, mna yo pe pan na pia shia paara ndee mbe Yesu mɛɛ yeeri kuraa mbe ndro loo.
44004019	A Pita na Jↄn na kna mu yo pe pan mbo, "Na ki fraka Nyiɛkpↄↄ yiɛ na ki fna mbe o e nyu kee loo mbe wɛ wre Nyiɛkpↄↄ wo na kre, e ki kpra kun.
44004020	La, wre rɛ, waa ki ja, fↄŋga wre ŋga o nya na ŋga o loo kre kee yo."
44004021	A pra pe jaari kpↄↄ na, mna pe wa lenɛɛrɛ pre ndra na, pe nsra chin imi nyini pie pe pe. Yaka na ma. Kee kre pra pe kre ndra na, lenɛɛrɛ naa Nyiɛkpↄↄ kaan mɛɛ.
44004022	Na blↄ ŋmba na kre kawako kee kre na pe kre, na u wɛ yɛlɛ fuloe shiin na.
44004023	Ŋga pra pe wa kre, a pra pan pe wolo pre pan.
44004024	Ŋga pra ki loo kre, pra loloŋgo nunu wru mna yo Nyiɛkpↄↄ pan mbo, "O Tafun, ŋu ŋmba mu nyjeeri na tra gbeele na epo na nyjɛ yii wa ki nu kro ni,
44004025	mna yire Kpra Ŋumu wre na mna tia o tolɛɛ Devid, mu sumifun wre na yo na, 'Ŋgi ki tia a waŋgra leele na kanyaa leni na kewɛɛ jawa ŋga hin?
44004026	Ŋulo mblɛ pee wa waŋgra ŋga nu yiri mu yire sholo, a pe loplombo na fni na nyu pini nunu o Tafun Nyiɛkpↄↄ wre, na u Kristo ŋmba u wↄ wre na.'
44004027	A yɛŋgɛ na, pe fni yɛŋgɛ chia ŋga na, Hɛrodi na Pontio Pilato na waŋgra leele na Israel leele kro, pe fni mu nyu ta nunu mu sumifun cheche Yesu ŋmba mu wↄ kre na.
44004028	Na pie kee nyjɛ mu jawa, na mu kɛ tnumu nyjɛ mu yo mu tɛɛ na yie pe yire krɛrɛ na pie yi pe.
44004029	Kena o Tafun, pe kee nyjɛ pe pini na o piɛri nyjɛ le, mu mu sumifɛɛnlɛ ŋga faŋga, mbe pe gbun ta mbe mu kee kre yo,
44004030	mbe mu mu kɛ tini mbra yambla trai, mbe nyaari mu pↄ cheche Yesu wre mɛɛ na mbe kawako kee pe."
44004031	Ŋga pra nyiɛtali mu kↄ kre, lawee ŋga nu pra fni kre na seeri, a Kpra Ŋumu wre na pan mu pe kro nyi, a pra faŋga ta mnaa Nyiɛkpↄↄ kee kre yuu.
44004032	Shↄnlifɛɛnlɛ pre kro na jawala nunu na nyu nunu wru. A wa nsra u krↄ yirɛ wru mu pe wre nunu wee, la, pe krↄ yirɛ na pe pe kro wee.
44004033	A bitumblↄ pre na jaŋga kpↄↄ ta, mnaa Yesu kunnyiɛ kre dansiɛrɛ lii. A Nyiɛkpↄↄ na nyu pe na kro.
44004034	Shianfun nsraa wa pe nu. Ŋgi na, pe mblɛ praa wa na tra na kalonyi ni kre kro na yi prɛ, mna pan na yi swa ni bitumblↄ pre yiɛ,
44004035	na pe yi yↄↄlɛ mbe pe kro ŋga imi ki pe kro shian.
44004036	Pan Josɛf ŋmba bitumblↄ pre na ŋga mɛɛ mbo, Banabas, ki nyina na gbeŋmbaa lefun. A wra pe Levi ndro, ŋmba u yiri Kipro tra na kre,
44004037	wraa wa na tra ka ni, a wra sɛ ki prɛ mna pan na swa kre ni bitumblↄ pre yiɛ.
44005001	Bawa blↄ wa, praa u yeeri Anania na u chↄ Safira, na sɛ pe tra ka prɛ,
44005002	a wre na u chↄ wre na swa kre ka kun mu ndra, mna pan na ki kↄↄn ni bitumblↄ pre yiɛ.
44005003	A Pita na kna mu yo Anania pan mbo, "Yira ŋgi ki tia Sutna mu loloŋgo nyi ma hin? A mu tra kre swa ka kun mu ndra mu pan mbe kala fnɛ Kpra Ŋumu wre pan ŋga hin?
44005004	Ŋga tra kre naa wa kre, na mu wo maa? A ŋga mu ki prɛ mu kↄ kre chↄↄ, swa kre mu wo yi. Kena ŋgi ki tia mu jawala ŋga nyini wru hin? Leele pan ma mu kee ŋga fnɛ, la Nyiɛkpↄↄ pan mu ki fnɛ."
44005005	Ŋga Anania na loo ma to, a wra to mu ku. Ŋga kra pan ma kre fiɛrɛ na lenɛɛrɛ mblɛ pra ki loo kro yii.
44005006	A nyanyjɛbɛɛlɛ pre na yiri rↄ, mna u bali mna u tↄ na yira ni mna sɛ u le.
44005007	Ki kↄkro kie pe nyjila nununu taarɛ kre, u chↄ na pan wa, na u n ŋga ki pe chin.
44005008	A Pita na kna mu u wie mbo, "Kpra yo ni pan. Kena imi e na tra kre prɛ mu shↄↄ?" A chlↄ wre na yo, "Ɛnhɛɛn, pan o na ki prɛ mu shↄ."
44005009	A Pita na kna mu yo u pan mbo, "Ŋgi ki tia e kro nyu pe nunu mbe paan o Tafun wre Ŋumu wre pe mbe le ŋga hin? Le, leele mblɛ pe sɛ mu plↄ le kuraa pe paan kre, a pan pie mu wru mna mbe sɛ le na."
44005010	Titɛɛ kre nu wa to, a wra to u yiɛ mu ku. Ŋga nyanyjɛbɛɛlɛ pre na pan kre, na chlↄ wre ku na, a pra u wru mna sɛ le u plↄ mbɛɛ na.
44005011	Ŋga kra pan ma kre, fiɛrɛ na sumifɛɛnlɛ pre, na mblɛ pra kee yire loo kre kro yii.
44005012	A Nyiɛkpↄↄ na yire bitumblↄ pre na mna kawako kee tataara pe kre tra kre nu wa. A pe kro na nyu nunu wru mnaa chaa na fni Sↄlↄmↄn bamba kre na.
44005013	Leele mblɛ pra kro kre nsra sro mbe chaa pe nu, la, pra pe shↄnli kpↄↄ.
44005014	A praa leele taa tataara mu wɛ fa na, bilɛ na chiɛlɛ na pan mu ya tataara.
44005015	Hali a praa yambla tru na paan na teeri lete na, na pe sniŋgei dɛŋglɛ na, sniyirɛ na, kena na Pita tro rɛ, mbe u ndiile kuraa to pe plɛ na, mbe pe faŋga ta.
44005016	Kra tia chiɛ nyjɛ yira wa mbɛɛlɛ na wa kre krɛɛrɛ leele na pan mu fni Jerusalɛm na, mnaa paan na yambla na mblɛ nu ŋumufuɛn nyi ni, a pra pe kro tra kro.
44005017	A sↄfue pre lopom wre na Saduki leele mblɛ pra nyu ta nunu mu ya u na kre, na yila nyibinyiɛ na,
44005018	mna sɛ bitumblↄ pre yii mna sɛ le nyuŋgo, mna praa lewaala leni kre.
44005019	Bawa Nyiɛkpↄↄ bituŋu na pan wa ble, mna nyuŋgo kre krↄɛ nyaa mna pe wↄ mu yo pe pan mbo,
44005020	"E sɛ yire suminyuŋgo wa e ŋmaa kre kee yo e leele nyina."
44005021	Ŋga pra loo ma kre, ŋga nyiŋge na se bnimi pupu to, a pra le suminyuŋgo wa mna na leele nyina Nyiɛkpↄↄ kee kre. Bawa sↄfu lopom wre na mblɛ pra ya u na kre na sɛ fni, mna loplombo kala lifɛɛnlɛ pre na Israel loplombo pre kro yeeri mna pan mu fni, mna leele tun na pe sɛ bitumblↄ pre wↄ nyuŋgo wa mbe pan.
44005022	Ŋga leele pre na sɛ a pe nsra bitumblↄ pre nya nyuŋgo wa kre, a pra ndru mna pan mu yo loplombo pre pan,
44005023	mbo, "O sɛ da na pe nyinyi yire krↄ yire tↄ kama, a yi shiefɛɛnlɛ pree wa mu yire yire yi nyu na, a ŋga o krↄɛ yire nyaala kre, a o n ndro nya wa."
44005024	Ŋga sumindoo kre shiefɛɛnlɛ lopom wre, na sↄfue loplombo pre lopom wre na kee kre loo ma kre, pe jawala na kla kee kre na, na mni kie taa hin?
44005025	Bawa ndro na pan mna yo pe pan mbo, "E le, bilɛ mblɛ e na le nyuŋgo kre, pee wa mu yire sumindoo wa na leele nyina."
44005026	Ŋga pra ki loo ma kre, shiefɛɛnlɛ lopom wre na sumifɛɛnlɛ pre na yiri mna sɛ bitumblↄ pre yii mu pan, pe nsra ki pe na jaŋga ni, yaka ndra na ma. Praa fiɛ na leele pre we pe waari na dnɛ ni.
44005027	A pra pan na bitumblↄ pre ni mna pan mu yire kala lifɛɛnlɛ pre lalaa. A sↄfu lopom wre na pe wie,
44005028	mbo, "O nsra e jaari na yaa shia mɛɛ ŋga nyini wru mbe leele nyina kee ka na kree? A e je mu kee ŋga kpali Jerusalɛm na mna kro, na chaa mbe nyina na wre o u kumu pimi li."
44005029	A Pita na bitumblↄ pre kro na kna mbo, "Kpra na, ki fna mbe o Nyiɛkpↄↄ wo loo mbe wɛ lewo wo na.
44005030	O tolɛɛlɛ Nyiɛkpↄↄ wre na Yesu ŋmba e na kan kaan kre na kre nyi.
44005031	Wre Nyiɛkpↄↄ kↄ mu sɛ tɛɛ u kalie mu u pe lopom, na ŋmaashↄfun, mbe ki yire kre na mbe Israel leele pe jawala chinɛ, mbe sisam tinkɛɛ ta.
44005032	A wre na Kpra Ŋumu ŋmba Nyiɛkpↄↄ u kee pefɛɛnlɛ kaan kre, wre lɛ kee kre dansiɛfɛɛnlɛ."
44005033	Ŋga pra kee ŋga loo ma kre, kra pe tↄↄra kpↄↄ a pra sɛ bↄↄnri na pie bitumblↄ pre gbo.
44005034	Kre nyjila kre, na Farisiie ndro waa wa kala lifɛɛnlɛ pre nu wa, u mɛɛ naa Gamaliel, a wra pe mbra nyinafɛɛnlɛ pre wa, ŋmba leele pre kro na shↄnli paa. A wra yiri mna tia pra yili na bitumblↄ pre ni mbɛɛ na chiɛri.
44005035	A wra kna mu yo pe pan mbo, "O wolo Israel leele, e eyɛ le chichie kee ŋga e chaa mbe leele mblɛ pe ŋga na.
44005036	Kie pe nyjila chiɛri ka yi ŋga, blↄ wa na yiri, u mɛɛ naa Teuda, a wra yiri mna uyɛ pe mbo lekpↄↄ wi, a leele we pe na lafɛɛ jijirɛ nyi, na taa u kro, a pra kↄ mu u gbo, a u kotↄmblↄ pre na nyina, a u kee kre na to.
44005037	Kre kↄkro kre, Juda ŋmba wra yiri Galilii na kre na yiri nyjila ŋga nu praa leele tↄↄnrii kre nu, pan wre na leele ta tataara a pra taa u kro na chↄↄ, a wre na kↄ mu taa ka na, a u kotↄmblↄ pre na nyina.
44005038	Kena fuŋgaami kee ŋga, ni yuu e pan na yaa leele mblɛ pe yaka, e pe ti mbe pe sɛ. Yaka ndra na ma. Na pe kolo ŋga ndee tnumu ŋga pe tuni ŋga, na lewo jaŋga ni pe ki pini kre, pie pra.
44005039	La, na Nyiɛkpↄↄ pan pe jaŋga kre ta kre, yaa jaa ki kla, mbe kia shia kↄↄ pan na Nyiɛkpↄↄ ni e tuni."
44005040	A pra u kee kre nↄↄ loo mna tia pra bitumblↄ pre yeeri mu pan, a pra pe frↄ fwɛ ni, mna pe jaari na pia shia Yesu mɛɛ tɛɛ mbe paara na. A pra chin mu pe wa a pra sɛ.
44005041	A bitumblↄ pre na yili kala lifɛɛnlɛ pre yiɛ na, a pe yiɛ na shↄ mu tro, na pe pe jawa na pe fna mbe kala nya Yesu mɛɛ ndra na.
44005042	Blenyini ŋga, pe nsra Yesu dansiɛrɛ kre, na u kee kre nyinaa ti, pe katoe nu, na pe suminyuŋgo wa, praa nyina na Yesu wi Kristo ŋmba Nyiɛkpↄↄ wↄ wre.
44006001	Nyjila ŋga nu twanfɛɛnlɛ pre naa nɛɛi na yaa kre, kee ka na pan Griikie pre na Judae pre lalaa, na pe blenyini yirɛ nyjɛ praa yↄↄlɛ kre, pe pre Griikie lekuchiɛlɛ pre kuun na waa.
44006002	A kɛmbↄshiin pre na twanfɛɛnlɛ pre kro yeeri, a pra pan mu fni, a pra yo pe pan mbo, "Ki n fna mbe o Nyiɛkpↄↄ kee kre yoo ti, mbra sro yↄↄlɛ.
44006003	Kena e le eyɛ nu e bilɛ kↄↄnashin mblɛ pee wa na mɛɛ chichie ni, a Kpra Ŋumu wree wa pe nu, a pe pe kachimblɛ kre, mbe e pe wↄ mbe o kre tnumu ŋga wru mbe le pe kɛɛ,
44006004	la, wre we oyɛ wru mbe le nyiɛtalaa na Nyiɛkpↄↄ kee nyinaa tnumu kre nu."
44006005	Kee kre pra yo kre na twanfɛɛnlɛ pre yiɛ nyi kama, a pra Stefano ŋmba nu Kpra Ŋumu wre na nyi, a u shↄnlie na kpↄↄ kre wↄ, na Filipo na Prokro, na Nikanↄ, na Timↄn, na Pamana, na Nikolao, wra yiri Antokia na, mna uyɛ chaa Judae nu.
44006006	Pre leele mblɛ ni pra pan mu yire bitumblↄ pre yiɛ, a pra yiri mna kɛnyi taataa pe na mna nyiɛtali mu pe ŋga.
44006007	A Nyiɛkpↄↄ kee kre na nyina kuraa mu sɛ lee, a twanfɛɛnlɛ pre naa nɛɛi na yaa Jerusalɛm na wa, a Juda sↄfue pre tataara na taa pe kee kre na.
44006008	Bawa Stefano ŋmba wra dwamu na jaŋga ta kre, na kawako na kekpↄɛ pe waŋgra kre nu wa.
44006009	Bawa leele plɛ, pra pe Judae fninyuŋgo ŋga praa yeeri "O oyɛ ta" kre wolo, na plɛ pra pe Kirenie, na Alɛksandria, a pe plɛ na yiri Kilikia na Asia na, mna yiri na nyu kna na Stefano ni.
44006010	A pe nsra ja mbe Stefano nyu yii, kra yire u kachindɛ na Kpra Ŋumu wre wraa wa u nu a wraa paara kre na.
44006011	A pra yiri wa mna sɛ nyu le na leele plɛ ni, a pra pan mna yo na, "O loo a Stefano jiɛnlɛ kee yo mu Mbose na Nyiɛkpↄↄ taan."
44006012	Ki tia pra kanyaa le lenɛɛrɛ pre na loplombo na nyinafɛɛnlɛ pre nu, a pra pan mu Stefano tↄ mna u yii mna sɛ loplombo yiɛ na.
44006013	A pra kafinɛ dansiɛfɛɛnlɛ ta, a pra sɛ dansiɛrɛ li mu u taan mbo, "Wre blↄ ŋmba, blenyini ŋga, pan u paara na o sumindoo cheche kre na mbra yire taanla.
44006014	O loo a wraa yuu na, Yesu Nazrɛt wo wre we pan mbe lawee ŋga kla, mbe paala nyjɛ Mbose na o nyina yire krɛrɛ tↄ mbe pan fↄnyi ni."
44006015	A leele mblɛ pra fni wa kre kro naa Stefano le komm mna u nya na u yiɛ pe na Nyiɛkpↄↄ bituŋu yiɛ yi.
44007001	Bawa Judae sↄfu lopom wre na u wie mbo, "Kee nyjɛ pe yuu ŋga krɛrɛ yɛŋgɛ yi ree?"
44007002	A Stefano na kna mbo, "Ni wolo, na ndoe, e ndie tɛɛ e loo ni pan. Yɛnyiŋgefun Nyiɛkpↄↄ wre na uyɛ wↄ mna o lɛ Abraham nyina nyjila ŋga nu wra wa mu tni Mesopotemia na kre, ki kↄkro wra pan mu tni Haran na.
44007003	Mesopotemia na wa Nyiɛkpↄↄ na yo u pan mbo, 'Yiri mu tra ŋga na, mu yili mu leele nu, mu sɛ tni tra ŋga mbe mu nyina ŋga na.'
44007004	A wra ki loo mna yiri Kaldie tra kre nu mna sɛ tni Haran na. A u lɛ kum kↄkro wa kre, Nyiɛkpↄↄ na tia wra pan mu tni tra ŋga na e nyi mu tni aŋga ŋga na.
44007005	A nde Nyiɛkpↄↄ nsra u ŋga krↄyira ka tra kre na, hali jele dunu tra kuraa u nsra u ŋga ki yi, la, Nyiɛkpↄↄ na u nyu yo mu u ŋga na wre na u nanae wo yi kre tra ŋga, a nde na kre nyjila kre, na Abraham n ta mu pↄ ta tun.
44007006	A ŋga Nyiɛkpↄↄ na yo mu taa u kee kre na yi na, mu nanae pre we sɛ pe fumblↄ, leele plɛ tra na yɛlɛ lafɛɛ jijirɛ, mbe pe pe wru tinlɛ mbe pe fiŋge.
44007007	A waŋgra ŋga leele pie sɛ sumi kre, mbe pefɛɛnlɛ ndie tini. Kre kↄkro kre, mbe ni ti mu nanae pre ndru mbe paan ni sumi tra ŋga na.
44007008	A Nyiɛkpↄↄ na yo Abraham pan na fɛkↄↄnrↄ u wru mu pe yira ŋga ni pie nyu nunu kre le, kre nu Abraham na Isaki se, ki ble kↄↄnataarɛ ble na kre, a wra u blɛm kun. A Isaki na yiri mu Jekↄb se, a Jekↄb na yiri mna o tolɛɛlɛ kɛmbↄshiin pre se se. A pra pe kro blɛm knumu kro.
44007009	A o tolɛɛlɛ kɛmbↄshiin pre na prara tɛɛ mna pe nunu prɛ, praa u yeeri Josɛf, mna Egypt leele plɛ ŋga. A Nyiɛkpↄↄ na taa Josɛf kro,
44007010	mna u wↄ mu yili kanyana kro nu, mna u ŋga dwamu na kachindɛ Egypt ŋunu Farao yiɛ, a ŋunu wre na u pe Egypt tra kre, na u katoo lopom.
44007011	A nyjila ka na pan a klo ka na to Egypt na Kaanan tra nu wa kro, a wejiwrɛm kpↄↄ na pe da kro, a kra pan na o tolɛɛlɛ pre nsraa sro taa na lii.
44007012	Ŋga Jekↄb na loo na sro wa Egypt na kre, a wra klu mu o tolɛɛlɛ pre wↄ mna tun wa sro pan.
44007013	Ŋga pra ndru mna sɛ wa shiin wo na kre, kre nu Josɛf na uyɛ wↄ mna u nyjↄↄlↄ pre nyina, a kre nu Farao na Josɛf sele leele chin.
44007014	Bawa Josɛf na leele tun a pra sɛ u lɛ Jekↄb wru na u sele leele ni kro mna pan, praa fuloe taarɛ na kɛmbↄkunↄ.
44007015	Ŋga Jekↄb na sɛ tni Egypt na wa kre, wre na o tolɛɛlɛ pre na kↄ mu ku ku wa.
44007016	A pra pan na pe ni Sekem na, mna pan mu pe le le dnɛ wee ŋga Abraham na swa fiŋge tɛɛ mu lↄ Hamↄ biile pan Sekem na kre nu.
44007017	Ŋga nyu kre Nyiɛkpↄↄ na le Abraham pan kre nyjila naa dani kre, u nanae pre naa nɛɛi na yaa. A pra nɛɛ tataara Egypt na,
44007018	mna sɛ su nyjila ŋga nu ŋunu fↄŋgↄ ŋmba u n na Josɛf chin na pan mu tni jↄↄn kre na.
44007019	Wre ɛ ŋunu ŋmba wra kachindɛ kolo ka wru mna o sele leele pre pↄↄri ndra shelee ni, mna tia praa pe biile fiɛn fiɛn waa, mna na pe kuu.
44007020	Kre nyjila kre pra Mbose se, a wra nyu Nyiɛkpↄↄ pan, a pra u pↄↄri nyiɛpↄ taarɛ u lɛ katoo.
44007021	Ŋga kra pan na pia ja mbe u ndra na kre, a pra sɛ u wa. A Farao pↄ bichable wa na sɛ yili u na mna u wru, mna sɛ u pↄↄri mna u wru mu pe u pↄ.
44007022	A pra Mbose nyina Egypt kachindɛ ŋga mu chin ŋga kro, a kra tia wra pe lekpↄↄ, u paaraa na u kepele nu.
44007023	Ŋga wra li yɛlɛ fuloe shiin kre, kra pan u jawala nu na ki fna mbe u sɛ u wolo Israel leele pre le.
44007024	Bawa wra sɛ da na Egypt ndro wa u wolo pre wa piin sisaa, a wra yire u chia wo wre kro, mna Egypt wo wre gbun mu gbo.
44007025	Mbose na jawa na, u wolo pre we yire kre na mbe chin na Nyiɛkpↄↄ we yire u na mbe pe shↄ mbe yili kanyana kre nu, a u wolo pre nsra ki jawa ma.
44007026	Ŋga nyiŋge na se na, a wra ndru mu pan wa kre, wra nya na plɛ tuni na, a wra yo we pe lalaa gbeele, mbo, 'Bilɛ, leele nunu lɛ yire, yira ŋgi ki tia e na eyɛ pini sisaa ŋga hin?'
44007027	A ŋmba wraa kefↄↄn kre piin u ŋmbrↄ wre na kre na Mbose ŋunↄ mu wa mbo, 'Ŋmbi u mu tɛɛ o ŋunu na o kpra kunfun hin?
44007028	Mu chaa mbe ni gbo imi na mna Egypt ndro wre gbo aŋge kre ree?'
44007029	Ŋga Mbose na loo ma kre, a wra fɛ mna sɛ tni Midian tra na, hali mna se wa bibilɛ shiin.
44007030	Ŋga wra yɛlɛ fuloe shiin ta wa kre, Nyiɛkpↄↄ bituŋu na sɛ uyɛ wↄ mna u nyina fimi lawee ka nu Sinai nyua kre lawee, nyaa shↄↄ ka nu.
44007031	Ŋga Mbose na kanhun kre shↄↄ nyini nya ma kre, kra u pe kawako ni, a wra flo mu da ki na mbe ki le chiriri, a o Tafun Nyiɛkpↄↄ wre na u yeeri kanhun kre nu.
44007032	Mbo, 'Mbose, mi wi mu lɛɛlɛ Nyiɛkpↄↄ wre. Mi wi Abraham na Isaki na Jekↄb Nyiɛkpↄↄ wre.' A Mbose na seeri, u n nsraa chaa mbe ki le na.
44007033	A o Tafun wre na yo u pan mbo, 'Mu kpawrɛ yire wↄ mu jeelee na. Tra ŋga na mu yire kre, ki pe tra cheche.
44007034	Kanyana ŋga nu ni wolo mblɛ pee wa Egypt na kre nyi kre, ni ki nya, a ni pe nyɛnɛɛ kre loo. Kre na ni paan mbe pe wↄ mbe yili yire kanyana yire nu. Kena pan mbe ni mu tun mbe mu sɛ Egypt na wa.'
44007035	Mbose ŋmba pra je mna yo u pan na ŋmbi u mu tɛɛ ŋunu na kpra kunfun wre, wre chↄↄ Nyiɛkpↄↄ na u bituŋu wↄ mu nyina nyaa shↄↄ kanhun kre nu, mna u tun na u sɛ pe, pe ŋunu na pe shↄfun.
44007036	Wre wra sɛ pe wↄ mu yili na pe ni Egypt na, mna kawako kee pe Egypt tra na wa, na epo nyiɛ kre nu, na fimi tra kre nu yɛlɛ fuloeshiin.
44007037	Wre Mbose ŋmba wra yo Israel leele pre pan mbo, 'Nyiɛkpↄↄ kee nyanyofun ŋmba u pe na mi wi kre, wre Nyiɛkpↄↄ we yire e nu mbe e ŋga.'
44007038	Wre Mbose ŋmba na bituŋu wre praa wa Israel leele pre nu fimi tra kre nu, a bituŋu wre naa paara Mbose na o tolɛɛlɛ pan Sinai nyua kre na kre, a Mbose na ŋmaa kee kre shↄ mna pan mu o ŋga kre.
44007039	La, o tolɛɛlɛ pre nsraa chaa mbe u nyu kee loo, a pra u kun mu wa mna chaa pe lolonyi nu, kaa na pee wa Egypt na.
44007040	A pra yo Aarↄn pan mbo, 'Jande sɛɛnlɛ pe o pan, mbe yi yiɛ klu o pan, fuŋgaami ŋga, o n chin kee ŋga ki Mbose ŋmba u yiri na o ni Egypt na kre ta.'
44007041	A Aarↄn na nuu pↄ wa gbeele mu pe ŋga yire ble yire nu, a praa sra woni mu na sɛɛn kre kaan a pe yiɛ na shↄ pe kɛ nyu tnumu kre pra tun kre na.
44007042	A Nyiɛkpↄↄ na krↄ kna mu wa pe na, kee kre ndra na, mna pe ŋga kolo a praa nyjeeri yirɛ sumi. Imi na Nyiɛkpↄↄ kee nyanyofɛɛnlɛ pre ki nyunↄ pe hlɛ kre nu kre mbo, 'Israel leele, mi e na yurɛ na yirɛ tɛɛ mu sra wↄ mu ŋga yɛlɛ fuloe shiin, fimi tra kre nu kree?
44007043	Mna na e Molok nyuŋgo, na Rafen wↄlↄ, na e sɛɛnlɛ nyjɛ e na pe kre sumi. Kre ndra na mbe e ni mbe sɛ wa Babilↄn kro.'
44007044	O tolɛɛlɛ na kre yoŋgo nyuŋgo kre ta fimi tra kre na, ŋga kra nyina na Nyiɛkpↄↄ wa pe kro. Imi na Nyiɛkpↄↄ na Mbose nyina ki nyunↄmu na u ki pe kre.
44007045	Kre yoŋgo nyuŋgo kre na kro o tolɛɛlɛ na Joshua pan nyjila ŋga nu Nyiɛkpↄↄ na waŋgra kre leele ni pe yiɛ mna tia pra pe yirɛ wru kre. Yaka nsra kre yoŋgo nyuŋgo ŋga ta mu pan mu su Devid nyjila na.
44007046	Wre Devid ŋmba wra dumii kpↄↄ ta Nyiɛkpↄↄ yiɛ, mna Nyiɛkpↄↄ tali na u ti mbe u nyuŋgo sin mbe wre Yakↄb Nyiɛkpↄↄ ŋga.
44007047	A nde Sↄlↄmↄn, Devid pↄ wre, wre wra kↄ mu kre nyuŋgo kre sin mu Nyiɛkpↄↄ ŋga.
44007048	A la, nyjeeri Nyiɛkpↄↄ wre na tni nyuŋgo ŋga pe kɛ tɛɛ mu sin nu, imi na Nyiɛkpↄↄ kee nyanyofun wre na yo kre,
44007049	mbo, 'O Tafun yo na nyjeeri yi ni ŋunumu jↄↄn, a tra yi ni jeelee taa yira, kena yira ŋgi nyuŋgo sembremu mu sin mbe ni ŋga mbe ki ni yiɛ nyi hin? Ndee ni wuuhaa yi ŋgi hin?
44007050	Ni kɛ nyu tnumu ma nyjɛ krɛrɛ ree?'
44007051	Yire ndikambla, e e lolonyi na e ndiile tↄ mu yo na e e blɛnyi knumu ndra na, kena Nyiɛkpↄↄ leele lɛ yire. Na Kpra Ŋumu wre toni kolo nyjila kro nu. Imi na e lɛɛlɛ na pe kre chↄↄ, kre kro e taa.
44007052	Nyiɛkpↄↄ kee nyanyofɛɛnlɛ pre ŋmbi haa e lɛɛlɛ pre nsra pra hin? A pra mblɛ pra klu mu pan mu Kprafun wre paan kre kee yo kre yii mna gbo gbo. Wre Kprafun wre e wↄ mu gbo kre.
44007053	Yire e na Nyiɛkpↄↄ mbra yire ta mu yili nyjeeri bitumblↄ pre pan, a e je e n li yi na."
44007054	Ŋga leele pre na Stefano kee nyjɛ wra yo kre loo kre, pe krↄ na kun na u ni kpↄↄ a praa nyu mɛɛri u na.
44007055	A na Stefano rɛ, na Kpra Ŋumu wre u nyi, a wra yire mu yiɛ wa mu le nyjeeri dumm mna Nyiɛkpↄↄ yɛnyiŋge kre nya, mna Yesu nya na uu wa mu yire Nyiɛkpↄↄ kalie.
44007056	A wra kna mu yo pe pan mbo, "E le! Ni nya na nyjeeri nyaa a Lewo Pↄ wree wa mu yire Nyiɛkpↄↄ kalie."
44007057	A pra gble badaaŋga le mna kɛnyi tɛɛ mu pe ndiile yurↄ yurↄ, mna tin mu sɛ wo u na.
44007058	Mna u suuru mu yili na u ni mbookrↄ mna sɛ u waari na dnɛ ni. A mblɛ pra dansiɛrɛ li mu u taanla kre na pe dodonyi wↄ wↄ mu tɛɛ blↄ ŋmba praa yeeri Sↄↄl kre yiɛ.
44007059	Ŋga praa Stefano waari na dnɛ yire ni kre, a wra nyiɛtali mu yo mbo, "Ni Tafun Yesu, ni ŋumu shↄ!"
44007060	to, mna kosie kan mna mana kpↄↄ tɛɛ mu fuu mbo, "Ni Tafun, jande pe sisam ti mu pe kɛ." Ŋga wra yo ma to, a wra fii.
44008001	A Sↄↄl wre chↄↄ wra li Stefano kum kre na. A kre ble kre, shↄnlifɛɛnlɛ mblɛ praa wa Jerusalɛm na wa kre prara na wɛ kuraa, a pra pe nyina mu sɛ Judea na Samaria tra kre na, fↄna bitumblↄ pre, pre chiin pra kro wa.
44008002	A Nyiɛkpↄↄ chinfɛɛnlɛ plɛ na Stefano wru mna sɛ le, mna u nyɛni chichie.
44008003	A Sↄↄl wre na ja mna shↄnlifɛɛnlɛ pre tↄↄra kpↄↄ mnaa lee kalonyi nu na bilɛ na chiɛlɛ woni na shie na pe leni nyuŋgo.
44008004	A mblɛ pra nyina kre na sɛ na kila na Nyiɛkpↄↄ kee kre yuu na tro.
44008005	Bawa Filipo na sɛ Samaria chiaa ka na mna sɛ Kristo wre kee yo mu pe nyina wa.
44008006	Ŋga lenɛɛrɛ pre na u kee kre loo mna kawako kee tataara nya kre, a pra nyu nunu pe mna ndie tɛɛ u pan.
44008007	A ŋumufuɛn mblɛ praa wa pe nɛɛrɛ nu na gblee badɛnyi tɛɛ mu yili yili pe nu. A pe finla na pe mblɛ sooloe yira ku ku kre tataara na faŋga ta.
44008008	A yɛshↄↄrↄ kpↄↄ na pan chia kre na.
44008009	Kre nyjila kre, blↄ wa naa wa waŋgra kre nu u mɛɛ naa Siimↄn, a wra pe lewo ŋmba wraa dobodobo woni kuraa a kra Samaria leele pre pe kawako ni. A wra uyɛ pe na lekpↄↄ wi waŋgra kre nu.
44008010	Wre blↄ ŋmba, waŋgra kre biile na pe loplombo kro na taa u kee ŋga we yo na mbo, "Blↄ ŋmba wi Nyiɛkpↄↄ jaŋga kre, ŋga pe yeeri jaŋga kpↄↄ kre." Kra tia pra taa u kee na kama. Ŋgi na,
44008011	wra u kↄmfↄↄrↄ kre tɛɛ mu pe ndra li mu mu.
44008012	A ŋga pra kↄ mna Nyiɛkpↄↄ ŋunumu kre ketaan kre na Yesu Kristo mɛɛ kre loo Filipo pan kre pra u shↄnli, a pe bilɛ na pe chiɛlɛ na tia pra pe ndrɛ je kro.
44008013	Hali Siimↄn wre titi na shↄnli a pra u ndra je na. Ŋga pra u ndra je mu kↄ kre, a wra taa Filipo na, ŋga wra kawako kee na kekpↄɛ yire nya ma kre, a kra ndru mu u pe kawako ni kpↄↄ.
44008014	Ŋga bitumblↄ mblɛ praa wa Jerusalɛm na kre na loo na Samaria leele Nyiɛkpↄↄ kee kre shↄnli kre, a pra Pita na Jↄn wↄ mu tun a pra sɛ pe le.
44008015	Ŋga pra sɛ kre, a pra sɛ nyiɛtali mu pe ŋga mbe pe Kpra Ŋumu wre ta.
44008016	Yaka ma kra tia, na Kpra Ŋumu wre n ta mu pan pe wa nu tun, na pe ndrɛ chiin pe je mu le o Tafun Yesu wre mɛɛ nu.
44008017	A Pita na Jↄn na kɛnyi taa taa pe na, a Kpra Ŋumu wre na pan mu tni pe nu.
44008018	Ŋga Siimↄn na nya na bitumblↄ pre kɛnyi taari leele pre na a praa Kpra Ŋumu wre taa kre, a wra yo we pe ŋga swa.
44008019	Mbo, "E mi ŋga jaŋga ka na ɛ, mbe ndro ŋmba na mbe kɛ taa kpan mbe u Kpra Ŋumu ta uyɛ nu."
44008020	Bawa Pita na kna mu yo u pan mbo, "Nyiɛkpↄↄ we ŋu na mu swa kro kla, na mu jawa na swa pe teeri na Nyiɛkpↄↄ kɛyira kre loni.
44008021	Kee ŋga, mu wo n wa ki nu, a mu n krↄyira ni ki nu, na mu loloŋgo n fraka Nyiɛkpↄↄ yiɛ.
44008022	Kena mu jawala chinɛ mu laa mu sisam kro, mu Nyiɛkpↄↄ tali aada we mu sisam ŋga kii wa mu loloŋgo nu kre ti mbe mu kɛ.
44008023	Yaka ndra na ma, ni ja mu nya na muu wa na susrom kpↄↄ ni, a sisam mu fɛ mu kun."
44008024	A Siimↄn wre na kna mbo, "Jande, e o Tafun wre tali e ni ŋga mbe kee nyjɛ e yo nyjɛ waa shia kaari ni pan jiɛnlɛ kee."
44008025	Ŋga pra dansiɛrɛ kre li mna o Tafun wre ketaan kre yo wa kre, a pra ndru na shie Jerusalɛm na mna ketaan kre yo Samaria tra nu wa krɛrɛ mu sɛ.
44008026	Bawa Nyiɛkpↄↄ bituŋu na paara mu Filipo nyina mbo, "Yiri mu sɛ tapanhaa kolo ŋga ki yire Jerusalɛm na mu sɛ Gasa na kre na." Kre kolo kre, nyaa kolo yi.
44008027	A wra yiri mna sɛ. Ŋga we le na Etiopia blↄ waa ŋmba, a wra pe Etiopia ŋuchlↄ Kandake lepↄↄ ŋmba wraa u swa kro le. Na u sɛ Jerusalɛm na mu sɛ sumi,
44008028	mu ndru na paan mu tni u soo kaa nu mu na Nyiɛkpↄↄ kee nyanyofun Yisaia hlɛ kre tↄↄnri.
44008029	A Ŋumu wre na yo Filipo pan mbo, "Flo mu da soo kaa ŋga na."
44008030	A Filipo na fɛ mu sɛ blↄ wre jaara. Ŋga wra loo na Yisaia hlɛ blↄ wre tↄↄnri kre, a wra u wie mbo, "Kee ŋga mu tↄↄnri ŋga mu ki nↄↄ loo?"
44008031	A blↄ wre na kna mbo, "Mni mbe pe mbe jaa ki nↄↄ loo hin? Fↄŋga ndro ni nyina ki yi?" A wra Filipo tali na u nduu mbe paan tni u jaara.
44008032	Kee ŋga wraa tↄↄnri kre na yi kre mbo, "Pan pra u yii mu sɛ na pe shiee sɛ mbↄↄ gbo. Imi na mbↄↄ pↄ pieri u yooro knumufun yiɛ kre, pan u nsra nyu kun.
44008033	Pra u yiɛ gbun mna kekpra kre fɛɛlɛ. A ŋmbi we jaa u kro leele chin mbe nyina na hin? Na pe u ŋmaa kla tra mna."
44008034	A blↄ wre na kna mu Filipo wie mbo, "Jande, kena ŋmbi kee Nyiɛkpↄↄ kee nyanyofun ŋmba yuu ŋga hin? Wre titi kee u yuu ree, ndro fuŋu wa kee u yuu hin?"
44008035	Bawa Filipo na yire mna paara mna yili Nyiɛkpↄↄ kee kre pe nyunↄ kre na, mna Yesu ketaan kre yo mu u nyina.
44008036	Ŋga praa shie kre, a pra sɛ da lↄↄ ka na. A blↄ wre na kna mu yo Filipo pan mbo, "Le, lↄↄ yi kre. Kena yira ŋgi kie ni tↄ ni ndra jee kolo hin?"
44008037	A Filipo na kna mu yo u pan mbo, "Na mu mu loloŋgo kro tɛɛ mu shↄnli mu kↄ, kena koloo wa ki na mbe ni mu ndra je." A blↄ wre na kna mbo, "Ni shↄnli na Yesu Kristo wi Nyiɛkpↄↄ Pↄ wre."
44008038	A blↄ wre na tia soo kaa kre na yire a pe kro shiin na tii mna le lↄↄ kre nu. A Filipo na blↄ wre ndra je.
44008039	Ŋga pra yili lↄↄ kre nu na yilii fimi na kre, a o Tafun Ŋumu wre na pan mu Filipo wru, a blↄ wre na u cha mu la, mna to u kolo na shie.
44008040	A Filipo na sɛ yili Asoto na, mna tro mu ketaan kre yo chiɛ nyjɛ yiraa wa wa yire kro na, mna sɛ su Kaisaria na.
44009001	A Sↄↄl ŋmba wra kro na piɛrɛɛ na kumu fuflɛ foo na woni twanfɛɛnlɛ pre na kre na sɛ sↄfu lopom wre pan,
44009002	mna sɛ u kɛ hlɛ shↄ mbe sɛ na ki ni Damasko na, mbe sɛ le pe fninyinyi yire nu mbo na waa leele nya, mblɛ pe taa kre shↄnlie kolo ŋga na kre, bilɛ o, chiɛlɛ o, mbe u pe yii mbe pe pↄ mbe pan na pe ni Jerusalɛm na.
44009003	A Sↄↄl na yiri mu to kolo na shie, ŋga wraa mbra Damasko na kre, titɛɛ kre nu na lawee nyi mu yiri nyjeeri mu pan mu u kun mu fni.
44009004	A wra foli mu to tra, mna mana ka loo na ki u yeeri mbo, "Sↄↄl, Sↄↄl! Mni a mu ni pra ma hin?"
44009005	A Sↄↄl na kna mbo, "Ŋu wi ŋmbi hin, ni Tafun?" A mana kre na kna mbo, "Mi wi Yesu ŋmba mu pra kre.
44009006	Yiri mu le chia kre lam. Na mu le ki na kre, ŋga ki fna mbe mu pe kre, pie ki yo mu pan."
44009007	A wre na bilɛ mblɛ praa shie kre, na yire na kpoolo lɛ. Pra kee kre loo a pe nsra ndro nya.
44009008	A Sↄↄl na yiri tra wa mu nyiɛlɛ nyaa mbe lawee le kre, na u fun nyiɛlɛ na, u nsraa nyaa. A bilɛ pre na u yii kɛ na mna le na u ni Damasko lam.
44009009	U ble nununu taarɛ, na wa nya, na wa ka, na wa gbↄ.
44009010	Kre nyjila kre na twanfun waa wa Damasko na wa a praa u yeeri Anania. Wre wra Nyiɛkpↄↄ kee nya nyiɛlɛ na, a o Tafun wre na yo u pan mbo, "Anania!" A wra kna mbo, "Ni we, ni Tafun."
44009011	A o Tafun wre na yo u pan mbo, "Yiri mu sɛ lete fraka wo kre na, mu sɛ wie blↄ ŋmba pe yeeri Judas wre katoo, mbe pe mu nyina Sↄↄl ŋmba u yiri Tarso na kre, mu nya na uu wa na Ni tali,
44009012	mu nya nyiɛlɛ na na blↄ ŋmba pe yeeri Anania pan mu kɛ taa u na, mbe u nyiɛlɛ yire nyaa."
44009013	A Anania na kna mbo, "Ni Tafun, ni wre blↄ ŋmba kee loo lenɛɛrɛ pan. Sisam ŋga nyini u taa leele chichiele mblɛ pee wa Jerusalɛm na kre na.
44009014	A u sɛ hlɛ shↄ sↄfue loplombo pre pan mbe paan mblɛ pe mu mɛɛ yeeri chia ŋga na kre kro yii mbe sɛ."
44009015	A o Tafun wre na kna mu yo u pan mbo, "Sɛ! Blↄ ŋmba wi ndro ŋmba mi titi wↄ mbe u ni mɛɛ tio mbe sɛ waŋgra leele pre, na pe ŋulo, na Israel leele kro nu.
44009016	Mi chↄↄ mbe u nyina, kanyana nyjɛ yi fna mbe u nya ni mɛɛ kre ndra na."
44009017	A Anania na yiri mna sɛ le katoo ŋga nu Sↄↄl na nyi kre nu, mna sɛ kɛnyi taa u na mna kna mu yo u pan mbo, "Ni chunu Sↄↄl, o Tafun Yesu ŋmba wra uyɛ wↄ mna mu nyina mu kolo ŋga mnaa kuun kre nu kre, wre u ni tun na ni pan mu lawee mbe mu nyiɛlɛ yire nyaa, mbe Kpra Ŋumu wre pan mbe tni mu nu."
44009018	Titɛɛ kre nu, na yira ka pe na mbro krↄ yi, na ki yili Sↄↄl nyiɛlɛ mu to, a u nyiɛlɛ yire na nyaa a wraa nyaa. Ba wra yiri to, a pra u ndra je.
44009019	A wra chin mna yaka cha mu le lɛɛ, a faŋga na pan. A wre na twanfɛɛnlɛ mblɛ praa wa Damasko na wa kre na tni wa mna mu chiɛri.
44009020	Titɛɛ kre nu na Sↄↄl u Yesu kee yuu pe fninyinyi yire nu, na Yesu wi Nyiɛkpↄↄ pↄ wre.
44009021	A leele mblɛ pra u nya mna u kee kre loo kre kro, kra pe pe kawako ni. A pra kna na peyɛ wie mbo, "Blↄ ŋmba ma wraa leele kuu Jerusalɛm na, Yesu mɛɛ ŋga ndra na kree? Hali mna yila ki na mna pan Damasko na mna, mbra paan mblɛ pee wa mna mu taa Yesu mɛɛ kre na kre yii haa mbra sɛ sↄfue loplombo pre ŋga Jerusalɛm na kree?"
44009022	Bawa Sↄↄl na faŋga ta u dansiɛrɛ kre wraa lii kre nu kuraa mu ya, a wra tia sra na wↄ Judae mblɛ praa wa Damasko na wa kre na, na Yesu wi Kristo ŋmba Nyiɛkpↄↄ wↄ wre.
44009023	Ble tataara yɛ kↄkro kre, Judae pre na sɛ bↄↄnri, na Sↄↄl chaa mbe gbo.
44009024	A Sↄↄl na pe kolo kre nya, na pe u sri chia kre kooloe na lafo na blee, mbe u yii mbe gbo.
44009025	A Sↄↄl twanfɛɛnlɛ pre na u tre chia kre mbookrↄ na kakɛɛ ni ble ka, a wra fɛ.
44009026	Ŋga Sↄↄl na ndru mna sɛ le Jerusalɛm na kre, wraa chaa mbe sɛ chaa twanfɛɛnlɛ pre nu. A na twanfɛɛnlɛ pre kro na u fiɛ, na pe n u shↄnli na u kaari twanfun chiriri.
44009027	Bawa Banabas na sɛ na u ni bitumblↄ pre yiɛ na, mna sɛ kee ŋga o Tafun na wↄ mu Sↄↄl nyina Damasko kolo kre na kre, na ŋga wraa wa Damasko na imi na wra Yesu kee kre yo na gbun ni kre, mna yi krɛrɛ yo pe pan.
44009028	Ŋga kra pan ma kre, Sↄↄl na pre na tni Jerusalɛm na wa.
44009029	A wra gbun ta, na ketaan kre yuu o Tafun wre mɛɛ nu. A wraa paara na Griikie pre nyina, a wre na pre naa nyu kna peyɛ ni. A pre na kↄ na u chaa mbe gbo.
44009030	Ŋga u ŋmbilɛ pre na ki loo kre, a pra sɛ na u ni Kaisaria na, mna sɛ yire wa, mna tia wra sɛ Tarso na.
44009031	Fuŋga kra pan na sumifɛɛnlɛ mblɛ praa wa Judea na Galilii na Samaria na kre kro na wejinyiŋge ta, mna faŋga ta mu ya, mna tni Yesu mɛɛ na u fiɛrɛ nu. A pra li Kpra Ŋumu wre kolo na, mna na nɛɛi na yaa.
44009032	Ŋga kra pan nyjila ka nu a Pita naa kila sumifɛɛnlɛ pre na na tro kre, wra sɛ da Nyiɛkpↄↄ leele mblɛ praa wa Lida na kre na.
44009033	Bawa wra sɛ blↄ wa da na u fuuru mu kro u dɛŋglɛ na kie pe yɛlɛ kↄↄnataarɛ, u mɛɛ na Enea.
44009034	A Pita na kna mu yo fna wre pan mbo, "Enea, Yesu Kristo mu tra, kena yiri mu mu dɛŋglɛ yire gbeele." Titɛɛ kre nu to, a wra taan mu yiri mu yire.
44009035	Ŋga leele mblɛ praa wa Lida na Sarↄn na wa kre na u nya kre, a pe kro na kna mna o Tafun wre kee kre shↄnli.
44009036	Kre nyjila kre na twanfun chlↄ waa wa Jopa na u mɛɛ naa Tabita, ki nyina na safiun. Wre chlↄ ŋmba, chichie pee na ndro fooro chiɛn, kre na yi u tnumu.
44009037	A kra pan na yire ble yire nu kre, chlↄ wre na yaa mna ku. A pra u weli mna sɛ u sniŋge abansru nyuŋgo ka nu nyjeeri.
44009038	Ŋga twanfɛɛnlɛ pre na loo na Pita wa Lida na, haa nyjↄ kre, a pra leele shiin wↄ mu tun u pan na pe sɛ u tali mbe u pan nyaanyaa.
44009039	A Pita na yiri a wre na leele pre na pan Jopa na wa. Ŋga Pita na le Jopa na kre, a pra nduu na u ni abansru nyuŋgo ŋga nu pra gboo wre tɛɛ kre nu. Na Tabita nↄↄlↄ lekuchiɛlɛ wa mu yire u jaara na nyɛni. A praa dodonyi na yonyi nyjɛ Tabita naa piin na pe kaan u gbugbam nyjila kre woni na leele nyina.
44009040	A Pita na pe kro yile fimi na mna kosie kan mna nyiɛtali, mna kna mu yo gboo wre pan mbo, "Tabita yiri!" A Tabita na u nyiɛlɛ nyaa. Ŋga wra Pita yiɛ nya to, a wra yiri mu tni.
44009041	A Pita na kɛ tini mu u yii mu u yire mu yire sholo, mna Nyiɛkpↄↄ leele pre na lekuchiɛlɛ pre yeeri, mna pe nyina u wi na u nyi.
44009042	Leele mblɛ praa wa Jopa na kre kro na kee kre loo, a tataara na o Tafun wre shↄnli.
44009043	A Pita na tni Siimↄn jeribaa wa katoo Lida na wa ble tataara.
44010001	Blↄ wa naa wa Kaisaria, u mɛɛ naa Kↄnelio, a wra pe Italia sojae lopom.
44010002	Wra pe lewo ŋmba wra Nyiɛkpↄↄ chin, mnaa Nyiɛkpↄↄ fiɛ, wre na u katoo leele ni kro. Wra pe ndro ŋmba wraa chichie piin na leele kaan, mna na Nyiɛkpↄↄ tali nyjila kro nu.
44010003	Ki ble ka na kie pe nyjila taarɛ lafo na, a wra nya nyiɛlɛ na na Nyiɛkpↄↄ bituŋu wa pan mu na yuu u pan mbo, "Kↄnelio!"
44010004	A Kↄnelio na kna mu ufun le komm a fiɛrɛ na u yii, a wra bituŋu wre wie, mbo, "Yira ŋgi yi hin ni Tafun?" A bituŋu wre na kna mu yo u pan mbo, "Nyiɛkpↄↄ mu nyiɛtalaa kre na mu chichie ŋga mu piin kre kro loo.
44010005	Kena yiri mu ndro tun Jopa na fuŋgaami mbe u sɛ Siimↄn ŋmba pe yeeri Pita wre yeeri mbe u pan mu jaara.
44010006	Uu wa Siimↄn jeribaa ŋmba katoo kii wa lↄↄ nyu na wa kre nu."
44010007	Ŋga bituŋu wre na paara u pan mu kↄ mna sɛ kre, a wra u sumifɛɛnlɛ pre shiin yeeri, mna u sojae mblɛ praa u sri kre nunu wↄ ŋmba wraa Nyiɛkpↄↄ fiɛ, mna kee yire krɛrɛ yo pe pan,
44010008	mna pe tun Jopa na Siimↄn Pita wre pan.
44010009	Ŋga nyiŋge na se a Kↄnelio bitumblↄ pre naa shie mna chaa da Jopa na kre, na Pita nduu nyuŋgo ndra na lafo na mbe sɛ nyiɛtali.
44010010	Kre nyjila kre na klo Pita ta, a wraa yaka chaa mbe ka, ŋga praa yaka piin u pan kre, yiɛ na wↄ u na.
44010011	Bawa wra nya na nyjeeri nyaa, a yira ka na pe na mbↄfiŋge yi badaaŋga, a pe ki pↄ kokoe jijirɛ na, na ki trei tra.
44010012	Kre yira kre nu nu kre, na tra ŋga yurɛ mblɛ mu chin ŋga kroo wa ki nu, mblɛ pe fulo tra, na hanyiɛlɛ mblɛ pe tro nyjeeri kro.
44010013	A mana ka na yo u pan mbo, "Pita, yiri mu mblɛ mu chaa gbo mu ka."
44010014	A Pita na kna mbo "Ↄↄnhↄn, ni Tafun! Ni n da mu yira ŋga ki n pe cheche, ŋga o fun ka tun."
44010015	A mana kre na ndru mu yo u pan shiin wo na mbo, "Yira ŋga Nyiɛkpↄↄ yo na ki pe cheche kre, maa shia yo na ki n fna liwo."
44010016	Mana kre na yo u pan ma gbee taarɛ, a pra chin mna yira kre bali mna sɛ nyjeeri.
44010017	Ŋga kra pan ma kre, ki nsra u ndra yi. A ŋga wraa jawa na yirɛ nyjɛ wra nya nyiɛlɛ na kre nↄↄ yi ŋgi kre, na Kↄnelio bitumblↄ pre pan mu wie wie a pe pe nyina a pe pan mu yire u katoo nyu na,
44010018	na wie mbo, "Katoo ŋga nu blↄ ŋmba pe yeeri Siimↄn Pita wre nyi kree?"
44010019	Na Pita wa mu tni na u yirɛ yire u nya nyiɛlɛ na kre jawai. A Kpra Ŋumu wre na yo u pan mbo, "Le, Pita! Leele taarɛɛ wa mu yire fimi na na mu chaa.
44010020	Kena yiri mu tii tra mbe ŋu na pre sɛ, maa shia pe li kakra, mi ni pe tun mu pan."
44010021	A Pita na yiri mu tii tra mna sɛ Kↄnelio leele mblɛ wra tun u pan kre da, mna pe wie mbo, "E mandiɛ hin? Mi e chaa ree?"
44010022	A pra kna mbo, "Sojae lopom Kↄnelio, blↄ ŋmba u fraka, mu na Nyiɛkpↄↄ fiɛ, mu pe ndro ŋmba uu mɛɛ chichie ni Jopa leele tra nu kre, wre Nyiɛkpↄↄ bituŋu cheche wa na uyɛ wↄ mu nyina mna yo u pan na u ti pe paan mu yeeri mbe mu sɛ u katoo mbe u sɛ mu nyu kee loo."
44010023	A Pita na le na pe ni katoo, mna pe le mu pe ŋga lawee a pra sni. A nyiŋge na se, a pre na Pita na yiri mu to kolo. A sumifɛɛnlɛ mblɛ praa wa Jopa na wa kre plɛ na sɛ u tɛɛ.
44010024	Ki nyisee na, a Pita na leele pre kro na le Kaisaria na. Na Kↄnelio chin na pie pan a wra u sele leele na u nↄↄlↄ mblɛ pra mbra u na kro yeeri a pe kro na pan mu tni na Pita sri.
44010025	Ŋga Pita na yili a Kↄnelio na u yiɛ nya to, a wra yiri mu sɛ kosie kan u yiɛ.
44010026	A Pita na kɛ le u nu mna u yire mna yo u pan, mbo, "Yiri! Ndro wi mi chↄↄ na ŋu wi."
44010027	Ŋga wre na Pita na yire wa mna paara chiɛri kre, a wra le katoo lam, mna lenɛɛrɛ nya na pe fni wa tataara.
44010028	A Pita na kna mu yo pe pan mbo, "Yire titi e chin na ki n kolo ni na Juda ndro we uyɛ wru mbe mbra waŋgra ndro na, ndee na we sɛ waŋgra ndro lawee. La, mi rɛ, Nyiɛkpↄↄ u ni nyina na mbaa shia yo ndro wa pan na u pe lewaa ndee u n pe cheche.
44010029	Kre ki tia ŋga e leele tun ni pan, a ni n je, a ni pan kre. Kena kee ŋga na e leele tun ni pan kre, e ki yo ni pan."
44010030	A Kↄnelio na kna mbo, "Kie pe ble jijirɛ yi ŋga, imi nyu, na nii wa mu na nyiɛtali ni katoo mna, kie pe nyjila taarɛ lafo na. Ŋga mbe nya na blↄ wa dodoŋgi fiŋge prupru le mu pan mu yire ni yiɛ.
44010031	A blↄ wre kna mu yo ni pan mbo, 'Kↄnelio, mu nyiɛtalaa na mu chichie nyjɛ mu pini yire kro le Nyiɛkpↄↄ ndie.
44010032	Kena ndro tun mbe u sɛ Jopa na, mbe sɛ blↄ ŋmba pe yeeri Siimↄn Pita wre wru mbe pan mu jaara. Uu wa mu tni lↄↄ nyu na Siimↄn jeribaa wre katoo.'
44010033	Titɛɛ kre nu, a ndaa yiri mu leele wↄ mu tun mu pan, a mu n je, a mu ki loo mu pan kre. Kena fuŋgaami ŋga o kro fni Nyiɛkpↄↄ wre yiɛ, na kee ŋga u yo na mu paan yo o pan kre sri."
44010034	A Pita na kna mna paara pe pan, mbo, "Kpra na ni chin na Nyiɛkpↄↄ na ndro yiɛ le mbe chiin u kala pe,
44010035	la, mu sɛ su waŋgra ŋga nu kro, ŋu ŋmba mu u fiɛ, mu na ŋga ki fraka piin kre, we mu shↄ.
44010036	E chin kee ŋga ni Nyiɛkpↄↄ na sɛ Israel leele pan kre, na wejinyiŋge kee wa Yesu Kristo wre nu. Wre wi ndro kro kro Tafun.
44010037	Kre kee ŋga pra yo mu tro Judea tra nu kre, Galilii na pra ki nↄↄ hle. A nyjila ŋga nu Jↄn na ndrɛ je kee kre yo kre kↄkro kre,
44010038	imi na Nyiɛkpↄↄ na Yesu ŋmba wra yiri Nazrɛt na wre wↄ mna u ŋga jaŋga na Kpra Ŋumu wre, a wraa kila na chichie pini na mblɛ Sutna tↄↄra kre trai. Ŋgi ndra na hin? Na Nyiɛkpↄↄ wa u kro.
44010039	A wre lɛ kee nyjɛ wra pe Jerusalɛm na, na Judea tra nu wa kre kro dansiɛfɛɛnlɛ. A wre Yesu chↄↄ pra kↄ mu hlu kaan kre na mna u gbo kre.
44010040	Wre Nyiɛkpↄↄ na nyi u ble taarɛ ble na, mna tia a wra uyɛ wↄ kama mna nyina.
44010041	A waŋgra ŋga kro ma kra u nya, la, u dansiɛlifɛɛnlɛ mblɛ Nyiɛkpↄↄ wↄ mu tɛɛ kre, pre lɛ wre mblɛ u kunnyiɛ kↄkro kre wre na wre na chaa mna li, mu gbↄ kre.
44010042	Wre u o tun na o sɛ ketaan kre yo mbe leele nyina, mbe u dansiɛrɛ li na wre wi ŋmba Nyiɛkpↄↄ wↄ na u pe ŋmaafɛɛnlɛ na gboolo kro kpra kunfun.
44010043	Wre dansiɛrɛ Nyiɛkpↄↄ kee nyanyofɛɛnlɛ kro lii na, ndro ŋmba we u shↄ mbe li kre, ufun we yire u mɛɛ kre na mbe sisam tinkɛɛ ta."
44010044	Ŋga Pita naa yire kee nyjɛ yuu pe pan kre, titɛɛ kre nu a Kpra Ŋumu wre na pan pe mblɛ praa kee kre ndru kre nu.
44010045	A kra Juda leele shↄnlifɛɛnlɛ mblɛ pra sɛ Pita tɛɛ kre pe kawako ni, na Nyiɛkpↄↄ waŋgra leele pre kuraa ŋga Kpra Ŋumu wre na.
44010046	Ŋgi ndra na, na pe loo a waŋgra leele pre na yolo fↄnyi yuu, na Nyiɛkpↄↄ kaan mɛɛ. Bawa Pita na kna,
44010047	mbo, "Kena ndro we jaa kolo tↄ na mbaa leele mblɛ pe Kpra Ŋumu ŋmba ta na wre lɛ ŋga ndrɛ jee?"
44010048	A wra tia pra pe ndrɛ je mna le o Tafun wre mɛɛ nu. Ŋga kra pan ma kre, leele pre na u tali na u tni pe jaara ble shiin yɛ.
44011001	Ŋga kra pan ma kre, bitumblↄ pre na shↄnlifɛɛnlɛ mblɛ praa wa Judea na kre na loo na waŋgra leele pre Nyiɛkpↄↄ ketaan kre shↄnli na.
44011002	Kra tia ŋga Pita na ndru mu pan Jerusalɛm na kre, Judea leele shↄnlifɛɛnlɛ pre na sɛ u yiɛ gbun,
44011003	na, "Mni a mu sɛ leele mblɛ pe n pe Judae a pe n pe fɛnyi knumu lawee mu chaa mu li na pe ni hin?"
44011004	A Pita na chin mu yire wa, mna pe nyina ki nↄↄ nununu,
44011005	mbo, "Ki ble ka ndaa wa Jopa na, na nyiɛtali, ba ndaa nya nyiɛlɛ na, na yira ka pe na mbↄfiŋge yi badaaŋga, a pe ki pↄ ki kokoe jijirɛ na mna yiri nyjeeri mna tii tra mu to ni yiɛ tata.
44011006	Ŋga ndaa ki le chiriri kre, na yurɛ mblɛ pee wa tra ŋga na kro plɛɛ wa ki nu, puɛ yurɛ, na hanyiɛlɛ, na yurɛ mblɛ pe fulo gbun na kro ni.
44011007	Bawa ndaa loo na mana ka yuu ni pan mbo, 'Pita, yiri! Ta kuu mna kaa!'
44011008	A ndaa kna mu yo mana kre pan na, 'Ↄↄnhↄn, ni Tafun, yira ŋga pe fun na yira ŋga ki n pe cheche n da mu le ni nyuu tun.'
44011009	A mana kre na ndru mu yo ni pan shiin wo na, mbo, 'Yira ŋga Nyiɛkpↄↄ yo na ki pe cheche kre, maa shia yo na ki n fna liwo.'
44011010	A kra pe ma gbee taarɛ, a pra ndru mu yira kre tini mu sɛ nyjeeri.
44011011	Kre nyjila kre nu, na pe bilɛ taarɛ plɛ tun ni pan, mu yiri Kaisaria na, a pe pan mu yire ni katoo nyu na.
44011012	A Kpra Ŋumu wre na yo ni pan na ni yiri mbe sɛ, mbaa shia pe jawa na leele mblɛ pe n pe Judae lɛ. Ni wolo kↄↄnanu mblɛ, pre pra sɛ ni tɛɛ a o na sɛ le blↄ wre katoo.
44011013	A blↄ wre na o nyina imi na Nyiɛkpↄↄ bituŋu wre na uyɛ wↄ mu u nyina u katoo, mna yo u pan na u ndro wↄ mbe u sɛ Jopa na mbe sɛ Siimↄn Pita yeeri mbe u pan.
44011014	Mbo wre we ketaan ŋga kie ŋu na mu katoo leele ŋga ŋmaa kre yo mu pan.
44011015	Ŋga ndaa yiri mu yire mbe paara to, a Kpra Ŋumu wre na pan pe nu, imi Kpra Ŋumu wre na pan mu le o nu jle kre.
44011016	Bawa ndaa kee ŋga o Tafun Yesu na yo kre sↄↄnri na, nyumu ni Jↄn naa leele ndrɛ jee, a yire rɛ, Kpra Ŋumu wre ni mbe e ndrɛ je.
44011017	Kena na Nyiɛkpↄↄ wre u leele mblɛ pe n pe Judae pre ŋga Kpra Ŋumu wre, imi wra o ŋga u wi, nyjila ŋga nu o na o Tafun Yesu Kristo wre shↄnli kre waa, kena mi wi ŋmbi na mbe jaa Nyiɛkpↄↄ tↄ kolo hin?"
44011018	Ŋga pra loo ma kre, a pe nyu na ku. A pra kna na Nyiɛkpↄↄ kaan mɛɛ, mbo, "Kena Nyiɛkpↄↄ leele mblɛ pe n pe Judae pre ŋga jawala mbe pe chinɛ mbe ŋmaa ta na."
44011019	Nyjila ŋga nu prara kpↄↄ ŋga nu pra Stefano gbo kre na pan kre, shↄnlifɛɛnlɛ pre na nyina mna sɛ tni tni Foinika na Kipro na Antokia na, mna na ketaan kre yuu Judae pre chiin pan.
44011020	A la, pe plɛ na pe Kiproe na Kirenie ŋga praa paan Antokia na wa kre, a praa o Tafun Kristo wre ketaan kre yuu na Griikie pre nyina.
44011021	A Nyiɛkpↄↄ na ya pe na, a leele tataara na shↄnli, mna kna mu taa o Tafun Yesu wre kee kre na.
44011022	Kre kee ŋga na le shↄnlifɛɛnlɛ mblɛ praa wa Jerusalɛm na kre ndie. A pra Banabas wↄ mna tun Antokia na wa.
44011023	Ŋga wra sɛ le mna nya imi Nyiɛkpↄↄ na nyu pe na kre, u yiɛ na shↄ. A wra pe gbeŋmba mna yo pe pan na, pe jawala nunu ŋga kia jaa jↄŋgↄ wru mbe tni na o Tafun wre ni kpra ni.
44011024	Banabas na pe lewo chichie ŋmba nu Kpra Ŋumu wre na shↄnlie na nyi. A leele tataara na pan mu ya o Tafun wre shↄnlifɛɛnlɛ pre na.
44011025	A Banabas na yire wa mna sɛ Tarso na mna sɛ Sↄↄl haa cha.
44011026	Ŋga wra hɛ u nya kre, a wra pan na u ni Antokia na wa. A pra tni sumifɛɛnlɛ pre ni yɛlɛ nyu mna leele tataara nyina Nyiɛkpↄↄ kee kre. Kena Antokia na wa pra klu mu twanfɛɛnlɛ pre ŋga mɛɛ mbo, "Kristofɛɛnlɛ".
44011027	Yire ble yire nu kre, Nyiɛkpↄↄ kee nyanyofɛɛnlɛ plɛ na yiri Jerusalɛm na mna pan Antokia na wa.
44011028	Bawa pe nunu ŋmba praa yeeri Agabↄs na yiri mna yire Kpra Ŋumu wre na mna yo na, klo badaaŋga we to waŋgra kro nu. Kre klo ŋga ka kra to nyjila ŋga nu Klaudio na ŋunumu li kre.
44011029	A shↄnlifɛɛnlɛ pre na pe jawala pe na pie yirɛ cha nununu mbe Kristofɛɛnlɛ mblɛ pee wa Judea na kre chese, imi na pie ja, mbra pe le.
44011030	A pra yirɛ yire wↄ mna Banabas na Sↄↄl tun na yi ni, na pe sɛ loplombo pre pee wa Jerusalɛm na kre ŋga.
44012001	Kre nyjila kre nu Ŋunu Hɛrodi na yiri mna shↄnlifɛɛnlɛ pre plɛ fiŋge imi na kra fna,
44012002	mna Jↄn chunu Jemisi gbo na brↄfiɛn ni.
44012003	Ŋga Hɛrodi na nya na kee kre wra pe kre tna Judae pre pan kre, wra tia pra sɛ Pita yii na, na kre nyjila kre pe pe Klɛntro ble yire lii.
44012004	Kre ndra na wra tia pra sɛ u le nyuŋgo, mna u wru mu le sojae feko jijirɛ kɛɛ, pra u sri. Feko biaa nu praa leele jijirɛ. Hɛrodi na u jawala pe na, na pe Klɛntro ble yire li mu kↄ kre, mbe u u wru mbe Judae pre ŋga mbe pe u kala li.
44012005	Kra tia Pita naa wa nyuŋgo wa, a la, shↄnlifɛɛnlɛ pre na sɛ nyiɛtalaa kpↄↄ nu mna u ŋga.
44012006	Ŋga kra kro ble nunu ŋga Hɛrodi na tɛɛ mbe paan Pita wↄ mbe u kala li kre, ki blee na Pita wa mu sni sojae shiin lalaa, a pe jlↄnyi tɛɛ mu u pↄ, a lawee kre shiefɛɛnlɛ wa mu yire yire krↄ kre nyu na na u sri.
44012007	Titɛɛ kre nu na Nyiɛkpↄↄ bituŋu ŋmba u yire u jaara, a nyuŋgo kre lam fniŋge poŋgo na kaniɛ ni pe le wa. A wra Pita gbun mu nyi mbo, "Yiri nyaanyaa!" Titɛɛ kre nu to, a jlↄnyi nyjɛ ni pra u pↄ kɛnyi na kre na pile mu wo.
44012008	A Nyiɛkpↄↄ bituŋu wre na kna mu yo u pan mbo, "Muyɛ grere, mu mu kpawrɛ le." A wra uyɛ kna. A wra ndru mu yo u pan mbo, "Mu yoŋgo wru ɛ, mu taa ni na."
44012009	A Pita na yiri mna taa u kro. Kre nyjila kre krɛrɛ na u n chin na keyɛŋgɛ ki piin wra jawa na yirɛ u nyaa nyiɛlɛ na.
44012010	A pra shiefun ŋmba wra yiɛklu kre tro mu shiin wo wre tro mna pan mu da tↄↄnrↄ krↄ kre na, mna mu tro mbe to lete na kre na. Titɛɛ kre nu, na kre titi nyaa kiyɛ. A pra yili fimi na mna to lete kre na na shie to, a Nyiɛkpↄↄ bituŋu wre na fun u yiɛ na.
44012011	Bawa Pita yiɛ na chin mu chieri u na, a wra kna mbo, "Fuŋga ni chin na Nyiɛkpↄↄ u u bituŋu tun na u pan mbe ni wↄ mbe yili Hɛrodi kɛɛ, na kee nyjɛ Judae wra ni pe nu."
44012012	Ŋga Pita yiɛ na chieri u na wa kre, a wra sɛ Maria katoo, ŋmba pↄ na wi Jↄn ŋmba praa yeeri Marko wre. Na kre katoo kre nu shↄnlifɛɛnlɛ pre tataara sɛ fni na nyiɛtali.
44012013	A Pita na sɛ pe jlonwee nyu krↄ kre koori, a bichable tnu wa (U mɛɛ naa Roda) na pan mbe krↄ kre nyaa.
44012014	Ŋga wra da krↄ kre na mna Pita mana loo kre, ki yɛshↄↄrↄ ndra na u nsra krↄ kre nyaa, a wra fɛ mna sɛ yo shↄnlifɛɛnlɛ pre pan mbo, "E le! Pita wa mu yire krↄ kre kro."
44012015	A pra kna mu yo bichable wre pan mbo, "Tↄↄlↄ mu tↄↄlↄ kre." A wra je, mbo, "Yɛŋgɛ na ni nyi." A pra kna, mbo, "Kena u ndile yi hin."
44012016	Na Pita wa mu yire na krↄ kre koori, a pra sɛ krↄ kre nyaa, na Pita wi yɛŋgɛ, a kra pe pe kawako ni mu tro.
44012017	A Pita na kɛ wa pe pan, na pe pieri. A wra yire wa mna pe nyina, imi na o Tafun wre na sɛ u wↄ nyuŋgo wa kre krɛrɛ yo pe pan. A wra kna mu yo pe pan na pe sɛ kee yire krɛrɛ yo Jemisi na shↄnlifɛɛnlɛ hamblɛ pre pan. A Pita na yili wa mna sɛ ndoo ka nu.
44012018	Ŋga nyiŋge na se, a sojae mblɛ praa lawee kre sri kre na yiri mu Pita cha mu la kre, pra nyjira peyɛ nu, na jawa na yira ŋgi ki Pita wru hin?
44012019	Ŋga Hɛrodi na kↄ mu Pita cha mu la kre, a wra shiefɛɛnlɛ pre wie imi na ki le, mna tia pra pe gbo. A Hɛrodi na kↄ mu yiri Judea na mna sɛ tni Kaisaria na.
44012020	Kra kↄ mu pan na Hɛrodi krↄ na kun na Tiro leele na Sidon leele ni. A yire chiɛ shiin nyjɛ leele na nyu nunu wru mna sɛ to ŋunu katoo wa lopom paa wa na, u mɛɛ naa Blastom mbe u sɛ Hɛrodi tali pe pan. Yaka ma kra tia, na pre leele pre rɛ, na ŋunu wre tra na pe sro taa na lii.
44012021	Ŋga ble ŋga pra tɛɛ mbe kala kre yo kre na da kre, Hɛrodi na u ŋunumu dodoŋgi le, mna sɛ tni u jↄↄn na, mna paara leele pre pan.
44012022	A leele pre pra fni wa kre kro naa gble, mbo, "Aa! Nyiɛkpↄↄ u paara kre, ki n pe lewo mana yi."
44012023	Titɛɛ kre nu wa to, a Nyiɛkpↄↄ bituŋu na pan mna tia a yira na Hɛrodi gbun, a wra yaa. Ŋgi na, wra Nyiɛkpↄↄ yɛnyiŋge kre wru. A kra tia a dↄmblↄ na yili u nu mna u ka mu gbo.
44012024	A la, Nyiɛkpↄↄ kee kre na nyina mna chirɛ.
44012025	Ŋga Banabas na Sↄↄl na pe tnumu kↄ Jerusalɛm na wa kre, a pra ndru mu yili wa, mna Jↄn, ŋmba praa yeeri Marko kre wru mu ya peyɛ na, mna sɛ Antokia na.
44013001	Sumifɛɛnlɛ pre praa wa Antokia na kre, Nyiɛkpↄↄ kee nyanyofɛɛnlɛ na ketaan kre nyinafɛɛnlɛ naa wa pe nu. Banabas Siimiↄn, ŋmba praa yeeri lewↄↄ kre na Lusio ŋmba wra yiri Kirene na kre, na Manean ŋmba pra wre na Ŋunu Hɛrodi chaa mu pↄↄri katoo nunu nu kre, na Sↄↄl, pe kro naa wa wa.
44013002	Ŋga praa wa wa na Nyiɛkpↄↄ sumi na ble funi kre, a Kpra Ŋumu wre na yo pe pan mbo, "E Banabas na Sↄↄl wↄ e ni ŋga mbe pe sɛ tnumu ŋga na ni pe yeeri kre tun mbe ni ŋga."
44013003	Ŋga kra pan ma kre, pra blefuↄn na nyiɛtalaa wru mna kɛnyi taa taa pe na, mna pe wa kolo a pra sɛ imi na Kpra Ŋumu wre na yo pe pan kre.
44013004	Ŋga Kpra Ŋumu wre na pe tun kre, a pra sɛ Seleukia na, mna yiri wa mna sɛ krↄ bali mu sɛ Kipro, epo lalaa waŋgra kre na.
44013005	Ŋga praa shie mna da Salami na kre, a pra tii wa mna Nyiɛkpↄↄ kee kre yo Judae pre fninyinyi yire nu wa. Na Jↄn ŋmba praa yeeri Marko wre wa mu ya pe na.
44013006	Ŋga pra epo lalaa tra kre kila mna sɛ da Pafo na kre, bawa pra Judae wo kafinɛ Nyiɛkpↄↄ kee nyanyofun, dobodobofun wa da, u mɛɛ naa Baryesu.
44013007	Wre wraa wa mna mbra waŋgra lopom Sergio Pↄlos kachiŋu wre na. Wre waŋgra lopom ŋmba wra Banabas na Sↄↄl yeeri, mnaa chaa mbe pe Nyiɛkpↄↄ kee yo mbe u loo.
44013008	Kre Baryesu ŋmba pra ndru na yeeri Elima Griikie yolo nu, a wraa dobodobo woni na pe nyu kaanri, mbe lopom wre wa pe ketaan kre shↄↄli.
44013009	Bawa Sↄↄl ŋmba praa yeeri Pↄↄl wre, ŋmba nu Kpra Ŋumu wre na nyi kre na blↄ wre le dumm,
44013010	mna kna mbo, "Ŋu Sutna pↄ. Ŋu ŋmba mu kee chichiefun na kala fnɛ na leele fana, ma Nyiɛkpↄↄ kofrakaa kre fɛɛlɛɛ tii?
44013011	Le, o Tafun wre we kɛ laa mu na mbe mu fun nyiɛlɛ na, mbe ma yila nya mbe sɛ su nyjila ŋga wre titi chaa nu." Titɛɛ kre nu to, na lawee pe u yiɛ na suu, a lawee na wↄ u yiɛ na a wra kaari fuun, mnaa ndro chaa mbe u u yii kɛ na.
44013012	Ŋga abani lopom wre na kee nyjɛ nya ma kre, o Tafun kee kre na pe u pan kawako ni mu tro, a kra tia a wra shↄnli.
44013013	A Pↄↄl na u wolo pre na yili Pafo na mna tni krↄ nu mna sɛ Perge ŋga kii wa Pamfilia tra na kre na. Bawa Jↄn Marko na pe ti wa mna ndru mu sɛ Jerusalɛm na.
44013014	A pra yili Perge na wa mna tro mu sɛ Antokia ŋga kii wa Pisidia tra nu kre na. Ŋga pe wuuble na to kre, a pra sɛ Judae fninyuŋgo wa mna sɛ tni.
44013015	Ŋga pra pe Mbose mbra yire tↄↄnri mna Nyiɛkpↄↄ kee nyanyofɛɛnlɛ hlɛ yire tↄↄnri mu kↄ kre, a fninyuŋgo wa loplombo pre na tia pra hɛ pe wie mbo, "O wolo, na ee wa na kee ka ni mbe paaraa leele pre nyina kre, ee jaa paara."
44013016	Bawa Pↄↄl na yiri mu yire, mna kɛ wa pe pan mbo, "Israel bilɛ na yire mblɛ e n pe Judae mblɛ e Nyiɛkpↄↄ fiɛ, e ni kee ŋga loo.
44013017	Nyiɛkpↄↄ ŋmba Israel leele sumi kre, wre wra o tolɛɛlɛ wↄ mna pe pe lekpↄɛ nyjila ŋga ni praa wa Egypt na kre, mna u jaŋga tɛɛ mna pe wↄ pe tnimu kre nu.
44013018	A pra ndikana pe u na, ande wra pe dumbrɛ yɛlɛ fuloe shiin fimi tra kre nu.
44013019	Ŋga pra sɛ da Kenaan tra nu kre, Nyiɛkpↄↄ na tia a pra waŋgra nununu kↄↄnashin kla wa. A wra tra yire wru mu pe ŋga.
44013020	Kre kↄkro, a Nyiɛkpↄↄ na pe ŋga yɛkulo mna sɛ su Nyiɛkpↄↄ kee nyanyofun Samuel na, yɛlɛ lafɛɛ jijirɛ na fuloe shiin na kɛ nyu na.
44013021	Kre nyjila ŋga kↄkro kre, a pra Nyiɛkpↄↄ tali na u pe ŋga ŋunu. A Nyiɛkpↄↄ na pe ŋga Sↄↄl, Kish pↄ, ŋmba wra yiri Benjamin sele nu kre, a Sↄↄl na pe ŋunumu li yɛlɛ fuloe shiin.
44013022	Ŋga Nyiɛkpↄↄ na Sↄↄl yire jↄↄn kre na kre, a wra tia pra Devid tɛɛ ki na, ŋmba dansiɛrɛ Nyiɛkpↄↄ na li mna yo mbo, 'Ni nya na Devid, Jɛsi pↄ wre, pe ni loloŋgo ndro, ŋmba we kee nyjɛ ni chaa pe mbe ni ŋga.'
44013023	Wre Devid ŋmba kɛ leele na Nyiɛkpↄↄ yire mu Israel leele ŋga Yesu, ŋmaashↄfun ŋmba nyu wra le kre.
44013024	Ŋga Yesu nsra ta mu u tnumu nↄↄ hle kre, na Jↄn klu mu na jawala chinɛɛ na ndrɛ jee kee kre yuu Israel leele kro pan.
44013025	Ŋga Jↄn naa shie mbe sɛ tnumu kre nyu le kre, wra pe wie mbo, 'E jawa na mi wi ŋmaashↄfun wre ree? Mi ma, la, uu wa ni kro na paan, a mi n fna na u kpawrɛ kuraa na mbe kɛ taa yi na.'
44013026	Kena ni wolo Israel leele, yire Abraham kɛ leele, na yire mblɛ e n pe Judae mblɛ e Nyiɛkpↄↄ fiɛ kre, wre na yire kro pe nyina kolo ŋga na oo tro mbe ŋmaashↄmu kre ta.
44013027	A na Jerusalɛm leele na pe loplombo pre nsra chin na pe ŋmaashↄfun wi, ndee mna kee nyjɛ Nyiɛkpↄↄ kee nyanyofɛɛnlɛ pre na yo mu tɛɛ, a praa yi tↄↄnri nyjila kro nu wuuble kre nↄↄ loo. Kre ndra na, pra u gbun kumu pimi ni, imi na pra ki nyunↄ mu tɛɛ fa na kie pe kre chↄ.
44013028	A nde pe nsra pimi kee chiriri ka ta mna u taan, na ki fna mbe u ku, nde pra je mna yo Pilato pan na u u gbo.
44013029	Ŋga pra u pe krɛrɛ mu kↄ imi na pra ki nyunↄ fa mu yo kre, a pra u laa kaan kre na mna sɛ u le dnɛwee ka nu.
44013030	A Nyiɛkpↄↄ na u nyi mna yili kumu nu.
44013031	A wra uyɛ wↄ ble tataara nu mna wre na mblɛ pra yiri Galilii na mna sɛ Jerusalɛm na kre nyina. Pre lɛ u dansiɛfɛɛnlɛ mu waŋgra kro ŋga.
44013032	Kena e chin na fa kre Nyiɛkpↄↄ na u nyu yo o tolɛɛlɛ pre pan. A u Yesu nyi mu yili kumu nu mu li u nyu kee kre na. Kre kee o pan mbe yo e pan kre, imi na pra ki nyunↄ mɛɛ hlɛ kre nu, ndra shiin wo kre nu kre, mbo, 'Ni pↄ wi ŋu, a aŋga ni mu se.'
44013034	A ŋga kra nyina na ŋga Nyiɛkpↄↄ u nyi kre, na wa fↄↄn na kre, a pra ki nyunↄ mu tɛɛ na, 'Mbe mu ŋga faŋga na dwamu cheche ŋga ndaa Devid ŋga kre.'
44013035	Kre ndra na wra yo Mɛɛ Hlɛ kre nu lawee fↄŋgↄ nu na wa ti mbe u Ndro Cheche wre fↄↄn wee.
44013036	La, Devid ŋmba pan Nyiɛkpↄↄ na kee nyjɛ yo kre, wra sumi imi na kra fna Nyiɛkpↄↄ pan. A wra kↄ mu ku, a pra sɛ u le lawee ŋga nu pra u lɛɛlɛ le kre, a wra fↄↄn.
44013037	La, ŋmba Nyiɛkpↄↄ nyi mu yili kumu nu kre, u n ja mu fↄↄn.
44013038	Kena ni wolo, e ja e chin na wre Yesu ŋmba na ki nyaari a o na sisam tinkɛɛ kre kee yuu na e nyina kre.
44013039	A u jaŋga nu ŋu ŋmba mu u shↄↄli kre, mu mu sisam tinkɛɛ ta yira kro haa, ŋga Mbose mbra wa jaa pee mu ŋga.
44013040	Kena e eyɛ le chichie mbe kee yire Nyiɛkpↄↄ kee nyanyofɛɛnlɛ pre yo mu tɛɛ kre waa shia pan e na.
44013041	Mbo, 'Kena e le, yire mblɛ e pna Nyiɛkpↄↄ kee ni, kie e pe kawako ni mbe e ku. Ŋgi na? Ni kee pe e nyjila ŋga nu, ŋga yaa shↄↄli hali na pe ki yo e pan.' "
44013042	Ŋga Pↄↄl na Banabas na yili pe sumindoo wa mbe sɛ kre, a leele pre na pe tali na pe paan paara mbe pe nyina wuuble ŋga kie pan kre nu.
44013043	Ŋga pra paara mna kↄ mbe nyina kre, a Judae pre na leele mblɛ pe n pe Judae mblɛ praa wa Judea sumiɛ kre nu kre tataara na taa Pↄↄl na Banabas kro, a pra sɛ paara mu pe jaari na pe tni Nyiɛkpↄↄ dumiɛ kre nu.
44013044	Ŋga pe wuuble na ndru mu to na kre, chia kre leele pre nɛɛrɛ na sɛ fni mbe Nyiɛkpↄↄ kee kre loo.
44013045	Ŋga Judae pre na lenɛɛrɛ pre nya ma kre, kra pe pe yɛnyiɛ, a pra sɛ na paara na Pↄↄl kee yire wraa yuu na leele pre nyina kre lii kakra, na paara na u tɛɛlɛ.
44013046	Bawa Pↄↄl na Banabas na paara pe pan gbuntitirem ni, mbo, "Kaa ki fna mbe ketaan kre, mbe o na klu mbra ki yo yire Judae pan tun. La, mu yire ŋga e kee kre je, mu nyina na e n fna blenyini ŋmaa kre nu kre ndra na, ki tia oo kna mbe sɛ kee kre ni leele mblɛ pe n pe Judae pre pan.
44013047	Pan o Tafun wre na paara mu yo o pan mbo, 'Ni e wↄ mbe e pe leele mblɛ pe n pe Judae pre kaniɛ, na e sɛ waŋgra ŋga nyukↄↄnrↄ na, mbe pan na pe ni ŋmaashↄmu kre nu.' "
44013048	Ŋga leele mblɛ pe n pe Judae pre na ki loo ma kre, pe yiɛ na shↄ a pra tia Nyiɛkpↄↄ kee kre yiɛ na yili. A pe mblɛ o Tafun na wↄ mu le ŋmaashↄmu kre nu kre na shↄnli.
44013049	Ŋga kra pan ma kre, Nyiɛkpↄↄ kee kre na kpali mu tro tra kre nu kro.
44013050	A Judae pre na wɛɛri waŋgra chiɛlɛ loplombo Nyiɛkpↄↄ fiɛfɛɛnlɛ na chia loplombo pre na, a pra prara kanyaa le Pↄↄl na Banabas nu mu pe ni mu yili tra kre na.
44013051	A pra yili tra kre na mna pe jeelee lam tra pↄ mu wo wa mbe ki pe sisam dansiɛrɛ li. A pra sɛ Ikoniↄm na.
44013052	La, twanfɛɛnlɛ pre pra kro Antokia na kre na yɛshↄↄrↄ ta, a Kpra Ŋumu wre na pe nyi.
44014001	Ŋga pra le Ikoniↄm na wa kre, a Pↄↄl na Banabas na ndru mna sɛ le Judae pre fninyuŋgo ka nu wa mna ketaan kre yo na. A Judae pre na mblɛ pe n pe Judae pre tataara na kee kre shↄnli.
44014002	A Judae ndikambla mblɛ praa wa wa kre na kanyaa le leele mblɛ pe n pe Judae pre nu mna pe ŋga jawala fↄↄn shↄnlifɛɛnlɛ pre haa.
44014003	A Pↄↄl na Banabas na tni chia kre na mna mu, mna gbuntitirem tɛɛ mna o Tafun wre kee kre paara. A o Tafun wre titi na u kee kre praa yuu kre dansiɛrɛ li, mna yire pe na mna kawako kee pe tataara wa.
44014004	Ŋga kra pan ma kre, chia kre leele pre na peyɛ yↄ shiin, a plɛ na taa Judae pre kro, a plɛ naa wa bitumblↄ pre kro.
44014005	A kra pan na leele mblɛ pe n pe Judae pre na Judae pre na pe loplombo kro na pe jawala pe na pe shie sɛ Pↄↄl na Banabas fiŋge mbe pe waari na dnɛ ni.
44014006	A pra ki chin mna fɛ mu sɛ Listra na Dɛbi na seechiɛ nyjɛ yii wa Lakonia tra nu kre na.
44014007	A pra tni wa mnaa ketaan kre yuu.
44014008	Kre nyjila kre, na fna blↄ waa wa Listra na wa, mu fuuru mu yire u bimi, ki tia u nsra da mu yiri mu nyaari.
44014009	Ŋga wra loo na Pↄↄl ketaan kre yuu kre wra ndie tɛɛ na kee kre ndru, a Pↄↄl na u le dumm mna nya na shↄnlie wa u nu na we saanla.
44014010	A Pↄↄl na fuu mna yo mbo, "Le, yiri mu yire sholo!" To, a blↄ wre na taan mu yiri mu yire na nyaari.
44014011	Ŋga lenɛɛrɛ pre na kee ŋga Pↄↄl na pe kre nya kre, a pra kna na yuu Lakonia yolo nu mbo, "Wolo, sɛɛnlɛ yi yɛ kna leele mu pan mu chaa mu tni o nu."
44014012	A praa Banabas yeeri Zeus, pe sɛɛn ka mɛɛ na, mna Pↄↄl ŋga Hɛmɛs, na Pↄↄl rɛ, na wre wi pe paarafun, kena pra wre mɛɛ tɛɛ pe sɛɛn ŋga kraa paara kre na.
44014013	A Zeus ŋga nyuŋgo kraa wa chia kre nyu na kre kↄmfuↄ na sɛ nablɛm yii na toto nyjɛ pe pↄ ni, mna pan na yi ni chia nyu na wa na chaa mbe wre na lenɛɛrɛ pre u gbo mbe sra wↄ.
44014014	Ŋga Pↄↄl na Banabas na kee kre loo kre, kra pe yaa kuraa mu tro, a pra pe dodonyi tini mu knumu peyɛ na, mna gble fↄↄri mu le, mna tin mna sɛ le lenɛɛrɛ pre nu.
44014015	Mbo, "Bilɛ e le, mni a e na piin ma hin? Leele lɛ wre chↄↄ na yire lɛ, a o pan na ketaan kre yuu e pan na e laa sɛɛnlɛ wɛɛ nyjɛ kro, e pan e taa Nyiɛkpↄↄ ŋmba wa ku wre kro. Wre u nyjeeri na tra gbeele, na epo na yirɛ nyjɛ yii wa yi nu kro ni.
44014016	Nyjila ŋga ki pan mu tro kre, wre wra waŋgra leele kro ŋga kolo na pra tro kolo ŋga pre titi chaa na.
44014017	A nde wra tia pra chin na uu wa na pe pini chichie, na pe kaan nyumu na nyjila ŋga nu sro paan, na pe kaan sro na yɛshↄↄrↄ pe lolonyi nu."
44014018	Ŋga Pↄↄl na Banabas na yire kee nyjɛ yo leele pre pan a pra loo kre, kre ni pra ja mna leele pre sↄↄnrↄ gbo chiɛri, a pra sra kre wↄↄ ti.
44014019	A Judae plɛ na kↄ mu yiri Antokia na Ikoniↄm na, mna pan Listra na wa, mna pan mu paara mu leele pre gbee a pra Pↄↄl waari na dnɛ ni, mna yo chiin u ku, mna u fulo mna sɛ u wa chia kre mbookrↄ.
44014020	Ŋga twanfɛɛnlɛ mblɛ praa wa wa kre na sɛ Pↄↄl kun mu le lalaa kre, a wra yiri mna le chia lam. Ŋga nyiŋge na se kre, a wre na Banabas na sɛ Dɛbi na.
44014021	Ŋga pra sɛ ketaan kre yo wa kre, pra twanfɛɛnlɛ tataara ta wa mblɛ pra pe jawala chinɛ. A Pↄↄl na Banabas na ndru mna sɛ Listra na Ikoniↄm na Antokia na,
44014022	mna sɛ gbeŋmbaa le twanfɛɛnlɛ mblɛ praa wa wa kre nu, na pe tni shↄnlie kre nu, mna pe nyina na oo kala nya tataara mbe chiin sɛ Nyiɛkpↄↄ ŋunumu kre nu.
44014023	Bawa Pↄↄl na Banabas na loplombo wↄ wↄ mu tɛɛ tɛɛ pe suminyinyi yire nu. Mna blefuↄn na nyiɛtalaa wru mna pe wru mu le o Tafun ŋmba pra shↄnli wre kɛɛ.
44014024	Ŋga pra yiri wa kre, a pra tro Pisidia tra nu mna sɛ to Pamfilia tra na.
44014025	A pra ketaan kre yo Pɛge na, mna yire wa mna sɛ Atalia na.
44014026	Ŋga pra yiri wa kre, a pra krↄ wru mna ndru mu sɛ Antokia na, chia ŋga na pra pe wru mu le Nyiɛkpↄↄ kɛɛ a pra chin mu sɛ kre na.
44014027	Ŋga pra le kre, a pra shↄnlifɛɛnlɛ pre kro fni titɛɛ, mna kee nyjɛ Nyiɛkpↄↄ na pe tɛɛ mna pe yire krɛrɛ yo pe pan, na imi na Nyiɛkpↄↄ hɛ shↄnlie kolo nyaa mu leele mblɛ pe n pe Judae pre ŋga.
44014028	A pra tni twanfɛɛnlɛ pre ni Antokia na wa mna mu.
44015001	Nyjila ŋga nu Pↄↄl na Banabas naa wa Antokia na kre, bilɛ plɛ na yiri Judea tra nu mna pan wa, mna na shↄnlifɛɛnlɛ pre nyina na fↄŋga pe taa Mbose paala yire na mbe pe pe fɛnyi knumu, kre pie chiin pe ŋmaa shↄ.
44015002	A Pↄↄl na Banabas na pre na ki kakra li paa mna peyɛ wie kee bɛɛlɛ tataara mna sɛ yiɛ. Ŋga kra pan ma kre, a pra leele plɛ wↄ mna ya Pↄↄl na Banabas na, na pe sɛ Jerusalɛm na mbe sɛ kee kre yiɛ cha chiriri bitumblↄ pre na loplombo pre pan.
44015003	Ŋga pra pe tun a praa shie kre, pra tro Foinika na Samaria na, mna yo shↄnlifɛɛnlɛ pre pan imi na leele mblɛ pe n pe Judae pre kee kre shↄnli mu pe jawala chinɛ. Kre kee ŋga na pan na yɛshↄↄrↄ ni shↄnlifɛɛnlɛ pre nu paa.
44015004	Ŋga pra le Jerusalɛm na kre, shↄnlifɛɛnlɛ pre na bitumblↄ pre na sumifɛɛnlɛ loplombo mblɛ praa wa wa kre na pe ŋga mmaŋge chiriri. A pra pe nyina nyjɛ Nyiɛkpↄↄ na pe tɛɛ mu pe.
44015005	Bawa Farisiie shↄnlifɛɛnlɛ mblɛ praa wa pe nu kre na yiri mna yo na ki fna mbe pe mblɛ pe shↄnli kre fɛnyi knumu, mbe pe taa mbra nyjɛ Mbose na pe ŋga yire na.
44015006	A bitumblↄ pre na loplombo pre na sɛ fni mbe kee kre jawa.
44015007	Ŋga pra kee kre nyu kna chiin kre, bawa Pita na yiri mna yo pe pan mbo, "Ni wolo, yire titi chin na jle kre Nyiɛkpↄↄ na ni wↄ e nu na ni nyu kayolo na kie yire mbe leele mblɛ pe n pe Judae pre Nyiɛkpↄↄ ketaan kre loo mbe shↄↄli.
44015008	A Nyiɛkpↄↄ ŋmba u ndro loloŋgo kee chin kre, na pe dansiɛrɛ li na Kpra Ŋumu wre u pe ŋga kre ni, imi na wra o ŋga u wi kre.
44015009	Nyiɛkpↄↄ nsra yaka nyina na o yili oyɛ na pe ni, la, wra pe shↄnlie le mna pe lam je mu yili nɛɛrɛ nu.
44015010	Kena yira ŋgi ki tia e na Nyiɛkpↄↄ pini na le na kee nyjɛ wre na o tolɛɛlɛ pre kuraa n da mu ja mu pe tun kre, wru na twanfɛɛnlɛ pre piin ŋga hin?
44015011	La, o shↄnli na Yesu Kristo dumiɛ kre ni we o shↄ imi na u pe shↄ kre chↄↄ."
44015012	Ŋga kra pan ma kre lenɛɛrɛ pre na pieri na Pↄↄl na Banabas kawako kee nyjɛ Nyiɛkpↄↄ yire pe na mu pe leele mblɛ pe n pe Judae pre nu yire ndru.
44015013	Ŋga Pↄↄl na Banabas na paara a pe nyu na to kre, a Jemisi na yiri mna paara mbo, "Ni wolo, e le, e ndie tɛɛ ni pan.
44015014	Siimↄn Pita paaraa kre nu kre, u nyina imi na Nyiɛkpↄↄ na klu mna uyɛ wↄ mna leele mblɛ pe n pe Judae pre nyina, mna plɛ wↄ pe nu mu le u mɛɛ nu.
44015015	Yire kee nyjɛ Nyiɛkpↄↄ kee nyanyofɛɛnlɛ na yo mu tɛɛ kre mbo,
44015016	'Nyjɛ krɛrɛ kↄkro kre, mbe ndru mbe Devid ŋunumulie ŋga kra to kre yire mbe u sele ndro ŋga ki yi na.
44015017	Imi kie pe mbe leele hamblɛ pre Nyiɛkpↄↄ haa cha, hali leele mblɛ pe n pe Judae mblɛ ni yeeri mu pan ni mɛɛ nu kre kro.
44015018	O Tafun Nyiɛkpↄↄ wra tia pe kee nyjɛ krɛrɛ chin mu yire jle kre, wre wra kee ŋga yo.'
44015019	Kena kee ŋga ni ta mbe yo yi na, yaa shia leele mblɛ pe n pe Judae mblɛ pe chinɛ mu Nyiɛkpↄↄ chin kre tↄↄra.
44015020	La, ki fna mbe o nyunↄ mbe hɛ pe ŋga na pe pe kɛ wↄ sɛɛn kee nu, na tɛtiɛrɛɛ, na yurↄ ŋmba nyimi ki n wo tra, a u ku.
44015021	Ŋgi ndra na, mu yire fafa kre, na Mbose wa na leele ni chia na, a praa u mbra yire tↄↄnri na yuu leele pan wuu ble kro nu."
44015022	Ŋga kra pan ma kre, a bitumblↄ pre na loplombo na sumifɛɛnlɛ pre kro na ki jawa na ki fna pe leele plɛ wↄ mbe ya Pↄↄl na Banabas na, mbe pe sɛ Antokia na. A pra Judas ŋmba praa yeeri Banabas wre na Silas wↄ mna ya pe na, pre leele mblɛ na pe leele mblɛ pra shↄnli kama.
44015023	A pra hlɛ nyunↄ mna le pe kɛɛ. Mbo, "Wre bitumblↄ na loplombo na o wolo mblɛ pee wa mna kre kro, o o wolo mblɛ pe n pe Judae mblɛ pee wa Antokia na Siria na Kilikia na kre shaari.
44015024	O loo na leele plɛ na yili o nu mna pan mu e tↄↄra chiin na kayolo ni, mu tia e jawala n to e nu, a nde o nsra ndro tun.
44015025	Ki tia ŋga o ki loo kre, a o nyu nunu ta na ki fna mbe o leele wↄ mbe ya o wolo Pↄↄl na Banabas na,
44015026	mblɛ pe peyɛ wru mu tɛɛ hali na kumu yi kuraa, mbo, pie ku o Tafun Yesu Kristo wre ndra na kre, na pe pan wa.
44015027	Kena Judas na Silas rɛ, pre pie paan o kala ŋga o nyunↄ e pan kre yo e pan na nyu ni.
44015028	Ki nyu wre na Kpra Ŋumu wre pan na waa kee kpↄↄ ka taa e na, fↄna mbra nyjɛ yi shian nyjɛ,
44015029	na ki fna mbe e eyɛ wↄ mbe yili sra nyjɛ e woni na sɛɛnlɛ kaan kre nu, na nyimi, na yurↄ ŋmba nyimi ki n wo tra, na tɛtiɛrɛɛ nu. Kena na e ja mu eyɛ wↄ mu yili yire kee nyjɛ nu kre, kena e ka pe titi, Nyiɛkpↄↄ we ya e na."
44015030	Ŋga pra sɛ pe wa kolo kre, a pra sɛ Antokia na. Ŋga pra le kre a pra tia sumifɛɛnlɛ pre kro na fni, a pra hlɛ kre wↄ mna pe ŋga.
44015031	Ŋga pra hlɛ kre tↄↄnri mu loo kre, pe yiɛ na shↄ, imi na pra paara mu pe nyina hlɛ kre nu kre na.
44015032	Bawa Judas na Silas, mblɛ pra pe Nyiɛkpↄↄ kee nyanyofɛɛnlɛ kre na yiri mna paara mna pe nyina tataara, mna pe le faŋga.
44015033	Ŋga pra tni wa mna ble chiɛri yɛ li kre, a shↄnlifɛɛnlɛ pre praa wa wa kre na pe wa kolo na wejinyiŋge ni a pra ndru mna sɛ mblɛ pra pe tun kre jaara.
44015034	Silas rɛ, wre na yo na ki fna mbe u tni Antokia na wa chiɛri.
44015035	A na kre nyjila kre, na Pↄↄl na Banabas na leele tataara wa Antokia na wa na o Tafun wre ketaan kre yuu na leele nyina.
44015036	Ŋga pra tni wa ble chiɛri yɛ kre, a Pↄↄl na yo Banabas pan mbo, "Ti mbe o ndru mbe tro tro chiɛ nyjɛ na o na o Tafun wre kee kre yo mu tro kre na, mbe pe le imi na pe nyi."
44015037	A Banabas naa chaa mbra Jↄn Marko wru mbra taa pe na.
44015038	A Pↄↄl na kna mbo, "Ki n fna mbe o ndro ŋmba wra o ti Pamfilia na mna ndru o kro kre wru mbe taa oyɛ na na."
44015039	Kre kee ŋga na, pe nyu nsra soo kuraa, a kra tia pra yↄↄlɛ. A Banabas na Marko bali mna ya uyɛ na a pra sɛ krↄ bali mna sɛ Kipro na.
44015040	A Pↄↄl na Silas bali mna ya uyɛ na, a shↄnlifɛɛnlɛ pre na pe wru mu le Nyiɛkpↄↄ kɛɛ, a pra sɛ,
44015041	mna tro Siria na Kilikia tra yire nu, mna sumifɛɛnlɛ pre le faŋga.
44016001	Pↄↄl na yiri wa mna sɛ Derbi na Listra na. Listra na wa, na twanfun waa wa wa, a praa u yeeri Timotio, a wra pe Juda chlↄ shↄnlifun wa pↄ, a u lɛ na pe Griikie wo
44016002	Wre Timotio ŋmba, shↄnlifɛɛnlɛ mblɛ praa wa Listra na Ikoniↄm na wa kre, na pe kro u mɛɛ chichie yeeri.
44016003	A Pↄↄl naa chaa mbe sɛ na u ni mna tia a pra u fɛŋgɛ kun. Ŋgi na, na Judae plɛɛ wa wa, a pra chin na Griikie wo wi u lɛ.
44016004	Ŋga praa tro chiɛ chiɛ yire na kre, a praa kee nyjɛ bitumblↄ pre na loplombo mblɛ praa wa Jerusalɛm na kre na pe ŋga kre yuu na sumifɛɛnlɛ pre nyina.
44016005	Ŋga kra pan ma kre, sumifɛɛnlɛ pre na faŋga ta pe shↄnlie nu, mnaa nɛɛi na yaa.
44016006	Ŋga praa shie kre, pra tro Frigia na Galatia tra nu. La, Kpra Ŋumu wre na pe tↄ na pia shia kee kre yo Asia waŋgra kre nu.
44016007	Ŋga pra tro wa mna sɛ su Misia tra nyu na kre, a pra pe jawala pe na pie yↄ mbe sɛ to Bɛtani tra nu, a Yesu Ŋumu wre na je pe pan.
44016008	A pra tro Mizaia tra kre nu mna sɛ chia ka na pe ki yeeri Troas.
44016009	Ŋga pra le wa kre, ki blee a Pↄↄl na nya nyiɛlɛ na na blↄ wa yiri Makedonia na mu pan mu yire u yiɛ na u tali na, kun mu pan Makedonia na mu pan mu ya o na.
44016010	Ŋga Pↄↄl na yirɛ yire nya nyiɛlɛ na ma kre, titɛɛ kre nu a o naa kolo chaa mbe sɛ Makedonia na wa. Ŋgi na, o na chin na Nyiɛkpↄↄ wra o yeeri wa na o sɛ ketaan kre yo mbe pe nyina.
44016011	A o na krↄ bali mna yili Troas na, mna tro Samotrake tra mbɛɛ na. Ŋga ki nyiŋge na se kre, a o na le Neopoli na mna krↄ kre ti wa,
44016012	mna yiri wa mna nyaari tra mna sɛ Filipi na, Makedonia tra kre kakpↄↄ na yi, a kra pe Romae chia. O na mu kre chia kre na chiɛri.
44016013	Ŋga pe wuuble na to kre, a o na yili chia kre mbookrↄ mna sɛ lↄↄ ka mbɛɛ na mna o na shↄnli na Judae pre fnii na nyiɛtali. Bawa o na tni mna paara mna chiɛlɛ mblɛ pra pan mu fni wa kre kro nyina.
44016014	Bawa chlↄ wa praa u yeeri Lidia, a wra yiri Tiatira na, mna na yonyi chichiele prɛ, mnaa Nyiɛkpↄↄ sumi, a o Tafun wre na u jawala nyaa na u kala ŋga Pↄↄl yuu kre loo.
44016015	A kra tia a pra wre na u katoo leele kro ndrɛ je. A wra ndru na o tali, mbo, "Na e ni shↄnli na ni o Tafun wre shↄnli kpra ni waa, kena e pan e sɛ tni ni katoo." A wra o yii a o na sɛ tni u katoo.
44016016	Ki ble ka ŋga o naa shie lawee ŋga nu praa fni na nyiɛtali kre, o na tnu bichable wa fni, na kↄmfↄↄrↄ ŋumu wa u nu. Imi wraa chlɛ na nyaa kre na tia a u tafɛɛnlɛ naa tnu taa tataara.
44016017	Ŋga wra wre na Pↄↄl nya kre, a wra kna mu taa o kro na gblee leni mbo, "Leele mblɛ lɛ nyjeeri Nyiɛkpↄↄ sumifɛɛnlɛ mblɛ pe leele nyina ŋmaashↄmu kolo kre."
44016018	Ble nyini ŋga pan wraa kre kee ŋga yuu na taari o kro. A kra kↄ mu Pↄↄl krↄ kun, a wra kna mna fuu u ŋumufↄↄn kre na mbo, "Ni yo mu pan Yesu Kristo wre mɛɛ kre nu na yili u nu mu sɛ." Titɛɛ kre nu wa to, a ŋumu kre na yili u nu.
44016019	Ŋga chlↄ wre tafɛɛnlɛ pre na nya na pe kaanhaa kↄ kre, a pra Pↄↄl na Silas yii mna pe ŋunↄ mu sɛ chia kre lam loplombo pre yiɛ na.
44016020	Ŋga pra sɛ pe le loplombo kalalifɛɛnlɛ pre kɛɛ kre mbo, "Leele mblɛ Juda leele lɛ, a pe pan na o chia kre klai.
44016021	Pe pan na kolo ka sembremu nyina, ŋga na ki n fna mbe o taa ndee mbe pe, na o pe Romae kre ndra na."
44016022	Ŋga pra loo ma kre, lenɛɛrɛ mblɛ praa wa wa kre krↄ na kun na Pↄↄl na Silas ni, a loplombo kalalifɛɛnlɛ pre na Pↄↄl na Silas dodonyi tini mu knumu pe na, mna yo na pe pe frↄ na fuɛ ni.
44016023	Ŋga pra pe gbun kama mu kↄ kre, a pra sɛ pe le nyuŋgo mna yo ki lefun wre pan na u pe le chiriri.
44016024	Ŋga pra yo ma wre pan kre, a wra sɛ pe le nyuŋgo lam wo kre nu, mna pe jeelee yii mu pↄ tuŋmble na.
44016025	Kie pe ndroo kre, Pↄↄl na Silas na yiri na nyiɛtali, na mɛɛ koni na Nyiɛkpↄↄ kaan, a leele mblɛ praa wa nyuŋgo wa na kre na ndie tɛɛ na mɛɛ yire ndru.
44016026	Titɛɛ kre nu, na tra seeri badaaŋga mu sɛ su nyuŋgo kre nↄↄ na, a krↄɛ yire na nyaala a pe asɛɛrɛ yire kro na saanla.
44016027	Ŋga ndro ŋmba wraa pe sri kre na nyi mu da na krↄɛ yire nyaala mu tni kre, a wra u brↄfiɛn tini mbe uyɛ gbo. Ŋgi na, wra jawa na mblɛ pee wa nyuŋgo wa kre fɛ.
44016028	A Pↄↄl na kna mu fuu u na mbo, "Maa shia muyɛ pe sisaa ka, o kroo wa!"
44016029	A wra tia pra pan na kaniɛ ni a wra tin mu le pe kro, fiɛrɛ na titom ni, mna hɛ to Pↄↄl na Silas yiɛ.
44016030	Ŋga wra yili na pe ni fimi na kre, a wra kna mu pe wie mbo, "Ni tafɛɛnlɛ, kee ŋgi nunu mbe pe mbe ŋmaa ta hin?"
44016031	A pra kna mbo, "O Tafun Yesu Kristo wre shↄ mu li. We ŋu na mu katoo leele kro ŋmaa shↄ."
44016032	Bawa Pↄↄl na Silas na yire mna o Tafun wre kee yo blↄ wre na u katoo leele kro pan.
44016033	A wra Pↄↄl na Silas wru blee kre, mna pe fuɛ klɛ yire je pe pan mna tia a pra wre na u katoo kre kro leele ndrɛ je.
44016034	A wra ndru mna pe wru mna sɛ u katoo mna sɛ pe ŋga sro. A wre na u katoo leele yiɛ na shↄ kpↄↄ na pe Nyiɛkpↄↄ shↄnli.
44016035	Ŋga nyiŋge na se kre, loplombo kalalifɛɛnlɛ pre na prosie tun na pe paan yo blↄ wre pan na u leele shiin pre wa mbe pe sɛ.
44016036	A blↄ wre na ki yo Pↄↄl pan na pe yo ni e wa mbe e sɛ, kena e yili e sɛ wejinyiŋge ni.
44016037	A Pↄↄl na kna mu yo pe pan mbo, "Ŋga pe o yii pe n o kee li mu yo o pimi li, mna tia pra o frↄ lete na, mna tia pe pan mu o le nyuŋgo wre Romae waŋgra biile, fuŋga pe chaa mbe o wↄↄ wa mbe ndro wa chin rↄ? Ↄↄnhↄn! E ti mbe pre titi paan o wↄ."
44016038	Ŋga prosie pre na sɛ kee ŋga yo ma kalalifɛɛnlɛ pre pan kre, fiɛrɛ na ndru mu pe yii. Ŋgi na, Pↄↄl na Silas rɛ, Roman waŋgra biile titi na lɛ.
44016039	A pra pan mna pe ŋga dipim mna pe wↄ nyuŋgo kre nu, mna pe tali na pe yili chia kre na.
44016040	Ŋga pra yili nyuŋgo wa kre, a pra sɛ Lidia katoo, mna sɛ pe wolo shↄnlifɛɛnlɛ pre fni wa mna paara pe pan, mna pe gbeŋmba, mna yire wa mna to kolo mna sɛ.
44017001	Ŋga Pↄↄl na Silas na yire wa kre, pra sɛ tro Amfipoli na Apolonia chiɛ yire na, mna sɛ Tesalonika chia kre na, na Judae fninyuŋgo kaa wa wa.
44017002	A imi Pↄↄl naa piin nyjila tataara nu kre, wraa shie pe pan fninyuŋgo wa, wuuble nununu taarɛ nu, a wre na pre naa kee kre pe nyunↄ mu tɛɛ kre kna kna na peyɛ ni.
44017003	A wraa pe nyina yi nↄↄ na dansiɛrɛ lii na kra fna na Kristo wre we kala nya, mbe pe u gbo mbe u ndruu nyi mbo, "Wre Yesu ŋmba kee ni yuu ŋga, wre wi Kristo, ŋmba Nyiɛkpↄↄ wↄ, wre."
44017004	Ŋga Pↄↄl naa pe nyina kre, Judae pre plɛ na ki shↄnli, hali Griikie mblɛ praa Nyiɛkpↄↄ fiɛ kre tataara, na chiɛlɛ loplombo tataara, na kna mu taa Pↄↄl na Silas kro.
44017005	Ŋga kra pan ma kre, Judae mblɛ pe nsra shↄnli kre yiɛ na nyina pe na, a pra sɛ lewaala plɛ wru mblɛ ndra kra sheli mna ya peyɛ na, mna kanyaa le chia kre nu, mna sɛ blↄ ŋmba praa yeeri Jesↄn kre tↄ u katoo, na pie Pↄↄl na Silas yii mbe kanyaa lefɛɛnlɛ pre ŋga.
44017006	Ŋga pra Pↄↄl na Silas cha mu la kre, a pra Jesↄn na shↄnlifɛɛnlɛ pre plɛ tini mna sɛ na pe ni chia kre loplombo yiɛ mbo, "Leele mblɛ pe waŋgra yire mu paari kre, pe pan mna na.
44017007	A Jesↄn pe shↄ mu tɛɛ u katoo, a pe kro na kee nyjɛ waŋgra lopom Kaisari yo na waa pe kre piin, na yuu na ŋunu waa wa na, a pra u yeeri Yesu."
44017008	Ŋga lenɛɛrɛ pre na chia loplombo pre na loo ma kre, kra pe tↄↄra kpↄↄ,
44017009	a pra swa shↄ Jesↄn na shↄnlifɛɛnlɛ pre pan mna pe wa, a pra sɛ.
44017010	Ŋga kra pan ma kre, to a sumifɛɛnlɛ pre na Pↄↄl na Silas wa kolo blee kre, a pra yire wa mna sɛ Beria na. Ŋga pra le wa kre, a pra sɛ Judae pre fninyuŋgo.
44017011	Judae mblɛ praa wa kre chia ŋga na kre na pe leele chichiele mu wɛ Tesalonika wolo pre na. Ŋgi na, pre na pe lɛɛ wↄ kama, mna pe kee kro loo. Nyjila kro nu, pan praa kee kre pe nyunↄ mu tɛɛ kre tↄↄnri na le na nyjɛ Pↄↄl na Silas naa yuu kre pe kpra ree mni hin?
44017012	Kra tia a pe nɛɛrɛ na shↄnli, pre na Griiki chiɛlɛ loplombo tataara mblɛ praa wa wa kre na pe bilɛ tataara ni.
44017013	Ŋga Judae mblɛ praa wa Tesalonika na kre na loo na Pↄↄl sɛ Nyiɛkpↄↄ kee kre yo Beria na kre, a pra u kↄŋgↄ ni wa na, mna pan mu kanyaa le bawa leele pre nu na.
44017014	Titɛɛ kre nu, a shↄnlifɛɛnlɛ pre praa wa wa kre na Pↄↄl wa kolo na u sɛ epo nyu na, a wra sɛ mna Silas na Timotio ti wa.
44017015	Leele mblɛ pra sɛ Pↄↄl wa kolo kre na sɛ le na u ni Atene na. A wra yire wa mna pe kla Silas na Timotio pan na pe u kↄŋgↄ ni nyaanyaa, a pra ndru mna sɛ.
44017016	Ŋga Pↄↄl naa wa Atene na wa na pe sri kre, wra nya na chia kre sɛɛnlɛ bribri yi, a kra u tↄↄra kpↄↄ mu tro.
44017017	Kra tia wra na Judae pre na leele pe n pe Judae mblɛ praa Nyiɛkpↄↄ fiɛ kre fni blenyini, a praa nyu kna na peyɛ ni pe fninyuŋgo wa. A ble nyini ŋga pan wre na mblɛ wraa fni jafa lawee kre naa nyu kna.
44017018	Wre na Epikuro leele na Stoa leele kachimblɛ plɛ na sɛ fni. A pe plɛ naa wie mbo, "A yira ŋgi kee lewaa ŋmba ta na yuu ŋga hin?" A plɛ na kna mbo, "Ki pe na haka wolo sumiɛ ka nyini kee u yuu." Ŋgi na, Yesu kee na kunnyiɛ kee wraa yuu pe pan.
44017019	A pra Pↄↄl yeeri mna sɛ na u ni pe fnihaa ŋga praa yeeri Areopago kre nu, mna sɛ u wie mbo, "O nyina mu kee fↄŋgↄ ŋga nↄↄ.
44017020	Ŋgi na, kee nyjɛ mu yo a o loo nyjɛ krɛrɛ pe o pan kee fↄnyi. Ki tia o chaa mbe yi nↄↄ chin."
44017021	Kena pre Atene leele pre na fumblↄ mblɛ praa wa chia kre na wa kre, pe nsraa kee ka ni na pini, na ŋga pie na kee fↄnyi nyjɛ yi lee chia kre na kre ndru mbra yuu bↄkↄ.
44017022	Bawa Pↄↄl na yiri mu yire Areopago kre lalaa mna kna mbo, "Atene bilɛ, ni ja mu chin na kolo kro na kre, e sɛɛn sumi kaiin.
44017023	Ŋga ni tro na e yirɛ nyjɛ e sumi yire dↄↄ taa kre, ni nyunↄmu yɛ nya e sragbuɛnlɛɛ yɛ na, mbo, 'Nyiɛkpↄↄ ŋmba o n chin kre wo yi ŋga.' Kena ŋmba e n chin na u sumi kre, wre kee ni e nyina kre.
44017024	Nyiɛkpↄↄ ŋmba wra waŋgra ŋga gbeele na ki yira kro ni kre, wre wi nyjeeri na tra Tafun. A u n wa mu tni nyuŋgo ŋga pe kɛnyi tɛɛ mu sin nu.
44017025	A u n lewo kɛ yira ka shia. Ŋgi na, wre u leele kro kro kaan ŋmaa na yira kro kro.
44017026	A wre wra yire lewo nunu (Adam) na mu tia leele jiri mu tra nyi. A wre wra pe nyjila nyjɛ pie li tataara na pe tnihɛɛ krɛrɛ kun mu tɛɛ,
44017027	na pe wre Nyiɛkpↄↄ haa cha, pie u gbra kun, mbe u chin. La, u haa n le na lewo ni.
44017028	Wre nu o ŋmaa ta mu tni na shie na paan, na yira kro pini. Imi na e mɛkↄmblↄ pre plɛ nyina kre mbo, 'Wre lɛ Nyiɛkpↄↄ biile.'
44017029	Kena na yɛŋgɛ yi na Nyiɛkpↄↄ biile lɛ wre waa, kena yaa ti mbe o jawa na Nyiɛkpↄↄ pe na swa nyiɛ, ndee swafiŋge, ndee dnɛ, ndee Nyiɛkpↄↄ ŋmba ndro kɛyira ndee lewo jawala yira we jaa tni u titɛɛ wi.
44017030	Kre ndra na, nyjila ŋga ki tro a e n na u chin kre, Nyiɛkpↄↄ wre yiɛ wↄ yi na, la, fuŋgaami ŋga u yo na lawee nu, lewo kro u u jawala chinɛ.
44017031	Ŋgi na, u ble ka wↄ mu tɛɛ, mbe ti mbe blↄ nunu ŋmba u wↄ mu tɛɛ kre paan waŋgra leele kro ŋga pe pimi na pe tam kpra na. Wre blↄ wre wra nyi mu yili kumu nu kre, mbe ki yire kre na mbe lewo kee ŋga shↄↄli."
44017032	Ŋga leele pre na kunnyiɛ kee kre loo Pↄↄl nyu na kre, a pe plɛ naa u tɛɛ, a pe plɛ naa yuu mbo, "O mu kee kre chaa mbe loo na."
44017033	Bawa Pↄↄl na chin mna yili wa.
44017034	A leele pre plɛ na shↄnli mna taa u kro. Mblɛ pra shↄnli kre wa mɛɛ naa Dionisio, Areopago leele pre wa, na chlↄ wa wre mɛɛ naa Damari, na plɛ na mu ya.
44018001	Kee nyjɛ kↄkro kre, Pↄↄl na yili Atene na mna sɛ Korinto na.
44018002	Bawa wra Juda ndro wa nya, praa u yeeri Akwila, Ponto na pra u se. Na fuŋga wre na u chↄ Prisila yiri Italia na mu pan wa. Ŋgi na, na waŋgra lopom Klaudio mbra le na Juda leele kro pe yili Rom na. A Pↄↄl na sɛ pe shaari.
44018003	Ŋga pe kro naa tnumu nunu tuni kre na, kra tia Pↄↄl na sɛ chaa mu tni na pe ni wa, a praa tnumu tuni. Na yonyi gbigbiri (tent) nyinyi yire yɛ pe siin.
44018004	Ŋga wraa wa wa kre, pe wuuble kro nu kre wraa shie Judae fninyuŋgo na paara pe pan, imi kie pe mbe Griikie na Judae pre pe pe jawala chinɛ.
44018005	Nyjila ŋga nu Silas na Timotio na yiri Makedonia na mna pan mu le wa kre, na Pↄↄl yiɛ nyina a wraa paara na dansiɛrɛ lii na Judae pre nyina na Yesu wi Kirsto wre.
44018006	A ŋga Juda leele pre na u kee kre je, mna na jiɛnlɛ kee yuu kre, a wra u dodonyi nyaara mna yo pe pan mbo, "Na e waa ku kena yire pan ki yire, e sisam n wa ni na. Mu yire aŋga na shie kre, leele mblɛ pe n pe Judae pre pan mbe na kee kre yuu."
44018007	Ŋga wra yiri wa kre a wra sɛ blↄ wa katoo, praa u yeeri Tito Justo, a wra pe Nyiɛkpↄↄ sumifun a u katoo naa wa Judae fninyuŋgo kre mbɛɛ na.
44018008	Pe fninyuŋgo kre lopom ŋmba praa yeeri Krispↄs wre na u katoo leele kro na o Tafun wre shↄnli. A Korinto leele mblɛ pra kee kre loo kre tataara na shↄnli a pra pe ndrɛ je.
44018009	Ki ble ka blee, Pↄↄl na yirɛ nya nyiɛlɛ na, a o Tafun na yo u pan mbo, "Maa fiɛ, maa shia pieri! Ta kee kre yuu.
44018010	Nii wa mu kro, ndro wa kɛ taa mu na mbe mu tↄↄra. Nii wa na leele ni tataara chia ŋga na."
44018011	Ŋga kra pan ma kre, Pↄↄl na tni Korinto na wa yɛlɛ nyu na nyiɛpↄ kↄↄnanu, na pe nyina Nyiɛkpↄↄ kee kre.
44018012	Nyjila ŋga nu Galio na pan mu ŋunumu li Akaia tra nu kre, Juda leele pre kro na nyu ta nunu mna sɛ Pↄↄl yii mna sɛ na u ni lopom yiɛ na, kala lihaa wa.
44018013	Mbo, "Blↄ ŋmba u leele jawala knai mbe pra Nyiɛkpↄↄ sumi kolo ŋga kre na mbra yire n nunu na."
44018014	Ŋga Pↄↄl na yiri mbe kee kre nyu wↄ to, a lopom Galio wre na yiri mbo, "Juda leele, na kra pe na kee sisaa ka yi, ndee jiɛnlɛ kee ka na yi kre, mbe na ndie taa ki loo.
44018015	La, ŋga ki pe mɛɛ na kee nyjɛ yi pe yire titi mbra kee ŋga ndra na, yire titi e ki le e yo. Mi yire kee nyjɛ kpra kuↄn je."
44018016	A wra pe ni mna yili kala lihaa wa.
44018017	A leele pre kro kro na fninyuŋgo kre lopom ŋmba praa yeeri Sostene wre yii mna u frↄ kalalihaa kre yiɛ na kama, hali Galio nsra nyu kun na pe ni.
44018018	Nyjɛ kↄkro kre, Pↄↄl na kro wa ble tataara mna chin mna shↄnlifɛɛnlɛ pre ti wa, a wre na Prisila na Akwila naa shie Siria tra nu. Ŋga wra le Kenkria na kre, a wra u ndra klu. Ŋgi na, na u ki nyu yo mu tɛɛ.
44018019	A pra yiri wa mna tro epo yiɛ na mna sɛ Efiso na, bawa wra Prisila na Akwila ti. Wre titi wraa shie Judae pre fninyuŋgo, a wre na pre naa nyu kna.
44018020	A pra u tali na u tni pe jaara ble chiɛri yɛ, a wra je.
44018021	Ŋga wra yo we sɛ kre a wra yo pe pan mbo, "Na Nyiɛkpↄↄ waa li ki na mbe ndru mbe pan na." A wra yili Efiso na mna sɛ krↄ bali,
44018022	mna sɛ Kaisaria na, mna yiri wa mna sɛ shↄnlifɛɛnlɛ pre shaari Jerusalɛm na, mna tro mu sɛ Antokia na.
44018023	Ŋga Pↄↄl na ble yɛ li wa kre, a wra sɛ kila Galatia na, na Frigia tra yire nu, na gbeŋmbaa leni twanfɛɛnlɛ pre praa wa wa kre nu.
44018024	Kre nyjila kre nu kre, Juda ndro wa na pan Efiso na wa, u mɛɛ naa Apolo, a wra yiri Alɛksandria na, mna pe lewo ŋmba nyu kra kun mu Nyiɛkpↄↄ kee kre chin chichie.
44018025	Wre Apolo ŋmba na pe klu mu u nyina chiɛri imi na o Tafun wre kolo nyi, a kra tia u yiɛ na shↄ. A wra ja na paara na Yesu kee yuu kama imi na ki fna. A nde nyjɛ krɛrɛ kre, na Jↄn ndra jee kee kre chiin pe u nyina.
44018026	Efiso na wa kre, titɛɛ kre nu na u jaŋga tɛɛ na Nyiɛkpↄↄ kee kre yuu pe pan Judae fninyinyi nu na tro imi na kra fna. Kena ŋga Prisila na Akwila na u nya na Yesu kee kre chiɛri u chin kre, a pra u wru mna sɛ pe katoo mna sɛ u nyina chiriri kpↄↄ imi Nyiɛkpↄↄ kolo kre nyi.
44018027	Ŋga wra kↄ na chaa mbe sɛ Akaia na kre, a shↄnlifɛɛnlɛ pre na u gbeŋmba mna hlɛ nyunↄ mna Akaia twanfɛɛnlɛ pre tro na pe u le chichie. Ŋga wra le wa kre, wra ya mblɛ pra yire Nyiɛkpↄↄ dumiɛ kre na mu shↄnli kre na tataara.
44018028	Ŋga wre na Judae pre na nyu kna na peyɛ ni lete na kre, a wra pe nyina Nyiɛkpↄↄ kee kre pe nyunↄ mu tɛɛ kre nu na Yesu wi ŋmba Nyiɛkpↄↄ tun kre. A kra tia wra pe ja kama.
44019001	Nyjila ŋga nu Apolo naa wa Korinto na kre, na Pↄↄl kila chiin nyjeeri haa tra yire nu mna sɛ yili Efiso na. Bawa wra sɛ twanfɛɛnlɛ plɛ da,
44019002	mna pe wie, mbo, "Ŋga e shↄnli kre, e Kpra Ŋumu wre taa?" A pra kna mu yo u pan mbo, "Ↄↄnhↄn, o n da mu loo tun kple na pe yira ka yeeri Kpra Ŋumu."
44019003	A wra ndru mu pe wie mbo, "Shↄnlie ŋgi nu pra e ndrɛ je mu le hin?" A pra kna mbo, "Jↄn ndrɛ jee kee kre nu pra o ndrɛ je mu le."
44019004	A Pↄↄl na kna mbo, "Jↄn ndrɛ jee kre rɛ, wraa nyina na leele pe pe jawala chinɛ mbe laa pe sisam kro, mbe ŋmba uu wa u kro na paan kre shↄↄli, Yesu wre."
44019005	Ŋga twanfɛɛnlɛ pre na loo ma kre, a pra tia pra pe ndrɛ je mu le o Tafun Yesu wre mɛɛ nu.
44019006	Ŋga Pↄↄl na kɛnyi taa taa pe na kre, titɛɛ kre nu, a Kpra Ŋumu wre na pan mu le pe nu nununu. A praa kayolo fↄnyi yuu, mna na Nyiɛkpↄↄ kee nyaa na yuu.
44019007	Na leele pre kro we pe kɛmbↄshiin.
44019008	Pↄↄl na li nyiɛpↄ taarɛ Efiso na wa, na shie Judae fninyuŋgo wa, mna gbun ta na pe nyina Nyiɛkpↄↄ ŋunumu kre kee.
44019009	La, pe plɛ ndie na kan, a pe nsra kee kre shↄnli, mna ndru na kefuɛn yuu na kre Yesu sumiɛ kre taanla, lenɛɛrɛ pre yiɛ na. A Pↄↄl na yili pe nu mna twanfɛɛnlɛ pre yoori mna sɛ na pe ni blↄ wa praa u yeeri Tirano nyuŋgo, mna na pe nyina kee kre wa blenyini.
44019010	Yɛlɛ shiin na Pↄↄl wa na nyina wa, mna sɛ su na leele mblɛ pee wa Asia tra nu wa kro, Judae na Griikie kro na o Tafun wre kee kre loo.
44019011	A Nyiɛkpↄↄ na yire Pↄↄl na mna tia keekpↄɛ na pe wa.
44019012	Hali leele naa Pↄↄl wejiyirɛ laala u na mbe sɛ taa yambla na mbe pe saanla, a mblɛ nu ŋumufuɛn na nyi na yili yili pe nu mu sɛ.
44019013	Bawa Judae kↄmfuↄe plɛ naa kila na tro mu peyɛ faŋga wru mbo pie Yesu mɛɛ tɛɛ mbe ŋumufuɛnfɛɛnlɛ plɛ tra. Imi praa yuu yi kre mbo, "O yo e pan, Yesu ŋmba kee Pↄↄl yuu kre mɛɛ nu, na e yili."
44019014	Pra pe Judae sↄfu lopom ŋmba praa yeeri Sekewa wre biile, praa kↄↄnashin, mnaa kre deŋge kre lii.
44019015	A ŋumufↄↄn kre na yo pe pan mbo, "Ni Yesu chin mu Pↄↄl chin, a yire, sena e yiri hin?"
44019016	A blↄ ŋmba nu ŋumufↄↄn wre na nyi kre na yiri mna le pe nu mna pe gbun kuraa mna laala mna pe ni. A pra fɛ mu yili katoo wa na wejiwɛɛ ni mu sɛ.
44019017	A kre kee ŋga na kpali kro Efiso chia kre na, hali pe Judae na pe Griikie pre kro na ki loo. A kra tia fiɛrɛ na wo pe na, a praa o Tafun wre mɛɛ chichie yeeri.
44019018	Ŋga kra pan ma kre, leele mblɛ pra shↄnli kre na pan na pe sisam na pe wↄmu kee yuu.
44019019	Pe mblɛ praa dobodobo tnumu tuni kre tataara na sɛ pe hlɛ koli mu pan, a pra yi sro lenɛɛrɛ pre yiɛ na. Ŋga pra yire hlɛ nyjɛ fↄlↄ nyu gbun kre, na yi da swa finyi kagbeŋ fuloe shiin na kɛ, (Ki wɛ aŋga swa sidi kagbeŋ lafɛɛ taarɛ na.)
44019020	Kra tia Nyiɛkpↄↄ kee kre na kpↄↄ bawa tra kre nu.
44019021	Ŋga pra yire kee nyjɛ pe pe mu kↄ kre, Pↄↄl na jawa na ki fna u sɛ tro Makedonia tra na Akaia tra na, mbe sɛ tro mbe sɛ Jerusalɛm na mbo, "A na ni da wa kre, ki fna mbe ni sɛ Rom na."
44019022	Bawa wra tia u kotↄmblↄ pre shiin, Timotio na Erasto, na sɛ Makedonia tra na wa. A wre na tni Asia tra na mna mu wa chiɛri.
44019023	Kre nyjila kre nu kre, kanyaa ŋga nyini kra le sumiɛ kre nu kre nsra prↄ.
44019024	Kra yire swa fiŋge tutuŋu wa na, praa u yeeri Demɛtriu, ŋmba wra ja na swa fiŋge teeri na pe sɛɛn Atemis nyuŋgo kre kumu gbeele, mna tia tutumblↄ naa ki tnu lii kro.
44019025	Wre, ki ble ka wra mblɛ praa ki tnumu kre ka tuni kre kro fni mna yo pe pan mbo, "Wolo e chin na tnumu ŋga kre nu o lii, na o yirɛ taa.
44019026	A yire titi e nya mu loo na Efiso na mna chiin ma, Asia waŋgra ŋga kro kro nu, imi na blↄ ŋmba pe yeeri Pↄↄl wre ja mu leele tataara nyina na sɛɛnlɛ nyjɛ pe faanri kɛ ni ŋga pe yirɛ wɛɛ, mu tia pe pe jawala chinɛ.
44019027	Ki n pe na o tnumu ŋga chiin kie kla, la, kie ti mbe o sɛɛn kpↄↄ Atemis wre, mbe ndro wa u shↄↄli na kuraa, mbe ki ti mbe yɛnyiŋge na kpↄↄmu ŋga Asia na waŋgra ŋga kro u kaan kre, mbe wa ka ta na."
44019028	Ŋga pra kee kre loo ma kre, a pe krↄ na kun kuraa, a pra na gblee na yuu, mbo, "Efiso Atemis wre wi jaŋgafun titi."
44019029	Ŋga kra pan ma kre, na chia kre kro yiri mu paari. A pra tin na shie pe kapoŋgo fnihaa wa, mna Makedonia leele mblɛ pre na Pↄↄl naa nyaari kre yii mna le na pe ni fnihaa wa, pe mɛɛ naa Gaiu na Aristako.
44019030	Ŋga kra pan ma kre, Pↄↄl naa chaa mbe jiji lenɛɛrɛ pre nu mbe sɛ wa ka na, a u twanfɛɛnlɛ pre nsra u ŋga kolo.
44019031	A Pↄↄl nↄↄlↄ plɛ pra pe Asia loplombo, na ndro tun a wra sɛ yo u pan na, waa yili mbe pan lenɛɛrɛ pre lawee kuraa.
44019032	A leele pre naa gblee chaachaa, na kanyaa kre wɛ kuraa, hali pe nɛɛrɛ kuraa nsra kala ŋga na pra pan wa kre nↄↄ loo.
44019033	A Judae pre na Alɛksandro tini mu sɛ yire yiɛ na u paara. Ŋga lenɛɛrɛ pre na u nya kre, a pra yo u pan, mbo, "Paara mbe o loo." Alɛksandro na kɛ yire leele pre pan na u chaa mbe paara.
44019034	Ŋga leele pre na u nya mna u chin na Juda ndro wi kre, a pra ndru mu gblee mu lawee kre tↄ. Kie pe nyjila nununu shiin, na pee wa na gblee na yuu mbo, "Efiso Atemis wre wi jaŋgafun titi."
44019035	A chia kre nyunↄfun wre na pan mna pe bre mna yo pe pan mbo, "Efiso bilɛ, kena ŋmbi uu wa tra ŋga nu a u n chin na wre Efiso leele o Atemis nyuŋgo kre le hin? A ŋmbi u n chin na ki dnɛ kpↄↄ kre, na nyjeeri kra yiri mu pan mu to tra hin?
44019036	Kena ŋga ndro kro ki chin, a kakra n wa ki na ŋga, ki fna mbe e pieri komm mbe yaa krↄ kpↄↄ tɛɛ mbaa sisaa ka pe.
44019037	Yaka ma, leele mblɛ e yii mu pan mna ŋga pe n nɛɛrɛ wo sumi ndoo kre na, a pe n jiɛnlɛ kee ka yo mu Atemis taan.
44019038	Kena na Demɛtriu na u tutumblↄ wa na leele mblɛ kala ni rɛ, kala li ndoo kree wa, a ki kalalifɛɛnlɛ pree wa, kena ee jaa pan na e kala ni wa.
44019039	A na kee fↄnyi yɛɛ wa na rɛ, oo jaa fni mbe yire gbeele.
44019040	Kena na o n dↄↄ ta aŋga kee ŋga na kre, oo kala ta ki kro. Na kre ma, na ki pan na pe ni wie, mba kee ka chin mbe yo."
44019041	Ŋga wra paara ma kre a wra leele pre nyina.
44020001	Ŋga kanyaa kre nyu na to kre, a Pↄↄl na twanfɛɛnlɛ pre yeeri mna fni, mna paara mna pe le gbun, mna pe kla mna sɛ Makedonia tra na.
44020002	Ŋga wra le wa kre, wra sɛ twanfɛɛnlɛ pre praa wa chiɛ yire yiraa wa wa kre na kro shaari mna pe gbeŋmba mna sɛ le Griiki na.
44020003	Wra li wa nyiɛpↄ taarɛ mna yo we krↄ bali mbe sɛ Siria na. A ŋga wra nya na Judae pre u kolo chaa mbe u gbo kre, wraa chaa mbe ndruu sɛ tro Makedonia tra kre nu.
44020004	Ŋga wra ndru mna sɛ tro Makedonia tra nu kre, leele plɛ na taa u na, pre lɛ Beria ndro Sopata, Piro pↄ, na Timotio na Dɛbi ndro Gaiu, na Tesalonika leele na Aristako na Sekundo, na Asia leele Tihiko na Trofimo.
44020005	Ŋga o na le wa kre, na pre leele mblɛ krɛrɛ yiɛklu mu sɛ tni Troas na na o sri.
44020006	Ŋga o na klɛntro ble kpↄɛ yire li mu kↄ kre, a o na yili Filipi chia kre na mna krↄ bali mna tro lↄↄ yiɛ na, ble nununu kunↄ mna pan mu pe da Troas na, mna tni wa ble kↄↄnashin.
44020007	Ŋga Aliɛri ble na to, kranu kre ble yɛklo kre, o na sɛ fni mbe o Tafun sro kre li, a Pↄↄl na yiri mu paara mu leele pre nyina. Ŋga wraa chaa mbe yili wa ki nyisee na kre, ki tia wra paara chiin a ndram na sɛ yↄ.
44020008	Kaniɛ tataara naa wa nyjeeri nyuŋgo ŋga nu o na fni kre nu.
44020009	Na nyanyjɛble wa, u mɛɛ naa Eutiko na uu wa mu tni tokro yire ka na na ndru, jaa ŋunumu shio, a Pↄↄl na kro na paara suwi. A ŋunumu kre na kↄ mu wɛ u na, a wra kun mu yire nyjeeri wa, nyuŋgo taarɛ wo kre nu mna pan mu to tra. Ŋga pra pan mbe u yire kre, na u ku.
44020010	A Pↄↄl na tii mna sɛ juule u na, mna u fa mu yii mna kna mu yo leele pre pan mbo, "Yaa ti ki e tↄↄra, ma, u n ta mu ku tun."
44020011	A Pↄↄl na ndru mu nduu mu sɛ nyjeeri wa, mna sɛ o Tafun paanu kre pile a pra ka, a wra ndru mna paara mna u kee kre taa, a ndram na pan mu saan, a wra chin mu yili wa.
44020012	A pra sɛ nyanyjɛble wre wru mna sɛ katoo, na yaka n u ta. A pe gbun na nyjii kama.
44020013	A o na yiɛ klu mna krↄ wru mna tro lↄↄ yiɛ na mna sɛ to chia ka pe ki yeeri Aso, mbe Pↄↄl fni wa, mbe u wru krↄ ni. Na u yo we nyaari tra mbe sɛ wa.
44020014	Ŋga wre na wre na fni Aso na kre, a o na u bali a o kro na sɛ Mitilene na.
44020015	Ŋga o na kↄ bawa kre, ki nyisee na, a o na Kio tra tro. Ŋga nyiŋge na ndru mu se kre, a o na le Samo na a nyiŋge na se a o na le Mileto na.
44020016	Kre nyjila kre na Pↄↄl chaa mbe o Efiso kuun wa. Na kre ma, we kↄↄ mu Asia tra kre nu wa. Na u fiɛlɛ mbe le Jerusalɛm na nyaanyaa mbe yila na Pentikↄs ble kre ni.
44020017	A Pↄↄl na yire Mileto na mna ndro tun na u sɛ yo Efiso sumifɛɛnlɛ pre loplombo pre pan na pe u fni mbe pe paara.
44020018	Ŋga pra pan mu u fni kre, a wra yo pe pan mbo, "Yire titi e chin na, mu yire ble ŋga ble ndaa le Asia na kre, imi na mi na yire na tni nyjila tataara nu.
44020019	Imi na ndaa niyɛ nyjii mna yotunyi na penlee, na kee nyjɛ Judae na taa ni na krɛrɛ tɛɛ mna na ni Nyiɛkpↄↄ sumi.
44020020	Yire titi e chin na ketaan kre ŋga ki nyu mu e ŋga kro kre, ni n tↄ ki na, ndaa ki yuu na e nyina lete na, na e kalonyi nu.
44020021	Imi na ndaa Griikie na Judae kro jaari na pe laa pe sisam kro mbe taa Nyiɛkpↄↄ kro, mbe o Tafun Yesu Kristo wre shↄↄli.
44020022	Hali fuŋgaami ŋga kuraa Jerusalɛm na ni shie kre, Kpra Ŋumu wre jaŋga ni, a ni n chin ŋga kie ni nya wa.
44020023	Chia ŋga na mbe le kro, kee ŋga Kpra Ŋumu wre yuu ni pan yi na, nyuŋgo lee na kanyana wa ni yiɛ na ni sri.
44020024	La, ni kee ka ma na ki ni. Ni n ni ŋmaa wru mu pe yira kpↄↄ ka mu niyɛ ŋga. La, ŋga ni chaa yi na mbe nyaari mbe tnumu ŋga o Tafun Yesu Kristo ni ŋga, na ni Nyiɛkpↄↄ koroo na u ketaan kre dansiɛrɛ li kre tun.
44020025	E le, fuŋgaami ŋga ni chin na yire mblɛ na ni nyaari mu Nyiɛkpↄↄ ŋunumu kee kre yo mu tro kre, wa wa ni yiɛ ŋga nya na.
44020026	Ki tia a ŋga ni niyɛ dansiɛrɛ lii na, na e wa waa ku mu fun kre, u hankɛ n wa ni na.
44020027	Ŋgi na, Nyiɛkpↄↄ kee ka n wa a ni ki ndra e na.
44020028	Kena e eyɛ le chichie, e Nyiɛkpↄↄ leele mblɛ Kpra Ŋumu wre le e kɛɛ kre, Nyiɛkpↄↄ asↄri ŋga u wre titi pↄ nyimi tɛɛ mu lↄ kre le chiriri.
44020029	Yaka ma, mi titi chin na ŋga ni shie ŋga, komboolo sisaala we paan le mbaala pre nu, a pia ti mbe pe peyɛ ta.
44020030	A yire nu chↄↄ plɛ we yiri mbe denyjuu tɛɛ mbe twanfɛɛnlɛ mblɛ tataara laa mbe taa peyɛ na.
44020031	Kena e eyɛ shie, e sↄↄnri na yɛlɛ nununu taarɛ yi ŋga, ni n wuu, lafo na blee, nyɛnɛɛ ni ni paara na e kro nyina.
44020032	Kena fuŋgaami ŋga Nyiɛkpↄↄ kee na u koroo kee kre nu ni e wru mu le, kee kre kie jaa e pↄↄri mbe e ŋga krↄ yira ŋga u tɛɛ u leele chechee pre pan kre.
44020033	Ni yiɛ nsra nyina wa swa fiŋge ndee, wa swa nyiɛ, ndee wa yoŋgo na.
44020034	Yire titi e chin na ni kɛnyu tnumu ni ni yirɛ nyjɛ yi mi na ni kotↄmblↄ shian kro cha.
44020035	Yire kee nyjɛ krɛrɛ ni ni e nyina, e na tnumu tuni ma, e na yaa mblɛ pe n peyɛ ja kre na, mbe e o Tafun Yesu Kristo kee kre wra yo kre sↄↄnri, na dwamu wa wↄŋgaa nu mu wɛ ŋga mu kɛ tini mbe shↄ na."
44020036	Ŋga Pↄↄl na yire kee nyjɛ yo mu kↄ kre, a wra kosie kan a wre na pre na nyiɛtali.
44020037	Bawa pe kro na nyɛni mna u pe atuu mna u nyu shiun shiun.
44020038	Kee ŋga kra pe yii fooro ni kpↄↄ na yi na Pↄↄl na yo pe pan na pia u yiɛ nya na. A pra sɛ Pↄↄl tro mna sɛ su epo nyu na, mna u le krↄ nu.
44021001	Ŋga o na oyɛ kla kre, a o na krↄ bali mna sɛ le Kos na, a nyiŋge na se a o na sɛ Rodo na, mna yiri wa mna sɛ Patara na.
44021002	Patara na wa, o na krↄ ka nya na ki shie Foinika tra na, a o na le ki nu, a o kro na sɛ.
44021003	Pan o naa Kipro tra le imi, mna ki wa kamɛŋɛ, mna tro mu sɛ Siria tra na, mna sɛ tii Tiro na. Na bawa krↄ kre shie mbe sɛ ki tuuro wↄ mbe tɛɛ.
44021004	Ŋga o na le wa mna bawa sumifɛɛnlɛ pre nya kre, a o na tni wa ble kↄↄnashin. Bawa pra yire Kpra Ŋumu wre na mna yo Pↄↄl pan na waa shia sɛ Jerusalɛm na.
44021005	Ŋga o ble yire nyu na to kre, a o na pe tali kolo, a pre na pe chiɛlɛ na pe biile kro na o tro mna pan mu da epo nyu na, bawa o kro na kosie kan mna nyiɛtali.
44021006	A wre na pre na oyɛ kla, a wre na le krↄ nu, a pre na ndru mna sɛ katoo.
44021007	Ŋga o na yiri Tiro na kre, epo yiɛ na o na tro mna pan mu yili Potolemia chia kre na. A o na tii mna o wolo mblɛ praa wa wa kre shaari mna tni pe jaara ble nunu.
44021008	Ki nyisee na, a o na yili wa mna pan Kaisaria na. Bawa o na sɛ tni Nyiɛkpↄↄ keeyofun ŋmba praa yeeri Filipo wre katoo, Filipo na chaa leele kↄↄnashin pre pra wↄ Jerusalɛm na kre nu.
44021009	Na uu wa na bichiɛlɛ jijirɛ mblɛ pe nsra bilɛ chin ni, a praa Nyiɛkpↄↄ kee nyaa na yuu.
44021010	Ŋga o na ble chiɛri yɛ li wa kre, ba Nyiɛkpↄↄ kee nyanyofun wa na yiri Judea na mna le, u mɛɛ naa Agabↄs.
44021011	Ŋga wra pan o lawee kre, a wra sɛ Pↄↄl greree bali mna wre titi jeelee na u kɛnyi pↄ na ki ni, mna kna mbo, "Imi na Kpra Ŋumu wre yo yi kre, mbo, 'Blↄ ŋmba wo yi greree ŋga kre, Judae mblɛ pee wa Jerusalɛm na kre we u pↄ imi, mbe u yii mbe sɛ le leele mblɛ pe n pe Judae kɛɛ.' "
44021012	Ŋga o na kee ŋga loo kre, a wre na leele mblɛ praa wa wa kre na Pↄↄl tali na waa sɛ Jerusalɛm na wa.
44021013	A Pↄↄl na kna mbo, "Nyji e piin na nyɛni na ni gbun sroi ŋga hin? Ni n na fiɛ ni nyuŋgo lee na, hali na kumu yi Jerusalɛm na wa o Tafun Yesu wre mɛɛ na kuraa kre, ni n na fiɛ."
44021014	Ŋga u nsra o kee kre loo kre, a o na pieri mna yo na, "Ŋga o Tafun wre chaa, ki pe."
44021015	Yire ble yire kↄkro kre, o na oyɛ kna mna sɛ Jerusalɛm na.
44021016	Ŋga o naa shie kre twanfɛɛnlɛ plɛ na yiri Kaisaria na wa mna ya o na, a o na sɛ. A pra sɛ na o ni twanfun lↄↄ wa, u mɛɛ naa Mnason, Kipro ndro wa katoo, a o na tni wa.
44021017	Ŋga o na le Jerusalɛm na wa kre o wolo mblɛ praa wa wa kre na o yii kama.
44021018	Ŋga nyiŋge na se kre, a wre na Pↄↄl na sɛ Jemisi katoo, na pre loplombo pre kroo wa wa.
44021019	Ŋga o na oyɛ shaari mu kↄ kre, a Pↄↄl na pe nyina nununu, tnumu ŋga Nyiɛkpↄↄ na yire u na mu tun leele mblɛ pe n pe Judae pre nu.
44021020	Ŋga pra o mandiɛ kre loo ma kre, pe kro na Nyiɛkpↄↄ ŋga mɛɛ, bawa pra yo Pↄↄl pan mbo, "Awe le! Ŋu titi nya imi Judae kagbeŋ kagbeŋ na shↄnli mu ndru mu taa fa mbra yire kro.
44021021	A pe mu kee yo pe pan na ŋu mu Judafɛɛnlɛ mblɛ pee wa leele mblɛ pe n pe Judae nu kre nyina na pia taa Mbose mbra yire na. Na pia na pe biile blɛm knumu, ndee mbe taa paala ka na.
44021022	Kena fuŋgaami ŋga kolo ŋgi na oo tro hin? Yaka ma. Ŋga mu le ŋga pie mu kee loo.
44021023	Kena li kolo ŋga oo mu nyina ŋga na. Bilɛ jijirɛ plɛɛ wa o pan mna mblɛ pra pe nyu yo yo.
44021024	Kena pre leele mblɛ yii mu ya muyɛ na mbe e sɛ paala kre pe, mbe mu pe fↄlↄ tↄ kro, mbe pe pe ndrɛ klu. Kena chiafɛɛnlɛ chin na mu kee nyjɛ pe loo kre kafinɛ yi. Yaka ma. Pie chin na ŋu titi kuraa li mbra kre na.
44021025	La, waŋgra leele mblɛ pe shↄnli kre, o na nyu nunu ta mna nyunↄ mu sɛ pe ŋga na, pe peyɛ laa sɛɛnlɛ yire kro, na nyimi, na yurↄ ŋmba nyimi ki n wo tra, na tɛtiɛrɛɛ nu."
44021026	Ŋga nyiŋge na se kre, a Pↄↄl na bilɛ pre na paala kre pe mna peyɛ weli mna sɛ Judae suminyuŋgo wa mbe sɛ pe nyina ŋga ble pe paala nyu we to, mbe pe paan pe sra yirɛ wↄ.
44021027	Ŋga ble kↄↄnashin yire naa dani kre, Juda leele plɛ na yiri Asia waŋgra kre nu mna pan mu Pↄↄl nya pe suminyuŋgo kre nu, a pra kanyaa le mna Pↄↄl yii.
44021028	Mna na kulo na leele yeeri mbo, "Israel bilɛ e ya o na." Mbo, "Blↄ ŋmba u paara na ndro kro nyina lawee kro nu, mu na o tra ŋga, na o mbra yire, na o suminyuŋgo ŋga taanla kre, u ndru mu pan na waŋgra leele ni o suminyuŋgo kre nu, mu nɛɛrɛ tɛɛ mu ki tↄ."
44021029	Ŋgi na, na pe klu mu Pↄↄl na Efiso ndro ŋmba praa yeeri Trofimo wre nya a praa kila, kra tia praa jawa na Pↄↄl le na u ni suminyuŋgo wa.
44021030	Ŋga kra pan ma kre, a chia kre na yiri mu paari a leele na kan mu pan mu fni wa, mna Pↄↄl tini mu yili suminyuŋgo wa, mna krↄɛ yire tini mu tↄ tↄ.
44021031	Ŋga praa kolo chaa mbe u gbo kre, sojae tafun wre na ki loo na Jerusalɛm kro yiri mu paari.
44021032	Titɛɛ kre nu, a sojae tafun wre na sojae wru, na pe loplombo plɛ ni mna sɛ leele pre nu. Ŋga pra sojae pre na pe tafun wre nya kre a pra Pↄↄl gbↄↄn ti.
44021033	A sojae tafun wre na sɛ Pↄↄl yii, mna tia pra jlↄnyi tɛɛ mna u pↄ. Mna pe wie ndro ŋmba nyini wi na ŋga u pe.
44021034	Ŋga wra pe wie maPaul beaten kre, lenɛɛrɛ pre nu, na ŋmba ŋga yo mbe ŋmba ŋga yo. Imi nyini praa gblee kre, u nsra ja mbe kee kre kpra chin. A wra tia pra u wru mna sɛ sojae pre tnihaa wa, hali imi na leele pre naa piin mu taa u na kre,
44021035	ŋga pra da jlonwee mbe le pe tnihaa wa kre, tio pra Pↄↄl tio ndra na.
44021036	Na lenɛɛrɛ pre kro yuu mbo, "E ti u kɛ yili wa."
44021037	Ŋga praa shie na Pↄↄl ni pe tnihaa wa kre, a wra kna mna yo sojae tafun wre pan mbo, "Jande, ni tafun, nii wa na kolo ni na mbe paara mu pan ra?"
44021038	A sojae tafun wre na kna mu u wie mbo, "A! Mu Griiki yolo ndru ra? Ŋu wi Egypt ndro ŋmba wra kanyaa ka le aŋge kro mna tia a pra bilɛ linkufɛɛnlɛ kagbeŋ jijirɛ plɛ yii mna sɛ fimi lawee yire nu kree?"
44021039	A Pↄↄl na kna mbo, "Juda ndro wi mi, a ni yiri Tarso na. Ki pe Kilikia waŋgra kre chia ŋga mɛɛ ki yili kpↄↄ. La, ni mu tali mbe mu ni ŋga kolo chiɛri mbe ni paara mbe leele mblɛ nyina."
44021040	A sojae tafun wre na u ŋga kolo, a Pↄↄl na yire pe nduu haa kre na, mna kɛ wa leele pre pan na pe loo. Ba wra paara Judae yolo yire nu.
44022001	Mbo, "Ni wolo, na ni lɛɛlɛ, e jande, e loo ni pan mbe ni ni nyu wↄ mbe e loo."
44022002	Ŋga leele pre na loo na u Judae yolo yuu kre, a pra taa mu pieri komm na ndru.
44022003	A wra kna mbo, "Mi, Juda ndro wi mi, a pe ni se Tarso na, Kilikia tra nu. A Jerusalɛm na mna Gamaliel u ni pↄↄri, mu ja mu ni nyina, a ni o tolɛɛlɛ paala yire kro twan imi na ki fna. A ni yiɛ na nyina Nyiɛkpↄↄ tnumu na, imi e pini ŋga chↄ.
44022004	Ndaa Yesu sumiɛ ŋga nu ni nyi ŋga fun kuraa. Na ki leele kuu, mna na bilɛ na chiɛlɛ kro yiri a praa shie na pe leni nyuŋgo,
44022005	hali Judae sↄfu lopom na chia loplombo kro we ni dansiɛrɛ li. Pre loplombo pre pan ndaa sɛ hlɛ shↄ mbe sɛ o wolo ŋga. Mnaa shie Damasko na mbra sɛ sumifɛɛnlɛ mblɛ praa wa wa kre yii mbra pan na pe ni Jerusalɛm na mbe pra pe ndie tini.
44022006	Ŋga ndaa shie mna chaa le Damasko na, titɛɛ kre nu na lawee nyi mu yiri nyjeeri mu ni kun mu le,
44022007	a ndaa foli mu to tra, mna loo na mana ka ni yeeri mbo, 'Sↄↄl, Sↄↄl, mni a mu ni pra ma hin?'
44022008	A ndaa kna mu wie na, 'Ŋu wi ŋmbi hin, ni Tafun?' A mana kre na kna mbo, 'Mi wi Yesu Nazrɛt wo ŋmba mu pra kre.'
44022009	Leele mblɛ mi na pre naa nyaari kre na yira ŋga kra ni kun mu le kre nya, a nde pe nsra paaraa kre loo.
44022010	A ndaa kna mu wie na, 'Yira ŋgi mu chaa mbe ni pe hin, ni Tafun?' A o Tafun wre na yo ni pan, mbo, 'Yiri mu le Damasko lam. Bawa pie kee ŋga Nyiɛkpↄↄ chaa mbe mu pe krɛrɛ yo mu pan mbe mu loo.' Kanhun kre kra ni kun mu le kre ndra na, ni nsraa nyaa mbe sɛ,
44022011	kra ni fun nyiɛlɛ na, leele mblɛ mi na pre naa nyaari kre na ni yii kɛ na, mna le na ni ni Damasko na.
44022012	Bawa blↄ wa na nyi, a praa u yeeri Anania, a wra pe Nyiɛkpↄↄ ndro mbra kolo na, a Judae mblɛ praa wa wa kro naa u mɛɛ chichie yeeri.
44022013	Wre wra pan mna yire ni yiɛ mna yo ni pan mbo, 'Ni chunu Sↄↄl mu nyiɛlɛ yire nyaa.' Titɛɛ kre nu ŋga ndaa ndra yire to, mna u nya na uu wa mu yire ni yiɛ.
44022014	A wra kna mna yo ni pan, mbo, 'O tolɛɛlɛ Nyiɛkpↄↄ wre mu wↄ na mu ŋga u chaa chin mbe Yesu kprafun wre chin, mbe u nyu kee loo.
44022015	Mbe mu pe u dansiɛlifun, mbe kee ŋga mu nya na ŋga mu loo kro dansiɛrɛ li, mbe leele nyina.
44022016	Kena ŋgi mu sri na hin? Yiri mbe pe mu ndra je, mna o Tafun tali. We mu sisam tii mu kɛ.'
44022017	Ŋga ndaa ndru mna pan Jerusalɛm na mna sɛ le Judae suminyuŋgo kre nu na nyiɛtali kre, ndaa yira nya nyiɛlɛ na.
44022018	A ndaa o Tafun wre nya a wra yo mbo, 'Pe nyaanyaa mu yili Jerusalɛm ŋga na. Ni dansiɛrɛ kre mu li kre, pia ki loo mna.'
44022019	A ndaa kna mna yo na, 'Ni Tafun, pre titi chin na mi ndaa mu sumifɛɛnlɛ pre yii fninyinyi yire nu na shie na leni nyuŋgo mnaa pe gbuun.
44022020	A ŋga praa mu dansiɛlifun Stefano kuu kre, na nii wa mu yire wa, mna li ki na na pe u gbo, hali mblɛ praa u kuu kre, mi ndaa pe dodonyi shↄ mu tɛɛ.'
44022021	A o Tafun wre na kna mbo, 'Yili Jerusalɛm na mna, mbe ni mu tun mbe mu sɛ leele mblɛ pe n pe Judae pre nu.' "
44022022	Leele pre na ndie tɛɛ u pan chiin mna pan mu da kre kee ŋga na, mna ndru mu gble mu ki tↄ mbo, "E ndro ŋmba sembremu gbo mbe u yili tra ŋga na kuraa."
44022023	Ŋga praa gblee kre leni ma kre, a praa pe dodonyi viŋge na kna, na bloŋgo yire nyjeeri,
44022024	a sojae tafun wre na tia a pra pan na u ni sojae katoo wa, mna yo na pe u gbun mbe u u nyu kee yo, kena pe chin ŋga na pe u gble.
44022025	Ŋga pra Pↄↄl pↄ na tↄↄma ka ni mna tɛɛ kre, a Pↄↄl na kna mna yo soja lopom wre pan, mbo, "Kena kii kolo ni na ee Romae lepↄↄ gbuun, nyjila ŋga ni pe n u kala li mu u gbun na pimi ni kre?"
44022026	Ŋga soja lopom wre na u kee kre loo kre, a wra sɛ yo sojae tafun wre pan mbo, "Yira ŋgi kee mu chaa mbe o pe ŋga hin? Mu chin na blↄ wre, na Romae wo wii?"
44022027	A sojae tafun wre titi na yiri mu pan mu Pↄↄl wie mbo, "Mu yo Romae ndro wi ŋuu? Kpra yo ni pan." A Pↄↄl na kna mbo, "Romae wo wi mi titi"
44022028	A sojae tafun wre na kna mbo, "Mi Romae lepↄↄ lie ŋga, swa nɛɛrɛ ni mi na ki lↄ." A Pↄↄl na kna mbo, "Mi rɛ, pe ni se Romae ndro."
44022029	Ŋga pra loo na Romae ndro wi Pↄↄl kre, titɛɛ kre nu, a sojae mblɛ pra wↄ mbe pe u frↄ kre na nyina. A fiɛrɛ na sojae tafun wre yii, ŋga wra tia pra Romae ndro Pↄↄl pↄ mɛnyi ni kre ndra na.
44022030	Ŋga nyiŋge na se kre, sojae tafun wre naa chaa mbe kee kre Juda leele pre na pe kre kpra chin, a pra Pↄↄl saan mna yo Judae sↄfue loplombo pre na kalalifɛɛnlɛ pre pan na pe paan fni, a pra sɛ pan na Pↄↄl ni mu yire pe lalaa mbe u u mandiɛ bↄ mbe pe kee kre kpra chin.
44023001	A Pↄↄl na yiɛ kan kalalifɛɛnlɛ pre na mna kna mbo, "Ni wolo, lam nunu ni, ni tni ni Nyiɛkpↄↄ katoo mu pan mu su aŋga na."
44023002	Ŋga wra yo ma kre, a Anania, pe sↄfu lopom wre na kna mna yo leele mblɛ praa wa mu yire Pↄↄl mbɛɛ na kre pan na pe u nyu gbun, mbe u kee kre yoo ti.
44023003	A Pↄↄl na kna mu yo Anania wre pan mbo, "Ŋu Nyiɛkpↄↄ we gbun, ŋu yiɛnyumufun. Ŋu mu tni mu yo mu ni kee li mbra kolo na. A mbra n kolo ŋga na mu ti pe ni gbun."
44023004	A mblɛ praa wa wa kre na kna mu u wie mbo, "Pan ki fna mbe mu paara Nyiɛkpↄↄ sↄfu paan?"
44023005	A Pↄↄl na kna mbo, "Wolo, ni n chin na sↄfu wi. Ŋgi na, pe ki nyunↄ mu yo na ki n fna mbe mu kefↄↄn yo mu lopom na."
44023006	Ŋga Pↄↄl na chin na leele pre plɛ pe Sadukie leele, a pe plɛ na pe Farisiie leele kre, a wra kna mna yo kpↄↄ leele pre nu mbo, "Ni wolo, Farisiie ndro wi mi, pre pe ni se, a ni kunnyiɛ kee kre shↄnli, kre kala ni ta kre."
44023007	Ŋga Pↄↄl na yo ma kre, kra pan na kala ni Farisiie leele pre na Saduki leele pre lalaa, a lenɛɛrɛ pre pra fni wa kre na peyɛ yↄ shiin.
44023008	Ŋga kra tia rɛ, Sadukie leele pre naa yuu na kunnyiɛ ndee Nyiɛkpↄↄ bituŋu ndee Ŋumu ka n wa haka, a Farisiie leele pre, pre na yire krɛrɛ shↄnli.
44023009	Paaraa kre na wɛ kuraa, a Farisiie leele pre nyinafɛɛnlɛ pre na yiri mna paara mbo, "O n sisaa ŋga blↄ ŋmba pe nya, ŋmbi u chin na Ŋumu ndee Nyiɛkpↄↄ bituŋu u paara ma u pan hin?"
44023010	Ŋga paaraa kre na kↄ mu le kakrↄ nu kre, fiɛrɛ na sojae tafun wre yii na pie kↄↄ Pↄↄl tinii knumu, a wra tia sojae na tii mna sɛ u shↄ pe pan jaŋga na mna pan sojae pre lawee wa.
44023011	Ŋga ble na wↄ kre, o Tafun wre na pan mu yire Pↄↄl jaara mna yo u pan mbo, "Pↄↄl, muyɛ gbun yii, imi na mu ni dansiɛrɛ lii Jerusalɛm na mna a ni nya ŋga, pan ni chaa mbe mu sɛ ki li Rom na."
44023012	Ŋga nyiŋge na se na kre, Juda leele pre plɛ na sɛ peyɛ nya mna da mu peyɛ ŋga na pia yaka le nyuu mbe sɛ su na pie Pↄↄl gbo.
44023013	Leele mblɛ pra kre nyu nunu kre pe kre na wɛ leele fuloe shiin na.
44023014	A pra sɛ pe loplombo na sↄfue loplombo pre pan, mna sɛ yo pe pan mbo, "O da mu oyɛ tↄ na waa yaka le nyuu, fↄŋga o Pↄↄl gbo.
44023015	Kena yire na kalalifɛɛnlɛ pre, e sɛ yo sojae tafun wre pan mbe pe u tree paan e ŋga, mbe e pe na paan e paan mbe u kee kre wie chiriri. Wre naa daa mna kre, na o u gbo fuŋga ma."
44023016	Kee kre nyu pra le kre, Pↄↄl jaa pↄ wa na ki loo mna sɛ ki yo u pan sojae lawee wa.
44023017	A Pↄↄl na sojae loplombo pre wa yeeri mna yo u pan mbo, "Sɛ na nyanyjɛble ŋmba ni e lopom wre pan, uu wa kala ka ni mbe yo u pan."
44023018	A blↄ wre na u bali mna sɛ na u ni sojae tafun wre pan, mna yo u pan mbo, "Pↄↄl, ŋmba uu wa nyuŋgo kre, u ni yeeri, mu ni tali na ni pan na nyanyjɛble ŋmba ni mu pan mbo, 'Kee kaa wa u pan mbe u yo mu pan.' "
44023019	A sojae tafun wre na sɛ na pↄ wre ni mbɛɛ ka na, mna u wie mbo, "Yira ŋgi kee mu chaa mbe yo ni pan hin?"
44023020	A wra kna mbo, "Juda leele pre yo pie paan mu tali baŋga mbe mu ndru mbe sɛ na Pↄↄl ni kalalihaa wa, mbe pe peyɛ pe na u wie haa pe shie chiriri.
44023021	Maa shia pe kee kre loo, pe plɛ peyɛ nya, na Pↄↄl sri, pe wɛ bilɛ fuloe shiin na. A pe sɛ da mu sↄfue loplombo pre ŋga na pia yaka le nyuu kuraa mbe sɛ su ŋga pie Pↄↄl gbo. Ki tia pee wa na mu sri, na mu pe ŋga ki kolo."
44023022	A sojae tafun wre na nyanyjɛble wre wa kolo mbo, "Maa shia ti mbe ndro loo na mu kee ŋga yo ni pan."
44023023	A wra sojae loplombo pre shiin yeeri mna yo pe pan mbo, "E sɛ sojae lafɛɛ shiin wↄ, na soolo nduufɛɛnlɛ fuloe taarɛ na kɛ, na snimi wafɛɛnlɛ lafɛɛ shiin ni mbe pe peyɛ kna mbe sɛ Kaisaria na ble ŋga, na ki gbun nyjila kↄↄnajirɛ.
44023024	Mbe e soolo plɛ san, mbe Pↄↄl nduu mbe e sɛ na u ni chichie mbe sɛ waŋgra lopom Felike ŋga."
44023025	A wra hlɛ nyunↄ mna pe ŋga na pe sɛ waŋgra lopom wre ŋga, mbo,
44023026	"Mi Klaudio Lisia pan hlɛ ŋga yiri, na shie waŋgra lopom chichie Felike pan, shaaraa yi.
44023027	Blↄ ŋmba Juda leele sɛ yii mnaa chaa mbe u gbo a ndaa loo na Romae ndro wi mna sojae wru mna sɛ u shↄ.
44023028	A ndaa chaa mbra kee ŋga nunu ndra na pra yila na u chaa mbe gbo kre chin, kra tia ndaa sɛ na u ni pe kalalihaa.
44023029	Bawa ndaa nya na pe mbra yire kee ka na pra u yii. Pe nsra kee ka ta mu taa u na a ki fna u ku ndee mbe sni nyuŋgo.
44023030	Fuŋgaami ŋga ni loo na leele plɛ nyu le na u chaa mbe gbo, ki tia ni yo pe da na u ni mu pan wa, a ni yo mblɛ wre na pre kala ta kre pan na pe pan mu yiɛ na, mbe ŋga ki pe ta kre nyina."
44023031	A sojae pre na Pↄↄl bali mna sɛ, imi na pra yo pe pan na pe pe kre. A pra sɛ su na u ni Antipatri na ble kre.
44023032	Ŋga nyiŋge na se kre, a mblɛ praa nyaari tra kre na ndru pe kro, mna soolo tnifɛɛnlɛ pre chiin ti na pe sɛ na u ni.
44023033	Ŋga pra le na Pↄↄl ni Kaisaria na kre, a pra sɛ hlɛ kre wↄ mna le waŋgra lopom wre kɛɛ mna Pↄↄl wru mu u nyina.
44023034	Ŋga waŋgra lopom wre na hlɛ kre tↄↄnri mu kↄ kre, a wra Pↄↄl wie kokoo ŋga na u yiri, a wra yo na Kilikia na u yiri.
44023035	Ŋga wra loo ma kre, a wra kna mbo, "Na ŋu na mblɛ e kala ta kre waa pan, kre mbe mu kee kre wie." A wra tia pra sɛ Pↄↄl tɛɛ Ŋunu Hɛrodi katoo ŋga wra sin kre nu, na u sri.
44024001	Ki ble kunↄ na, a sↄfu lopom Anania na loplombo pre na chuami wa praa u yeeri Tutulo, na le, mna pan mu kala ŋga ki pre na Pↄↄl ta krɛrɛ wa waŋgra lopom wre yiɛ.
44024002	Ŋga pra Pↄↄl yeeri mu pan kre a Tutulo na yiri mna paara mu Pↄↄl taan, mbo, "Ni Tafun, ŋu saara na o wejinyiŋge ta tataara, a kee kro na shie kama o waŋgra ŋga nu.
44024003	Felike chichie, lawee kro nu kolo kro na kre, o ki shↄ na mboo ni tataara.
44024004	La, ni n na chaa mbe ni kee tnu, ni kee fiɛn ŋga na ni chaa mbe mu ndie tɛɛ.
44024005	O blↄ ŋmba nya na u pe ndro ŋmba u pe kala chafun, na paan na kala ni Judae mblɛ pee wa waŋgra ŋga nu kro lalaa, a wre wi Nazrɛt kuo kre lopom.
44024006	Mnaa chaa mbe o suminyuŋgo kre tↄ na nɛɛrɛ ni, a o na sɛ u yii mnaa chaa mbra u kala li o mbra kolo na.
44024007	A sojae tafun Lisia na pan mna u shↄ o kɛɛ jaŋga na.
44024008	Mna yo o pan na o pan mu yiɛ na na, mbe paan kee kro yo. Na ŋu titi u wie kuraa mu chin ŋga ki o ta."
44024009	A Juda leele mblɛ pra fni wa kre krɛrɛ na yo na kee nyjɛ Tutulo yo kre yi pe kpra.
44024010	Ŋga waŋgra lopom wre na kɛ wa Pↄↄl pan na u paara kre, a wra kna mbo, "Ŋga ni chin na ŋga mu yiri mu pe waŋgra ŋga lopom na ki kpra kunfun, a ki mu ŋga ndra na, ki tna ni pan na mbe paara.
44024011	Mu jaa chin na ŋga ni sɛ Jerusalɛm na sumihaa kie pe ble kɛmbↄshiin yi kre.
44024012	A ni nsra pan na kanyaa kee ndee kakrↄ kee ka ni Judae suminyuŋgo wa ndee pe fninyuŋgo ndee chia lam.
44024013	A pia jaa mu nyina kpiki kala ŋga ki o ta.
44024014	La, kee nunu ŋga ni nya yi na, kolo ŋga pe ŋga mɛɛ mbo, kuo kre, kre na ni taa na o tolɛɛlɛ Nyiɛkpↄↄ wre sumi, mu na lii mbra kee nyjɛ Nyiɛkpↄↄ kee nyanyofɛɛnlɛ na nyunↄ mu tɛɛ kre na.
44024015	A ni Nyiɛkpↄↄ shↄnli, imi na pe shↄnli na kunnyiɛ wa na mblɛ pe fraka na mblɛ pe n fraka kro sri kre.
44024016	Kre na, ni niyɛ dↄↄtaa na mba kee ka na ki nyini pe Nyiɛkpↄↄ ndee lewo na, mbe ki waa pe sisaa ni pan.
44024017	Kena yɛlɛ yɛ kↄkro ŋga ndaa yili Jerusalɛm na kre, ndaa ndru mna pan Jerusalɛm na wa na, mbe paan pe ŋga swa nyjɛ pe pe kɛ. Mbe ni sra wↄ mbe Nyiɛkpↄↄ ŋga.
44024018	Kena kre nu pra ni nya Judae suminyuŋgo wa na ni cheche paala kre pini. Ni n na le na lenɛɛrɛ plɛ ni wa, a ni nsra pan na kakrↄ ni wa, fↄna Judae plɛ pra yiri Asia tra na mnaa wa wa.
44024019	Na mi na pree wa na kala ni kre, pe fna mbra pan mu yiɛ na mna, mbra paan ki yo.
44024020	Kena ti mbe leele mblɛ pee wa mu yire fuŋgaami ŋga paara, na ŋga kalalifɛɛnlɛ pre na ni kee li kre, kefↄↄn ŋgi pra nya na ni pe hin?
44024021	Fↄŋga nyjila ŋga ni ndaa wa mu yire pe lalaa mna fuu mu yo na 'kunnyiɛ shↄnlie ŋga ni ta kre kala ni ta e lalaa ŋga kre bↄkↄ.' "
44024022	Imi na waŋgra lopom Felike na kolo fↄŋgↄ ŋga kee Pↄↄl naa yuu kre chin kama kre ndra na, a wra tia pra zaanri mbo, "Na sojae tafun Lisia wre waa pan kre mbe kee kre kpra kun."
44024023	A wra Pↄↄl wru mna u le sojae lopom wre kɛɛ na u sɛ u tɛɛ chichie, mbo, "Na u nↄↄlↄ chaa mbe paan u le kre, pia shia pe tↄ kolo."
44024024	Kie pe ble yɛ kↄkro kre, Felike na u chↄ Drusila ŋmba wra pe Juda ndro wre na pan mna tia pra sɛ Pↄↄl wↄ nyuŋgo mu pan, a wraa shↄnlie ŋga kii wa Yesu Kristo nu kre, kee yuu na pe nyina.
44024025	Ŋga Pↄↄl naa cheche kee, na yɛyie na waŋgra nyukↄↄrↄ kala lie kee yire yuu kre, fiɛrɛ na Felike yii, a wra yo Pↄↄl pan mbo, "Sɛ tun, na ndaa kↄ mu kolo ta mbe mu yeeri."
44024026	Felike naa jawa na Pↄↄl we u dↄli na swa ka ni, kra tia wra ja na u yeeri mbe wre na wre paara.
44024027	Ki yɛlɛ shiin kↄkro na kre, a pra tia Pokio Festo na pan mbe tni waŋgra lopom Felike titɛɛ, a ŋga Felike naa chaa mbe Judae leele na u kee chaa kre ndra na, a wra tia Pↄↄl na kro nyuŋgo wa.
44025001	Ŋga waŋgra lopom Festo na le u tra nu kre u ble taarɛ ble na kre a wra yiri Kaisaria na mna sɛ Jerusalɛm na.
44025002	A sↄfue loplombo pre na Judae loplombo pre na Pↄↄl kee krɛrɛ yo u pan.
44025003	A pra u tali na u ya pe na, mbe ti pe pan na Pↄↄl ni Jerusalɛm na, kena praa chaa mbra ndra kolo mbe Pↄↄl gbo.
44025004	A Festo na kna mbo, "Pↄↄl wa Kaisaria na, a kia mu mbe ni ndruu sɛ wa.
44025005	Kena e ti mbe mi na e loplombo pre plɛ sɛ kena na yire na wree wa klaa ka ni rɛ, pie ki yo."
44025006	Kie pe ble kↄↄnataarɛ ndee ble kɛ yɛ kↄkro kre, waŋgra lopom Festo na ndru mna sɛ Kaisaria na. Ŋga wra le a nyiŋge na se, a wra tni u kala li jↄↄn na mna tia pra sɛ pan na Pↄↄl ni.
44025007	Ŋga Pↄↄl na pan kre, a Juda leele mblɛ pra yiri Jerusalɛm na mna pan wa kre na pan mu u fɛ mu kun, na kekpↄɛ nyjɛ nↄↄ pia jaa nyina kuraa yuu na u taanla.
44025008	A Pↄↄl na u nyu wↄ mbo, "Ki n pe punu ni punu Judae mbra na, ndee Judae suminyuŋgo kre ndee Romae abani na ni kee fↄↄn ka taa."
44025009	Ŋga Festo naa chaa mbe yɛnyiŋge ta Juda leele pre pan kre ndra na, a wra kna mna yo Pↄↄl pan mbo, "Mu chaa mbe ni sɛ mu kee kre taa mbe li Jerusalɛm naa?"
44025010	A Pↄↄl na kna mbo, "Waŋgra kro tafun, kalalifɛɛnlɛ yiɛ ni yire kre, a mna ki fna mbe mu ni tam na ni pimi kun, nde Juda leele pre, ni n pe pe sisaa ka, imi na ŋu titi kuraa ki chin kre.
44025011	Kena na lewo sisaa wi mi, a ni kee ka pe a ki fna kumu ni kre, pe ni gbo. A na kee nyjɛ pe taa ni na nyjɛ krɛrɛ n pe kpra kee kre, ndro wa jaa ni wruu le pe kɛɛ. Kena sɛ na ni kee kre ni waŋgra kro tafun wre pan."
44025012	A waŋgra lopom Festo na u loplombo pre na ki jawa na, na u yo na waŋgra kro tafun pan u chaa mbe u kee kre li waa, kena ki fna u sɛ wa.
44025013	Ble yɛ na tro, ki ble ka, a ŋunu wa praa u yeeri Agripa na le, na u jaa Benike ni, mna pan mbe Festo ŋga mmaŋge.
44025014	Pra mu wa, a kra tia wra Pↄↄl kee kro yo pe pan mbo, "Blↄ waa wa ni pan mna, a Felike na u ti nyuŋgo mna sɛ, mu u kee ti ni pan.
44025015	Ki ble ŋga ndaa sɛ Jerusalɛm na kre, sↄfue loplombo pre na loplombo pre na u kee yo ni pan mna ni tali na ni u kee li mbe u taan.
44025016	A ndaa yo pe pan na Romae paala n nyina ma na mu ndro gbun pimi ni nyjila ŋga nu wre na mblɛ pe kala ta kre n fni mu paara.
44025017	Ki tia ŋga pra pan mna le mna kre, ni nsra tia kee kre na mu. Ki nyisee na ndaa sɛ kala lihaa wa mna tni kala li jↄↄn kre na mna tia pra sɛ pan na Pↄↄl wre ni.
44025018	A ŋga wre na mblɛ pra kala ta kre na pan mu fni kre, pe nsra kee chiriri ka ta mna u taan imi na ndaa ki jawa kre,
44025019	la, pre na Pↄↄl na pre titi sumiɛ kre kakra li, a shiin wo na mbo blↄ wa, u mɛɛ naa Yesu a wra ku, a Pↄↄl naa u kee yuu na u ndru mu nyi.
44025020	Hali ni n chin imi na mbe kre kee ŋga yo, kra tia ndaa u wie na we ti pe sɛ u kee kre taa mbe li Jerusalɛm na wa ree mni hin?
44025021	A wra je mbo pe u ti nyuŋgo wa mbe sɛ su nyjila ŋga nu we sɛ waŋgra kro tafun yiɛ na. Ki tia ni tia pe u ti wa mbe sɛ su ŋga mbe leele cha mbe pe sɛ na u ni Kaisari pan."
44025022	A Agripa na kna mu yo Festo pan mbo, "Mi titi chaa mbe u nyu kee loo." A wra kna mbo, "Na nyiŋge se mu u nyu kee loo."
44025023	Ŋga nyiŋge na se kre, Agripa na Benike na peyɛ kna, imi ki fna, mna pan kala li lawee wa, pre na sojae tafɛɛnlɛ pre na chia loplombo titie pre ni. A waŋgra lopom Festo na tia pra sɛ pan na Pↄↄl ni.
44025024	Bawa waŋgra lopom Festo na kna mbo, "Ŋunu Agripa, na yire mblɛ e fni mna kro, blↄ ŋmba kee ni Juda leele kro na pan ni pan Jerusalɛm na, mu ndru mu pan Kaisaria na, ni ti mbe pe u gbo kre, wre wi kre.
44025025	A mi titi ki nya na u n kee ka pe a ki fna mbe u kumu ta. A na wre titi kee kre wↄ na shie waŋgra kro tafun yiɛ na, ki tia ni yo na mbe ti pe sɛ na u ni wa.
44025026	La, ni n u kee kpiki ka ta, ŋga mbe nyunↄ mbe sɛ ni tafun ŋga. Kre ndra na ni pan na u ni e yiɛ, na ŋu titi tolɛɛ Agripa yiɛ na, imi kie pe na o u wie wie na, aada mbe kee ka ta mbe nyunↄ.
44025027	Mi pan kre, ki n kolo ni na mu yo pe sɛ na nyuŋgo lefun ni haka, a ma u kee chiriri ka ta mbe nyina."
44026001	A Ŋunu Agripa na yo Pↄↄl pan mbo, "Mu jaa yiri paara." A Pↄↄl na u kɛ yire, mna u nyu wↄ.
44026002	Mbo, "Ni chin na ni nyiɛnyↄↄrↄ yi na kee nyjɛ Judae taa ni na krɛɛrɛ, mbe yi nyu wↄ ŋu tolɛɛ Agripa yiɛ.
44026003	Yaka ma. Ŋu titi kuraa mu Judae paala kolo kro, na nyjɛ yi mbra taanri kro chin. Kena ni mu tali mbe mu frↄ tɛɛ mbe ki loo.
44026004	Imi na ni nyi mu yire ni bimi mu yire nyjila ŋga nu ndaa wa ni waŋgra nu, na imi ndaa nyi Jerusalɛm na kro, Judae kro ki chin.
44026005	Ŋga pe ni chin ki mu paa, na pre titi we kpra yo rɛ, ni tnimu nu kre, ndaa chaa leele mblɛ praa lii o mbra kolo paa na kre nu, a ni kepele kro na nyina na Farisii ndro wi mi.
44026006	Kena fuŋgaami ŋga kala ŋga ni ta yi na, nii wa na nyu kee ŋga Nyiɛkpↄↄ na yo mu tɛɛ o tolɛɛlɛ pan kre sri.
44026007	Kre dankna ŋga na Israel sele kɛmbↄshiin pre sumi chiin lafo na blee na pie ki ta. Kena kre dankna ŋga ndra na Judae kala ŋga taa ni na kre.
44026008	Kena ŋgi ki tia a e wa na wa n ki shↄnli na Nyiɛkpↄↄ gboolo nyini ŋga hin?
44026009	Kraa wa na ki fna mbe ni kenɛɛrɛ pe mbe Yesu Nazrɛt ndro wre mɛɛ kla.
44026010	A yɛŋgɛ na, ndaa ki pe ma Jerusalɛm na, ŋga ndaa jaŋga ta mna yili sↄfue loplombo pre pan kre, ndaa ja mu sumifɛɛnlɛ pre tataara yii mu le nyuŋgo. A na pe yo pie pe gbo, ni nyu naa wa ki nu.
44026011	Ndaa shie na sumifɛɛnlɛ pre fiŋge Judae fninyinyi yire nu mna tia praa jiɛnlɛ kee kuraa yuu na Nyiɛkpↄↄ taanla. Imi na ni krↄ na kun na pe ni mu da kre, ndaa ja na pe fiŋge mbe sɛ su haka wolo tra nu.
44026012	Kre kee ŋga nunu chↄↄ kraa shie na ni ni Damasko na. Na sↄfue loplombo pre ni ŋga jaŋga na kolo a ndaa shie wa.
44026013	Na kie pe lafo chrichri ka na, tolɛɛ, a lawee na nyi mu yiri nyjeeri mu pan mu ni kun mu le, kraa nyaa mu wɛ yila na.
44026014	A o kro na foli mu to to tra, bawa ndaa loo na mana ka paara ni pan Hebrie kayolo nu, mbo, 'Saul, Saul! Mni a mu ni pra ma hin?' Mbo, 'Mu n chin na, na mu ni pra kanyana mu chaa na muyɛ kaan ra?'
44026015	A ndaa kna mu wie na, 'Ŋu wi ŋmbi hin, ni Tafun?' A mana kre na kna mbo, 'Mi wi Yesu ŋmba mu pra kre.
44026016	Yiri mu yire sholo. Ni chaa mbe mu ni sumi mbe ni dansiɛrɛ li, imi na mu ni nya na imi na mbe niyɛ wↄↄ mu nyina ŋga. Kre na ni yila mu yili mu yiɛ na kre.
44026017	A mbe mu shↄ mbe yili Judae, na leele mblɛ pe n pe Judae mblɛ nu mbe mu tun kre kɛɛ.
44026018	Mbe mu sɛ pe nyiɛlɛ nyaa mbe pe yili wↄmu nu mbe pan ndram fiŋge nu, mbe pe yili Sutna wre jaŋga kre nu mbe tnihaa ta leele mblɛ Nyiɛkpↄↄ wↄ peyɛ na kre nu. Shↄnlie ŋga pie ni shↄↄli kre na.'
44026019	Kena Ŋunu Agripa, ni nsra ndikana pe kee kre ndaa nya nyiɛlɛ na kre na.
44026020	Ki tia ndaa klu mu u kee kre yo Damasko na, mna chin mu sɛ Jerusalɛm na, mna tro Judea na, mna chin mu sɛ ki yo leele mblɛ pe n Judae pre pan, na pe pe jawala chinɛ mbe taa Nyiɛkpↄↄ kro, mbe jawala chinɛɛ kee pe.
44026021	Kre kee ŋga ndra na Judae pre na yila mna sɛ ni yii pe suminyuŋgo wa mnaa ni chaa mbe gbo kre.
44026022	A ŋga Nyiɛkpↄↄ wa ni kro kre ndra na, kre ki tia ni ŋmaa ta mu yire mna kre, na u dansiɛrɛ lii biile na loplombo yiɛ, a ki n pe kewaara ka, fↄna kee nyjɛ Nyiɛkpↄↄ kee nyanyofɛɛnlɛ na Mbose na yo mu tɛɛ na yie paan tro kre bↄkↄ.
44026023	Imi na Kristo ŋmba Nyiɛkpↄↄ wↄ, wre fna mbe kala nya tataara, na ŋga we kluu nyi mbe yili kuulo nu kre, mbe ŋmaashↄmu kee kre yo mbe Judae na mblɛ pe n pe Judae pre nyina."
44026024	Ŋga Pↄↄl na paara a u nyu na to ma kre, a waŋgra lopom Festo na yiri mna fuu Pↄↄl na mbo, "Pↄↄl tↄↄlↄ mu tↄↄlↄ ra? Mu hlɛ twan tataara, kre tia mu yiɛ n to."
44026025	A Pↄↄl na kna mbo, "Lopom Festo, ni n na tↄↄlↄ, la, ni kpra na ni yiɛtom kee titi ni yuu kre.
44026026	Ŋunu Agripa ŋmba pan ni gbun ta na paara ŋga kuraa kee nyjɛ krɛrɛ chin. Ni shↄnli na kee nyjɛ krɛrɛ ka n fun u yiɛ na. Yaka na ma. Ki ka n wa mna pe wↄmu nu.
44026027	Ŋunu Agripa, kena mu Nyiɛkpↄↄ kee nyanyofɛɛnlɛ pre kee yire shↄnli ŋgaa? Ni chin na mu pe shↄnli."
44026028	A Ŋunu Agripa na kna mu yo Pↄↄl pan mbo, "Mu chaa mbe ti ni kaari Kristo ndro fuŋgaami?"
44026029	A Pↄↄl na kna mbo, "Na fuŋgaami yi o, na mbakↄ yi o, ni Nyiɛkpↄↄ tali, ni n yo ŋu chiin na, la, kaa mbe mblɛ pe fni na kee ŋga ndru aŋga ŋga kro we na pe na mi wi, fↄna jlↄnyi nyjɛ yii wa ni kɛnyi na ŋga chiin."
44026030	Bawa waŋgra lopom Festo wre na ŋunu Agripa wre, na Bernike na leele mblɛ praa wa mu ya pe na kre na yiri,
44026031	mna yili fimi na mna sɛ bↄↄnri mbo, "Ndro ŋmba u n kee ka pe a ki pe kumu ndee nyuŋgo lee kee."
44026032	A Agripa na kna mu yo lopom Festo pan mbo, "Na kra pe na u nsra kee kre kna mu waŋgra kro tafun ŋga kre, oo na jaa u wa."
44027001	Ŋga pra bↄↄnri mu ta na ki fna o sɛ Italia tra nu kre, a pra Pↄↄl na leele mblɛ pra le nyuŋgo kre plɛ wↄ mna le sojae lopom ŋmba praa yeeri Julio wre kɛɛ. Julio na chaa sojae mblɛ pra wↄ pra waŋgra kro tafun sri kre nu.
44027002	A o na tni Adramatio chia krↄ ka nu na ki shie Asia lawee yire nu. Ŋga o naa shie kre na Makedonia ndro Aristako ŋmba wra yiri Tesalonika na kree wa mu chaa o nu.
44027003	Ŋga nyiŋge na se kre, a o na sɛ yire Sidon na. A sojae lopom Julio na Pↄↄl fooro chin mna u ŋga kolo na u sɛ le u nↄↄlↄ pan, mbe praa u le.
44027004	Ŋga o na kↄ bawa kre, a o na le krↄ nu, na fuflɛ gbuun na o fnii, a o sɛhaa yiɛ na sheli. Kra tia o na tro Kipro tra kre kro epo yiɛ na.
44027005	A o na tro Kilikia na Pamfilia tra mbɛɛ na mna pan mu tii Likia tra chia ŋga pe yeeri Mira kre na.
44027006	Bawa sojae lopom wre na Alɛksandria chia krↄ ka nya na ki shie Italia tra nu, a wra o le ki nu.
44027007	O na ble yɛ li epo yiɛ na, na waa jaa sɛ kpↄↄ, hali kra sheli mu o ŋga, a o na chin na mbra Knido chia na, a imi na fuflɛ kre naa gbuun na o fni ma kre, o na kna mna tro Kreta tra lawee ŋga pe yeeri Salomone kre mbɛɛ na.
44027008	Pan o naa bublↄ na tro epo nyu kre na chɛchiɛri na tri mna chin mu pan mu su lawee ka praa ki yeeri, "Krↄ yirehaa", a kra mbra chia ŋga praa yeeri Lisea kre na.
44027009	Ŋga pe nyjila tataara na tro, a pe yɛlɛ nyu ble kpↄↄ kre na tro kre, kra sheli mu pe ŋga, a Pↄↄl na paara mna pe nyina,
44027010	mbo, "Bilɛ, ni ja mu chin na kanyana na yirɛ klaa wa o kolo nyaaraa ŋga nu yiɛ. Ki n pe o tuuro na krↄ ŋga chiin. La, wre titi ŋmaa na."
44027011	La, sojae lopom wre nsra ndie tɛɛ Pↄↄl pan, fↄna ŋga krↄ kre lefun na ki tafun na yo kre bↄkↄ.
44027012	Ŋga pra nya na krↄɛ yire yirehaa kre n nyu chiriri mbe pe jaa tni wa weere nyjila kre ndra na, pe nɛɛrɛ naa chaa na pie gbeŋmba na aada pie jaa sɛ Finike chia, Kreta tra ŋga nu krↄɛ naa yire kre nu, kena mbe pra sɛ weere ble yire li wa. Krↄɛ yirehaa kre nyu naa shiin, a yi kro naa wa yila finhaa.
44027013	Ŋga tapanhaa fuflɛ kre naa gbuun fiɛnfiɛn kre, pra jawa na pe ŋga pe chaa ta. A pra krↄ kre saan mna tro Kreta tra mbɛɛ na.
44027014	Titɛɛ kre nu to a fuflɛ kre na ndru mu saŋa mu yiri nyjeeri Kretahaa na gbuun badaaŋga.
44027015	Imi na kra krↄ kre yii kre, ki nsra ja mbe sɛ yiɛ na, a o na oyɛ wa, a fuflɛ kre naa shie na o ni.
44027016	A kra sɛ tro na o ni lↄↄ lalaa tra fiɛn ka kro praa ki yeeri Kauda, bawa o na gbeŋmba mna chin mu ja mu krↄ fiɛn ŋga kraa wa o kro kre pↄ chiriri.
44027017	Ŋga o na ki yire nyjeeri kre, a o na kolo cha mna krↄ kpↄↄ kre pↄ tapan, a na o naa fiɛ na oo sɛ to tanyiɛ kre na, kre ndra na, a o na ki yoŋgo kre saan a fuflɛ kre na ndru na shie na o ni.
44027018	Imi na fuflɛ kre na nyumu kre naa o mↄŋↄi kpↄↄ ma kre, ŋga nyiŋge na se praa pe yirɛ woni na waa lↄↄ lam.
44027019	Ki ble taarɛ ble kre, na yira ŋga na pe kɛ we to krↄ kre lam kpan na waa pe ki wa.
44027020	Ŋga o na li ble tataara na waa yila na wↄɛlɛɛ nya kre, a fuflɛ ŋga kraa gbuun kre n na pe yira fiɛn kre, o jawala kro na kla, a o n na chin na ŋmaafɛɛnlɛ lɛ wre na.
44027021	Ŋga kra da ble tataara na pe n yaka le nyuu kre, a Pↄↄl na yiri mna yire pe lalaa mna paara pe pan mbo, "Bilɛ, ki fna mbe e na klu mbra ni nyu kee kre ndaa yo kre loo, mbe waa na yili Kreta na mbra paan kala ŋga nyini nya mbra o yirɛ waafun imi.
44027022	Fuŋgaami, ni e tali, e e gbun yii, wa ŋmaa wa fun, fↄna krↄ ŋga.
44027023	Aŋge blee, Nyiɛkpↄↄ ŋmba wo wi mi a ndaa u sumi kre bituŋu na pan mna yire ni mbɛɛ na mna yo ni pan,
44027024	mbo, 'Pↄↄl, maa shia fiɛ, fna ki fna mbe mu yire waŋgra kro tafun yiɛ. Le, Nyiɛkpↄↄ mu ŋga leele mblɛ ŋu na pree wa krↄ ŋga nu ŋga kro.'
44027025	Kena bilɛ e eyɛ gbun yii, ni Nyiɛkpↄↄ shↄnli na ŋga ni loo kre we pe ma.
44027026	La, ni chin na oo sɛ to lↄↄ lalaa tra ka na."
44027027	Kra da kranu shiin, na oo wa Adria epo kre yiɛ na, na shie na paan. Kie pe ndroo ka, a krↄ kre brifɛɛnlɛ naa jawa na o dani tra lawee ka nu.
44027028	A pra maŋa wa lↄↄ kre nu, mna ki jiom chin, na kie pe yaadi fuloee shiin, a pra sɛ yiɛ chiɛri na, mna ndru mu maŋa fↄŋgↄ wa na, na kii yaadi fulo na kɛ.
44027029	Ŋga kra pan ma kre, pra jawa na aada pie sɛ krↄ kre sin dnɛ na kre ndra na, a pra srugue kpↄɛ jijirɛ wa lↄↄ mna tɛɛ mu krↄ kre yii ki nↄↄhaa wa, mna na nyiɛtali mbe nyiŋge se.
44027030	Ŋga krↄ kre brifɛɛnlɛ pre naa chaa mbe fɛ kre ndra na, a pra krↄ fiɛn kre saan mna wa lↄↄ, mbo, pe shie mbe sɛ srugue wa ki yiɛ mbe ki yii.
44027031	A Pↄↄl na yo sojae lopom wre na sojae mblɛ praa wa wa kre pan mbo, "Na leele mblɛ n tni krↄ ŋga nu kre yaa shia jawa na ee ŋmaa ta."
44027032	To, a sojae pre na krↄ fiɛn kre mɛnyi yire knumu, a krↄ fiɛn kre naa shie ki yɛ.
44027033	Ŋga nyisee nyu naa dani kre, a Pↄↄl na yo pe pan na pe yɛyɛ chaa le nyuu mbo, "Ble nununu kɛmbↄjijirɛ yi kre na e na yaka le nyuu, na pan e jiin.
44027034	Kena ni e tali na e yɛyɛ cha e ka, kie ti mbe e faŋga ta. Ni yuu e pan na hali e wa nyjuro nunu chom kuraa wa kↄ mbe to."
44027035	Ŋga Pↄↄl na yo ma kre, a wra paanu bali mna Nyiɛkpↄↄ ŋga mboo leele pre yiɛ na mna ki peeri na kaa.
44027036	A pe lam na chin mu nyjii pe na, a pra yɛyɛ cha mu ka.
44027037	Na wre leele mblɛ oo wa krↄ kre nu kree leele lafɛɛ shiin na fuloe taarɛ na kɛmbↄkↄↄnanu.
44027038	Ŋga pra li mna kↄ kre, a pra sro yire kuɛn yire wↄ mna wa lↄↄ kre nu, a krↄ kre na pe foofoo.
44027039	Ŋga ndram na saan kre, na tra ŋga na pe da kre, na pe n ki chin. A pra tanyiɛ lawee ka nya epo kre nyu na, mna jawa na ki fna mbe pe lawee cha mbe sɛ yire tanyiɛ kre na.
44027040	A pra srugue yire saanla mna wa epo kre nu, mna ki yira ŋga ni praa ki yiɛ kna kre mɛnyi yire saanla, mna krↄ kre yoŋgo kre yire mu fuflɛ kre ŋga a kraa pe ŋunↄ na shie tanyiɛ kre na.
44027041	A krↄ kre na hɛ sin tanyiɛ yɛ na lↄↄ lam wa, a ki yiɛ na tii mna nyjira hali ki nsra ja mbe jↄŋgↄ. A imi na epo kre naa kani na woni ki nↄↄ kre na kre, kra tia kra knumu kro.
44027042	Kra tia sojae pre na jawa na ki fna mbe pe leele pre pe yii na shie kre gbo gbo, na kre ma, plɛ waa to lↄↄ mbe blu mbe sɛ.
44027043	A na sojae lopom wre naa chaa mbe Pↄↄl shↄ kre ndra na, wra tia pra pe ti. A wra yo pe pan na mblɛ pie jaa blu kre pe blu mbe yili fimi na.
44027044	A hamblɛ plɛ na sni taaboe na, a plɛ na tni tni krↄ kre knumɛɛ yɛ na mna kun. Kena imi kra nyi a o na ŋmaa ta mna kun fimi na yi kre.
44028001	Ŋga o na yili krↄ kre nu mna pan fimi na kre, bawa o na loo na kre epo lalaa tra kre mɛɛ Malta.
44028002	Bawa leele pre na koroo ŋga ŋmbrↄ o n da mu nya tun tɛɛ mna o ŋga mmaŋge kama, mna kanhun gbɛɛri o pan, na nyiɛ paan a weere naa kuu ma.
44028003	Bawa Pↄↄl na kejenyi yɛ koli na leni kanhun, jaa na wↄↄ wa yi nu, a ki gbɛŋgɛ na le u nu, a wra yili mu Pↄↄl kɛ nu na pɛli.
44028004	Ŋga bawa leele pre na nya na wↄↄ wre pɛli Pↄↄl kɛ na ma kre, a pra kna na yuu peyɛ pan mbo, "Kafinɛ ma, linkufun wi blↄ ŋmba, hali ŋga u n ku epo kre lam ŋga na ki kɛ, yaka wa jaa ti u shↄ ŋga nu."
44028005	A Pↄↄl na wↄↄ wre nyaara mna wa kanhun kre nu, hali yaka nsra u ta.
44028006	A leele pre naa u le na we tintin, ndee we na foli mbra to titɛɛ kre nu wa mbra ku. A pra u le chiin na yaka n dona u taa, a kra tia pra ndru mna pe jawala chinɛ mna kna na yuu mbo, "Sɛɛn ka nyini wi kre."
44028007	Mna o na nyi kre mbɛɛ na, tra yɛ naa wa wa mu pe ŋunu Publio wee, wra pe tra kre ŋunu. A wra o yii imi kra fna ble taarɛ.
44028008	Kre nyjila kre, na kabro Publio lɛ gbun mu sniŋge nyuŋgo, a wraa shie kaan na. A Pↄↄl na le u kro, mna sɛ nyiɛtali mna u ŋga, mna kɛnyi taa u na, a yira kre na sɛ kuraa.
44028009	Bawa tra kre leele mblɛ praa yaa kro na Pↄↄl kee loo, mna fɛ mna pan u lawee, a wra pe tra kro.
44028010	Ŋga kra pan ma kre, pra o kɛ yirɛ tataara. Ŋga o na yo oo sɛ kre, a pra o ŋga yirɛ nyjɛ yira o shian kro.
44028011	Nyiɛpↄ taarɛ kↄkrↄ kre, a o na Alɛksandria krↄ ka bali na pe Attae foto kan ki yiɛ, a kra pan mu weere nyjila kre li kre lↄↄ lalaa tra kre na.
44028012	A o na sɛ yire Sirakusa na mna li wa ble taarɛ.
44028013	Bawa o na yiri mna kna mna to Regio na. Ki nyisee na, a fuflɛ ŋga ki yirii tapanhaa kre na gbun. Ŋga nyiŋge na se kre, a o na sɛ le Putioli na mna tii krↄ kre nu.
44028014	Bawa o na o wolo plɛ nya, a pra o tali na o tni pe jaara ble kↄↄnashin. Kena imi o naa lee Rom na yi kre.
44028015	Kre nyjila kre, na o wolo mblɛ praa wa Roman kre o kee loo, mna pan mu kun mu o fni Apia jafa lawee. Kre nu a plɛ na o fni lawee ŋga praa yeeri "Wuuhaa Taarɛ" kre nu. Ŋga Pↄↄl na pe nya ma kre, a wra Nyiɛkpↄↄ ŋga mboo, a lɛɛ na nyjii u na.
44028016	Ŋga o na le Rom na kre, sojae pre na Pↄↄl ŋga kolo, a wre na soja ŋmba u u le kre na sɛ lawee cha mu tni peyɛ.
44028017	Ble taarɛ kↄkro kre, Pↄↄl na Judae loplombo pre yeeri. Ŋga pra pan mu fni kre, a wra yo pe pan mbo, "Ni wolo, la, ni n yaka pe mu o leele pre wa ndee mu o tolɛɛlɛ paala yire ka taan, nde pra je mna ni yii Jerusalɛm na mna le Rom leele kɛɛ.
44028018	Ŋga Rom kalalifɛɛnlɛ pre na kee kre lele kre, kaa praa chaa mbe ni wa. Ŋgi na, na yaka n nyina na ki fna ni kumu pimi ta.
44028019	A imi Judae leele pre naa paara na ni taanla kre ndra na, a ndaa ni jawala pe na mbe da waŋgra kro tafun yiɛ na mbe ni nyu wↄ. La, mi jawala nu kre, mi n kee ka ni mbe ni leele taan.
44028020	Kena kre kee ŋga na ni e yeeri, na ni chaa mbe e nya mbe paara na e ni. Ŋgi na, ŋmba na Israel leele kaan kre ndra na pe yila mu jlↄnyi nyjɛ le ni kɛnyi na kre."
44028021	A pra kna mbo, "Judae mblɛ pee wa Judea na kre pe n o nyunↄ mu kee ka tun, a o wolo Judae mblɛ pe yiri wa na paan mna kre, wa n da mu mu kefↄↄn ka yo o pan tun.
44028022	Kena o chaa mbe mu jawala chin. Ŋgi na, Kristofɛɛnlɛ kuo ŋga rɛ, o chin na pe paara na ki taanla lawee kro nu."
44028023	Ŋga pra ble le u pan a kra da kre, Judae pre na pan tataara mna fni u katoo wa. A wra pe nyina kee kre nↄↄ, mna na pe nyina Nyiɛkpↄↄ ŋunumu kre kee, mnaa paara mu yili Mbose mbra yire na Nyiɛkpↄↄ kee nyanyofɛɛnlɛ kee yire nu, na Yesu kee nyina mbe pe u shↄↄli. Wra yire bnimi mna sɛ su yilakↄŋgↄ.
44028024	Kee kre wraa paara kre, plɛ na ki shↄnli, a plɛ na ki je.
44028025	Ŋga pe kro nyu nsra fni kre ndra na, pra nyina. Kre nyjila kre, na Pↄↄl kee nunu ka yo pe pan mbo, "Kpra kee Kpra Ŋumu wre na yire Yisaia na mna yo e tolɛɛlɛ pan kre,
44028026	mbo, 'Ni yo mu pan na sɛ yo leele pre pan na kee kre, ee ki loo, la yaa ki nↄↄ loo fio, ee kee kre nya, a yaa ki chin.
44028027	Ŋgi na? Kre leele mblɛ ndie kan, a pe kala nↄↄ loohaa sheli. Pe peyɛ nyiɛlɛ tↄtↄ mu tni, mbe pia kee kre nya mbe ki loo na pe ndiile ni, mbe pe lolonyi tɛɛ mbe kee kre nↄↄ loo, mbaa chinɛ mbe ni waa pe tra.'
44028028	Kena ni chaa mbe e chin na Nyiɛkpↄↄ ŋmaashↄmu kee kre, pe sɛ leele mblɛ pe n pe Judae pre ŋga ki yi, pre we ki loo."
44028029	Ŋga Pↄↄl na kre kee ŋga yo kre, Juda leele pre na zaanri mna sɛ na peyɛ lii kakra tataara.
44028030	A Pↄↄl na tni Rom na wa, wre titi lawee ŋga wra shↄ na ki fↄlↄ toni kre nu yɛlɛ shiin. A leele naa paan u lawee a wraa pe shio,
44028031	mnaa Nyiɛkpↄↄ ŋunumu kre kee yuu, na o Tafun Yesu Kristo wre kee nyina, na jaŋga kro kro ni, a ndro nsra u tↄ kolo.
45001001	Mi Pↄↄl, Yesu Kristo sumifun wre pan hlɛ ŋga yiri. Nyiɛkpↄↄ u ni wↄ na ni pe bituŋu, mu ni tun na ni u ketaan kre kpali.
45001002	Ketaan kre, Nyiɛkpↄↄ na yire u kee nyanyofɛɛnlɛ na mna ki kee yo fafa, a pra yi nyunↄ u hlɛ cheche kre nu mu tɛɛ.
45001003	Nyiɛkpↄↄ Pↄ o Tafun Yesu Kristo wre, u kee yi ketaan kre, Ŋunu Devid sele nu pra u se, wejikaara ni na lewo wi.
45001004	U Ŋumu Cheche wre saara na, pra u wↄ mu nyina jaŋga ni, mu nyina na Nyiɛkpↄↄ Pↄ wi yɛŋgɛ, ŋga wra ku mu nyi kre na.
45001005	U saara na o dumiɛ ta, mu pe bitumblↄ, mbe ki ti o ti mbe waŋgra kro leele u shↄ mbe li, mbe li u kee na.
45001006	A yire mblɛ e yiri Rom na, a Nyiɛkpↄↄ e yeeri na e pe Yesu Kristo wolo kre kro, e chaa.
45001007	Kena yire mblɛ Nyiɛkpↄↄ kori Rom na, mu e yeeri na e pan mbe pe u wolo kre, e kro ni nyunↄi hlɛ ŋga. O Lɛ Nyiɛkpↄↄ wre, na o Tafun Yesu Kristo wre, pe e dumi, mbe e ŋga wejinyiŋge.
45001008	Ŋga ki yiɛklu, ni yire Yesu Kristo na, na ni Nyiɛkpↄↄ kaan mboo e ndra na. Ŋgi na, waŋgra kro e shↄnlie kre ndru.
45001009	Nyiɛkpↄↄ ŋmba ni sumi na ni loloŋgo kro ni, na u pↄ wre ketaan kre kpali kre, we jaa ni dansiɛrɛ li na nyjila kro nu na ni nyiɛtali, ni e sↄↄnri.
45001010	Na ni nyiɛtali nyjila kro nu kre, ni tali na, na ki tna Nyiɛkpↄↄ pan kre, u ti mbe ni kolo ta mbe paan e shaari.
45001011	Ni e chaa mbe nya, mbe o ka ya oyɛ shↄnlie na, mbe e faŋga ta.
45001012	Kee ŋga ni nyina yi na, o kro we ya oyɛ na, yire we ka ya mi shↄnlie na, mbe mi ka ya e shↄnlie na.
45001013	Ni wolo, ni chaa mbe e chin na nyjila tataara nu, ni chaa mbe pan mbe e nyaa shaari, la, kaalɛɛ yɛ yi ni toni kolo. Ni chaa mbe tnumu ŋga ni tun e nu kre tnu nya, imi na kra pe e ŋmbilɛ mblɛ pe n pe Judae pre nu kre.
45001014	Ni fↄlↄ li Nyiɛkpↄↄ yiɛ, ki fna mbe ni ketaan kre kpali leele kro nu, mblɛ yiɛ ki nyaa, na mblɛ yiɛ ki n nyaa, mblɛ pe chin, na mblɛ pe n chin kro nu.
45001015	Ki tia ki pe ni keshian na mbe ketaan kre kpali yire mblɛ ee wa Rom na kre pan na.
45001016	Ni n na nyifɛɛrɛ piin ketaan kre na. Ŋgi na, ketaan kre pe Nyiɛkpↄↄ jaŋga ŋga na u yire mbe u shↄnlifɛɛnlɛ kro ŋmaashↄ, Judae pie yiɛklu mbe hamblɛ chiin taa.
45001017	Ŋgi na, ketaan kre tia o chin na Nyiɛkpↄↄ tia o fraka yiɛ. Ki kro yi na oo nↄↄhle na shↄnlie ni mbe sɛ kↄ. Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Ŋmba u shↄ mu li, a Nyiɛkpↄↄ u fraka kre, we ŋmaa ta."
45001018	Nyiɛkpↄↄ u krↄkuↄn ŋga ki yiri nyjeeri kre wↄ fimi na, kra paan sisampefɛɛnlɛ mblɛ sisam ki kpra kee kre toni, mbe pia chin pre na.
45001019	Nyiɛkpↄↄ pe ndie tinii. Ŋgi na, kpra kee kre, pe ki chin chasi. Wre titi u pe nyina ki yi.
45001020	Mu yire ŋga Nyiɛkpↄↄ waŋgra gbeele, u yirɛ nyjɛ praa nya nyiɛlɛ ni kre, yi kro nyaa, u blenyini jaŋga, na imi na u kepele nyi kro, lewo yi nyaa yirɛ nyjɛ wre Nyiɛkpↄↄ gbeele yire nu, ki tia lewo n wa nyu wↄↄ ka ni.
45001021	Pe Nyiɛkpↄↄ chin, la, pia u ŋga mɛɛ ŋga ki fna na u ni, mbaa yo mboo pie u ŋga. Kewɛɛ pe jawa, a pe n na kala nↄↄ ndru.
45001022	Pe yuu na pe kala chin, la, jijiele lɛ.
45001023	Ŋga ki fna mbe praa Nyiɛkpↄↄ ŋmba wraa ku fio wre sumi kre, pe wre ti, mu yirɛ pe, a yɛ leele mblɛ pie jaa ku wru, a yɛ hanyiɛlɛ wru, a yɛ puɛ yurɛ wru, a yɛ pe na yurɛ mblɛ pe fulo lɛ, na yire sumi.
45001024	Yire kee nyjɛ pe pini kre ndra na, Nyiɛkpↄↄ kɛ laa pe na, a pra nɛɛrɛ kee nyjɛ pe lolonyi chaa pini, na nyifɛɛrɛ kaalɛɛ pini pe wejikaara ni.
45001025	Pe Nyiɛkpↄↄ kekpra wru mu pe kafinɛ, mu na yirɛ nyjɛ u gbeele yire sumi, mu wre ŋmba u yi gbeele wre ti. Wre ki fna mbe praa kaan mɛɛ nyjila kro nu. Amin!
45001026	Yire kaalɛɛ nyjɛ leele pini kre ndra na, Nyiɛkpↄↄ kɛ laa pe na, mu pe wa nyifɛɛrɛ niŋge kolo na, hali a pe chiɛlɛ bilɛ sinlɛ kolo ŋga Nyiɛkpↄↄ wa kre ti, na nyjɛ yi n fna pini.
45001027	Pan chↄↄ, pe bilɛ chiɛlɛ sinlɛ kolo ti, na sni na peyɛ ni. Pe yire nyifɛɛrɛ niŋge kee nyjɛ pini. Pe sisam kepele nyjɛ ndra na, Nyiɛkpↄↄ we pe ndie tini imi na ki fna.
45001028	Ŋga leele n Nyiɛkpↄↄ kee wru mu le pe jawala nu kre ndra na, Nyiɛkpↄↄ pe ti a pra taari pre titi sisam jawala kee na. Ki tia kee nyjɛ yi n fna mbe praa pini kre, yire pe pini.
45001029	Kee nyjɛ yi n fraka kre, yire yii wa pe nu, sisam, jajaara, na kɛyira. A nyibinyiɛ sisaa, na linkuuro, na kakrↄ, na fanaa, na jawala fↄↄn, na kroyoo
45001030	na kabaara, na Nyiɛkpↄↄ prara, nyibishelee na yɛkpↄↄmu, na nyukpↄↄmu kee bribri yi pe nyi. Nyjila kro nu sisam pe jawa mbe pe, pra pe sefɛɛnlɛ kee loo.
45001031	Pe n kala chin, a pra kpra li, a pe n peyɛ kori, a pe n peyɛ fooro chin.
45001032	Pe chin na Nyiɛkpↄↄ mbra yo na leele mblɛ pe yire kee nyjɛ pini kre, kumu ki fna na pe ni. A yire kee nyjɛ chiin pee na ma pe kro kple, pe plɛ gbeŋmba pra yi pini na yaa.
45002001	Lewo ŋmba mu mu ŋmbrↄ gbuun na pimi ni kre, nyu wↄↄ ka n wa mu pan, imi na mu nyi kpan. Ŋgi na, mu yila kee ka na mbe mu ŋmbrↄ gbun na pimi ni, a mu sɛ kre kee kre ka pe, kena mu muyɛ gbun na pimi ni.
45002002	Nyiɛkpↄↄ fraka na wre kre leele mblɛ gbun na pimi ni.
45002003	Kena ŋu ŋmba mu mu ŋmbrↄ gbun pini ni kee ka na, mbe kↄↄ sɛ kre kee kre ka pe kre, mu jawa na mu shↄ Nyiɛkpↄↄ pimi kuↄn kre nu ree?
45002004	Ndee e Nyiɛkpↄↄ lɛɛnyiŋge kpↄↄ kre, na u fooro chiɛn, na u frↄ kre le yira fiɛn ree? Nyiɛkpↄↄ lam tna na e ni, wraa chaa mbe e e jawala chinɛ mbe laa e sisam kro.
45002005	La, e ndikana kpↄↄ mu tro. Ki tia e na kanyana kpↄↄ chaa na teeri eyɛ pan Nyiɛkpↄↄ krↄ kuↄn, na u kpra kun ble kre nu.
45002006	Nyiɛkpↄↄ we ndro kro kepele le mbe u fↄlↄ tↄ imi na ki fna.
45002007	Mblɛ pe peyɛ yii mu na chichie pini, mu na yɛnyiŋge, na mɛɛ, na blenyini ŋmaa chaa kre, pre Nyiɛkpↄↄ we ŋga blenyini ŋmaa kre.
45002008	La, leele plɛ kpoŋmbooro wru mu kekpra kre je, mu taa kefuɛn kro, pre na Nyiɛkpↄↄ krↄ kuↄn kpↄↄ kre we tuu.
45002009	Kanyana, na wejiwrɛ kpↄↄ we pan leele mblɛ pe sisaa pini kro na. Judae na kie klu mbe yire, mbe chiin da mblɛ pe n pe Judae pre na.
45002010	La, Nyiɛkpↄↄ we mblɛ pe chichie pini kre kro ŋga yɛnyiŋge, na kpↄↄmu, na wejinyiŋge, a Judae pie yiɛ klu, mbe mblɛ pe n pe Judae pre chiin taa.
45002011	Ŋgi na, Nyiɛkpↄↄ na leele yiɛ le mbe pe kpra kun.
45002012	Leele mblɛ pe sisaa pe, a pe n wa Mbose mbra jaara kre we ku, la, Mbose mbra nu ma Nyiɛkpↄↄ we pe kpra kun, a mblɛ pe yire Mbose mbra na mu sisaa pe kre, Mbose mbra yire na Nyiɛkpↄↄ we yire mbe pe kpra kun.
45002013	Kena mblɛ pe Mbose mbra yire ndru kre ma pe fraka Nyiɛkpↄↄ yiɛ, la, mblɛ pe yi kepele piin kre, pre pe fraka.
45002014	Mblɛ pe n pe Judae kre nsra Mbose mbra yire ta, la, nyjila ka nu praa yire pre titi jawala na, na taari nyjɛ mbra yire yo na, kena pre titi kaari mbra mu peyɛ ŋga, nde kii wa na Nyiɛkpↄↄ nsra pe ŋga Mbose mbra yire.
45002015	Pe kepele nyina na kee nyjɛ Mbose mbra yire nyina yiree wa pe lolonyi nu. Pe lɛɛ kee dansiɛrɛ lii na yɛŋgɛ yi. Ŋgi na, Nyjila ka nu pe jawala kee dansiɛrɛ lii na pe taanla, na pe kaan tamu nyjila ka nu.
45002016	Imi ketaan ŋga ni kpali kre nyina kre, brikana Nyiɛkpↄↄ we yire Yesu Kristo na mbe leele ndrandra kee kro kpra kun.
45002017	La, na mu muyɛ yeeri Judae ndro, mu muyɛ pe Mbose mbra chinfun, mu Nyiɛkpↄↄ wru na muyɛ kpↄↄri,
45002018	na mu chin kee ŋga Nyiɛkpↄↄ chaa mbe mna pini, a mu twan mu yili mbra yire nu, mu chichie chin,
45002019	a mu shↄ mu li na ŋu mu fuunlo nyina kolo, mu pe kania mu mblɛ pee wa wↄmu nu ŋga,
45002020	mu na jijiele kna, na biile nyina, ŋgi na, mu shↄ mu li na mu kpra kee ŋga kii wa mbra yire nu kre krɛrɛ chin.
45002021	Kena ŋu ŋmba mu pe leele nyinafun ŋga, mu muyɛ nyina ŋgaa? Ŋu ŋmba mu yo pia na juu kre, ŋu titi juu ree?
45002022	Ŋu ŋmba mu yo na ndro waa tiɛri kre, ŋu titi tiɛri ree? A ŋu ŋmba mu sɛɛnlɛ fun kre, mu sɛɛn yirɛ juu yi nyinyi nu.
45002023	Ŋu ŋmba mu muyɛ kpↄↄri na Nyiɛkpↄↄ mbra ni kre, mu Nyiɛkpↄↄ mbra taanla na u piin fiɛɛn ra?
45002024	Ke ka ma, pra ki nyunↄ Nyiɛkpↄↄ hlɛ kre nu na, "Yire Judae kepele na, mblɛ pe n pe Judae paara na Nyiɛkpↄↄ mɛɛ klai."
45002025	Na mu li Mbose mbra na kre, fɛkↄↄnrↄ pe tnu ni, la, na mu n li mbra yire na kre, kena mu fɛkↄↄnrↄ pe waara.
45002026	Na ndro n pe Judae ndro, a pe n u fɛŋgɛ kun, na u li mbra yire na, kena Nyiɛkpↄↄ wa u shↄ na fɛkↄↄn wi ra?
45002027	Kena mblɛ pe n pe Judae, a pe n pe fɛnyi knumu, a pe li mbra yire na kre, pie Judae mblɛ pra mbra yire nyunↄ mu ŋga, mna pe fɛnyi kunumu kre gbun na pimi ni. Ŋgi na? Pe mbra yire taan.
45002028	Kena ŋmba pe chin Judae wo, ndee ŋmba fɛŋgɛ pe kun wre ma pe yeeri Judae wo.
45002029	Judae wo titi wi ŋmba u uyɛ pe Judae ndro u lam, a fɛkↄↄn titi wi ŋmba u yire Nyiɛkpↄↄ ŋumu na mu u fɛŋgɛ kun loloŋgo nu. Wrefun wre, wa mɛɛ ta lewo pan, Nyiɛkpↄↄ pan we mɛɛ ta.
45003001	Kena yira ŋgi Judae wo ta mu wɛ ŋmba u n pe Judae wo na hin? Ndee tnu ŋgi kii wa fɛkↄↄnrↄ nu hin?
45003002	Kolo tataara na kre, ŋga ki yiɛklu yi na, Judae kɛɛ Nyiɛkpↄↄ na u kee kre wru mu le.
45003003	Pe nɛɛrɛ nsra shↄ mu li, a kre wa ti mbe Nyiɛkpↄↄ pe kafnu.
45003004	Na lewo kro pe kafnu kuraa kre, Nyiɛkpↄↄ rɛ, wre pe kprafun nyjila kro nu, imi na pra ki nyunↄ Nyiɛkpↄↄ hlɛ kre nu mu tɛɛ kre mbo, "Leele we chin na Nyiɛkpↄↄ kpra yuu nyjila kro nu, a na u pe kee lii kre, pie nya na u fraka."
45003005	Kena na o sisam ki tia Nyiɛkpↄↄ kpra kiyɛ wↄ chasi kre, oo jaa yo na, na Nyiɛkpↄↄ o ndie tini kena u sisaa pe ree? Imi plɛ yuu ni yuu kre.
45003006	A pan ma ki nyi. Na Nyiɛkpↄↄ n fraka, mni we pe mbe jaa waŋgra leele kro kpra kun hin?
45003007	A kena na ni kafinɛ na Nyiɛkpↄↄ kpra we taa mbe kiyɛ wↄ chasi, mbe ki ti u yɛnyiŋge ta waa, ŋgi kie ti mbe ni pimi li na sisampefun wi mi hin?
45003008	A ŋgi ki tia waa yo na "E ti mbe o sisaa pe mbe ki pan hɛɛra ni hin?" Pan plɛ kala taari o na, na o tɛɛlɛ na yuu na kre kee ŋga o leele nyina. Nyiɛkpↄↄ we pre leele mblɛ gbun pimi ni imi ki fna.
45003009	Kena wre Judae wɛ mblɛ pe n pe Judae na ree? Pan ma ki nyi. Ni klu mu ki yo na wre Judae, na mblɛ pe n pe Judae, o kroo wa sisam nu,
45003010	imi na pe ki nyunↄ Nyiɛkpↄↄ hlɛ kre nu kre mbo, "Lewo n wa mu fraka, hali ndro nunu chom kuraa n wa.
45003011	Ndro n wa na kee nↄↄ ndru, ndee na Nyiɛkpↄↄ haa chaa.
45003012	Pe kro laa Nyiɛkpↄↄ kolo na, na sisam pini, a wa n wa na chichie piin, hali nunu chom kuraa n wa."
45003013	"Pe nyu kayooro ndio na pe gboo faŋga nyaa, a pe ndile ni pe leele fana," "a wↄↄ sisaa tɛɛnrɛ yii wa pe ndile tapan."
45003014	"Suŋgↄ na nyu sisrom kee yi pe nyu nyi."
45003015	"Pee nyaanyaa nyimi knanwoo na,
45003016	a pe koloe pe dↄↄya na kanyana,
45003017	a pe n wejinyiŋge kolo chin."
45003018	"A pe n na Nyiɛkpↄↄ fiɛ."
45003019	Fuŋga o chin na kee ŋga Nyiɛkpↄↄ mbra yuu kre kro, mblɛ pee wa mbra yire jaara kre pan yi paara, imi kie pe mbe leele wa nyu wↄↄ ka ta, mbe ki ti waŋgra leele kro pimi li Nyiɛkpↄↄ yiɛ.
45003020	Ŋgi na, nyjɛ mbra yo o pe kre, ndro wa jaa yire yi na mbe fraka Nyiɛkpↄↄ yiɛ. Nyjɛ mbra yire pini yi na, yie ti mbe lewo chin na u sisaa pe.
45003021	La, Nyiɛkpↄↄ kolo ŋga na u lewo fraka kre, u ki wↄ wↄ mu o nyina, a ki n pe Mbose mbra kolo na. Mbra yire na Nyiɛkpↄↄ kee nyanyofɛɛnlɛ pre kre kolo ŋga dansiɛrɛ li.
45003022	Lewo shↄnlie ŋga u Yesu Kristo shↄnli kre na Nyiɛkpↄↄ u fraka. Nyiɛkpↄↄ ndro ŋmba u Yesu Kristo shↄnli kro fraka. Ŋgi na, u n na leele yoori.
45003023	Leele kro sisaa pe, ki tia pre na Nyiɛkpↄↄ yɛnyiŋge lalaa le.
45003024	Yesu Kristo o shↄ, u saara na Nyiɛkpↄↄ o fraka finfin, o n fna mbra ki ta, u dumiɛ kre saara na yi.
45003025	Nyiɛkpↄↄ wra u tɛɛ mu sra wↄ, mbe u kumu ti lewo sisam tinkɛɛ ta, mbe yire shↄnlie na. Kre kee ŋga nu Nyiɛkpↄↄ u kpra wↄ mu nyina. Fa kre, wra uyɛ yii, mna nyiɛlɛ ka mu wa leele sisam na.
45003026	La, nyjila ŋga nu o nyi ŋga, Nyiɛkpↄↄ n nyiɛlɛ ka mu wa lewo sisam na na, u lewo nyina na u fraka. Kre kolo ŋga na Nyiɛkpↄↄ lewo nyina na wre titi fraka, a ndro ŋmba u Yesu Kristo shↄ mu li kro Nyiɛkpↄↄ u le na u fraka.
45003027	Kena ŋgi ni oo tɛɛ mbe oyɛ kpↄↄ na hin? Yaka n wa. Ŋgi na, oo jaa na oyɛ kpↄↄri mbra yuu na o li mbra yire na ree? Ↄↄnhↄn! Mbra na ma Nyiɛkpↄↄ yila mu o fraka, la, ŋga o Yesu Kristo shↄ mu li kre na yi.
45003028	Ŋga o chin yi na, shↄnlie na Nyiɛkpↄↄ lewo le na u fraka, ki n pe ŋga we taa Mbose mbra na yi.
45003029	Ndee e jawa na Nyiɛkpↄↄ wre, Judae chiin wo wi ra? Mblɛ pe n pe Judae pre Nyiɛkpↄↄ ma na ree? Pe Nyiɛkpↄↄ wi. U pe mblɛ pe n pe Judae wo na.
45003030	Nyiɛkpↄↄ, uu nunu chom, shↄnlie kolo na we Judae le na pe fraka, a shↄnlie kolo na we mblɛ pe n pe Judae pre le na pe fraka na.
45003031	Kena o yire shↄnlie na mu Mbose mbra wa ree? Ↄↄnhↄn! La, mbra yiree wa yi yire haa.
45004001	Kena kee ŋgi oo yo mbe wru o tolɛɛ Abraham haa hin?
45004002	Na Abraham kee nyjɛ wra pe na Nyiɛkpↄↄ na u le na u fraka kre, we na kee ta mbra uyɛ kpↄↄ, la, wa jaa uyɛ kpↄↄ Nyiɛkpↄↄ yiɛ.
45004003	Nyiɛkpↄↄ kee ŋga pe nyunↄ mu tɛɛ kre yo mbo, "Abraham na Nyiɛkpↄↄ shↄnli, a u shↄnlie kre ndra na, Nyiɛkpↄↄ na u shↄ na u fraka."
45004004	A na lewo tnumu tun kre, pra u fↄtↄↄrↄ le na yira ŋga pe u kɛ yi, la, ki pe fↄtↄↄrↄ ŋga u ta.
45004005	A ŋmba u n uyɛ taa kepele na, la, mu Nyiɛkpↄↄ ŋmba u sisampefɛɛnlɛ le na pe fraka kre shↄnli kre, wrefun wre shↄnlie Nyiɛkpↄↄ we le mbe yo u fraka.
45004006	Ŋunu Devid na yo na lewo ŋmba Nyiɛkpↄↄ shↄ na u fraka, a ki n pe kee nyjɛ u pe na kre, ki pe dwamu mu ufun ŋga.
45004007	mbo, "mblɛ punↄↄ Nyiɛkpↄↄ ti mu pe kɛ, mu pe sisam gbun mu tↄ kre wo yi dwamu."
45004008	Lewo ŋmba sisam o Tafun Nyiɛkpↄↄ wre wa sↄↄnri kre wo wi dwamu.
45004009	Kre dwamu ŋga kee ŋunu Devid yo ŋga, fɛkuɛn chiin woyi ree? Ↄↄnhↄn! Mblɛ fɛnyi pe n knumu kre wo yi na. Ŋgi na, o klu mu yo na, "Abraham na Nyiɛkpↄↄ shↄnli, kra tia wra u shↄ na u fraka."
45004010	Nyjila ŋgi nu kre kee ŋga na pe hin? Kra pe a wra chin mu u fɛŋgɛ kun ree, ndee u fɛkↄↄnrↄ kↄkro na yi hin? U fɛkↄↄnrↄ kↄkro na ma, Nyiɛkpↄↄ na yo na u fraka, ki kↄkro wra u fɛŋgɛ kun.
45004011	Nyiɛkpↄↄ na yo Abraham fraka ki kↄkro wra u fɛŋgɛ kun. U fɛkↄↄnrↄ kre ki nyina na, u shↄnlie na Nyiɛkpↄↄ na u shↄ na u fraka. Ki tia Abraham pe Nyiɛkpↄↄ shↄnlifɛɛnlɛ kro lɛ, a Nyiɛkpↄↄ pe shↄ na pe fraka, hali na pe n pe fɛnyi knumu.
45004012	A mblɛ fɛnyi pe knumu kre, pe lɛ wi Abraham na chↄↄ, ki n pe ŋga pe pe fɛnyi knumu kre na yi, la, ŋga pe taa Abraham shↄnlie ŋga wra ta mna chin mu u fɛŋgɛ kun na kre, kre ki tia.
45004013	Nyiɛkpↄↄ na yo Abraham na u sele leele pan na pe wo yi tra ŋga. Ŋga Abraham na li mbra yire na kre ma kra tia wra yo u pan ma, la, ŋga wra shↄnli, a Nyiɛkpↄↄ na u shↄ na u fraka kre kra tia.
45004014	Nyiɛkpↄↄ nyu ŋga wra yo kre, na mblɛ pe li mbra yire na pre chiin wo yi kre, kena lewo shↄnlie pe finfin, a Nyiɛkpↄↄ nyu ŋga u yo mu tɛɛ kre pe waara.
45004015	Mbra yire, Nyiɛkpↄↄ ndie tiniɛ ni yi paan. Mna mbra n wa kre, pra mbra taan bawa.
45004016	Ki tia shↄnlie na ki yire a nyu yoo kre pan, mbe ki ti o chin na Nyiɛkpↄↄ nyu ŋga u yo kre ki, pe yira ŋga u kɛ finfin, a u Abraham sele leele kro kɛ ki yi. Mblɛ pe li mbra na kre chiin wo ma, la, mblɛ pe shↄnli na Abraham wi kro chaa. Ŋgi na, Abraham wi shↄnlifɛɛnlɛ kro lɛ.
45004017	Imi na pe ki nyunↄ mu tɛɛ Nyiɛkpↄↄ hlɛ kre nu mbo, "Ni mu pe waŋgra tataara lɛ." Nyiɛkpↄↄ nyu kee ŋga wra yo kre na nyu wre titi pan. Wre Nyiɛkpↄↄ wre Abraham na shↄnli, a wre u gboolo nyini, na paara, mbe yirɛ nyjɛ yi n wa fa pan.
45004018	Abraham naa kaan, mna shↄnli, nyjila ŋga ni kaan yira nsraa wa, a kra tia wra pe "waŋgra tataara lɛ". Imi na pe ki nyunↄ mu tɛɛ kre mbo, "Pan mu sele leele we nɛɛ mbe da."
45004019	Wra ta yɛlɛ lafaa, nde ka nsra kun u shↄnlie na, wra u wejikaara le, mna chin na u da kum kɛ na, na u chↄ n se.
45004020	U nsra u shↄnlie wa, a Nyiɛkpↄↄ nyu kee ŋga wra yo kre, u nsra ki li kakra, la, wra faŋga ta shↄnlie nu, na Nyiɛkpↄↄ kaan yɛnyiŋge.
45004021	Wra shↄnli poŋgo na Nyiɛkpↄↄ we jaa kee ŋga wre Nyiɛkpↄↄ yo mu tɛɛ kre pe.
45004022	Kre kra tia Nyiɛkpↄↄ na yire Abraham shↄnlie na mna u shↄ na u fraka.
45004023	Kee kre pe nyunↄ Nyiɛkpↄↄ hlɛ kre nu mu tɛɛ na, "Nyiɛkpↄↄ u shↄ na u fraka kre" wre chiin na ma pra ki nyunↄ.
45004024	Wre mblɛ oo wa mbe Nyiɛkpↄↄ o shↄ na o fraka kre kro pan pra ki nyunↄ, na o shↄnli na Nyiɛkpↄↄ wra o Tafun Yesu wre nyi mu yili kuulo nu.
45004025	Wre Yesu ŋmba wre pra gbo o sisam ndra na, mna u nyi mu u ŋga ŋmaa, mbe u o fraka Nyiɛkpↄↄ yiɛ.
45005001	Kena na ki yire shↄnlie na a o fraka kre, wre na Nyiɛkpↄↄ wa tam nu, mu yire o Tafun Yesu Kristo wre na.
45005002	Ŋga o shↄ mu li kre na o dumiɛ ŋga nu o nyi ŋga ta, a o yiɛshↄ o dankna ŋga oo ta Nyiɛkpↄↄ yɛnyiŋge nu kre na.
45005003	A o kanyana nu na chↄↄ o yiɛshio. Ŋgi na, o chin na kanyana ki paan na frↄ ni,
45005004	a frↄ ki tii mbe lewo yire gbiŋmbi, a kre ki paan na dankna ni.
45005005	Kre dankna ŋga wa ti mbe nyifɛɛrɛ o gbo. Ŋgi na, Nyiɛkpↄↄ yire Kpra Ŋumu ŋmba u o ŋga wre na, mu u koroo le o lolonyi nu.
45005006	Nyjila ŋga ni o n na ja na yaka pini kre, Kristo na ku mu wre sisampefɛɛnlɛ ŋga nyjila ŋga ki fna nu.
45005007	Ki sheli na ndro we ku mbe lewo ŋmba u fraka ŋga. La, kie jaa pan na ndro we yila chichie na mbe ku.
45005008	La, Nyiɛkpↄↄ o nyina imi u o kori mu da. Ŋgi na, nyjila ŋga ni o na pe sisampefɛɛnlɛ kre, kre nyjila kre nu Kristo na ku mu o ŋga.
45005009	Kena ŋga u kumu kre tia o fraka ŋga, ŋgi kie ti mbe wa o shↄ mbe yili Nyiɛkpↄↄ krↄ kuↄn kre nu hin?
45005010	O na Nyiɛkpↄↄ yii loŋgo, a u yire u Pↄ wre kumu na mu o pe u nↄↄlↄ. Ŋgi kie ti ŋga o pe u nↄↄlↄ ŋga mbe wa yire u Pↄ wre ŋmaa kre na mbe o shↄ hin?
45005011	Kre chiin ma, o yire o Tafun Yesu Kristo ŋmba u tia wre na Nyiɛkpↄↄ nↄↄlↄ wru wre na, a o yiɛ na shio Nyiɛkpↄↄ wre nu.
45005012	Ndro nunu na sisam yire mu pan waŋgra nu, a u sisam kre ki pan kumu ni, a ki tia lewo na kuu. Ŋgi na, lewo kro sisam pe.
45005013	Sisam naa wa waŋgra ŋga nu, a Nyiɛkpↄↄ na chin mu Mbose mbra le, la, lawee ŋga nu mbra n wa kre, pra sisam tↄↄnri wa.
45005014	A mu yire Adam na mu pan mu su Mbose na kre, kumu jaŋga ta ndro kro na, hali mblɛ pe nsra sisaa pe a kra da Adam wo kre ni kuraa kre, kumu jaŋga lii pe na. Imi Adam na pan kre chↄↄ pan Yesu pan.
45005015	La, pe kro shiin pre n pe nunu. Ŋgi na, yira ŋga Nyiɛkpↄↄ o kɛ kre n pe na Adam sisaa kre yi. Ndro nunu sisam kre na tia lenɛɛrɛ na ku. La, Nyiɛkpↄↄ dumiɛ kre kpↄↄ. Pan chↄↄ u dumiɛ ŋga u yire Yesu Kristo na mu lenɛɛrɛ ŋga finfin kre nyi.
45005016	Nyiɛkpↄↄ yira ŋga u o ŋga finfin kre na lewo nunu wre sisam kre n pe nunu. Sisam nunu kre na ki yire a pimi kuↄn pan, la, Nyiɛkpↄↄ yira ŋga u o kɛ kre pan tam ni.
45005017	Na ndro nunu wre sisam na ki yire, a kum na ŋunumu lii kre, kena o chin na mblɛ Nyiɛkpↄↄ dumi mu pe fraka finfin kre, pie yire Kristo wre na mbe ŋmaa ta, mbe ŋunumu li.
45005018	Kena, imi na ndro nunu chom sisam pee pan pimi ni leele kro na kre, pan chↄↄ ndro nunu frakaa pan na tam ni, a leele kro ŋmaa ta.
45005019	A imi ki yire ndro nunu ndikana na, a lenɛɛrɛ pe sisampefɛɛnlɛ kre, pan chↄↄ ki yire ndro nunu yɛnyjiimu na, mbe lenɛɛrɛ fraka Nyiɛkpↄↄ yiɛ.
45005020	Mbose mbra yire na pan mu leele nyina sisam tataara nyjɛ praa piin, la, mna sisam nɛɛ kre, bawa Nyiɛkpↄↄ dumiɛ nyi kpↄↄ.
45005021	A imi sisam jaŋga ta na leele kuu kre, pan chↄↄ Nyiɛkpↄↄ dumiɛ jaŋga ta na leele fraka, mu yire o Tafun Yesu Kristo na mu o ŋga blenyini ŋmaa.
45006001	Kena mni oo yo hin? O kro mbra hankɛ lee mbe Nyiɛkpↄↄ dumiɛ nɛɛ ra?
45006002	Ki n fna ma! Mni kie pe mbe wre mblɛ o ku mu yili sisam nu kre je mbe kro sisam nu tɛ hin?
45006003	Ndee mu n chin na wre mblɛ ndra pe je, a wre na Yesu Kristo pe nunu kre, na pe o ndra je, a wre na wre ku ra?
45006004	Kena o ndra jee kre tia wre na wre chaa mu ku, a pe o chaa mu le. Imi kie pe Kristo nyiɛ ŋga u lɛ na u yɛnyiŋge jaŋga tɛɛ mna u nyi mu yili kuulo nu kre ti mbe o ŋmaa fↄŋgↄ ta.
45006005	Kena na wre na wre pe nunu mu ku, imi na wra ku kre, pan chↄↄ wre na wre we pe nunu mbe nyi mbe ŋmaa ta.
45006006	O chin na o kepele lɛɛ kre na Kristo chaa mu ku kanyana kum kaan kre na, imi kie pe mbe o sisam kepele kre kla, mbe waa pe sisam tinlɛ na.
45006007	Ŋgi na, na lewo ku, kena u shↄ sisam kɛɛ.
45006008	La, na o chaa mu ku na Kristo ni kre, o shↄ mu li na wre na wre we chaa mbe tni.
45006009	Ŋgi na, o chin na Kristo nyi mu yili kuulo nu, a wa ku na fio, kumu n jaŋga ni u na na.
45006010	Kumu ŋga wra ku kre, wra ku mu sisam jaŋga gbo, a wa ku na fio. A ŋmaa ŋga u ta kre, u ki ta mu tni mu Nyiɛkpↄↄ ŋga.
45006011	Pan chↄↄ ki fna mbe yire titi eyɛ jawa na e ku mu yili sisam nu, mu ŋmaa ta mu Nyiɛkpↄↄ ŋga, mu yire Yesu Kristo na.
45006012	Kena yaa ti mbe sisam ŋunumu li e wejinyi nyjɛ yie jaa ku kre na, mbe ti e taa e niŋge yirɛ kro.
45006013	Yaa e wejiŋge kokoo ka wru mbra sisaa pini, mbe ki kaari kefↄↄn peyira. La, e eyɛ wru e Nyiɛkpↄↄ ŋga, na leele mblɛ e ku, a u e nyi lɛ. E eyɛ wru e Nyiɛkpↄↄ ŋga poŋgo, mbe u e tɛɛ mbe kee nyjɛ yi fraka pe.
45006014	Sisam n fna mbe ŋunumu li e na. Ŋgi na, e n wa mbra jaara, Nyiɛkpↄↄ dumiɛ nu e nyi.
45006015	Kena ŋgi oo pe hin? Ŋga oo wa Nyiɛkpↄↄ dumiɛ nu, a o n wa mbra jaara kre ndra na, o kro mbra sisam piin ra? Pan ma ki nyi.
45006016	E n chin na na e eyɛ wru mu ndro wa ŋga na tinlɛ lɛ yire, kena tinlɛ lɛ yire mu ufun ŋga ree? Kena na e eyɛ nyjii mu sisam ŋga ki shie lewo ni kumu nu ŋga kre, ki tinlɛ lɛ yire. A na e eyɛ nyjii mu kolo ŋga ki lewo fraka Nyiɛkpↄↄ yiɛ ŋga kre, ki tinlɛ lɛ yire. Kolo ŋga ee eyɛ nyjii mbe ŋga kro, ki tinlɛ lɛ yire.
45006017	La, Nyiɛkpↄↄ mboo. Ŋgi na? Sisam tinlɛ na lɛ yire fa, a fuŋga e e lolonyi kro tɛɛ mu kpra kee ŋga Nyiɛkpↄↄ e ŋga kre loo,
45006018	a ki tia e eyɛ ta, mu shↄ sisam kɛɛ, mu eyɛ wru mu pe tinlɛ mu kee ŋga ki fraka ŋga.
45006019	E kala nↄↄ loohaa sheli, kre ki tia ndaa paara e pan imi, mbe e ki nↄↄ loo. Fa kre, e na eyɛ kaari tinlɛ poŋgo mna sisam kee nyjɛ kro ŋga. Pan chↄↄ ki fna mbe eyɛ pe tinlɛ mbe kee nyjɛ yi fraka ŋga poŋgo, mbe pe cheche.
45006020	Nyjila ŋga e na pe sisam tinlɛ kre, na e kee ka ma na kee nyjɛ yi fraka ni.
45006021	Kee nyjɛ yi e pini nyifɛɛrɛ aŋga ŋga, ŋga e naa yi pini fa kre tnu ŋgi e na ta yi nu hin? Yire kee yire taahaa yi kumu.
45006022	La, fuŋga Nyiɛkpↄↄ e shↄ mu yili sisam kɛɛ, a e pe u tinlɛ. Tnu ŋga ee ta yi na ee fraka, a ki taahaa yi na ee blenyini ŋmaa ta.
45006023	Sisam fↄtↄↄrↄ yi kumu, la, Nyiɛkpↄↄ yira ŋga u o kaan finfin yi blenyini ŋmaa, o Tafun Yesu Kristo wre saara na.
45007001	Ni wolo Judae, ni chin na kee ŋga ni paan mbe yo ŋga ee ki nↄↄloo, ŋgi na, e kro mbra kee chin. Na lewoo ŋmaa ni kre, kena mbra u pↄ.
45007002	Pan chↄↄ mbra chlↄ leŋgefun pↄ mu mbra u plↄ na, nyjila ŋga ni uu ŋmaa ni. La, na blↄ wre waa ku, kena chlↄ wre shↄ mbra ŋga ki u pↄ mu mbra u plↄ na kre kɛɛ.
45007003	La, na blↄ wree ŋmaa ni, a chlↄ wre waa sɛ blↄ fuŋu wru kre, pie u yeeri leŋgeere klafun. A na u plↄ wre waa, ku kena u shↄ mbra kre kɛɛ. Kena na waa sɛ blↄ fuŋu leŋge pia u yeeri leŋgeere klafun na.
45007004	Ni wolo, pan ki nyi chↄↄ mu e ŋga, e yire Kristo na mu ku mu yili mbra yire kɛɛ, a ki tia e pe lefuŋu wolo, wre ndro wre Nyiɛkpↄↄ na nyi mu yili kuulo nu, mbe ki ti o kee pe tnu ni mbe Nyiɛkpↄↄ ŋga.
45007005	Nyjila ŋga nu o naa wa sisam nu kre, sisam kooloe nyjɛ mbra yire fun kre kro, o naa yi piin mbe sɛ kumu nu.
45007006	La, fuŋgaami ŋga, Nyiɛkpↄↄ o shↄ, a o ku mu yili mbra ŋga kra o pↄ fa kre nu. Ki tia o n na Nyiɛkpↄↄ sumi mbra lɛɛ yire pe nyunↄ mu tɛɛ yire kolo na na, la, Kpra Ŋumu wre kofↄŋgↄ kre na o sumi.
45007007	Kena mni oo yo hin? O yo na mbra yire pe sisam kolo ree? Pan ma ki nyi. La, na mbra yire ma, kaa mba na yira ŋga pe yeeri sisam chin. Na mbra yire nsra yo na "Maa ti mu yiɛ nyina ndro yira na" mba na chin na ki pe sisaa.
45007008	Sisam yire mbra na mu tia jajaara kee ŋga mu chin ŋga kro kolo ta mu tni ni nu. Na mbra ma, kaa sisam n jaŋga ni.
45007009	Ŋga ni nsra mbra chin kre, na ni le, la, ŋga ni mbra yire chin kre, sisam kolo ta mu tni ni nu, a ki tia ni ku.
45007010	Mbra nyjɛ Nyiɛkpↄↄ le mbe yi pan ŋmaa ni kre, kumu ni yi pan mi pan.
45007011	Sisam yire mbra na mu kolo ta mu ni fana, mu ni gbo.
45007012	Kena mbra yire, yaka n wa yi na, yi pe cheche, mu fraka, mu nyu.
45007013	A kena yira ŋga ki nyu, kre ki ndru mu pan kumu ni mu ni ŋga ŋgaa? Kre ma, la, sisam ki yire chichie na mu pan na ki ni. Sisam ki pan kumu ni ni na, mu yire ki na mu kiyɛ wↄ mu nyina. Kena mbra yire na ki yire a ni chin na sisam pe yira sisaa titi.
45007014	O chin na Nyiɛkpↄↄ mbra yire pe cheche, la, mi pe lewo na nyjuro, ki tia ni pe sisam tnu.
45007015	Ni n na kee ŋga ni pini nↄↄ ndru. Ŋgi na, ŋga ni chaa ma ni piin, la, kee ŋga ni n na chaa ni pini.
45007016	Kena na kee ŋga ni n na chaa mbe pe ni pini kre, kena ni shↄ mu li na mbra yire nyu.
45007017	Kena mi titi jaŋga ni ma ni yire kee yire piin, la, sisam ŋga kii wa mu tni ni nu kre yi.
45007018	Fuŋga ni chin na chichie ka n wa mu tni ni wejikaara nu, ŋgi na, ni chaa mbe chichie pe, la, mba jaa ki pe.
45007019	Chichie ŋga ni chaa mbe pe kre, ni n na kre piin, la, sisam ŋga ni n na chaa kre, kre ni piin.
45007020	Kena na ŋga ni n na chaa mbe pe kre ni piin waa, kena mi titi pan ma ki yiri na, la, sisam ŋga kii wa mu tni ni nu kre yi.
45007021	Kena ni nya na na ni yo mbe chichie pe kpan, sisaa ki kaari nyjila kro nu.
45007022	Ni Nyiɛkpↄↄ mbra kori ni jawala nu.
45007023	La, ni mbra fↄŋgↄ ka nya ni nu, a kra wii na mbra ŋga kii wa ni jawala nu kre ni, mu ni pↄ mu sisam mbra ŋga kii wa mu tni ni nu kre ŋga.
45007024	Ni yiɛ je! Kena ŋmbi we ni shↄ mbe yili wejiŋge ŋga ki shie na ni ni kumu nu ŋga kɛɛ hin?
45007025	Ni Nyiɛkpↄↄ kaan mboo, na u yire o Tafun Yesu Kristo na mu ni shↄ. Mi titi jawala nu kre, Nyiɛkpↄↄ mbra ni sumi, la, wejikaara nu kre, sisam mbra ni sumi.
45008001	Kena fuŋga mblɛ pe pe Kristo wolo kre wa pimi li na.
45008002	Ŋgi na, jaŋga ŋga ki yiri Kpra Ŋumu wre nu, na ŋmaa kaan Kristo Yesu nu kre, ki ni shↄ mu yili sisam jaŋga na kum kɛɛ.
45008003	Nyiɛkpↄↄ na kee ŋga mbra yire nsra ja mu pe kre pe, ŋgi na, o naa pↄlɛ, o nsra ja mu li mbra yire na. Bawa wra wre titi pↄ tun, a wra pan na wejikaara ni na lewo wi, mna pan mu sisam jaŋga gbo o wejikaara nu.
45008004	A imi kie pe mbe wre mblɛ o taa Kpra Ŋumu wre na, a o n taa wejikaara sisam na kre jaa li kee chichie nyjɛ mbra yire chaa kre na.
45008005	Mblɛ pee wa mu tni wejikaara sisam nu kre, pe jawalaa wa mu taa wejikaara sisam yirɛ na, a mblɛ pee wa mu tni Ŋumu wre nu kre, pe jawalaa wa mu taa Ŋumu wre yirɛ na.
45008006	Na mu mu jawala taa sisam kepele na, mu kↄlↄ yi kumu, la, na mu jawalaa wa Ŋumu wre kepele na, mu wo yi ŋmaa na wejinyiŋge.
45008007	Ŋgi na, ŋmba u u jawala taa sisam kepele na kre, u loŋgo wi Nyiɛkpↄↄ. Ŋgi na, ufun n taa Nyiɛkpↄↄ mbra na, a wa jaa taa yi na fio.
45008008	A mblɛ pe taa sisam kepele na kre, Nyiɛkpↄↄ yiɛ wa jaa shↄ pe na fio.
45008009	La, yire n taa sisam kepele na. Na Nyiɛkpↄↄ Ŋumu wree wa e nu wala, ŋga Ŋumu wre we yo na ee taa. Kpra na, ŋmba nu Kristo Ŋumu wre n wa kre, u n pe Kristo wo.
45008010	La, na Kristoo wa e nu sisam ndra na ee ku, nde Ŋumu wre saara na ee ŋmaa ta. Ŋgi na, Nyiɛkpↄↄ o fraka u yɛ pan.
45008011	Na Nyiɛkpↄↄ ŋmba wra Yesu nyi mna yili kuulo nu wre Ŋumuu wa e nu wala, kena wre Nyiɛkpↄↄ ŋmba wra Yesu Kristo nyi mu yili kuulo nu kre, we e wejikaara nyjɛ yie ku kre ŋga ŋmaa, mbe yire u Ŋumu ŋmba uu wa e nu wre na.
45008012	Kena ni wolo, fↄlↄ ŋga kii wa o na yi na, waa taa o sisam kepele na na.
45008013	Ŋgi na, na mu taa sisam kepele na kre, mu ku. La, na mu yire Kpra Ŋumu wre na mu tia mu sisam kepele nyjɛ yii wa mu nu yire ku kre, mu ŋmaa ta.
45008014	Mblɛ pe taa Nyiɛkpↄↄ Ŋumu wre na kre, Nyiɛkpↄↄ wre biile lɛ.
45008015	Kpra Ŋumu ŋmba Nyiɛkpↄↄ e ŋga wre wa e pe tinlɛ, mbe ti e na fiɛ, la, we e pe Nyiɛkpↄↄ biile, mbe o yire Ŋumu wre na mbra Nyiɛkpↄↄ yeeri "Ndoo".
45008016	Nyiɛkpↄↄ Ŋumu wre, na o ŋumu o dansiɛrɛ li na Nyiɛkpↄↄ biile lɛ wre.
45008017	Ŋga o pe u biile ŋga, Nyiɛkpↄↄ dwamu ŋga u tɛɛ na u leele sri kre, oo ki ta, mbe o kro na Kristo u dwamu ŋga Nyiɛkpↄↄ tɛɛ u pan kre ta. Na o kala nya u ndra na wala, wre na wre we chaa mbe u yɛnyiŋge kre ta.
45008018	Ni shↄ mu li na fuŋgaami kanyana nyjɛ o nyaa ŋga wa jaa da yɛnyiŋge ŋga Nyiɛkpↄↄ we wↄ mbe o nyina kre ni.
45008019	Ŋgi na, yirɛ nyjɛ Nyiɛkpↄↄ gbeele yire kroo wa na sri mu na ble ŋga nu Nyiɛkpↄↄ we u biile wↄ mbe nyina kre sri.
45008020	Yirɛ nyjɛ Nyiɛkpↄↄ gbeele kre, u yi sun mu tia yi pe yirɛ wɛɛ, a imi na yi chaa ma, la, pan Nyiɛkpↄↄ chaa mbe yi pe. La, dankna naa wa,
45008021	na yirɛ nyjɛ Nyiɛkpↄↄ gbeele kre, we yi shↄ mbe yia fↄↄn, mbe pan na yi ni wre Nyiɛkpↄↄ yɛnyiŋge yɛtaara kpↄↄ ŋga we u biile ŋga kre nu.
45008022	O chin na waŋgra yirɛ kroo wa na jiin, na nyɛni kro, na chlↄ se nyjila da, hali mu pan mu su aŋga na.
45008023	Yirɛ nyjɛ Nyiɛkpↄↄ gbeele yire kro, hali wre mblɛ o klu mu Ŋumu wre ta finfin kre, wre chↄↄ jiin lɛɛ, na u sri mbe u pan mbe o wↄ mbe nyina na u biile lɛ wre yɛŋgɛ, mbe o oyɛ ta.
45008024	Ŋgi na, ŋga Nyiɛkpↄↄ o ŋmaa shↄ kre, kre dankna ŋga o ta. La, na mu yira ŋga na mu dankna nyaa nyini ni kre, kena dankna yira ma na. Ŋmbi u kaan yira ŋga u ta na tɛ hin?
45008025	Yira ŋga na o kaan kre, na o n na ki nyaa kre, kena o frↄ wru mbra ki sri.
45008026	Pan chↄↄ Kpra Ŋumu wre yaa o na, o pↄlɛm nu. Ŋgi na, o n chin imi ki fna o na nyiɛtali, la, Ŋumu wre titi u Nyiɛkpↄↄ tali na o kaan, imi waa jaa tali mbe da.
45008027	A Nyiɛkpↄↄ ŋmba u leele lolonyi nyaa kre, u chin ŋga Ŋumu wre jawa. Ŋgi na? Ŋumu wre u Nyiɛkpↄↄ tali u leele pan imi wre Nyiɛkpↄↄ chaa.
45008028	O chin na yirɛ nyjɛ yi pini ŋga kro, Nyiɛkpↄↄ yi pini mbe yi nyu mbe mblɛ pe u kori ŋga, mblɛ u yeeri u chaara na kre.
45008029	Mblɛ Nyiɛkpↄↄ na klu mu chin fa na pie pe u wolo kre, wra pe wↄ mbe pe pe na u Pↄ wre wi, imi kie pe mbe u Pↄ wre pe yɛklo u wolo tataara pre nu.
45008030	A mblɛ Nyiɛkpↄↄ wↄ mu tɛɛ kre, u pe yeeri, a mblɛ u yeeri kre, u pe fraka, a mblɛ u fraka kre, u pe ŋga u yɛnyiŋge.
45008031	Kena kee ŋgi oo yo na hin? Na Nyiɛkpↄↄ wa o kro, ŋmbi we jaa o pe yaka hin?
45008032	Wre ŋmba u nsra je u Pↄ wre ŋgaa na, la, mna u tɛɛ mu sra wↄ mu o kro ŋga kre, kena wa o ŋga yirɛ kro mbe ya ree?
45008033	Kena ŋmbi we ja mbe kala taa Nyiɛkpↄↄ leele mblɛ u wↄ kre na hin? Nyiɛkpↄↄ wre u pe ŋga tam.
45008034	Kena ŋmbi we jaa o gbun pimi ni na hin? Yesu Kristo ree? Ↄↄnhↄn! Wre wra ku mu o ŋga, a pra u nyi mu yili kuulo nu mu o ŋga, a uu wa mu tni Nyiɛkpↄↄ kalie kre. Bawa u nyi na tali na o kaan.
45008035	Ŋgi kie ja mbe Kristo koroo ŋga u o kori kre kla hin? Kanyana ree, ndee wejiwrɛ hin? Ndee prara, ndee klo, ndee yirɛ laarↄ, ndee yɛnyiɛ, ndee kumu hin?
45008036	Imi na pe ki nyunↄ Nyiɛkpↄↄ hlɛ kre nu mu tɛɛ mbo, "Mu saara na, kumu kanyana nu o nyi nyjila kro nu, pe o pe na mbaala mblɛ pe shie mbe sɛ gbo lɛ."
45008037	A nde nyjɛ krɛrɛ nu kre, o yire ŋmba u o kori wre na mu wi mu yili.
45008038	Ŋgi na, ni shↄ mu li na kumu, ndee ŋmaa, ndee nyjeeri bitumblↄ, ndee jaŋga, ndee yirɛ nyjɛ yii wa fuŋgaami, ndee mbakↄ yirɛ, ndee faŋga,
45008039	ndee nyjeeri, ndee tra, ndee yirɛ nyjɛ u gbeele kro, ka n wa mbe ja mbe koroo ŋga Nyiɛkpↄↄ yire o Tafun Yesu Kristo na mu o kori kre kun.
45009001	Kpra kee mbe yo e pan kre. Kristo wo wi mi, kala ma ni fnɛ. Kpra Ŋumu wre saara na, ni jawala titi chin na kala ma ni fnɛ.
45009002	Fooro ni yii kpↄↄ, a ni gbun na ni fiiri, ni leele ndra na.
45009003	Na kie na nyu, mbe ndaa yire ni leele pre titɛɛ, mbe Nyiɛkpↄↄ na ni sun, mbe ndaa kun Yesu na.
45009004	Nyiɛkpↄↄ leele lɛ, a u pe wↄ na u biile lɛ, mu pe ŋga u yɛnyiŋge kre, wra nyu nunu pe na pe ni, mna pe ŋga mbra yire. A pre pra kpra sumiɛ kre ta, pre pra Nyiɛkpↄↄ nyu ŋga wra yo na we pe kre ta.
45009005	Pe tolɛɛlɛ pra pe leele mblɛ kee ki shian, a ŋga Yesu na pan na wejikaara ni kre na, pe sele kre nu wra yili. Nyiɛkpↄↄ ŋmba jaŋga ki wɛ yirɛ kro na kre, wre wo yi dwamu nyjila kro nu. Amin.
45009006	La, ki n pe na Nyiɛkpↄↄ nyu ŋga u yo mu tɛɛ kre n ja mu pe. Ŋgi na, ki n pe Israel leele kro Nyiɛkpↄↄ wↄ na u wolo lɛ.
45009007	A ki n pe Abraham sele leele kro lɛ Nyiɛkpↄↄ biile. Nyiɛkpↄↄ na yo Abraham pan mbo, "Isaki sele leele lɛ mu nanae."
45009008	Ki nyina na Abraham biile mblɛ wra se imi na lewo sii kre, Nyiɛkpↄↄ biile ma, la, Nyiɛkpↄↄ nyu ŋga wra yo kre biile pre lɛ Abraham nanae.
45009009	Nyiɛkpↄↄ nyu ŋga wra yo kre nyina na, "Nyjila ŋga ki fna nu mbe ndruu pan, a Saara we biblↄ se."
45009010	A kre chiin ma, la, ŋga Rebeka na o tolɛɛ Isaki na siire ta kre,
45009011	Nyiɛkpↄↄ na yo Rebeka pan mbo, "Lopom wre we ble wre sumi." Nyjila ŋga ni wra yo u pan ma kre, na u n ta mu se na biile. Nyjila ŋga ni wra yo u pan ma kre, na u n ta mu se tun, a na biile pre wa n ta mu chichie, ndee sisaa ka pe tun. La, Nyiɛkpↄↄ na yire wre titi chaara na mna biile pre wa wↄ,
45009012	kee ŋga pra pe ma kra tia. La ki nyina na Nyiɛkpↄↄ titi, u chaara na u yire na mblɛ u cha woni.
45009013	Imi na pe ki nyunↄ Nyiɛkpↄↄ hlɛ kre nu mu tɛɛ mbo, "Ni Jakↄb wↄ, mu Esau je."
45009014	Kena mni oo yo na hin? Kena o yo na Nyiɛkpↄↄ n fraka ree? Pan ma ki nyi.
45009015	Ŋgi na, wra yo Mbose pan mbo, "Ŋmba fooro ni chaa mbe chin kre, wre fooro mbe chin, a ŋmba ni chaa, wre kanyana kii wa ni na."
45009016	Kena ki n pe ŋga lewo chaa, ndee ŋga u pini na yi, la, Nyiɛkpↄↄ fooro chiɛn na yi.
45009017	Pra ki nyunↄ Nyiɛkpↄↄ hlɛ kre nu na, Nyiɛkpↄↄ na yo Farao pan mbo, "Ni mu pe ŋunu, mbe mu tɛɛ mbe ni kee pe, mbe yire mu na mbe ni jaŋga nyina, mbe ki yire ki na mbe ni mɛɛ kpali waŋgra nu."
45009018	Kena ŋmba fooro Nyiɛkpↄↄ chaa mbe chin kre, wre fooro u chini, a ŋmba u chaa kpan, wre we ti mbe u ndie kan.
45009019	E wa we yo ni pan na, "A na pan ki nyi kre, mni ki pe a Nyiɛkpↄↄ na yuu na lewo ndie kan hin? Ŋmbi we jaa ŋga Nyiɛkpↄↄ chaa kna hin?"
45009020	A lewo wi ŋmbi, mbe u jaa Nyiɛkpↄↄ nyu kaanri hin? Yira ŋga pe faanri we jaa ki faanrifun wie mbo, "Mni a mu ni faanri imi ree?"
45009021	Chuɛ faanrifun n wa jaŋga ni choo na, mbe jaa choo nunu kre tɛɛ mbe chuɛ shiin faanri, mbe ka tɛɛ mbra keshian yirɛ piin, mbe ka tɛɛ mbra yirɛ wɛɛ piin ree?
45009022	Pan chↄↄ Nyiɛkpↄↄ chaa mbe u krↄ kuↄn nyina, mbe leele u jaŋga nya. Ki tia u frↄ tataara mblɛ pe tia u krↄ kun, a ki fna u pe kla kre na.
45009023	A chaa u chaa mbe u yɛnyiŋge kpↄↄ kre nyina mblɛ fooro u chin kre pan, wre mblɛ u gbeele mbe o u yɛnyiŋge kre ta kre.
45009024	Wre mblɛ u yeeri kre, ki n pe Judae chiin u yeeri, hali mblɛ pe n pe Judae pre kro chaa.
45009025	Kee ŋga Nyiɛkpↄↄ yo Hosea hlɛ kre nu yi kre mbo, "Mblɛ pe nsra pe ni leele kre, mbe pe yeeri ni leele, a waŋgra ŋga ni nsra kori kre, mbe ki yeeri 'ni waŋgra ŋga ni kori.' "
45009026	"A lawee ŋga nu chↄↄ pra yo pe pan mbo, 'Ni leele ma yire kre, bawa chↄↄ pie pe yeeri Nyiɛkpↄↄ ŋmba uu wa ŋmaa ni wre biile.'
45009027	Yisaia na yo Israel leele pan mbo, 'Hali na Israel leele nɛɛ na epo nyu tanyiɛ yi, chiɛri plɛ ŋmaa pie shↄ.'
45009028	Ŋgi na, o Tafun wre we leele kee li tra na mna mbe kↄ nyaanyaa."
45009029	Imi na Yisaia na ki yo mu tɛɛ kre mbo, "Na o Tafun, jaŋgafun Nyiɛkpↄↄ wre nsra tolɛɛlɛ ti o pan, kaa pan oo na kla na Sodom na Gomora leele lɛ."
45009030	Kena mni oo yo na hin? Mblɛ pe n pe Judae, a pe n naa chaa mbe fraka Nyiɛkpↄↄ yiɛ kre, Nyiɛkpↄↄ yire shↄnlie na mu pe fraka.
45009031	La, Israel leele mblɛ praa mbra chaa mbe yire yi na mbe fraka kre nsra yi ta.
45009032	Ŋgi na, pe nsra yire shↄnlie na, la, mbra na pra yire. Pe gbro dnɛ kre na,
45009033	imi na pra ki nyunↄ Nyiɛkpↄↄ hlɛ kre nu kre mbo, "Le, ni dnɛ teeri Ziↄn na, ŋga kie ti leele na gbroi, kre dnɛ ŋga kie ti mbe pra tuuri, a ŋmba we u shↄ mbe li kre, wa ti mbe nyifɛɛrɛ u gbo."
45010001	Ni wolo, ŋga ni loloŋgo chaa, na ŋga ni tali Nyiɛkpↄↄ pan na ni leele kaan yi na, pie ti Nyiɛkpↄↄ pe ŋmaa shↄ.
45010002	Mbe jaa pe dansiɛrɛ li na pe gbeŋmba Nyiɛkpↄↄ sumiɛ nu, la, ki n pe kpra titi kre kolo na yi.
45010003	Ŋgi na, kolo ŋga na Nyiɛkpↄↄ lewo fraka kre, pe ki je, mu pre titi kolo wru. Ki tia pe n taa kolo ŋga na Nyiɛkpↄↄ lewo fraka kre na.
45010004	Kristo na pan, mbe ŋmba we u shↄ mbe li kpan fraka, la, mbra ma yie lewo fraka na.
45010005	Mbose na ki nyunↄ na, "Lewo ŋmba u chaa mbe fraka, mu taa nyjɛ mbra yire yo na kre, we ŋmaa ta mbra yire nu."
45010006	La, kolo ŋga na lewo fraka mu yire shↄnlie na kre yi kre, mbo, "Maa shia yo mu lɛɛ na, 'ŋmbi we sɛ nyjeeri mbe sɛ Kristo wre wru mbe pan hin?'
45010007	Ndee, 'ŋmbi we sɛ tra tapan mbe sɛ Kristo wↄ kuulo nu mbe pan hin?' "
45010008	La, kee kre kro yi na, "Nyiɛkpↄↄ kee kre, ki mbra e na, kii wa e nyuu, na e lolonyi nu," Kre yi shↄnlie kee ŋga o kpali kre.
45010009	Na mu ki yo nyu lam na Yesu wi o Tafun wre, a mu ki shↄnli mu loloŋgo nu na Nyiɛkpↄↄ na u nyi mna yili kuulo nu kre, mu ŋmaashↄmu ta.
45010010	Ŋgi na, o shↄnlie ŋga o ta kre, kre ki tia o fraka, a ŋga o ki yuu nyu lam kre ki tia o ŋmaashↄmu ta.
45010011	Nyiɛkpↄↄ kee ŋga pe nyunↄ mu tɛɛ kre yo mbo, "Ŋmba we u shↄ mbe li kre, wa ti mbe nyifɛɛrɛ ufun gbo."
45010012	Ndro kro pan u ki yo, ŋgi na? Judae, na mblɛ pe n pe Judae o, o kroo nunu, wa n uyɛ. Nyiɛkpↄↄ nunu wre wi o kro Tafun, a mblɛ pe u mɛɛ yeeri kre, u pe kro dwan.
45010013	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Ŋmba we o Tafun wre mɛɛ yeeri na u u ŋmaa shↄ kre, we u ŋmaa shↄ."
45010014	A mni pie pe mbe u yeeri mbe u paan ya pe na hin? Na pe n u shↄ mu li. A mni pie pe mbe u shↄ mbe li hin? Na pe n kee kre loo tun. A mni pie pe mbe kee kre loo hin? Na pe n kee kre kpalifun ta.
45010015	A mni leele we pe mbe kee kre kpali hin? Na ndro n pe tun. Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Ketaan kre kpalifɛɛnlɛ pre paan kre pe yiɛshↄↄrↄ ni mu tro."
45010016	La, leele kro ma pe taa ketaan kre na. Ŋgi na, Yisaia na ki yo mbo, "O Tafun, ŋmbi u kee ŋga u loo o pan kre shↄ mu li hin?"
45010017	Kena kee kre loo ki paan na shↄnlie ni, a Kristo kee kre kpalaa ki paan na kee kre loo ni.
45010018	A ndaa kna mu wie na, kena pe n kee kre loo ree? Pra ki loo mu tro, imi kee kre pe nyunↄ Nyiɛkpↄↄ hlɛ kre nu mu tɛɛ kre yo kre mbo, "Pe mana sɛ waŋgra kro nu, a pe kee yire sɛ su tra nyukↄↄrↄ na."
45010019	A ndaa ndru mu wie na, kena Israel leele pre nsra kee kre nↄↄ loo ree? Mbose na klu mu yo na Nyiɛkpↄↄ yo mbo, "Mbe ti mbe e yiɛnyina leele mblɛ pra pe e pan lewaala kre na, pre leele mblɛ pe nsra kala chin pre ni mbe ti e krↄ wru."
45010020	A Yisaia na gbun ta mna yo mbo, Nyiɛkpↄↄ yo na, "Mblɛ pe nsraa ni haa chaa kre, pre pra ni nya, mblɛ pe nsraa ni haa wie kre, pre ndaa niyɛ wↄ mu nyina."
45010021	La, mu wru Israel leele haa rɛ, wra yo na, "Ble kro nu, ni kɛnyi nyaa mu tɛɛ na ndikanafɛɛnlɛ, na nyukaanrifɛɛnlɛ pre sri."
45011001	Ndaa wie na, kena Nyiɛkpↄↄ u leele pre je ree? Pan ma ki nyi. Mi titi, Israel ndro wi mi, a Abraham nana wi mi, a ni yiri Benjamin sele nu.
45011002	Nyiɛkpↄↄ n u leele mblɛ wra klu mu wↄ pre je. Elaija kee kre pra nyunↄ Nyiɛkpↄↄ hlɛ kre nu mu tɛɛ kre, e n ki chin ra? Wra Israel leele kefuɛn yo Nyiɛkpↄↄ pan mbo,
45011003	"Ni Tafun, pe mu kee nyanyofɛɛnlɛ pre gbo peii, mu mu sragbuɛnlɛɛ yire juari, mi chiin ni kro, a pra ni chaa mbe gbo na."
45011004	Kee ŋgi Nyiɛkpↄↄ na yo u pan hin? Mbo, "Ni leele kagbeŋ kↄↄnashin ti niyɛ pan tɛ, pre pe n kosie kan mu sɛɛn Baal sumi."
45011005	Pan ki nyi chↄↄ nyjila ŋga nu o nyi ŋga nu, leele mblɛ Nyiɛkpↄↄ wↄ kre, chiɛri plɛɛ wa, u dumiɛ kre saara na.
45011006	U dumiɛ kre na ki yire, ŋga lewo pe na ma. Na ŋga lewo pe na Nyiɛkpↄↄ na yila mu u dumi kre, kena kaa u dumiɛ kre n pe dumiɛ titi.
45011007	Kena mni oo yo hin? Yira ŋga Israel leele naa chaa kre, pe nsra ki nya. Chiɛri mblɛ wra wↄ kre, pre pra ki nya, la, hamblɛ pre na ndikana pe.
45011008	Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Nyiɛkpↄↄ pe ŋga ndikana ŋumu, hali mu pan mu su aŋga, pe n na nyaa na pe nyiɛlɛ ni, a pe n na ndru na pe ndiile ni."
45011009	A ŋunu Devid na yo fa mbo, "Ti mbe pe yɛliire kaari pɛlɛ pe pan, mbe pe gbro mbe to, mbe mu pe ndie tini.
45011010	Ti mbe pe nyiɛlɛ tↄ, mbe pia na nyaa, mu pe kru mu le kanyana nu nyjila kro nu."
45011011	A ndaa wie na, kena ŋga Judae pre na gbro kre, pra to mbe pia yiri na ra? Pan ma ki nyi. Ŋga pra hakɛ le kre ndra na, mblɛ pe n pe Judae kre na ŋmaashↄmu ta, mbe ki ti mbe Judae pre yiɛnyina.
45011012	Judae hakɛ ki tia waŋgra ŋga dwamu kpↄↄ ta. Kena na pe kolo laarↄ ki mblɛ pe n pe Judae pre ŋga dwamu waa, kena na Judae pre kro waa pan, a pe kro chaa, pe dwamu we kpↄↄ titi.
45011013	Fuŋga rɛ, yire mblɛ e n pe Judae kre, yire pan ni paara. Pe ni wↄ bituŋu yire mblɛ e n pe Judae kre pan, a mbe niyɛ kpↄↄ ni tnumu nu.
45011014	Aada kre kie ti mbe ni wolo Judae pre yiɛnyina, mbe ki ti mbe pe plɛ ŋmaashↄmu ta.
45011015	Ŋgi na, na pe jeere kre na Nyiɛkpↄↄ leele mblɛ pe n pe Judae wru nↄↄlↄ waa, kena na waa ndru mu pe shↄ, mni nyini kie taa hin? Pan kie pe na gboolo pe nyi mu ŋmaa ta.
45011016	Na sra paanu mimi kre ka pe cheche Nyiɛkpↄↄ pan kre, mu chin na pan ki kro poŋgo pe cheche. A na tiŋge didinyi pe cheche Nyiɛkpↄↄ pan kre, mu chin na pan chↄↄ ki klɛ nyi na.
45011017	Olive tiŋge ŋga pe luu kre, pe ki klɛ kuari mu wo, mu olive tiŋge ŋga kii wa nyaa kre klɛ yɛ le yi titɛɛ. Yire mblɛ e n pe Judae kre, pan e nyi na kre olive tiŋge nyaa wo kre yi. Fuŋgaami ŋga, dwamu kpↄↄ ŋga Judae ta kre, yire na pre wo yi.
45011018	Kena yaa eyɛ kpↄↄ mblɛ pe kuari mu wo na tinyi klɛ yi kre yiɛ. Mni ee pe mbe eyɛ kpↄↄ pe yiɛ hin? Tiŋge kre klɛ lɛ yire, yire ma e tiŋge kre didinyi yii, didinyi yire yi yire yii.
45011019	La, mu jaa yo na klɛ pe kuari mu wo, a ki tia mi lawee ta mu le.
45011020	Ki pe kpra na pra pe kuari mu wo, ŋga pe nsra shↄ mu li kre ndra na, a ŋga ŋu shↄ mu li kre ki tia ŋu lawee ta. La, maa ki tɛɛ mbe muyɛ kpↄↄ, ta dↄↄtaa.
45011021	Tiŋge kre titi klɛ yire kuraa, Nyiɛkpↄↄ nsra tia a yira yiyɛ wru mu li, kena mu jawa na, na ŋu kala sisaa pe we ŋu ti ra?
45011022	Kee ŋga tia o chin imi Nyiɛkpↄↄ lɛɛ tna mu da, na imi u leele ndie tinii mu da. Mblɛ pe to kre, u pe ndie tinii, la, na e u shↄ mu li nyjila kro nu, we nyu e na. A na e n pe ma, we e kuari mbe wo na.
45011023	A na Judae pre waa ndru mu pan mu shↄ mu li kre, we ndruu pe wru mbe le pe tni haa wa. Ŋgi na, uu wa jaŋga ni na we ndruu pan na pe ni na.
45011024	Yire mblɛ e n pe Judae kre, pan e nyi na olive tiŋge ŋga kii wa nyaa, a pe ki klɛ kuari mu wo kre yi. Pe pan mu e le katoo olive tiŋge ŋga pe luu kre klɛ titɛɛ, la, kaa pan ma ki nyi fa. Judae pre, pan pre nyi na olive tiŋge ŋga pe luu katoo kre yi, kia sheli Nyiɛkpↄↄ pan na we ndruu klɛ nyjɛ pe kuari mu wo yire wru mbe le yi titɛɛ.
45011025	Wolo, kekpra ka ndra e na, ni chaa mbe e ki chin, kie ti mbe e e jawala laa e kachindɛ kee na. Kre yi na, Judae pre ndikana kre, kia kro nyjila kro nu, na mblɛ pe n pe Judae a Nyiɛkpↄↄ pe wↄ kre nyu waa fni kre, Judae pre ndikana kre nyu we to.
45011026	Kolo ŋga na Nyiɛkpↄↄ we Judae shↄ yi kre. Pe ki nyunↄ Nyiɛkpↄↄ hlɛ kre nu mu tɛɛ mbo, "Ŋmaashↄfun wre we yiri Ziↄn na mbe pan, we pan mbe ndrashelee kee kro wↄ mbe yili Jekↄb nanae nu.
45011027	Nyu nunu ŋga mi na pre we pe yi na, mbe pe sisaa laa pe na."
45011028	Ŋga Judae Nyiɛkpↄↄ ketaan kre je kre ndra na, ki tia pe Nyiɛkpↄↄ yii loŋgo, a ki tia yire mblɛ e n pe Judae kre lawee ta. La, Nyiɛkpↄↄ wre titi chaara na, u yila pe tolɛɛlɛ pre na mu Judae pre wru mu pe u nↄↄlↄ.
45011029	Ŋgi na, na Nyiɛkpↄↄ ndro wↄ mu u dwan mu kↄ, wre Nyiɛkpↄↄ na ndru mbe u jawala chinɛ.
45011030	Yire mblɛ e n pe Judae kre, e na ndikana pe Nyiɛkpↄↄ na fa. La, fuŋgaami Nyiɛkpↄↄ e fooro chin, ŋgi na, Judae ndikana pe.
45011031	Pan ki nyi chↄↄ, foorochiɛn ŋga e ta kre na Judae yila mu Nyiɛkpↄↄ kee kre je, kre kie ti mbe u pre fooro chin na chↄↄ.
45011032	Ŋgi na, Nyiɛkpↄↄ ndro kro le na u ndie kan, ki tia ki pe na nyuŋgo pe ndro kro yii mu le, mbe u yire u foorochiɛn na mbe ndro kro fooro chin.
45011033	Nyiɛkpↄↄ yɛtaara, na u kachindɛ, na u jawala kpↄↄ titi. Ndro wa ja mbe u ndra kee chin, ndee mbe u kolo chin fio.
45011034	Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Ŋmbi u o Tafun jawala chin hin? A ŋmbi we jaa u ŋga jawala hin?
45011035	Ŋmbi u da mu u ŋga yaka, a ki fna mbe u ki fↄlↄ tↄ mbe ufun ŋga hin? "
45011036	Ŋgi na, wre u yirɛ kro wa, a wre na yirɛ kro yire mu pan, a u wee yi kro. Nyiɛkpↄↄ wo yi yɛnyiŋge nyjila kro nu. Amin.
45012001	Kena ni wolo, ŋga Nyiɛkpↄↄ o fooro chin kpↄↄ kre na, ni e tali, ŋga ee wa na le ŋga, e eyɛ wru e sra ŋga ki pe cheche e Nyiɛkpↄↄ ŋga mbe ki u yiɛnyi. Kre ki pe kpra sumiɛ ŋga na ki fna e tro mbe u sumi.
45012002	Yaa eyɛ wru mbe taa waŋgra ŋga na, la, e ti mbe Nyiɛkpↄↄ e kna, mbe e jawala fↄŋgↄ ta, kre ee ŋga Nyiɛkpↄↄ chaa, na ŋga ki nyu, mu tna u pan titi chin.
45012003	Ŋga Nyiɛkpↄↄ ni dumi kre ndra na, ni yuu e pan kro, wa waa shia uyɛ jawa mbe wɛ imi na u n da na, la, e ti mbe e yiɛ to, mbe e yire shↄnlie ŋga Nyiɛkpↄↄ e ŋga na, mbe jawala chichie jawa.
45012004	Wejiŋge kokoe nɛɛ, a yi kroo wa na yi tnumu ni nununu.
45012005	Pan ki nyi chↄↄ, o nɛɛ, ande ŋga wre na Kristo pe nunu ŋga, o pe wejikaara nunu, a o kro keshiaan wa oyɛ na.
45012006	Kpra Ŋumu wre yire dumiɛ ŋga Nyiɛkpↄↄ o dumi kre na mu o ŋga yirɛ oyɛ yɛ, kena ki fna o yi tnumu tun. Na Nyiɛkpↄↄ kee ki fna o na kpali kre, ki fna o ki kpali na shↄnlie ŋga o ta ni.
45012007	Na sumi oo sumi kre, ki fna o sumi. A na leele o nyina naa, ki fna o yiɛnyina.
45012008	A na gbeŋmbaa o leni kre, ki fna o yiɛnyina. A ŋmba u yira taa, mbe u ŋmbrↄ ŋga ka kre, ufun u lɛɛ wↄ u ki ŋga. Ŋmba pe tɛɛ lopom wra leele le kre u gbeŋmba. A ŋmba u yaa leele na kre, wra ki pini yɛshↄↄrↄ ni.
45012009	E ti mbe e koroo pe kpra ni. E sisam fun, e na chichie piin.
45012010	E eyɛ kori na lobiile lɛ yire Kristo nu, e eyɛ ŋga buuro.
45012011	Yaa na gbashia lii, e gbeŋmba e tnumu tun, e yiɛnyina e o Tafun wre sumi.
45012012	E ti mbe e yiɛshↄ e dankna ŋga e ta kre na, e eyɛ yii kanyana kro nu, e na nyiɛtali nyjila kro nu.
45012013	E na Nyiɛkpↄↄ leele mblɛ pe shian pre kaan, e na fumblↄ le chichie.
45012014	Mblɛ pe e piin sisaa kre, e na dwan e na pe kaan, yaa na pe suni.
45012015	Mblɛ yiɛ ki shↄ kre, e ti mbe yire na pre yiɛshↄ. Mblɛ pe nyɛni kre, e ti mbe yire na pre nyɛni.
45012016	E ti mbe eyɛ kee eyɛ shian, yaa na eyɛ kpↄↄri, e eyɛ nyjii, a yaa na eyɛ pini kachimblɛ.
45012017	Na ndro mu pe sisaa kre, maa u fↄlↄ tↄ sisaa ni. E na kee nyjɛ leele chin na yi nyu yire pini.
45012018	E gbeŋmba na e kepele kro nu, yire na ndro kro we tni wejinyiŋge nu.
45012019	Ni wolo mblɛ ni kori, yaa na sisaa fↄlↄ toni, e ki ti e Nyiɛkpↄↄ krↄkuↄn ŋga. Ŋgi na, pe ki nyunↄ Nyiɛkpↄↄ hlɛ kre nu mbo, "O Tafun Nyiɛkpↄↄ wre yo na, mbe sisam fↄlↄ tↄ."
45012020	"Kena na klo mu loŋgo ta kre, u ŋga sro, a na gbↄↄ u ta kre, u ŋga nyumu mbe u gbↄ, na mu pe ma kre, kena mu tia nyifɛɛrɛ u gbo."
45012021	Yaa ti sisam nduu e na, la, e ti mbe e chichie wɛ e sisam na.
45013001	Ndro kro u uyɛ nyjii u waŋgra jaŋgafɛɛnlɛ ŋga. Ŋgi na, jaŋga ka n wa a Nyiɛkpↄↄ n chin ki kee nu. A wre u jaŋgafɛɛnlɛ pre tɛɛ.
45013002	Kena ŋmba we jaŋgafɛɛnlɛ kee je kre, u Nyiɛkpↄↄ kee je, a we uyɛ gbun pimi ni.
45013003	Chichie pefun na waŋgra lopom fiɛ, fↄna sisaa pefun. Mu chaa mbe ma jaŋgafun fiɛ ra? Kena ta ŋga ki fna pini, kre mu mɛɛ chichie ta u pan.
45013004	Ŋgi na, mu chichie na, Nyiɛkpↄↄ tnumu u tuni. La, na maa sisaa pe to, ta u fiɛ, ŋgi na, uu jaŋga ni mbe jaa mu ndie tini, a we ki pe. Nyiɛkpↄↄ tnumu u tuni, na paan Nyiɛkpↄↄ krↄkuↄn ni sisam pefɛɛnlɛ na.
45013005	Kre ndra na, ki fna e eyɛ nyjii mbe jaŋgafɛɛnlɛ ŋga, ki n pe ŋga pie mu ndie tini kre chiin na, la, e chin na pan ki fna e pe.
45013006	Kre ki tia ki fna e na e tↄↄ toni, ŋgi na, jaŋgafɛɛnlɛ pre, na pe pe tnumu tuni, kena Nyiɛkpↄↄ pe tnumu tuni na kaan.
45013007	Kena ŋga ki fna e tↄ mbe pe ŋga kre, e ki tↄ. Tↄↄ ŋga nyini ki fna mu tↄ kpan, ki tↄ mu ki fun ŋga, ŋmba ki fna mu ŋga buuro kre, u ŋga ki yi, a ŋmba ki fna mu ŋga mɛɛ kre, u ŋga ki yi.
45013008	Yaa shia ndro fↄlↄ li, la, fↄlↄ ŋga kii wa e na yi na, ki fna e eyɛ kori nyjila kro nu. Ŋmba u u ŋmbrↄ kori kre li mbra yire kro na.
45013009	Mbra yire yi na, "Maa shia leŋgeere kla, maa shia linkuuro kee pe, maa shia ju, maa shia ti mu yiɛnyina yirɛ na". Yire na mbra nyjɛ yii wa yire kro ndra yi "Mu ŋmbrↄ kori imi na mu muyɛ kori kre."
45013010	Na mu mu ŋmbrↄ kori, ma u pe sisaa. Kena ki tia na koroo wa mu nu, kena mu li mbra yire kro na.
45013011	Ki fna e ma pe, ŋgi na, e chin nyjila ŋga nu e nyi, nyjila da na e ŋunu kuraa kre, mbe e nyi, ŋgi na, o Tafun pan nyjila kre mbra mna, mu wɛ nyjila ŋga ni o na shↄ mu li jle kre na.
45013012	Blee wↄmu chaa tro, a nyisee na mbrai o na. Kena e ti mbe o wↄmu tnumu yire ti, mbe kee nyjɛ yi nyu Nyiɛkpↄↄ pan yire wru mbe pe lafo ŋunↄ wiyirɛ.
45013013	E ti mbe o nyaari chiriri na lafo na o nyaari, mbe waa na pnaa fuɛn, na simi gbↄↄrↄ, na tiɛrɛɛ, na niŋge sisaa, na kakrↄ, na yenyjam kee pini.
45013014	La, e o Tafun Yesu Kristo ŋunↄwiyirɛ yire le, mbe o krↄ kna mbe wa o sisam niŋge yirɛ yire na, mbe waa yi ŋga yiɛ na.
45014001	Ŋmba shↄnlie kii fiɛn kre, e u shↄ e chaa eyɛ nu, a la, yaa na kakra lii u jawala kee na.
45014002	Wa shↄnlie tii mbe wra yirɛ kro lii, la, ŋmba shↄnlie kii fiɛn kre, wre na kaara ka.
45014003	Ŋmba u yirɛ kro lii kre n fna mbe ŋmba wra yi li wre le fiɛn, a ŋmba u kaara fun wre waashia ŋmba u yirɛ kro lii wre le fiɛn. Ŋgi na, Nyiɛkpↄↄ u shↄ.
45014004	Ŋu wi ŋmbi mbe mu jaa wa sumifun gbun pimi ni hin? U Tafun chiin we jaa u ŋga pimi ndee tam. A we tam ta. Ŋgi na, o Tafun wre we jaa u ŋga tam.
45014005	Wa jawa na ble ka kpↄↄ mu wɛ hɛnyi na, a wa na jawa na yi kro yila. Ndro kro u ti mbe u jawala yire gbiŋmbi.
45014006	Ŋmba u ble ka wru mu wɛ ka na kre, u ki piin na o Tafun wre kaan mɛɛ. A ŋmba u yirɛ kro lii kre, u yi lii na o Tafun wre kaan mɛɛ. Ŋgi na, u Nyiɛkpↄↄ kaan mboo ki ndra na. A ŋmba u sro ka fun kre, u ki fun na o Tafun wre kaan mɛɛ, na Nyiɛkpↄↄ kaan mboo ki na.
45014007	Wa n wa o nu mu tni mu uyɛ ŋga, a wa n wa o nu mbe ku mbe uyɛ ŋga.
45014008	Na o tni o, oo wa mu tni mu o Tafun wre ŋga, a na o ku, oo wa o Tafun wre kɛɛ. Kena na o le o, na o ku o, o Tafun wre wolo lɛ wre.
45014009	Ŋgi na, Kristo na ku mu nyi, imi kie pe mbe u pe kuulo na ŋmaafɛɛnlɛ kro Tafun.
45014010	Kena yire, mni e na e ŋmbilɛ gbuun pimi ni hin? A yire mni e na e ŋmbilɛ le fiɛn hin? O kro we yire Nyiɛkpↄↄ yiɛ mbe u o kpra kun.
45014011	Pe ki nyunↄ Nyiɛkpↄↄ hlɛ kre nu mu tɛɛ mbo, "O Tafun Nyiɛkpↄↄ wre yo na, ŋga nii wa ŋga, mi yiɛ ndro kro we kosie kan, mbe mi Nyiɛkpↄↄ ŋga mɛɛ."
45014012	Ki tia, o kro we o kaalɛɛ nyu wↄ Nyiɛkpↄↄ wre yiɛ nununu.
45014013	Kena yaa ti mbe o na oyɛ gbuun pimi ni, la, ki fna o le na waa pe gbronto dnɛ mbe o ŋmbilɛ ŋga, ndee mbe kee ka pe mbe ki ti pe sisaa pe.
45014014	Ŋga mi na o Tafun Yesu pe nunu kre ndra na, ki tia ni chin na yaka n wa mu pe nɛɛrɛ yira, la, na wa shↄ mu li na yira ka pe u pan nɛɛrɛ yira kre, wre pan ki pe nɛɛrɛ.
45014015	Na yira ŋga mu li ndra na, kee ka we mu ŋmbrↄ ta kre, kena mu n na nyaari koroo nu. Kena maa ti sro ŋga mu li ndra na, mbe mu ŋmbrↄ ŋmba na Kristo yila mu ku wre kla.
45014016	Kena maa ti mbe kee ŋga mu kra na ki nyu kre mɛɛ sisaa ta.
45014017	Ŋgi na, Nyiɛkpↄↄ ŋunumu kre n pe aliire na gbↄↄrↄ kee, la, ki pe frakaa, na wejinyiŋge, na yɛshↄↄrↄ kee ŋga Kpra Ŋumu wre kaan.
45014018	Kena ŋmba u Kristo sumi yire kolo nyjɛ na kre, Nyiɛkpↄↄ yiɛshↄ u na, a leele na u le na nyjɛ u piin kre nyu.
45014019	Kena kee nyjɛ yi paan na wejinyiŋge ni, na o ŋmbilɛ gbeŋmba yire na ki fna o yiɛ taa.
45014020	Yaa shia yila sro na mbe Nyiɛkpↄↄ tnumu kla. Sro kro pe cheche, la, ki pe sisaa na mu sro ka li, mbe ki ti mu ŋmbrↄ wa to sisam nu.
45014021	Kena kee ŋga ki fna e na piin yi na, yaa kaara ka, ndee mbe simi gbↄ, ndee mbe kee ka nyini pe, ŋga kie ti mbe e ŋmbilɛ to.
45014022	Kena shↄnlie ŋga mu ta yire kee nyjɛ nu kre, ti ki kro ŋu na Nyiɛkpↄↄ lalaa. Kee ŋga lewo le na ki nyu, a wra ki pini kre, na u n uyɛ gbun pini ni ki na kre, u yiɛshio.
45014023	La, na mu mu jawala pe shiin sro ŋga mu li na kre, na mu ki li, Nyiɛkpↄↄ we mu gbun pimi ni. Ŋgi na, mu n ki li shↄnlie ni. A kee ŋga pee nu shↄnlie n wa kre pe sisaa.
45015001	Wre mblɛ shↄnlie ki kpↄↄ kre, o fna mbra mblɛ shↄnlie kii fiɛn kre leni gbeŋmbaa, mbe waa oyɛ yiɛnyi.
45015002	Ki fna mbe mu kee mu ŋmbrↄ yiɛnyi, u chichie na, imi kie pe mbe ka ya u shↄnlie na.
45015003	Ŋgi na, Kristo nsra uyɛ yiɛnyi, imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Wra tɛɛlɛɛ nyjɛ pra Nyiɛkpↄↄ tɛɛlɛ yire wru mu taa uyɛ na."
45015004	Kee nyjɛ pe nyunↄ Nyiɛkpↄↄ hlɛ kre nu mu tɛɛ fa kre, pe yi nyunↄ mu tɛɛ mbe yi o nyina, mbe o na kaan, mbe frↄ, na gbeŋmbaa ŋga kee kre o leni kre ta.
45015005	Kena Nyiɛkpↄↄ ŋmba u frↄ kaan, na gbeŋmbaa leni kre, u ti mbe e jaa jawala nunu ta, nyjila ŋga e taa Kristo kee yire na ŋga,
45015006	mbe ki ti e kro chaa mbe mana nunu tɛɛ mbe Nyiɛkpↄↄ, o Tafun Yesu Kristo lɛ wre ŋga yɛnyiŋge.
45015007	Kena e eyɛ yii chiechie, imi na Kristo e yii, mu tia e na Nyiɛkpↄↄ kaan yɛnyiŋge kre.
45015008	Ŋgi na, ni yuu e pan na, Kristo na pan mu pe sumifun mu Judae ŋga, mna pe nyina na Nyiɛkpↄↄ pe kprafun. Imi kie pe mbe Nyiɛkpↄↄ kee ŋga wra yo o tolɛɛlɛ pan kre pe yɛŋgɛ,
45015009	mbe ki ti mblɛ pe n pe Judae kre yire Nyiɛkpↄↄ foorochiɛn na mbe u ŋga mɛɛ. Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Kena mbe mu ŋga mboo mblɛ pe n pe Judae pre nu, mbe mɛɛ kↄ mbe mu mɛɛ yile."
45015010	A kee kre ndru mu yo mbo, "Yire mblɛ e n pe Judae kre, e ti mbe yire na Nyiɛkpↄↄ leele mblɛ u wↄↄ preɛshↄ."
45015011	Kee kre yo na mbo, "Yire mblɛ e n pe Judae kre, e Nyiɛkpↄↄ ŋga mɛɛ. E ti mbe ndro kro u ŋga mɛɛ."
45015012	A Yisaia na ndru mu yo mbo, "Jɛsi nana we pan, wre we yiri mbe paan ŋunumu li mblɛ pe n pe Judae pre na, a wre na pie na kaan."
45015013	Kena Nyiɛkpↄↄ ŋmba na o kaan wre, u e shↄnlie ŋga e ta le, mbe e ŋga yɛshↄↄrↄ, na wejinyiŋge, mbe kpra Ŋumu wre jaŋga ti mbe e dankna kpↄↄ ta nyjila kro nu.
45015014	Ni wolo, mi titi shↄ mu li na kee chiriri yii wa e nu, a e kee yire kro chin, ki tia e ja na eyɛ nyina.
45015015	La, ni hlɛ ŋga nu rɛ, ni gbun ta, mu kaalɛɛ yɛ wↄ mu yi nyunↄ na e sↄↄnri. Ni gbun ta, ŋgi na, Nyiɛkpↄↄ ni dumi,
45015016	mu yo ni pan na ni pe Yesu Kristo sumifun, mblɛ pe n pe Judae pre pan. Ni sumi na Judae sↄfu wi, na ketaan ŋga ki yiri Nyiɛkpↄↄ pan kre yuu, mbe ki ti mblɛ pe n pe Judae pre, mbe pe pe na sra wↄ yira ŋga Kpra Ŋumu pe cheche, a Nyiɛkpↄↄ yiɛshↄ ki na yi.
45015017	Kena ŋga mi na Yesu Kristo ta mu pe nunu ŋga, mbe jaa niyɛ kpↄↄ Nyiɛkpↄↄ sumiɛ nu.
45015018	La, mba nyu nyaa mbe kee ka yo, fↄna ŋga Kristo yire ni na mbe pe, mbe ki ti mblɛ pe n pe Judae pre yire ni nyu kee, na ni kepele,
45015019	na kawako kee nyjɛ yi Nyiɛkpↄↄ jaŋga nyina na, mbe paan ndie tɛɛ Nyiɛkpↄↄ kee kre na. A ŋga ndaa yire Jerusalɛm na na shie Ilirikum na kre, na pan ni Kristo ketaan kre kpali na shie.
45015020	Ŋga ni chaa yi na, mbe ketaan kre kpali mbe tro mna pe n da mu Kristo kee loo tun, mbe kia kↄↄ pan na ni sɛ nyuŋgo sin mu taa wa nyuŋgo nↄↄ na.
45015021	Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Mblɛ pan pe n da mu u kee yo tun kre, pie u kee loo. Mblɛ pe n da mu u kee loo kre, pie nↄↄ loo ta."
45015022	Kre kee ŋga ndra na, ni n kolo ta mbe paan e shaari.
45015023	La, fuŋga, ŋga ni tnumu kↄ kre tra ŋga nu ŋga, a kie pe yɛlɛ tataara yi ŋga, ndaa chaa mbe paan e shaari kre ndra na,
45015024	ni shↄ mu li na mbe pan fuŋga. Ni chaa na mbaa tro na shie Spein na kre, mbe ni e nyaa shaari. Na mbaa yɛshↄↄrↄ chiɛri li e pan wa kre, mbe e ya ni na, mbe ni jaa sɛ.
45015025	La, fuŋgaami ŋga rɛ, ni shie Jerusalɛm na mbe sɛ Nyiɛkpↄↄ leele pre ŋga yirɛ.
45015026	Ŋgi na, Makedonia na Achia wolo tↄↄ waari yɛshↄↄrↄ ni na shie mbe sɛ pↄlɛfɛɛnlɛ mblɛ pee wa mu chaa Jerusalɛm sumifɛɛnlɛ nu pre ŋga.
45015027	Pre titi, ki tna pe pan na pe ma pe, a pan ki fna pe pe. Ŋgi na, pe Judae pre Ŋumu dwamu kre ka ta, kena pre fna mbe pe sumi na wejiyirɛ ni.
45015028	Kena na mbaa kre tnumu ŋga kↄ, maa sɛ swa ŋga pe waari kre kro ni mu pe ŋga kre, mbe paan tro mbe sɛ Spein na.
45015029	A ni chin na na ni pan e jaara kre, mbe pan na Kristo dwamu kpↄↄ ni mbe e ŋga.
45015030	Ni wolo, ni e tali o Tafun Yesu Kristo wre, na Kpra Ŋumu wre koroo nu na, e ti o Nyiɛkpↄↄ tali mbe u ya ni na.
45015031	E Nyiɛkpↄↄ tali, mbe u ni shↄ mbe yili Judea leele mblɛ pe n shↄnli pre kɛɛ. A e Nyiɛkpↄↄ tali mbe kee ŋga mbe sɛ pe Jerusalɛm na kre Nyiɛkpↄↄ leele mblɛ pee wa wa kre yiɛ nyi.
45015032	Kena na ki tna Nyiɛkpↄↄ pan, mbe ni ndruu pan e nu yɛshↄↄrↄ ni mbe wuu chiɛri.
45015033	Kena yire na Nyiɛkpↄↄ ŋmba u o kaan wejinyiŋge kre e tni. Amin.
45016001	Ni o jaa Foibe ŋmba u tnumu tuni Kenkria sumifɛɛnlɛ nu wre nyinai e pan. Kia mu we pan wa.
45016002	E u yii chichie o Tafun wre mɛɛ nu, imi na ki fna Nyiɛkpↄↄ ndro ni. Yira ŋga kie u shian kro e ya u na. Ŋgi na, imi na u yaa lenɛɛrɛ na kre chↄↄ, pan u ya ni na.
45016003	Ni Prisila na Akwila, mblɛ pe pe ni ŋmbilɛ tnumu tunfɛɛnlɛ Yesu Kristo nu kre shaari.
45016004	Pra pe ŋmaa tɛɛ mu ni ŋmaa lↄ. Mi chiin ma ni pe kaan mboo, sumifɛɛnlɛ mblɛ pe n pe Judae pre kro pe kaan mboo na.
45016005	Ni sumifɛɛnlɛ mblɛ pe fnii pe katoo wa kre kro shaari na. E ni nunu chichio Epaeneto, ŋmba wra klu mu Kristo shↄ mu li Asia tra nu wa kre shaari ni pan.
45016006	A e Maria ŋmba u tnumu kpↄↄ tun e nu wa wre shaari ni pan na.
45016007	Ni Androniko na Junia, ni wolo Judae mblɛ pra yii mu ya ni na mu le nyuŋgo kre shaari. Pe pe chin Nyiɛkpↄↄ bitumblↄ pre nu, a pe klu mu Kristo chin ni na.
45016008	Ni Apliato, ni nunu ŋmba ni kori o Tafun ndra na wre shaari.
45016009	Ni Urbanu, o ŋmbrↄ Kristo tnumu tunfun wre shaari, wre na ni ŋmbrↄ chichio Stachi.
45016010	Ni Apele ŋmba u yire penlee tataara na mu taa Kristo kro wre shaari. Ni Aristoblo sele wolo pre shaari.
45016011	Ni Herodion, ni ŋmbrↄ Judae wo wre, na ni wolo kristofɛɛnlɛ mblɛ pee wa Naakiso sele nu pre kro shaari.
45016012	Ni Trafaina, na Trafosa mblɛ pe o Tafun wre tnumu tuni kre shaari, na ni ŋmbrↄ chichio Pɛɛsi ŋmba u ka pe o Tafun tnumu nu wre shaari.
45016013	Ni Rufu, Kristo tnumu tunfun ŋmba u wↄ wre na u lo ŋmba wra ni wru mu pe u pↄ wre shaari.
45016014	Ni Asinkreto, na Flegↄn, na Hɛɛmi, na Patroba, na Hɛɛma, pre na kristofɛɛnlɛ mblɛ pee wa wa kre kro shaari.
45016015	Ni Fililogo na Julia, na Nero na u jaa, na Olimpa na Nyiɛkpↄↄ leele mblɛ pee wa pe pan wa pre kro shaari.
45016016	E eyɛ shaari chichie ni pan. Kristo sumifɛɛnlɛ pre kro e shaari.
45016017	Ni wolo, ni e tali, e mblɛ pe leele lalaa yↄↄlɛ, na leele shↄnlie kna na juule pre dↄↄta. Pre pe paara na Nyiɛkpↄↄ kee nyjɛ e twan yire taanla. E kun pe na.
45016018	Ŋgi na, mblɛ pe yire kee yire pini kre, o Tafun Kristo wre ma pe sumi, la, pre titi niŋge yirɛ pe sumi. Pre pe paaraa, na nyutnam wru na leele mblɛ pe n sisam chin kre fana.
45016019	A yire ndro kro e nyjiimu kre loo, ki tia ni yiɛshↄ e na. Ni chaa mbe e kala chin, mbra ŋga ki nyu pini, mbe yaa sisaa ka pimi li.
45016020	A Nyiɛkpↄↄ ŋmba u o kaan wejinyiŋge kre, kia mu kuraa mbe u Sutna tre mbe le e jeelee jaara. Yire na o Tafun Yesu dumiɛ e tni.
45016021	Ni ŋmbrↄ tnumu tunfun Timotio wre e shaari. Pan Lusio, na Jesↄn, na Sosipata, ni wolo Judae pre e shaari.
45016022	Mi Tɛɛtiu ŋmba ni hlɛ ŋga nyunↄi ŋga e shaari o Tafun wre ndra na.
45016023	Ni nyuŋgofun Gaiu ŋmba katoo sumifɛɛnlɛ pre fni kre, u e shaari. Erasto, chia ŋga swa tɛɛfun wre, na o ŋmbrↄ Kwaato e shaari.
45016024	Yire na o Tafun Yesu Kristo dumiɛ e tni. Amin.
45016025	E ti mbe o Nyiɛkpↄↄ ŋga yɛnyiŋge. Wre we jaa ti e yire gbiŋmbi e shↄnlie nu, mu yire Yesu Kristo ketaan kre ni kpali e pan kre na. Kekpra kre, pra ki ndra e na fa.
45016026	Fuŋga rɛ, pe yire Nyiɛkpↄↄ kee nyanyofɛɛnlɛ pre kee yire pe nyunↄ yire na, mu kpra kre wↄ fimi na a e nya. A ki yire blenyini Nyiɛkpↄↄ wre nyu kee na, a waŋgra kro leele kee kre loo, mbe shↄↄli, mbe ndie tɛɛ Nyiɛkpↄↄ pan.
45016027	Nyiɛkpↄↄ ŋmba u pe kachiŋu nunu chom wre, u yɛnyiŋge ki yire Yesu Kristo na mbe pe u wo nyjila kro nu. Amin.
46001001	Mi Pↄↄl ŋmba Nyiɛkpↄↄ na yire wre titi chaara na, mna ni yeeri na ni paan pe Yesu Kristo bituŋu kre, na o ŋmbrↄ Sostene pan hlɛ ŋga yiri,
46001002	na shie Nyiɛkpↄↄ sumifɛɛnlɛ mblɛ pee wa Korinto na kre pan. Pre Nyiɛkpↄↄ yeeri mu yire Yesu Kristo na mu pe pe cheche, pre na leele mblɛ pee wa lawee kro nu, mu na o Tafun Yesu Kristo wre yeeri pe Tafun, na o kro Tafun kre.
46001003	O Lɛ Nyiɛkpↄↄ na o Tafun Yesu Kristo wre pe e dumi, mbe e ŋga wejinyiŋge.
46001004	E ndra na ni Nyiɛkpↄↄ kaan mboo nyjila kro nu, ŋga u yire Yesu Kristo na mu e dumi kre ndra na.
46001005	Ŋga yire na Kristo pe nunu kre saara na, u e dwan kee kro na, e paara mu chin, a ee jawala ni na.
46001006	Ŋgi na, Yesu Kristo kee ŋga e na loo kree wa e nu chichie.
46001007	Ki tia yirɛ nyjɛ Ŋumu wre kaan yire ka keshian n kro e na, ŋga ee wa na sri mbe Nyiɛkpↄↄ o Tafun Yesu Kristo wↄ mbe e nyina kre na.
46001008	Nyiɛkpↄↄ we ti e yire gbiŋmbi mbe sɛ kↄ, imi kie pe ŋga ble o Tafun Yesu Kristo we pan kre, mbe wa pimi kee ka nya e na.
46001009	Kprafun wi Nyiɛkpↄↄ, wre u e yeeri na e pan mbe yire na u pↄ Yesu Kristo, o Tafun wre pe nunu.
46001010	Ni wolo, ni e tali o Tafun Yesu Kristo wre mɛɛ ni, e na eyɛ nↄↄ ndru, imi kie pe mbe yaa na eyɛ yↄↄlɛ, la, mbe e jaa chaa mbe pe nunu, mbe e jawala pe nunu kee nunu na.
46001011	Ni wolo, leele plɛ yiri Kloe sele nu mu pan mu ni wↄ ndie na, e tuni eyɛ na.
46001012	Kee ŋga ni nyina yi na, e plɛ yuu na, "Pↄↄl wo wi mi, a plɛ na yuu na Apolo wo wi mi, a plɛ na yuu na Kefa wo wi mi, a plɛ na yuu na Kristo wo wi mi."
46001013	Pe Kristo yↄↄlɛ ree? Ndee mi Pↄↄl pra kan kanyana kumu kaan na mu e ŋga rↄ? Ndee mi Pↄↄl mɛɛ nu pra e ndrɛ je mu le rↄ?
46001014	Ni Nyiɛkpↄↄ kaan mboo na ni nsra e wa ndra je, fↄna Krispↄs, na Gaiu.
46001015	Kena e wa waa shia yo na ni mɛɛ nu pra u ndra je mu le.
46001016	Ni sↄↄnri na ndaa Stefana na u katoo wolo ndrɛ je na, mu ta mu kↄ pre na, ni n sↄↄnri na ndaa e wa ndra je na.
46001017	Ŋgi na, Kristo nsra ni tun na ni pan mbra leele ndrɛ jee. Wra ni tun na ni paan ketaan kre kpali, a ki n pe lewo kachindɛ ni. Na lewo kachindɛ ni yi kre, jaŋga ŋga kii wa Kristo kum ŋga wra ku kanyana kum kaan na kre jaŋga wra ndra.
46001018	Ŋgi na, kanyana kumu kaan kre, mblɛ pe shie mbe sɛ fun kre, pe ki kee le kewaa. La, wre mblɛ ŋmaa Nyiɛkpↄↄ shio kre, o chin na Nyiɛkpↄↄ jaŋga titi yi wre pan.
46001019	Ŋgi na, pe ki nyunↄ Nyiɛkpↄↄ hlɛ kre nu mu tɛɛ mbo, "Mbe kachimblɛ kachindɛ kla, mbe ti kachimblɛ kee nyjɛ pe chin kro pe waara."
46001020	Sena kachiŋu nyi hin? Ndee sena mbra nyinafun nyi hin? A sena waŋgra ŋga kakralifɛɛnlɛ pre nyi hin? Nyiɛkpↄↄ tia waŋgra ŋga kachindɛ pe jijiere kee.
46001021	Nyiɛkpↄↄ pe kachiŋu, ki tia leele n ja mu yire pe kachindɛ na mu u chin. Kra tna Nyiɛkpↄↄ pan, na we yire kee ŋga plɛ yeeri jijiere kee ŋga o kpali kre na, mbe mblɛ pe shↄnli kre ŋmaa shↄ.
46001022	Ŋgi na, Judae kawako kee chaa mbe nya, mbe chin mbe shↄ mbe li, a mblɛ pe n pe Judae pre na kachindɛ wie.
46001023	La, Kristo ŋmba pra kan kanyana kumu kaan na, a u pe gbrontohaa mu Judae ŋga, a u kee pe jijiere kee mblɛ pe n pe Judae pan kre, wre kee o kpali kre.
46001024	La, Judae, na mblɛ pe n pe Judae, a Nyiɛkpↄↄ pe yeeri kre, pre pan rɛ, kee kre Kristo wi, a wre wi Nyiɛkpↄↄ jaŋga, na Nyiɛkpↄↄ kachindɛ.
46001025	Ŋgi na, Nyiɛkpↄↄ kee ŋga plɛ yeeri jijiere kee kre, ki kachindɛ wɛ lewo kachindɛ na, a na Nyiɛkpↄↄ pↄlɛ kruaa kre u faŋga wɛ lewo faŋga na.
46001026	Ni wolo, e jawa imi e na nyi, a Nyiɛkpↄↄ na chin mu e yeeri. E chiɛri plɛ pra kala chin waŋgra haa, e kro ma e na pe jaŋgafɛɛnlɛ, a e kro ma pra se lebiile.
46001027	La, yira ŋga leele jawa jijiere yira kre, Nyiɛkpↄↄ u ki wↄ, mu tia nyifɛɛrɛ kachimblɛ gbo. A yira ŋga leele jawa na ki pↄlɛ kuraa kre, Nyiɛkpↄↄ u ki wↄ, mu tia nyifɛɛrɛ faŋgafɛɛnlɛ gbo.
46001028	A yira ŋga leele le yira waara, mu na jawa na yaka yira ma kuraa kre, kre Nyiɛkpↄↄ wↄ mu tɛɛ mu ŋga leele jawa na ki pe keshian yira kre kla.
46001029	Ki tia ndro wa jaa uyɛ kpↄↄ Nyiɛkpↄↄ yiɛ.
46001030	La, Nyiɛkpↄↄ u tia yire na Yesu Kristo pan mu pe nunu. A wre u tia Kristo pan mu pe o kachindɛ. U saara na, o fraka Nyiɛkpↄↄ yiɛ, mu pan mu pe Nyiɛkpↄↄ leele mblɛ pe pe cheche, a u o shↄ.
46001031	Kena e ti o pe imi na pe ki nyunↄ Nyiɛkpↄↄ hlɛ kre nu tɛɛ mbo, "Ŋmba u chaa mbe uyɛ kpↄↄ kre, u uyɛ kpↄↄ kee ŋga Nyiɛkpↄↄ pe nu."
46002001	Ni wolo, ŋga ndaa pan mu Nyiɛkpↄↄ kpra kee ŋga ki ndra kre kpali e pan kre, ni nsra kekpↄɛ, ndee kachindɛ paaraa paara.
46002002	Ŋgi na, ndaa ni jawala pe na mbe yira kro kee fɛɛ nyjila ŋga ni mi na yire naa wa fↄna Yesu Kristo chiin, na u kum ŋga wra ku kanyana kumu kaan kre na kre bↄkↄ.
46002003	Kena ŋga ndaa wa e nu kre, ndaa pe pↄlɛfun, a fiɛrɛ na tia ndaa seeri.
46002004	Ni paaraa, na ni kee kpalaa nsra pe fanaa, na waŋgra kachindɛ kee yi, la, Kpra Ŋumu wre jaŋga kee nyinaa,
46002005	na imi kie pe mbe Nyiɛkpↄↄ jaŋga ti mbe e shↄ mbe li, mbe yaa yire leele kachindɛ na mbe shↄↄli.
46002006	Mblɛ pe lɛ Ŋumu wre nu kre, ni kachindɛ kee paara pe pan. La, ki n pe waŋgra ŋga kachindɛ, ndee waŋgra ŋga jaŋgafɛɛnlɛ mblɛ pe shie mbe sɛ fun pre kachindɛ yi.
46002007	La, kachindɛ ŋga kee o yuu kre, Nyiɛkpↄↄ kachindɛ ŋga ki ndra yi. Wra ki ndra leele na. Nyjila ŋga ni u nsra ta mu waŋgra ŋga gbeele kre, kre kachindɛ ŋga naa wa u ndra, na we o ŋga yɛnyiŋge.
46002008	Waŋgra ŋga lopom wa nsraa wa mu kre kachindɛ ŋga kee chin. Na pra ki chin kre, pia na o Tafun yɛnyiŋgefun wre kan kanyana kum kaan kre na.
46002009	La, pe ki nyunↄ Nyiɛkpↄↄ hlɛ kre nu mu tɛɛ mbo, "Yirɛ nyjɛ ndro nsra da mu nya, ndee mu loo, ndee nyjɛ ndro nsra da mu tni mu jawa na yie jaa pe kre, yire yirɛ yire Nyiɛkpↄↄ gbeele mu tɛɛ mblɛ pe u kori pre pan."
46002010	La, Nyiɛkpↄↄ yire u Kpra Ŋumu wre na, mu yirɛ nyjɛ u ndra yire wↄ mu wre nyina. Kpra Ŋumu wre yira kro lam chin, hali Nyiɛkpↄↄ wre yirɛ nyjɛ yi ndra yire kro.
46002011	Ndro Ŋmbi uu wa mbe jaa ŋga kii wa ndro lam chin hin? Fↄna ndro wre titi ŋumu ŋga kii wa u nu kre. Pan chↄↄ ki nyi, ndro n ŋga kii wa Nyiɛkpↄↄ nu chin, fↄna Nyiɛkpↄↄ wre titi Ŋumu ŋga kii wa u nu.
46002012	Waŋgra ŋga ŋumu ma o ta, Ŋumu ŋmba Nyiɛkpↄↄ tun wre o ta, wre we ti o yirɛ nyjɛ Nyiɛkpↄↄ o ŋga yire chin.
46002013	Kena kee nyjɛ o yuu yire n pe kee nyjɛ yi yiri lewo kachindɛ nu, la, Ŋumu wre nu yi yiri, a o na Kpra Ŋumu wre kpra kee nↄↄ nyina Ŋumu nu.
46002014	La, lewo ŋmba nu Nyiɛkpↄↄ ŋumu wre n wa kre, wa jaa yirɛ nyjɛ Kpra Ŋumu wre kaan yire ta, a wa jaa yi nↄↄ loo fio, ŋgi na, yi pe u pan jijiere kee, Wre titi ŋumu ŋga kii wa u nu kre, kre u wru na chaa mbe Kpra Ŋumu wre kee nↄↄ loo.
46002015	Ndro ŋmba nu Kpra Ŋumu wre nyi kre ja na yira kro le mbe ki kpra kun, la, ndro ŋmba nu Kpra Ŋumu wre n wa kre wa jaa Ŋumu wre kee nↄↄ loo fio.
46002016	Pe ki nyunↄ Nyiɛkpↄↄ hlɛ kre nu mu tɛɛ mbo, "Ŋmbi u o Tafun wre jawala kee chin hin? A ŋmbi we jaa u ŋga jawala hin?" La, wre rɛ, Kristo kachindɛ kii wa o nu.
46003001	Ni wolo, ni nsra ja mbe paara na e ni na leele mblɛ nu Kpra Ŋumu wre nyi lɛ, la, ndaa paara na e ni na leele mblɛ nu Ŋumu wre n wa lɛ, na biile lɛ yire Kristo nu.
46003002	Nyinimi nyumu ndaa e ŋga, a e na ŋgↄↄri, sro titi na ma, ŋgi na, e nsra ja mbe sro shelee li, a hali fuŋgaami, yaa jaa ki li.
46003003	Ŋgi na, ee wa mu pe na waŋgra wolo lɛ yire tɛ. Ŋga kɛyira sisaa na kakrↄↄ wa e nu ŋga, ki n na nyina na waŋgra ŋga wolo lɛ yire, a e na nyaari waŋgra ŋga kooloe na ree?
46003004	Na plɛɛ wa na yuu tɛ na, "Pↄↄl wo wi mi," a plɛ na yuu na, "Apolo wo wi mi," kena pan ma e piin na waŋgra wolo pre lɛ ree?
46003005	Kena ŋmbi wi Apolo, a ŋmbi wi mi Pↄↄl hin? o kro pe Nyiɛkpↄↄ sumifɛɛnlɛ, a ki yire o na a e shↄ mu li. O Tafun wre o ŋga o tnumu nununu, a o na tuni.
46003006	Mi ndaa yira bie kre luu, a Apolo na nyumu wo ki na, la, Nyiɛkpↄↄ u tia ki lɛ.
46003007	Kena ŋmba u ki luu, na ŋmba u nyumu wo ki na kre, wa ma u yaka pe, la, Nyiɛkpↄↄ ŋmba u tia ki lɛ kre, wre u ka pe.
46003008	Ŋmba u ki luu kre, na ŋmba u nyumu wo ki na kre, pe kro yila, imi na pe tnumu tun mu da, pan pie pe fↄtↄↄrↄ ta mbe da.
46003009	Nyiɛkpↄↄ tnumu tunfɛɛnlɛ lɛ wre, a yire lɛ Nyiɛkpↄↄ see. Nyiɛkpↄↄ nyuŋgo lɛ yire.
46003010	Nyiɛkpↄↄ sumiɛ ŋga u ni ŋga kre na, ni pe na nyuŋgo sinchifun titi wi, a ni nyuŋgo nↄↄ le, a lefuŋu na paan mbe sin mbe taa ki na, la, ŋmba we sin mbe taa ki na kpan, u u siɛn kre dↄↄta.
46003011	Ŋgi na, Nyiɛkpↄↄ Yesu Kristo wↄ na wre nunu chom wi nyuŋgo kre nↄↄ. Fↄŋgↄ ka n wa mbe ya u wo kre na na.
46003012	Plɛ we swa nyiɛ, ndee swa fiŋge, ndee dnɛ chichiele tɛɛ mbe sin mbe taa nyuŋgo kre nↄↄ na, mbe plɛ kɛɛn, ndee nyaa, ndee bleju kɛɛn tɛɛ mbe siin taa ki na.
46003013	Na Kristo ble kre waa da, kie ndro kro tnumu ŋga u tun wↄ mbe nyina. Ki ble kre, kanhun we ndro kro tnumu wↄ mbe nyina. Kanhun kre we ndro kro tnumu pe mbe le, mbe chin imi na ki nyi.
46003014	Kena na ŋga mu sin mbe taa nyuŋgo kre nↄↄ na kre nsra shↄ kanhun kre nu, mu fↄtↄↄrↄ chiriri ta.
46003015	La, na mu tnumu ŋga mu tun kre waa shↄ kre, ma fↄtↄↄrↄ ta, la, ŋu titi we ŋmaa ta, pan kie pe na lewo fɛ mu yili kanhun nu.
46003016	E n chin na Nyiɛkpↄↄ suminyuŋgo lɛ yire, a Nyiɛkpↄↄ Ŋumuu wa mu tni e nu ree?
46003017	Kena na wa Nyiɛkpↄↄ suminyuŋgo kla kre, Nyiɛkpↄↄ we ufun kla na. Ŋgi na, Nyiɛkpↄↄ suminyuŋgo kre pe cheche, a yire lɛ suminyuŋgo kre.
46003018	Wa waa shia uyɛ fana. Na waa wa e nu na uyɛ jawa kachiŋu waŋgra ŋga nu kre, ufun u uyɛ pe jijuo, kre we pe kachiŋu titi.
46003019	Ŋgi na, waŋgra ŋga kachindɛ pe jijiere kee Nyiɛkpↄↄ yiɛ. Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Nyiɛkpↄↄ kachimblɛ yii pe kachindɛ na."
46003020	A pe ki nyunↄ mu tɛɛ na mbo, "O Tafun wre chin na kachimblɛ kachindɛ jawala pe waara."
46003021	Kena ndro waa na uyɛ kpↄↄri ŋga lewo pini pe na. Ŋgi na, yirɛ nyjɛ kro e wee yi.
46003022	Pↄↄl o, Apolo o, Pita o, waŋgra ŋga o, ŋmaa o, kumu o, fuŋgaami o, mbakↄ o, yirɛ nyjɛ kro e wee yi.
46003023	A Kristo wolo lɛ yire, a Nyiɛkpↄↄ wo wi Kristo.
46004001	E o jawa na Kristo sumifɛɛnlɛ lɛ wre, a Nyiɛkpↄↄ kpra kee ŋga ki ndra kre tnumu tunfɛɛnlɛ lɛ wre.
46004002	Kee nunu ŋga ki kro yi na, pie nya na tnumu ka lefun we pe kprafun.
46004003	La, ki n ni shian na ee ni gbun pini ni, a ni kee ka ma ŋga lewo we yo ni, mi titi n niyɛ gbun pimi ni.
46004004	Ni n kee sisaa ka nya niyɛ na, a la, kre n nyina na ni tam li ya. O Tafun wre we ni kpra kun.
46004005	Kena e wa waa shia ndro gbun pimi ni, mbe nyjila ŋga nu o Tafun we pan kre chiin da. Wre we pan mbe kee nyjɛ yi ndra wↄmu nu kre kro wↄ fimi na, mbe lewo loloŋgo kee kro wↄ fimi na. Kena bawa ndro kro we mɛɛ ŋga ki fna na u ni ta Nyiɛkpↄↄ pan.
46004006	Ni wolo, yire na ni yila mu mi na Apolo wru mu tɛɛ mu kee nyjɛ yo, mbe e o le mbe twan. Mbe yaa pe mbe wɛ kee ŋga pe nyunↄ mu tɛɛ kre na, mbe yaa e wa le lekpↄↄ, mbe wa le fiɛn.
46004007	Ŋmbi u ŋu pe a ŋu wɛ plɛ na hin? Yira ŋgi mu ta, a Nyiɛkpↄↄ ma u mu ŋga ki yi hin? A Kena ŋgi ki tia mna muyɛ kpↄↄri na Nyiɛkpↄↄ ma u mu kɛ ŋga mu ta kre hin?
46004008	E jawa na e yↄↄ, na jawa na e yirɛ nyjɛ yi e shian kro ta mu kↄ. E jawa na ŋulo lɛ yire, a wre n pe ŋulo. Ki tna ni pan na ee na pe ŋulo yɛŋgɛ, mbe wre na yire na chaa mbra ŋunumu li.
46004009	Ni jawa na Nyiɛkpↄↄ wre bitumblↄ wru mu tɛɛ kro kpↄklↄ, na leele mblɛ pe shie mbe sɛ gbo lɛ. O pe kaleere yira mu waŋgra, na nyjeeri bitumblↄ ŋga.
46004010	Kristo saara na, jijiele lɛ wre, la, kachimblɛ lɛ yire Kristo nu. Wre pↄlɛ, la, faŋgaa wa yire nu. Pe wre le fiɛn fiɛn, la, yire kpↄↄ kpↄↄ.
46004011	Mu pan mu su nyjila ŋga nu o nyi ŋga nu kre, klo, na gbↄↄ o tro, yoknumɛɛ o toni, gbuun pe o gbuun, a titɛɛ n wa o pan.
46004012	Wre titi kɛnyu tnumu o tuni na oyɛ le. Na pe o suni, mbe wre na dwamu kaan.
46004013	Na pe o o mɛɛ klai, o bonyaa tɛɛ na paara pe pan. Wre lɛ waŋgra ŋga nɛɛrɛ, a wre lɛ yira kro kafuŋgo mu pan mu su aŋga.
46004014	Ni n na yire kee nyjɛ nyunↄi mbe ti mbe nyifɛɛrɛ e gbo, la, ni ki tɛɛ mbe e jaari na ni biile lɛ yire
46004015	Ŋgi na, hali na e lefɛɛnlɛ nɛɛ Kristo nu, a pia ja mbe tↄↄnri kruaa kre, e lɛɛlɛ n nɛɛ, ŋgi na, mi ni yire ketaan kre na mu pe e lɛ Yesu Kristo nu.
46004016	Kena ni e tali, e ni le, e ni kepele twan.
46004017	Kre kee ŋga ndra na, ni Timotio tuni e pan. Ni koroo pↄ kprafun wi o Tafun wre nu, mbe u pan mbe e sↄↄnri ni kooloe nyjɛ na ni tro Kristo wre nu, yire kee nyjɛ ni nyina suminyinyi nu lawee kro nu.
46004018	E plɛ e yɛ kpↄↄri, na jawa na mba pan mbe e shaari na.
46004019	La, na o Tafun wre li ki na kia mu, mbe paan e shaari. Mi titi we paan mblɛ pe pe yɛ kpↄↄri pre kee nyjɛ pie jaa pe nya, ki n pe nyjɛ pie jaa yo.
46004020	Ki n pe Nyiɛkpↄↄ ŋunumu kre, nyu kee yoo yi, la, Nyiɛkpↄↄ jaŋga yi.
46004021	Ŋgi e chaa hin? Ni pan na fwa ni ree, ndee ni niyɛ nyjii mbe pan koroo loloŋgo ni hin?
46005001	Pe pan mu yo ni pan na tiɛrɛɛ wa e nu, hali leele mblɛ pe n Nyiɛkpↄↄ chin kuraa wa pe ma. Pe yo ni pan na wa u lɛ chↄ leŋge,
46005002	a e je na eyɛ kpↄↄri, nyjila ŋga ni ki fna mbe e yiɛ na je, mbe e na ŋmba u kre kee ŋga pe kre wↄ e yɛ nu.
46005003	Kii wa na ni wejikaara n wa e jaara, nde nii wa e jaara ŋumu nu. A o Tafun Yesu Kristo wree mɛɛ ni, ni ŋmba u kre kee ŋga pe wre gbun pimi ni fuŋga ma, na nii wa e lalaa.
46005004	Na e fni eyɛ na, a ni ŋumuu wa e lalaa, a o Tafun Yesu wre jaŋgaa wa o kro lalaa kre,
46005005	e ndro ŋmba u kre kee ŋga pe wre wↄ e Sutna ŋga, mbe u u wejiŋge kla, mbe ki ti mbe pe kↄↄ u ŋumu ŋmaa shↄ o Tafun ble kre nu.
46005006	Imi e eyɛ kpↄↄri kre, ki n nyu. E n chin na yiisi chiɛri ka ki tii mbe paanu mimi kre poŋgo tin ree?
46005007	E yiisi lɛɛ ŋga ki pe sisam yire wↄ e nu, e pe cheche. Kre ee pe fↄgŋↄ na paanu mimi ŋga nu yiisi n wa yi, imi na ni shↄnli na e nyi fa kre. Ŋgi na, pe o Klɛntro ble mbↄↄ ŋmba wi Kristo wre gbo.
46005008	Kena e ti mbe o ble kre li, la, ki n pe paanu ŋga nu yiisi lɛɛ yire nyi ni oo ki li, sisam, na ndra shelee yiisi yire ni ma. La, paanu ŋga nu yiisi n wa, mu pe cheche, mu pe kpra ni kre, kre ni oo ble kre li.
46005009	Hlɛ ŋga ndaa e nyunↄ kre, ndaa yo e pan na yaa na eyɛ chaa tiɛrifɛɛnlɛ nu.
46005010	Ni n yo na waŋgra ŋga tiɛrifɛɛnlɛ, ndee jajaarafɛɛnlɛ, ndee juolo, ndee sɛɛn sumifɛɛnlɛ. Na e yo ee eyɛ kun pre na kre, kena yili ki fna e yili waŋgra ŋga nu.
46005011	La, ndaa nyunↄ mu pan mu e ŋga na yaa na mbra ŋmba u uyɛ yeeri Kristo wo, mu na tiɛri, mu pe jajaarafun, ndee na sɛɛn sumi, ndee kabaarafun, ndee gbↄgbↄↄ, ndee jio na. Yaa shia chaa mbe li na ki fun ni.
46005012	Ŋgi na, mi tnumu ma na mbe fimifɛɛnlɛ kpra kun. Nyiɛkpↄↄ we pe kpra kun. Kena e wolo sumifɛɛnlɛ pre kpra ma ki fna e kun ree?
46005013	Pe ki nyunↄ Nyiɛkpↄↄ hlɛ mu tɛɛ mbo, "E sisampefun wↄ eyɛ nu."
46006001	Na e wa na u ŋmbrↄ ta, ŋgi ki tii mbe u sɛ na u ni waŋgra kpra kunfɛɛnlɛ pan, mbe Nyiɛkpↄↄ leele pre ti hin?
46006002	E n chin na Nyiɛkpↄↄ sumifɛɛnlɛ pie waŋgra leele kpra kun ree? A kena na yire ee kↄↄ waŋgra kpra kun, kena e n da mbe jaa kee bɛɛlɛ nyjɛ kpra kun ree?
46006003	E n chin na wre oo kↄↄ nyjeeri bitumblↄ kpra kun ra? A mni kie pe mbe o pra waŋgra ŋga yirɛ kee yoo na hin?
46006004	Kena na yire kee nyjɛ pan, ŋgi ki tii mbe e sɛ na yi ni leele mblɛ pe n yire haa ni e sumiɛ nu ŋga pan hin?
46006005	Nyifɛɛrɛ ki e gbo kre. Kena kachiŋu nunu chom n wa e nu, na kala pan wa na u ŋmbrↄ lalaa, mbe u jaa ki gbeele ree?
46006006	A e na shie na eyɛ ni leele mblɛ pe n shↄnli yiɛ.
46006007	Ŋga e ta na tuni, na shie na eyɛ ni kala lihaa ŋga kuraa nyina na e to. Ŋgi ki tia yaa ti mbe e ŋmbilɛ e dnumu hin?
46006008	A yire titi kna na sisaa, na dnumu kee pini e wolo Kristofɛɛnlɛ na.
46006009	E n chin na mblɛ pe n fraka kre wa Nyiɛkpↄↄ ŋunumu kre ta mbe li ra? Kena yaa eyɛ fna. Tiɛrifɛɛnlɛ na sɛɛn sumifɛɛnlɛ, na leŋgeere klafɛɛnlɛ, bilɛ mblɛ pe tiɛri pe ŋmbilɛ bilɛ na,
46006010	juolo, na jajaarafɛɛnlɛ, na gbↄgbↄↄlↄ, na kabaarafɛɛnlɛ, na dnumufɛɛnlɛ kro, wa wa Nyiɛkpↄↄ ŋunumu kre ka ta mbe li.
46006011	Pan e plɛ na nyi fa, la, pe e weli, mu e pe cheche, mu e ŋga tam, o Tafun Yesu Kristo mɛɛ, na Nyiɛkpↄↄ Ŋumu nu.
46006012	Wa we yo mbo, "Koloo wa mbe ni jaa kee ŋga ni chaa kro pe." Pan ki nyi. La, kee kro ma ki nyu mu mu ŋga. Mbe jaa yo na nii kolo ni na mbe kee ŋga ni chaa kro pe, la, mba ti mbe kee ka ni ta tnu.
46006013	A lefuŋu we yo mbo, "lɛɛ wo yi sro, a sro wo yi lɛɛ." A nde Nyiɛkpↄↄ we ti mbe yi kro nyu to. Pe nsra lewo wejiŋge gbeele na u tiɛri na ki ni. La, lewo fna mbe u wejiŋge tɛɛ mbe o Tafun wre sumi, mbe o Tafun wre paan tni wejiŋge kre nu.
46006014	Nyiɛkpↄↄ na o Tafun nyi mu yili kuulo nu, a we yire u jaŋga kre na mbe o nyi na.
46006015	E n chin na Kristo wejiŋge ka yi e wejiŋge ree? Kena ki fna mbe ni Kristo wejiŋge ka wru mbe sɛ tiɛri ree? Pan ma ki nyi.
46006016	E n chin na blↄ ŋmba we uyɛ wru mbe taa tɛtiɛrↄↄ na kre, kena wre na wre wejiŋge pe nunu ra? Pe ki nyunↄ Nyiɛkpↄↄ hlɛ kre nu mu tɛɛ chasi mbo, "Pre shiin pre we pe wejiŋge nunu."
46006017	La, ŋmba na o Tafun pie mbra kre, wre na wre we pe nunu ŋumu nu.
46006018	E tiɛrɛɛ ti, sisaa ŋga lewo pini kpan kra u wejiŋge kla, la, ŋmba u tiɛri kre, u sisaa pini na u wejiŋge klai.
46006019	E n chin na e wejiŋge pe Kpra Ŋumu wre nyuŋgo, a Nyiɛkpↄↄ wre wra e ŋga u wi, a uu wa e nu ra? Yire titi ma e eyɛ ta, Nyiɛkpↄↄ wolo lɛ yire.
46006020	Wra e lↄ ndrↄ shelee. Kena e e wejinyi tɛɛ e Nyiɛkpↄↄ ŋga yɛnyiŋge.
46007001	Fuŋga rɛ, mu wru kaalɛɛ nyjɛ e na ni nyunↄ kre na kre, ki nyu mu blↄ ŋga na wa da chlↄ na.
46007002	La, ŋga ee na tiɛri kre ndra na, ki fna mbe blↄ u chↄ ta, mbe chlↄ u plↄ ta na.
46007003	Blↄ n fna mbe je sinlɛ na u chↄ pan, a chlↄ n fna mbe je sinlɛ na u plↄ pan na.
46007004	Chlↄ wre n jaŋga ni wre titi wejiŋge na, na blↄ wre bↄkↄ. Pan chↄↄ blↄ wre n jaŋga ni wre titi wejiŋge na, na chlↄ wre bↄkↄ.
46007005	Chlↄ na u plↄ n fna mbe je sinlɛ na peyɛ pan, fↄna pe paara mu fni na pia da peyɛ na, mbe hɛ su nyjila ka nu, mbe ki ti pe nyjila ta mbe nyiɛtali. Na kre nyjila kre tro, mbe pe ndru mbe da peyɛ na, na kre ma sutna we kolo cha mbe paan pe pe mbe le, na yaa jaa frↄ eyɛ niŋge na.
46007006	Ni n na yuu na e leŋge, la, na mu chaa leŋge.
46007007	Kaa ni chaa mbe ndro kro na tni na mi wi, la, ndro kro na ŋga Nyiɛkpↄↄ u ŋga yi. U tii mbe wa leŋge, mbe ti wa tni ma na yɛshↄↄrↄ ni
46007008	Ni yuu mblɛ pe n leŋge kre, na lekuchiɛlɛ pan, ki nyu mu pe ŋga na pie tni ma, na mi wi.
46007009	La, na pia jaa peyɛ yii, kena pe leŋge, na mu leŋge ki prↄ, ŋga mu tni, mbe leŋgeere niŋge na mu kuu na.
46007010	Leŋgefɛɛnlɛ pre, ni yuu e pan, a mi titi pan ma ki yiri, o Tafun pan ki yiri. Chlↄ waa shia u plↄ je.
46007011	La, na waa u je kre, u tni ma, na pan ma naa, u ndru u sɛ u plↄ lↄↄ wre leŋge na. A pan chↄↄ blↄ n fna mbe u chↄ je.
46007012	Hamblɛ pre, mi ni yuu e pan, O Tafun wre ma. Na blↄ shↄnlifun waa wa chlↄ ni, a chlↄ wre n pe shↄnlifun, a chlↄ wre li ki na mbe wre na wre tni kre, waa shia u je.
46007013	A na chlↄ shↄnlifun waa wa blↄ ŋmba u n shↄnli ni, a blↄ wre li ki na mbe wre na wre tni kre, waa shia u je.
46007014	Ŋgi na, blↄ ŋmba u n shↄnli wre, u chↄ ŋmba u shↄnli wre saara na, Nyiɛkpↄↄ blↄ wre le na u fna chlↄ wre plↄ . A chlↄ ŋmba u n shↄnli wre, u plↄ ŋmba u shↄnli wre saara na, Nyiɛkpↄↄ chlↄ wre le na u fna blↄ wre chↄ. Na ki n pe ma, a pe je kre, pe biile wa Nyiɛkpↄↄ chin, la, na pe tni kre, Nyiɛkpↄↄ we biile pre le na u sumifɛɛnlɛ biile lɛ.
46007015	La, na ŋmba u n shↄnli kre chaa mbe ŋmba u shↄnli wre je kre, ti mbe u sɛ. Na ki pan ma kre, blↄ wre, ndee chlↄ wre, yaka n u pↄ. Ŋgi na, Nyiɛkpↄↄ o yeeri na o paan tni wejinyiŋge nu.
46007016	Ŋu chlↄ wre, mni mu pe mu chin na, na e kro mu tni, ŋu na ma kie yire mbe mu plↄ ŋmaa ta hin? A ŋu blↄ wre, mni mu pe mu chin na, na e kro mu tni, na ŋu na ma kie yire mbe mu chↄ ŋmaa ta hin?
46007017	Ŋga o Tafun wre e ŋga kpan, e tni ki nu ma, imi na e na nyi a Nyiɛkpↄↄ na e yeeri kre. Kre kolo ŋga ni sumifɛɛnlɛ kro nyina.
46007018	Nyiɛkpↄↄ na wa yeeri, na pe yire Judae paala na mu u fɛŋgɛ kun ree? Ufun waa kawa na ki ni. A na pe n u fɛŋgɛ kun naa, waa kawa na ki ni na we ki kun.
46007019	Na pe mu fɛŋgɛ kun o, na pe n ki kun o, yi kro ka n shian. Ŋga ki pe keshian yi na mu li Nyiɛkpↄↄ mbra na.
46007020	Ndro kro u kro imi na u nyi a Nyiɛkpↄↄ na u yeeri.
46007021	Ŋga Nyiɛkpↄↄ na mu yeeri, na tnu wi ŋu ree? Maa kawa na ki ni. La, na mu kolo ka ta mbe yili mu tnibim nu kre, ki bali.
46007022	Ŋgi na, tnu ŋmba o Tafun yeeri kre, u yili u tnibim nu mu pe Kristo lepↄↄ. Pan chↄↄ lepↄↄ ŋmba Kristo yeeri kre pe Kristo tnu.
46007023	Nyiɛkpↄↄ na e lↄ ndrↄ shelee. Kena yaa pe leele tinlɛ.
46007024	Kena ni wolo, imi na e na nyi a Nyiɛkpↄↄ na e yeeri kre, yire na wre e tni ma.
46007025	Fuŋga rɛ, mu wru bichabɛɛlɛ mblɛ pe n leŋge tun kre haa kre, ni n mbra ka ta mu yiri o Tafun wre pan, la, ni jawala ni nyina, a o Tafun wre dumiɛ saara na, ni pe lewo ŋmba ki fna e shↄ mbe li.
46007026	Ni shↄnli na kre nyjila shelee ŋga nu o nyi ŋga, ki nyu na lewo we tni mbe wa leŋge.
46007027	Muu chlↄ ni ree? Maa u je. Mu n leŋge ree? Maa chlↄ cha.
46007028	La, na mu leŋge, mu n sisaa pe, a na chlↄ ŋmba u n blↄ chin tun leŋge kre, u n sisaa pe. La, leŋgefɛɛnlɛ na waŋgra ŋga blenyini kebɛɛlɛ nyi. La, ni chaa mbe e wↄ mbe yili yi nu.
46007029	Ni wolo, ŋga ni chaa mbe yo e pan yi na, nyjila ŋga kii wa o yiɛ kre kro fiɛn. Kena mu yire fuŋga na shie kre, leŋgefun u uyɛ pe na u n leŋge.
46007030	Mbe mblɛ pe nyɛni kre peyɛ pe na pe n na nyɛni. Mbe mblɛ pe yɛshↄↄrↄ lii kre pe na pe yiɛ n na shio. Mbe mblɛ pe loni kre pe na pe n yirɛ ta.
46007031	A mblɛ pe waŋgra yirɛ ta kre, pia ti pe yiɛ nyina yi na. Ŋgi na, imi waŋgra kre nyi kre, ki paan mbe kla.
46007032	Ni chaa mbe jawala bɛɛlɛ laa e na. Lewo blↄ ŋmba u n leŋge kre, o Tafun wre tnumu na u jawala nyi, imi we pe mbe o Tafun wre yiɛ nyi.
46007033	La, lewo blↄ ŋmba u leŋge kre, waŋgra kee na u jawala nyi, ŋgi na, u chaa mbe u chↄ yiɛ nyi,
46007034	a ki tia u jawalaa shiin. A chlↄ ŋmba u n leŋge, ndee bichable ŋmba u n blↄ chin kre, o Tafun wre kee na u jawala nyi, imi we pe mbe pe cheche wejiŋge na ŋumu nu. La, chlↄ ŋmba u leŋge kre, waŋgra yirɛ na u yiɛ nyina. Imi we pe mbe u plↄ yiɛshↄ u na.
46007035	E chichie na ni kre kee ŋga yuu. Chaa ma ni chaa mbe e leŋgeere ti. La, ŋga ki nyu, mu fna kre ni chaa mbe e pe, mbe jaa eyɛ wru poŋgo mbe le o Tafun wre tnumu kre nu.
46007036	Na blↄ wa le na u pↄ bichable da leŋgee, a pↄ wre n na chaa mbe kepele chichie pe kre, a blↄ wre na chaa mbe u pↄ wre leŋge kre, u ti u leŋge, sisaa ma.
46007037	La, na blↄ wre ja mu yire gbiŋmbi u loloŋgo nu, mu u jawala pe na wa ti u pↄ wre leŋge, a yaka ma ki u pↄ kre, uu kolo ni mbe jaa ki pe. Na ki pan ma kre, kena blↄ wre ka pe na u n tia u leŋge.
46007038	A ŋmba we ti u pↄ leŋge kre ka pe, la, ŋmba we ti u pↄ tni mbe wa leŋge wre ka pe mu wɛ.
46007039	Mbra chlↄ pↄ nyjila ŋga ni u plↄↄ wa ŋmaa ni. Na u plↄ wre ku rɛ, kena kre u uyɛ ta mbe jaa blↄ ŋmba u chaa leŋge na, la, ŋmba u pe Kristo ndro ki fna u leŋge.
46007040	La, mi jawala nu, na u tni ma kre, u yiɛ we shↄ mbe wɛ ŋga we leŋge na. Ni shↄnli na mi chↄↄ, Nyiɛkpↄↄ Ŋumu wree wa ni nu, a ndaa paara e pan kre.
46008001	Kee ŋga ki taa na yi, prɛ wↄ kaara yire. O kro chin na o kala chin, a imi na o kro chin kre, kachindɛ ki paan na yɛkpↄↄmu ni, la, koroo tii mbe o lɛ sumiɛ nu.
46008002	Na wa uyɛ pe na u kala chin kre, u n ta mu chin imi na ki fna u chin mbe da.
46008003	La, ŋmba u Nyiɛkpↄↄ kori kre, wre Nyiɛkpↄↄ chin.
46008004	Kena prɛ wↄ kaara yire kee e yuu kre, o kro chin na sɛɛn pe yira waara waŋgra ŋga nu, a Nyiɛkpↄↄ wa n wa haka na, na nunu chom wre bↄkↄ.
46008005	Hali na sɛɛnlɛ yɛɛ wa nyiɛ yiɛ na, ndee tra mna mu nɛɛ kre,
46008006	wre pan rɛ, Nyiɛkpↄↄ wree nunu chom, wre wi o Lɛ wre, a wre u yirɛ kro gbeele, a u sumiɛ na u o gbeele. A Tafun Yesu Kristo ŋmba na u yire mu yirɛ kro gbeele, a o yire u na mu ŋmaa ta wree nunu.
46008007	La, ndro kro ma u kre kee ŋga chin. Plɛ taa sɛɛnlɛ kro mu mu, ki tia na pe yire kaara nyjɛ kaa kre, mbe pra jawa na sɛɛnlɛ wee yi yɛŋgɛ. Pe jawala pe piin na na pe yi ka, kena pe peyɛ tↄ nɛɛrɛ ni.
46008008	Sro lie wa jaa ti Nyiɛkpↄↄ yiɛshↄ o na. Na o n yi li o, kre wa jaa ti mbe u yiɛshↄ o na, a na o yi li o, kre wa jaa ti mbe u yiɛshↄ o na.
46008009	La, e dↄↄta, mbe yaa kolo ŋga yire ta kre wru, mbe ti mblɛ shↄnlie ki n yire kre to.
46008010	Kena ŋu ŋmba mu chin kre, na ŋmba shↄnlie ki n yire kre mu nya, na mu kaa sɛɛn jaara, kia u ŋga faŋga mbe u sɛ sɛɛn kaara ka na ree?
46008011	Kena mu ŋmbrↄ ŋmba shↄnlie ki n yire, a Yesu yila u na mu ku kre we kla, ŋga ŋu chin kre ndra na.
46008012	Na ki pan ma, ki pe sisaa mu Kristo taan, na mu mu ŋmbrↄ pe sisaa kre kolo ŋga na, mu tia u faŋga ta, mu yira ŋga u jawa na ki pe sisaa pe.
46008013	Kena na sɛɛn kaara kaa we ti mbe ni ŋmbrↄ sisaa pe kre, kena mba ka ka na, mbe ki ti ni ŋmbrↄ sisaa pe.
46009001	Ni n niyɛ ta ree? Bituŋu ma mi ree? Ni nsra o Tafun wre nya na nyini ni ree? Tnumu ŋga ni pan mu tun mu o Tafun ŋga kre, yire shↄnlifɛɛnlɛ pre ma ki tnu ree?
46009002	Hali na leele n ni chin na bituŋu wi mi kuraa kre, yire ni chin. Ŋgi na, tnimu ŋga nu e nyi o Tafun wre nu kre, ki nyina na bituŋu wi mi.
46009003	Imi na ni niyɛ nyu woni mblɛ pe ni wie yire kalɛɛ nyjɛ pan yi kre.
46009004	Kena o n kolo ni na pie o ŋga sro, na nyumu o tnumu ŋga o tuni na ra?
46009005	A o n wa kolo ni na oo chlↄ shↄnlifun leŋge mbe taa oyɛ na, imi na bitumblↄ pre plɛ, na o Tafun wre chinlɛ, na Pita piin kre ra?
46009006	Ndee mi na Banabas chiin ki fna o oyɛ faŋga tɛɛ mbe tnumu tun, mbe chiin yaka ta mbe ka ra?
46009007	Soja ŋmbi u uyɛ fↄlↄ toni hin? Ŋmbi u see teeri mbe wa ki sro ka le nyuu hin? Flachɛ ŋmbi u n kolo ni na we nui mblɛ u le pre nↄnↄ gbↄ hin?
46009008	Lewo jaŋga ni ni kee ŋga yuu ree? Pan Mbose mbra yire yo na.
46009009	Pe ki nyunↄ Mbose mbra yire nu mbo, "Maashia nuu ŋmba u nyaari bleju na na yi tru wre nyu pↄ." Kena nui chiin kee kra Nyiɛkpↄↄ shian a wra yo ma ŋgaa?
46009010	Ndee e n shↄnli na wre na wra nyi ree? Wre na pra yila mu ki nyunↄ Nyiɛkpↄↄ hlɛ kre nu mu tɛɛ. Ŋgi na, Falifun wre, na yirɛ kunfun wre, pe fna mbe pe tnumu tun, mbra kaan na pie pe wee ta yirɛ nyjɛ pie luu nu.
46009011	Kena ŋga o pan mu e ŋga kpra Ŋumu wre kee yire ŋga, ki kpↄↄ e pan mu tro na oo wejiyirɛ ta tnu yirɛ e pan ra?
46009012	Na plɛɛ jaŋga ni na pie yire yirɛ nyjɛ ta e pan, wre jaŋga n wɛ prefɛɛnlɛ na ree? Wre n na kre jaŋga kre lii, la, o frↄ mu na lii kee kro na, mbe waa kee ka wru mbe paan Kristo ketaan kre tↄ kolo.
46009013	E n chin na mblɛ pe tnumu tuni suminyuŋgo wa kre, suminyuŋgo wa pe pe nyu sro taa ra? A mblɛ pe sra woni sragbunu na kre, pe sra yirɛ yire yɛ taa.
46009014	Pan chↄↄ o Tafun wre ki yo na, mblɛ pe ketaan kre kpali kre fna mbe pe aliire ta, ketaan kre kpalaa nu.
46009015	La, mi n kre jaŋga ŋga ka li e na, a ni n na e nyunↄi mbe kre ti e pe ma mbe ni ŋga. Na ni ku prↄ ni pan, na ndro we kee ŋga ni ni niyɛ kpↄↄri ŋga le kewaa.
46009016	Na ni ketaan kre yuu, kre n nyina na ki fna ni niyɛ kpↄↄ. Ŋgi na hin? Fna ki fna mbe ni ketaan kre kpali. Na ni n shia ketaan kre kpali, kena ni atɛ.
46009017	Na mi titi chaara na ni tnumu kre tuni kre, ka mbe na fↄtↄↄrↄ ta, la, mi titi ma ni ki tuni niyɛ chaara na, Nyiɛkpↄↄ u ni wↄ, mu tnumu ŋga le ni kɛɛ.
46009018	Kena ni fↄtↄↄrↄ yi ŋgi hin? Ni fↄtↄↄrↄ yi na mbe ketaan kre kpali finfin, mbe mba yaka wie ki nu, la, kaa nii wa jaŋga ni na mbe yaka wie.
46009019	Ni niyɛ ta, ndro wa tnu ma mi, la, mi titi ni niyɛ pe tnu mu ndro kro ŋga, imi kie pe mbe ni lenɛɛrɛ ta, mbe pe paan o Tafun wre sumi.
46009020	Ŋga ndaa wa Judae nu kre, ndaa niyɛ pe na Judae wo wi, imi kie pe mbe ni pe ta. Ŋga ndaa wa mblɛ pee wa Mbose mbra jaara nu kre, ndaa niyɛ pe na Mbose mbra jaara ni nyi, imi kie pe mbe ni pe ta. La, Mbose mbra nsra ni pↄ.
46009021	Pan chↄↄ, na ni sɛ mblɛ pe n wa Mbose mbra jaara nu kre, mbe ni niyɛ pe na ni n wa mbra jaara, imi kie pe mbe ni pe ta. La, kre n na nyina na ni n wa Nyiɛkpↄↄ mbra jaara. Nii wa Kristo mbra jaara.
46009022	Na nii wa mblɛ shↄnlie kii fiɛn nu kre, ni niyɛ piin na pe wa wi mi, imi kie pe mbe ni pe ta. Leele mblɛ nu mbe sɛ kpan, ndaa niyɛ piin na pre lɛ, imi kie pe mbe ni plɛ ta.
46009023	Nyjɛ krɛrɛ, ketaan kre na ni yila na yi pini, mbe ki ti o kro ki dwamu ta.
46009024	E chin na tafɛŋgɛ lawee kre, leele pre kro feni chↄ, nde ndro nunu we yira ŋga pie kɛ kre ta, kena e fɛ chichie, e kɛyira ta.
46009025	Ndro ŋmba u shie fɛhaa kre uyɛ knai chichie, na we ja mbe uyɛ yii kee kro na, mbe fɛ mbe sɛ kɛ yira ŋga pie u ŋga kre ta, nde kre yira kre nyini we kↄↄ kla, la, wre yira ŋga oo ta kre rɛ, ki n wa klahaa ni fio.
46009026	Kre ki tia ni yiɛnyina na feni. Pan ni nyi na churɛgbunfun wi, ndaa gbun mbe la.
46009027	Ni ni wejiŋge fiŋge. Ŋga ki tna wejiŋge kre pan ma ki pini, imi mbe pe, ŋga ni ketaan ŋga kpali ŋga, mbe pia kↄↄ ni je na ni n fna mbe kɛyira kre ta.
46010001	Ni wolo, ni chaa mbe e kee nyjɛ o tolɛɛlɛ mblɛ pra taa Mbose na pre na nya yire sↄↄnri. Tlo kre na pe kro tↄ, a pe kro na nyaari mu tro epo nyiɛ kre lam.
46010002	Ŋga pra tro epo kre nu, a tlo kre na pe tↄ kre, pan kra nyi to na pe ndrɛ pe je mu le Mbose kɛɛ.
46010003	A pe kro na chaa mna sro ŋga Kpra Ŋumu wre na pe ŋga kre li.
46010004	A pe kro na chaa mna nyumu ŋga Kpra Ŋumu wre na pe ŋga kre gbↄ. Dnɛ ŋga nu Ŋumu wre na tia nyumu na yili a pra gbↄ kre, kra pe sɛmbɛɛrɛ na Kristo wra pe ŋga ki yi.
46010005	Hali nyjɛ krɛrɛ kↄkro kre, Nyiɛkpↄↄ yiɛ nsra shↄ pe nɛɛrɛ kepele na, a kra tia pe nɛɛrɛ na ku fimi tra kre nu.
46010006	Yire kee nyjɛ pe o pan jaaraa fuŋgaami, mbe waa na sisam kee jawa mbe pe na pre lɛ,
46010007	ndee mbra sɛɛnlɛ sumi imi na pe plɛ na pe kre. Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Leele pre na tni mu li, mu gbↄ, mna yiri mu yↄ."
46010008	Yaa ti mbe o tiɛri imi na pe plɛ na tiɛri, a leele kagbeŋ fulo na taarɛ na to mu ku ble nunu kre.
46010009	Yaa ti mbe o o Tafun wre pe mbe le, imi pe plɛ na u pe mu le, a wↄↄlↄ na pe niↄ mu gbo kre.
46010010	A yaa ti mbe o na taanri imi na pe plɛ naa taanri, a nyjeeri bituŋu ŋmba u leele kuu wre na pan mu pe gbo kre.
46010011	Yire kee nyjɛ krɛrɛ na yili pe na, mna pe jaaraa mna plɛ ŋga, a pra yi nyunↄ mu tɛɛ mbe yi pe jaaraa wre mblɛ nyjila waŋgra paan mbe kla kre pan.
46010012	Kena e ti mbe ŋmba u jawa na u yire gbiŋmbi kre uyɛ dↄↄta, mbe wa to.
46010013	Nyu chaara kee ŋga ki da mu pan mu wɛ e na kpan, pan yi nyini leele dani. La, Nyiɛkpↄↄ pe kprafun, a wa ti na pe e nyu chaa, mbe ki wɛ e faŋga na. Nyjila ŋga nu pie na e nyu chaa kre, wre we ti e jaa eyɛ yii, mbe u e nyina kolo ŋga na ee tro mbe yili yi nu.
46010014	Kena ni wolo mblɛ ni kori, e eyɛ wↄ e yili sɛɛnlɛ sumiɛ nu.
46010015	Ni paara na e ni na kachimblɛ lɛ yire. Yire titi, e kee ŋga mbe yo e pan ŋga kpra kun.
46010016	Gbↄyira ŋga Nyiɛkpↄↄ dwan, a o mboo ŋga ki na kre, na o gboo ki nu, kena Kristo nyimi kre ma o gboo ree? A paanu ŋga o pile kre, na o ki kaa, kena Kristo wejiŋge ma o kaa ra?
46010017	Ŋgi na, paanu kree nunu, a wre nɛɛ, la, wejiŋge nunu lɛ wre, ŋgi na? O kro paanu nunu kre ka.
46010018	E yiɛ wa e Israel leele pre le, mblɛ pe yirɛ nyjɛ ni pe sra woni sragbuɛnlɛɛ yire na, na Nyiɛkpↄↄ kaan yire kaa kre, pe n pe nunu na Nyiɛkpↄↄ ni ra?
46010019	Kena mni ni chaa mbe nyina hin? Ni chaa mbe nyina na sro nyjɛ ni pe sɛɛnlɛ peerii yire nyu ree? Ndee ni chaa mbe nyina na sɛɛn pe yira titi ra?
46010020	Pan ma ni yo. Ni yo na yirɛ yire ni pe sɛɛnlɛ peerii kre, ŋumufuɛn pe yi woni na kaan, Nyiɛkpↄↄ ma. Kena ni n na chaa mbe yire na ŋumufuɛn pe nunu.
46010021	Yaa jaa gbↄ o Tafun gbↄyira nu, mbe ndruu sɛ gbↄ ŋumufuɛn gbↄyira nu. Yaa jaa sɛ li o Tafun lihaa, mbe ndruu sɛ li ŋumufuɛn lihaa.
46010022	O chaa mbe ti o Tafun wre krↄ kun na o ni ra? O faŋga wɛ u wo na ra?
46010023	Koloo wa mbe o jaa kee kro pe, la, kee kro ma ki nyu mu o ŋga. Koloo wa mbe o jaa kee kro pe, la, yi kro wa sɛ na o ni yiɛ.
46010024	Yaa na yire chiin chichie jawa, e ta e ŋmbilɛ jawa chichie ni na.
46010025	Kaara ŋga nyini pe prɛ jafa na kpan, ee jaa ki ka, yaa shia kaara ŋga nyini yi wie, a yaa na lɛɛlɛ ki kaa na.
46010026	Tra yirɛ nyjɛ yii wa ki na kro, Nyiɛkpↄↄ u yi ta.
46010027	Na leele mblɛ pe n shↄnli kre, na pe wa e wa yeeri mbe ŋu na wre sɛ li, a maa ki nↄↄloo, na mu sɛ kre, sro ŋga nyini we tɛɛ mu yiɛ kpan, ta lii, maa shia sro ŋga nyini yi wie, ŋga mu kↄↄ na kawa na ki ni kre ndra na.
46010028	La, na wa waa yo mu pan na, "ŋga rɛ, prɛ o wↄ na ki ni" kre, ŋmba u ki yo mu pan wre jawala, na imi we na kawa na ki ni kre na, maashia ki li.
46010029	Ŋga ŋu titi we na kawa na ki ni kre ndra na ma, la, ŋmba u ki yo mu pan wre na. Wa we yo na, "ŋgi ki tia ni niyɛ ta, mbe jaa ŋga ni chaa pe, a kee ŋga ni ŋmbrↄ jawa na, mba jaa ŋga ni chaa pe ŋga hin?
46010030	Na ni ta mu Nyiɛkpↄↄ ŋga mboo ni sro ŋga mbe li na mu kↄ, mni mbe ndro ni kee yo ki na na hin?"
46010031	Kena kee ŋga mu pe kpan, na lii mu lii o, na gboo mu gboo o, ki pe kolo ŋga na Nyiɛkpↄↄ we yiɛnyiŋge ta.
46010032	Wa waa shia pe gbrontohaa mbe Judae ndro, ndee ŋmba u n pe Judae wo, ndee Nyiɛkpↄↄ sumifun wa pan.
46010033	E pe imi na ni pini kre. Nyjila kro nu ni chaa ŋga mbe pe kpan, mbe ni ndro kro yiɛ nyi, ŋga ki nyu mu ni ŋga na ma ni yiɛ nyina, la, imi kie pe mbe pe ŋmaa ta na yi.
46011001	E ni le, e ni kepele twan, imi na ni Kristo kepele twan kre.
46011002	Ni e kaan mɛɛ, ŋgi na, e ni sↄↄnri nyjila kro nu, mu li kee nyjɛ ndaa e nyina yire kro na.
46011003	La, ni chaa mbe e chin na, blↄ kro ndra wi Kristo, a chlↄ ndra wi u plↄ, a Nyiɛkpↄↄ wi Kristo ndra.
46011004	Blↄ ŋmba we na nyiɛtali, ndee mbra ketaan kre kpali mbe juulee juule kre, kena u tia nyifɛɛrɛ Kristo gbo.
46011005	La, chlↄ ŋmba we na nyiɛtali, ndee mbra ketaan kre kpali, a u n sɛsɛ pↄ kre, kena u tia nyifɛɛrɛ u plↄ gbo. Chlↄ ŋmba u piin ma kre, pan u nyi to, na chlↄ ŋmba ndra pe klu wi.
46011006	Na chlↄ je na wa sɛsɛ pↄ kre, kena u u ndra knumu mbe wo, a ŋga ki pe nyifɛɛrɛ ni mu chlↄ ŋga na we u ndra knumu, ndee mbe ki klu kre ndra na, ŋga ki fna mbe chlↄ pe yi na we sɛsɛ pↄ.
46011007	A blↄ n fna mbe u ndra tↄ, ŋgi na, Nyiɛkpↄↄ u pe wre titi wrumu na, a wraa Nyiɛkpↄↄ wre yɛnyiŋge nyina. La, chlↄ rɛ, blↄ yɛnyiŋge u nyina.
46011008	Ŋgi na, blↄ ma pra gbeele mu yili chlↄ nu, la, chlↄ pra gbeele mu yili blↄ nu.
46011009	A chlↄ na ma pra yila mna blↄ gbeele, la, blↄ na pra yila mna chlↄ gbeele
46011010	Nyjeeri bitumblↄ ndra na, ki fna mbe chlↄ u ndra pↄ na sɛsɛ ni, mbe ki nyina na uu wa blↄ jaara.
46011011	O tnimu nu o Tafun nu kre, chlↄ blↄ shian, a blↄ chlↄ shian.
46011012	Ŋgi na hin, imi na Nyiɛkpↄↄ na chlↄ gbeele mu yili blↄ nu kre, pan chↄↄ ki pe, a chlↄ yiri mu kna na blↄ sii, la, Nyiɛkpↄↄ pan yira kro yiri.
46011013	Yire titi e kpra yo, ki nyu na chlↄ we yire mbra nyiɛtali, mbe u ndra ti waaraa?
46011014	Lewo titi chin na, na blↄ u nyjuroe ti a yi nɛɛ, a u n yi knumu kre, ki pe nyifɛɛrɛ mu u ŋga.
46011015	La, na chlↄ ndra nyjuroe tↄ mu nɛɛ kre, ki u kaan yɛnyiŋge, ŋgi na, chlↄ ndra nyjuroe pe yirɛ nyjɛ Nyiɛkpↄↄ u ŋga, wra u ndra toni.
46011016	La, na wa kre kee ŋga lii kakra kre, kee ŋga ni yuu e pan yi na, wre na Nyiɛkpↄↄ sumifɛɛnlɛ pre kro pan o pini.
46011017	La, kee nyjɛ mbe yo ŋga na rɛ, mba e ŋga mɛɛ yi na, ŋgi na, e fninlihaa kre, e na kee chichie pe wa, kee fuɛn nyjɛ e pini yire wɛ chichie nyjɛ e pini na.
46011018	Kee ŋga ki yiɛklu, pe pan mu yo ni pan na, e fnihaa kre, e eyɛ yↄↄlɛ, a ni shↄnli na nyjɛ pe pan mu yo ni pan yire ka we pe kpra.
46011019	Kakra n wa ki na, yɛŋgɛ yi, na ki pan ma a e eyɛ yↄↄlɛ kre, kie ti mbe e kpra sumifɛɛnlɛ pre nya eyɛ nu chasi.
46011020	Na e pan mu fni titɛɛ mbe li kre, o Tafun wre sro kre lie ma e ki lii kre.
46011021	Ŋgi na? Na e pan mu fni lihaa wa kre, e e sro lii eyɛyɛ, e na e ŋmbilɛ shie, mbe ki ti mbe klo plɛ ta, mbe plɛ gbↄ mbe to.
46011022	E n katoe ni mbe jaa na lii wa, mbra gboo wa ree? Ndee Nyiɛkpↄↄ sumifɛɛnlɛ pre pe fni kre, e pe le fiɛn, mu tia nyifɛɛrɛ na pↄlɛfɛɛnlɛ mblɛ pee wa e nu kre kuu ra? Kena kee ŋgi e chaa mbe ni yo e pan hin? Ni e ŋga mɛɛ ra? Kre na rɛ, mba e ŋga mɛɛ.
46011023	Ŋgi na, kee nyjɛ ndaa ta mu yili o Tafun wre pan kre, yire ndaa e nyina kre. O Tafun Yesu wre, blee ŋga pra u wↄ mu ŋga kre, wra paanu wru,
46011024	mna Nyiɛkpↄↄ ŋga mboo, mna ki pile, mna kna mbo, "Ŋga yi ni wejiŋge ŋga ni kaan, mbe ki ti e ŋmaa ta. E na ki piin e na ni sↄↄnri."
46011025	A pan chↄↄ, ŋga pra li mu kↄ kre, wra gbↄyira wru mna kna mbo, "Ŋga yi nyu nunu fↄŋgↄ ŋga kii wa ni nyimi nu. Nyjila ŋga nu ee gbↄ ki nu kpan, e ki pe e ni sↄↄnri."
46011026	Kena nyjila ŋga nu ee kre paanu ŋga ka, mbe gbↄ gbↄyira ŋga nu kre, kena o Tafun kumu kre kee e kpali mbe hɛ su na we ndru mbe pan.
46011027	Kena ŋmba we paanu kre ka, mbe gbↄ gbↄyira kre nu imi na ki n fna kre, we pimi li, kena u sisaa pe mu o Tafun wejiŋge, na u nyimi kre taan.
46011028	Kena ŋmba we yo we paanu kre ka, mbe gbↄ gbↄyira kre ni kre, ufun u uyɛ le chichie.
46011029	Kena ŋmba we paanu kre ka, mbe gbↄ gbↄyira kre ni, a u n yiɛ wa mu o Tafun wre wejiŋge kre le, mu ki nↄↄ chin kre, kena u ka, mu gbↄ mu uyɛ gbun na pimi ni.
46011030	Kre ki tia e nɛɛrɛ na yaa, plɛ na pↄlɛ e nu, a plɛ ku e nu kre.
46011031	La, na o oyɛ le chichie kre, Nyiɛkpↄↄ wa o gbun pimi ni.
46011032	La, o Tafun wre o kpra kuun, na o ndie tinii, imi kie pe mbe wa wre na waŋgrafɛɛnlɛ pre chaa mbe kla.
46011033	Kena ni wolo, na e fni mbe o Tafun sro kre li kre, e eyɛ shie.
46011034	Na klo e wa ta mu tro kre, u li katoo mbe chiin pan, mbe wa kↄↄ uyɛ gbun pimi ni e fninlihaa. Kaalɛɛ hɛnyi yire, na ni waa pan, mbe e nyina imi ee pe.
46012001	Ni wolo, a mu wru Kpra Ŋumu wre yirɛ kɛɛ na kre, ni n na chaa mbe ki ka ndra e na.
46012002	E chin na nyjila ŋga nu e n na pe Kristo wolo kre, sɛɛnlɛ na e naa nyaari na tro, a yia jaa paara, a yira e wa mu fun.
46012003	Kena ni chaa mbe e chin na, na Nyiɛkpↄↄ Ŋumuu wa ndro nu kre, wa jaa Yesu tɛɛ. A ndro wa ja mbe Yesu yeeri Tafun, fↄna Kpra Ŋumu wre ya u na.
46012004	Kpra Ŋumu wre yirɛ nyjɛ u kee yire nyini nɛɛ, la, Kpra Ŋumu nunu wre u yi kro kaan.
46012005	Sumiɛ kolo nɛɛ, la, Tafun nunu o kro sumi.
46012006	Kooloe nyjɛ na Nyiɛkpↄↄ yire na tnumu tuni o nu kre nɛɛ, la, Nyiɛkpↄↄ nunu wre u yi kro tuni lewo nu.
46012007	Kpra Ŋumu wre yire wa na, na uyɛ woni na nyina, mbe ki pan tnu ni mbe plɛ ŋga.
46012008	Kpra Ŋumu wre wa kaan paaranyinaa kachindɛ, na tii mbe wa Nyiɛkpↄↄ kee nↄↄ loo mbe yo leele pan.
46012009	Ŋumu wre chↄↄ wa kaan shↄnlie kpↄↄ, na wa kaan jaŋga wra leele trai.
46012010	Kpra Ŋumu wre nunu wre chↄↄ wa kaan jaŋga wra kawako kee pini, mu na wa kaan jaŋga wra Nyiɛkpↄↄ kee nyaa na yuu, na wa kaan jaŋga mbe u ja mbe Ŋumu ŋga ki pe Nyiɛkpↄↄ wo, na ŋga ki n pe u wo chin, na wa kaan jaŋga mbe u jaa yolo fↄnyi yo, na wa kaan jaŋga mbe u ja mbe yolo fↄnyi yire nↄↄ nyina.
46012011	Kpra Ŋumu nunu wre u yire yirɛ nyjɛ kro pini, mu na ndro kro kaan ŋga wre Kpra Ŋumu wre titi chaa.
46012012	Imi na lewo wejiŋgee nunu, a ki kokoe nɛɛ kre, pan Kristo nyi, kii wa na u sumifɛɛnlɛ nɛɛ, nde leele nunu lɛ.
46012013	Pan Judae, na mblɛ pe n pe Judae, na tinlɛ, na lebiile kro, u pe o ndrɛ je Ŋumu nunu wre ni, mu o pe leele nunu, mu tia o kro Ŋumu nunu wre ta.
46012014	Lewo wejiŋge n pe kokoo nunu, ki kokoe nɛɛ.
46012015	Na ki pe na jele we yo na, kɛ ma mi, ki tia wejiŋge wo ma mi, kie jaa ti mbe kia pe wejiŋge kre kokoo ka ra?
46012016	A na ndie yo na, nyini ma mi, ki tia wejiŋge wo ma mi, kie jaa ti mbe kia pe wejiŋge kre kokoo ka ree?
46012017	Na wejiŋge kre poŋgo na pe nyini, mni kie na pe mbraa ndru hin? A na wejiŋge kre kro poŋgo na pe ndie, mni kie na pe mbraa ndiom ndru hin?
46012018	La, imi na ki nyi kre, Nyiɛkpↄↄ lewo kokoe yire pe mu le wejiŋge nunu nu imi na u chaa.
46012019	Na lewo wejiŋge na pe kokoo nunu chom, kaa sena wejiŋge kre nyi hin?
46012020	La, lewo kokoe yire nɛɛ, a nde wejiŋge nunu yi.
46012021	Ki tia nyini wa jaa yo kɛ pan na, "ni n mu shian." A ndra wa ja mbe yo jele pan na, "ni n mu shian."
46012022	La, lewo wejiŋge kokoo ŋga o jawa na ki kee n shian kre, kre kee ki shian kpↄↄ.
46012023	A lewo wejiŋge kokoo ŋga o shↄnli na ki n pe yaka yira kuraa kre, kre o toni yira ni, mu ki wru mu pe yira kpↄↄ, a kokoe nyjɛ yi pe nyifɛɛrɛ ni kre, yire o toni yirɛ ni chiriri,
46012024	a o wejinyi kokoe nyjɛ yi nyaa fimi na yire, yi n yire yirɛ nyjɛ shian. La, Nyiɛkpↄↄ u wejiŋge kre pe, mu tia kokoo ŋga pe n wru mu pe yaka kuraa kre, a ki mɛɛ ta kpↄↄ.
46012025	Ki tia ma jaa wejiŋge kokoo ka wↄ kiyɛ, la, ki kokoe yiree yi yɛyɛ, nde yi kro keshiaan wa yiyɛ na.
46012026	Kena na kokoo nunu ka kala nyaa kre, yi kroo wa kanyana nu. A na pe kokoo nunu ka ŋga mɛɛ kre, yi kro yiɛshio.
46012027	Kena e kro, Kristo wejiŋge lɛ yire, a u wejiŋge kokoe lɛ yire nununu.
46012028	Nyiɛkpↄↄ plɛ wↄ sumifɛɛnlɛ nu mu tɛɛ. Mblɛ pe yiɛklu lɛ bitumblↄ, mblɛ pe taa shiin lɛ Nyiɛkpↄↄ kee nyanyofɛɛnlɛ, mblɛ pe taa taarɛ lɛ nyinafɛɛnlɛ, na kawako kee pe fɛɛnlɛ, na yambla trafɛɛnlɛ, na mblɛ pe yaa leele na, na loplombo, na mblɛ pe yolo fↄnyi yuu.
46012029	Pe kro n pe bitumblↄ, a pe kro n pe nyinafɛɛnlɛ, a pe kro ma pe kawako kee pini,
46012030	a pe kro ma pe yambla trai, a pe kro ma pe yolo fↄnyi yuu, a pe kro n na yolo fↄnyi nↄↄ nyina.
46012031	La, e yiɛnyina e yire Ŋumu kɛyirɛ nyjɛ chichiele titi ta. A mbe e nyina kolo ŋga ki nyu mu wɛ nyjɛ krɛrɛ na.
46013001	Na ni ja na yolo kro yuu, hali mu na nyjeeri bitumblↄ yolo yuu na, a ni n koroo ni kre, pan ni gble na taha ŋga pe gbuun, ndee yambrawa ŋga pe nyaara yi.
46013002	A na ni ja na Nyiɛkpↄↄ kee nyaa na yuu, mu ja na ndrandra kee, na jawala kee kro chini, mu shↄnlie ta mbe jaa ti nyuɛ klↄ yi titɛɛ, a ni n koroo ni kre, kena yaka ndro ma mi.
46013003	Na ni yirɛ nyjɛ yii wa ni pan kro kɛ, mu niyɛ wru mu sra wↄ mbe pe ni gbo, na ni n koroo ni kre, tnu ka n wa ki nu.
46013004	Koroo frↄ kpↄↄ, a ki lɛɛ tna, yenyjam n wa koroo nu, a kra kiyɛ kpↄↄ.
46013005	Koroo n na mɛɛ chaa, a kra ŋga ki n fna pe, a ki n na kre chiin wo jawa, a ki krↄ na kun, a kra sisam le lɛɛ,
46013006	koroo yiɛ n shↄ sisaa pee na, la, kpra na ki yiɛshio.
46013007	Koroo na pra, a ki kee kro shↄnli, kii dankna ni kee kro nu, na frↄ kee kro nu.
46013008	Koroo n nyukↄↄrↄ ni, la, Nyiɛkpↄↄ kee nyanyoo, na yolo fↄnyi yoo, na kachindɛ, yi kro nyu we to, yi krɛrɛ nyjila we tro peii.
46013009	Ŋgi na? O kachindɛ n da haka, a o kee nyanyoo n da yaka.
46013010	Kena na ŋga ki nyu titi kre waa pan kre, bawa nyjɛ yi n da haka kre nyjila we tro.
46013011	Ŋga ndaa pe pↄ kre, ndaa paara na pↄ wi, a ndaa bimi jawala jawa, na bimi kee piin, a ŋga ni da lopom ŋga, ni bimi kee yire ti.
46013012	Fuŋgaami ŋga, ki pe na dwanle nu o yirɛ nyaa duu, la, kre nyjila kre nu rɛ, oo yirɛ kro nya chasi. Fuŋgaami ŋga, ni n chin mu da haka, la, kre nyjila nu rɛ, mbe kee kro nↄↄ loo chasi, imi na Nyiɛkpↄↄ ni lam chin kre.
46013013	Fuŋgaami, kee nyjɛ yi kro yi shↄnlie, na dankna, na koroo, a yi kro nu ŋga ki wɛ yi koroo.
46014001	Kena e klu e koroo haa cha, e ti e yiɛ nyina Kpra Ŋumu wre yirɛ nyjɛ u kee yire na, la, ŋga ki nyu yi nu yi Nyiɛkpↄↄ kee nyanyoo.
46014002	Ŋmba u yolo fↄnyi yuu kre, leele ni ma u paara, la, Nyiɛkpↄↄ ni u paara. Ŋgi na, ndro n na u yolo yire nↄↄ ndru. Ŋumu wre jaŋga ni u kpra kee nyjɛ yi ndra yire yuu.
46014003	La, ŋmba u Nyiɛkpↄↄ kee nyaa na yuu kre, leele pan u yi yuu, na yaa pe na mbe pe lɛ Nyiɛkpↄↄ kee kre nu, na pe leni gbeŋmbaa na faŋga.
46014004	Kpra Ŋmba u yolo fↄnyi yuu kre, uyɛ u leni faŋga, la, ŋmba u Nyiɛkpↄↄ kee nyaa na yuu kre faŋga u leni sumifɛɛnlɛ pre nu.
46014005	Ni chaa mbe e kro naa yolo fↄnyi yuu, la, ŋga ni chaa titi yi na, e kro we pe Nyiɛkpↄↄ kee nyanyofɛɛnlɛ. Ŋmba u kee kre nyaa na yuu wre u kpↄↄ mu wɛ yolo fↄnyi yofun wre na, fↄna ndroo wa mbe jaa yolo fↄnyi yire nↄↄ nyina, mbe ki sumifɛɛnlɛ pre le gbeŋmbaa.
46014006	Ni wolo, kena na ni pan na yolo fↄnyi yuu e nu, a e n na yi nↄↄ ndru, tnu ŋgi ee ta ni pan hin? Fↄna ni Nyiɛkpↄↄ kee ŋga u ni ŋga kre yo e pan, ndee fↄna ni kachindɛ kee yo e pan, ndee fↄna ni Nyiɛkpↄↄ kee nya mu yo e pan, ndee fↄna ni e nyina Nyiɛkpↄↄ kee kre.
46014007	Hali yirɛ nyjɛ nu ŋmaa n wa, a yi ja na gble kre, imi na bnↄ, na juru nyi ŋga, na yi n na tini chiriri, mni ndro we pe mbe mɛɛ ŋga luuro pe koni na ki ni chin hin?
46014008	A na ndro ŋmba u ŋunↄwibnↄ foo kre n ki fↄ chiriri, ndro ŋmbi we uyɛ kna mbe sɛ ŋunↄ hin?
46014009	Pan chↄↄ ki nyina, na mu yolo fↄnyi yo, a ndro n yi nↄↄ loo, mni we pe mbe kee ŋga mu yo kre nↄↄ loo hin? Kena kie pe na fuflɛ na mu paara mu wo finfin.
46014010	Yolo nyininyinii wa waŋgra nu tataara, nde yi kroo nↄↄ ni.
46014011	La, na ni n na yolo ka ndru kre, mbe ŋmba u ki yuu wre le yolo ka nyini yo fun, mbe wrefun mi le yolo ka nyini yofun na.
46014012	Kena yire chↄↄ, ŋga e yiɛ nyina, a e na Kpra Ŋumu wre yirɛ yire chaa ŋga, e gbeŋmba e ŋga kie jaa ya sumifɛɛnlɛ pre na cha kpↄↄ.
46014013	Kena ŋmba u yolo fↄnyi yuu kre, u nyiɛtali mbe jaa na yi nↄↄ nyina.
46014014	Ŋgi na, na ni nyiɛtali yolo ŋga ni n na ndru nu kre, kii wa na ni ŋumu nyiɛtali, nde ni jawala n chin ŋga ni yuu.
46014015	Kena mni ki fna mbe ni pe hin? Mbe nyiɛtali yolo fↄnyi nu, mbe ndru mbe nyiɛtali yolo nyjɛ nↄↄ ni ndru nu. Mbe mɛɛ kↄ yolo fↄnyi nu, mbe ndru mbe mɛɛ kↄ yolo nyjɛ nↄↄ ni ndru nu.
46014016	Na ŋu na ndro tni, a mna Nyiɛkpↄↄ kaan mboo yolo fↄnyi nu, mni we pe mbe yo "Amin" hin? Na u n chin ŋga mu yo.
46014017	Hali na mu mboo ŋga mu kaan kre nyu, ŋmba ŋu na wre tni kre wa tnu ka ta ki nu.
46014018	Ni Nyiɛkpↄↄ kaan mboo na ni yolo fↄnyi yuu nɛɛrɛ mu wɛ e kro na.
46014019	La, na nii wa sumifɛɛnlɛ pre nu kre, na ni ni jawala tɛɛ mu kalɛɛ knↄ yo, a pe yi nↄↄ loo, a ni plɛ nyina kre, kre nyu mu wɛ ŋga mbe kee kagbeŋge yo yolo fↄnyi nu na.
46014020	Ni wolo, yaa pe biile tɛ, mbra bimi kee jawa, la, sisam haa kre, e eyɛ pe na bifimble lɛ, la, e loplombo jawala le.
46014021	Pe ki nyunↄ Nyiɛkpↄↄ hlɛ kre nu mu tɛɛ mbo, "O Tafun yo na, leele mblɛ pe kayooro fↄnyi yuu, na le fumblↄ na mbe yire mbe paara leele mblɛ pan, a nde kre naa kɛ ni, pia ki loo."
46014022	Kena yolo fↄnyi yoo n pe jaaraa sɛmbɛɛrɛ mu shↄnlifɛɛnlɛ ŋga, la, yi pe jaaraa sɛmbɛɛrɛ ni mu mblɛ pe n shↄnli kre ŋga. La, Nyiɛkpↄↄ kee nyanyoo yaa shↄnlifɛɛnlɛ na mbe pe lɛ Nyiɛkpↄↄ kee kre nu, la ki n na yaa mblɛ pe n shↄnli pre na.
46014023	Kena na yire sumifɛɛnlɛ sɛ fni, a e kro na yolo fↄnyi yuu poŋgo, a fimi leele, ndee mblɛ pe n shↄnli pre pan e nu kre, pia yo na tↄↄlↄ e tↄↄlↄ ree?
46014024	La, na e kro Nyiɛkpↄↄ kee nyaa na yuu kre, na ŋmba u n shↄnli, ndee fimi ndro pan e nu kre, nyjɛ we loo kre we u pimi kun, mbe ti u chin uyɛ lam na u sisaa pe.
46014025	A kee ŋga kii wa u lam kpan, pie ki yo fimi na, mbe u kosie kan, mbe yo nyu lam na, "kpra na, Nyiɛkpↄↄ wa e lalaa."
46014026	Kena mni mbe yo na hin? Ni wolo, Na e fni titɛɛ kre, waa wa na mɛɛ ni mbe kↄ, a waa wa kee ni mbe nyina, a waa wa wↄnnyina kee ni, a waa wa mbe yolo fↄnyi yo, a waa wa chↄↄ mbe yi nↄↄ nyina. E ti mbe yi kro na pini kolo ŋga na sumiɛ kre we sɛ yiɛ.
46014027	Na plɛ we yolo fↄnyi yo kre, ki fna leele shiin, na pe nɛɛ kuraa kre, pe fna taarɛ, na ŋmba yo, mbe ŋmba yo, mbe wa yi nↄↄ nyina.
46014028	La, na ndro n wa mbe yi nↄↄ nyina kre, kena pe pieri, mbe pre na Nyiɛkpↄↄ na yi paara.
46014029	A Nyiɛkpↄↄ kee nyanyofɛɛnlɛ pre, shiin ndee taarɛ pe paara, mbe leele hamblɛ pre pe kee yire kpra kun.
46014030	La, na wa waa na Nyiɛkpↄↄ kee nyaa na yuu, a shiin wo waa yiri kre, ki fna mbe jle wo wre pieri.
46014031	Ŋgi na, e kro fna mbe yo nununu, mbe e kro jaa yaka twan mbe yili nyjɛ pe yuu yire nu, mbe yi e le gbeŋmbaa.
46014032	Nyiɛkpↄↄ kee nyanyofɛɛnlɛɛ jaŋga ni na, na kee yire pan, mbe pe jaa frↄ, mbe peyɛ shie.
46014033	Ŋgi na, Nyiɛkpↄↄ n pe Nyiɛkpↄↄ ŋmba u kee piin sakasaka, la, u pe wejinyiŋge Nyiɛkpↄↄ. Imi na ki nyi Nyiɛkpↄↄ sumifɛɛnlɛ kro nu kre,
46014034	na e fni, ki fna mbe chiɛlɛ na pieri. Ŋgi na? Pe n kolo ni na pie paara, imi na Mbose mbra nyina kre, pe fna mbe peyɛ nyjii.
46014035	Na kee ka pe chaa mbe chin kre, ki fna mbe pe sɛ pe pilɛ wie katoo. Ŋgi na, ki pe nyifɛɛrɛ kee na chlↄ we yiri mbe paara sumifɛɛnlɛ lalaa.
46014036	Ndee e jawa na yire na Nyiɛkpↄↄ kee kre klu mu yire mu pan ra? Ndee yire chiin na kee kre da ree?
46014037	Na wa jawa na Nyiɛkpↄↄ kee nyanyofun wi, ndee Kpra Ŋumu wree wa u nu kre, ufun fna mbe chin na kee ŋga ni e nyunↄi ŋga, na o Tafun wre mbra yi.
46014038	Kena na wa n kre kee ŋga ni yuu ŋga wru mu pe keshian kre, yaa shia u wru mbe pe yaka.
46014039	Kena ni wolo, e ti mbe e yiɛnyina Nyiɛkpↄↄ kee nyanyoo na, la, yaa yolo fↄnyi yoo tↄ kolo,
46014040	la, yira kro fna mbe pe ki kolo na.
46015001	Ni wolo, fuŋga ni chaa mbe e sↄↄnri ketaan kre ndaa kpali e pan, a e na ki shↄnli, mu wa mu yire ki nu tɛ kre.
46015002	Kre na ee yire mbe ŋmaashↄmu ta, na e kee ŋga ni kpali e pan kre yii gbiŋmbi wala. Na ki n pan ma, kena e shↄnlie pe waara.
46015003	Kee ŋga ndaa ta kre, kre ndaa e nyina, a kre ki pe keshian kpↄↄ, na Kristo na ku o sisam ndra na, imi na pra ki nyunↄ Nyiɛkpↄↄ hlɛ kre nu kre,
46015004	a pra u le, a wra nyi ki ble taarɛ ble na, imi Nyiɛkpↄↄ hlɛ kre yo kre.
46015005	Wra uyɛ wↄ mu Pita nyina, mna chin mu uyɛ wↄ mu bitumblↄ kɛmbↄshiin pre nyina.
46015006	Kre kↄkro ni, wra uyɛ wↄ mna o ŋmbilɛ plɛ nyina lawee ka nu, pra wɛ leele lafɛɛ knↄ na, pre leele mblɛ, pe nɛɛrɛɛ wa tɛ, a pe plɛ ku.
46015007	Wra uyɛ wↄ mna Jemisi nyina, mna chin mu uyɛ wↄ mu bitumblↄ pre kro nyina.
46015008	Ŋga ki kro tↄ kuraa kre, mi ŋmba ni n na pe sumifun nyjila ŋga kra fna nu kre, wra uyɛ wↄ mu ni nyina na.
46015009	Mi ni pe fiɛn kuraa bitumblↄ pre nu, a ni n fna mbe pe ni yeeri bituŋu, ŋgi na, ndaa Nyiɛkpↄↄ sumifɛɛnlɛ pre pra.
46015010	La, Nyiɛkpↄↄ dumiɛ saara na ni pe imi na ni nyi aŋga ŋga, a u dumiɛ ŋga u ni dumi kre n pe finfin, ŋgi na, ni tnumu tun mu wɛ bitumblↄ hamblɛ pre na, la, mi titi ma ni ja mu ki pe niyɛ, Nyiɛkpↄↄ u ni dumi, mu ni tɛɛ mu tnumu tun.
46015011	Na mi ni tun kpↄↄ o, na pre lɛ o, ŋga ki shian yi na, o na ketaan kre kpali, a e na ki shↄnli.
46015012	Kena, na o ki kpali e pan na Kristo nyi mu yili kuulo nu, ŋgi ki tia e plɛ na yuu na kunnyiɛ n wa ŋga hin?
46015013	La, na kunnyiɛ n wa, kena Kristo nsra nyi hin?
46015014	A na Kristo nsra nyi, kena o kee ŋga o yuu kre pe waara, a e shↄnlie pe finfin.
46015015	A leele we o le na kala o fnɛ na taari Nyiɛkpↄↄ na, ŋgi na, o yuu na Nyiɛkpↄↄ Kristo nyi mu yili kuulo nu, na kpra yi na kunnyiɛ n wa kre kena u nsra nyi.
46015016	Kena na kunnyiɛ n wa kre, kena Kristo nsra nyi.
46015017	A na Kristo nsra nyi, kena e shↄnlie pe finfin, a ee wa e sisam nu tɛ.
46015018	Kena mblɛ pe ku Kristo mɛɛ nu kre fun.
46015019	Na ŋmaa ŋga nu o nyi ŋga chiin na o dankna ta Kristo nu kre, kena wre lɛ leele mblɛ kee kii fooro ni kpↄↄ mu wɛ ndro kro na.
46015020	La, kpra kee ŋga kii wa ki nu yi na, Kristo nyi mu yili kuulo nu, mu nyina na kuulo we kↄↄ nyi.
46015021	Ŋgi na, imi na ki yire ndro nunu na, a kumu pan kre, pan chↄↄ ki yire ndro nunu na, a kunnyiɛ pan na.
46015022	A imi na leele na Adam pe nunu mu na kuu kre, pan chↄↄ leele nyi mbe ŋmaa ta, ŋga pre na Kristo pe nunu kre na.
46015023	Ndro kro na u taamu yi, Kristo u yiɛklu, a na waa ndru mu pan shiin wo kre, mblɛ pe pe u wolo pre we nyi.
46015024	Kre nu yirɛ kro nyu we to. Na waa jaŋgafɛɛnlɛ, na faŋgafɛɛnlɛ kro kla kre, we u ŋunumulie kre kna mbe u Lɛ Nyiɛkpↄↄ wre ŋga.
46015025	Ŋgi na, Kristo fna mbe ŋunumu li mbe hɛ sun na we u jeelee taa u loŋgoolo kro na.
46015026	Loŋgo ŋmba we kla haŋa wi kumu.
46015027	Pe ki nyunↄ Nyiɛkpↄↄ hlɛ kre nu mu tɛɛ mbo, "Nyiɛkpↄↄ tia u jeelee taa yirɛ kro na." Na pe yo "Nyiɛkpↄↄ tia u Kristo jeelee taa yira kro na kre," ki nↄↄ nyina chasi na Nyiɛkpↄↄ wre titi u tia u jeelee taa yirɛ kro na kre, u n chaa.
46015028	Na Nyiɛkpↄↄ waa yirɛ kro le u jaara mu kↄ kre, kre u Pↄ wre titi we uyɛ le Nyiɛkpↄↄ ŋmba u yirɛ kro le u jaara wre jaara na, mbe Nyiɛkpↄↄ wre titi ŋunumuli yira kro na.
46015029	A na kunnyiɛ n wa, kena mblɛ pe tia pe pe ndrɛ je kuulo titɛɛ ŋga hin? Yira ŋgi pe chaa mbe nya hin? Na yɛŋgɛ kee pe yuu na kunnyiɛ n wa wala, kena ŋgi ki tia pra pe ndrɛ jee kuulo titɛɛ hin?
46015030	A kena mni a o tia kumu na wre tↄndↄ, a o na kala nyaa nyjila kro nu ŋga hin?
46015031	Ni wolo, ki pe kpra na ni kumu nyaa blenyini, a pan ki pe kpra chↄↄ, na ni e teeri na niyɛ kpↄↄri, o Tafun Yesu Kristo wre nu.
46015032	A na tnu ŋga mbe ta tra mna na yi kre, kaa mi na Efiso bilɛ mblɛ pe nyaai na nyaalam yurɛ lɛ kre wa na wi. Na kunnyiɛ n wa yɛŋgɛ waa, kena "e ti o na lii mbra gboo, ŋgi na, baŋga imi, na o ku."
46015033	Yaa ti mbe pe e fana. "Nↄↄlↄ sisaa wruu kepele chiriri klai."
46015034	E yiɛ tɛɛ, mbe yaa na sisaa pini. Ŋgi na, plɛɛ wa e nu a pe n Nyiɛkpↄↄ chin. E ti mbe nyifɛɛrɛ e gbo na ni kre kee ŋga yuu e pan.
46015035	Aada wa we wie na, "Mni sembremu kuulo nyini hin? A wejiŋge ŋgi sembremu ni pie nyi hin?"
46015036	Jijuo, ŋga mu luu kre wa jaa yiri, fↄna ki fↄↄn tun.
46015037	A na mu chaa mbe yua, ndee yira ka sembremu luu kre, ki bie mu le tra, ki tiŋge ŋga kie yiri kre ma mu le tra.
46015038	La, Nyiɛkpↄↄ u ki kaan wejiŋge ŋga u chaa. Yira bie ŋga mu luu kpan, kre na ki tiŋge nyini yi.
46015039	Wejiŋge kro n nunu, leele wejinyi nyinii nunu, a yurɛ wee nyinii nunu, a hanyiɛlɛ wee nyinii nunu, a mbroe wee nyinii nunu.
46015040	A nyjeeri wejiŋgee wa, a tra wejiŋgee wa, la, nyjeeri wejiŋge nyumu nyinii nunu, a tra wejiŋge nyumu nyinii nunu.
46015041	Yila nyumu nyinii kiyɛ, a nyiɛpↄ nyumu nyinii kiyɛ, a wↄɛlɛɛ nyumu nyinii yi yɛyɛ. Wↄɛlɛɛ yire yɛ nyinii wa, yire na yire nyumu nyini yi.
46015042	Kena imi na kuulo nyiɛ nyi yi kre. Wejiŋge ŋga kie le tra kre we fↄↄn, ŋga kie nyi kre wa fↄↄn fio.
46015043	Ŋga kie le tra yɛkuuro nu kre, kie nyi mbe yɛnyiŋge ta. Kie le tra, na faŋga n wa ki nu, la, kie nyi faŋga ni.
46015044	Kie pe tra wejiŋge mbe pe ki le tra, la, ŋga kie nyi kre we pe ŋumu wejiŋge. Na tra wejiŋgee wa kre kena ŋumu wejiŋgee wa,
46015045	Pre ki nyunↄ Nyiɛkpↄↄ hlɛ kre nu mu tɛɛ mbo, "Adam jle ŋmba Nyiɛkpↄↄ na klu mu wa kre, ŋmaa wra u ŋga," la, ŋmba u kro tↄ wre rɛ, Kpra Ŋumu ŋmba u ŋmaa kaan wi.
46015046	La, ŋumu wejiŋge ma kra klu mu pan, la, tra wejiŋge kre kra klu mu pan, a ŋumu wejiŋge kre na chin mu taa.
46015047	Lewo ŋmba Nyiɛkpↄↄ klu mu wa kre, tra ŋga pooro ni pra u faanri, a lewo shiin wo wre, nyjeeri wre yiri.
46015048	Imi na ŋmba pra faanri pooro ni wre na nyi kre, pan chↄↄ mblɛ pee wa tra mna kre nyi. A imi ŋmba u yiri nyjeeri wre nyi kre, pan nyjeeri wolo nyi na.
46015049	Imi na o nyi na tra mna ndro wre wi kre, pan chↄↄ oo kↄↄ pe na nyjeeri wo wre wi.
46015050	Ni wolo, ŋga ni yuu e pan yi na, wejikaara na nyimi wa jaa sɛ Nyiɛkpↄↄ ŋunumu kre nu, ŋga kie fↄↄn kre, kia jaa ŋga kia fↄↄn kre krↄ li.
46015051	E loo, ndrandra kee mbe yo e pan kre. O kro wa ku, la, o kro we chinɛ,
46015052	na bnↄ haŋa kre waa tin, o kro we chinɛ nyjila nunu chom na, nyini wa gbun gbee shiin kple. Na bnↄ kre waa tin kre, Kristo leele mblɛ pe ku pre we nyi, mbe ŋmaa ta, a pia ku na, a wre mblɛ o le kre kro we chinɛ.
46015053	A ŋga kie jaa ku mbe fↄↄn kre we chinɛ mbe kaari ŋga kia jaa ku mbe fↄↄn kre.
46015054	Kena na ŋga kie ku mbe fↄↄn kre, na kia chinɛ mu kaari ŋga kia ku mbe fↄↄn kre, kena kee kre pe nyunↄ Nyiɛkpↄↄ hlɛ kre nu mu tɛɛ na, "U kumu jaŋga gbo, mu jaŋga ta ki na" kre we pe yɛŋgɛ.
46015055	"Kumu, sena mu jaŋga ŋga ni mu kuu kre nyi hin? A sena mu faŋga ŋga ki yaa titi kre nyi hin?"
46015056	Sisam ki kumu kaan faŋga, a Mbose mbra yire nu sisam faŋga ta.
46015057	La, Nyiɛkpↄↄ wo yi mboo, wre u yire o Tafun Yesu Kristo na mu o ŋga jaŋga.
46015058	Kena ni wolo mblɛ ni kori kre, e yire gbiŋmbi, yaa shia ti yaka e kↄ e titɛɛ. E eyɛ wru e o Tafun tnumu kre ŋga poŋgo nyjila kro nu. Ŋgi na, yire titi chin na o Tafun tnumu ŋga ee tun kre, yaa ki tun waara.
46016001	Mu wru swa nyjɛ pe waari na Nyiɛkpↄↄ sumifɛɛnlɛ kaan kre haa kre, e pe imi na ndaa yo Galatia sumifɛɛnlɛ pan na pe pe kre.
46016002	Aliɛri ŋga kie to kpan, swa ŋga ŋufun ta kranu kre nu kre, ki fna mu ki le, mbe imi ki fna wↄ mbe tɛɛ, na ni waa pan kre, kena tↄↄ shↄↄ ka n wa na.
46016003	Na mbaa pan, leele mblɛ yire titi we wↄ kre, mbe hlɛ ŋga ni pie pe chin nyunↄ mbe ya e swa kre na, mbe pe tun mbe pe sɛ na ki ni Jerusalɛm na.
46016004	A na kia fna na mbe ka sɛ naa, kena mi na pre we sɛ.
46016005	Na ndaa yiri Makedonia na, mbe pan e pan wa. Makedonia na ni chaa mbe tro tun.
46016006	Aada mbe ble yɛ li e pan wa, na kia nyu, mbe zaara nyjila kre li wa, mbe ki ti mna mbe na chaa mbe sɛ kpan, mbe e ya ni na.
46016007	Ni n na chaa mbe ni shaaraa kre sɛ pe na shaari ni e shaari mbe troo sɛ lawee ka nu. Ni chaa na o Tafun wre li ki na kre, mbe ni tni e jaara mbe mu chiɛri.
46016008	La, mbe tni Efiso na mna mbe sɛ su Pentikↄs ble kre nu.
46016009	Ŋgi na, kolo badaaŋga nyaa mu ni ŋga, a ndaa ketaan kre kpali, a kee nɛɛrɛ na pini, la, loŋgoolo pe nɛɛ.
46016010	Na Timotio waa pan, e u le chichie, mbe wa fiɛrɛ wru mbe tni e nu. Ŋgi na? O Tafun wre tnumu u tuni na mi wi na.
46016011	Kena yaa shia u le fiɛn. E u wa kolo na wejinyiŋge ni, mbe u ndru mbe pan ni jaara. Nii wa na wre na o wolo hamblɛ pre sri.
46016012	O ŋmbrↄ Apolo rɛ, ni u tali, mbe wre na o wolo pre pan mbe e shaari. U n na chaa mbe pan fuŋgaami. La, na waa kolo ta we pan.
46016013	E na dↄↄtaa, e yire gbiŋmbi e shↄnlie nu, e yire blɛm kɛ na, e sheli.
46016014	E ta e yirɛ kro pini na koroo ni.
46016015	Ni wolo, e chin na Stefana na, u sele wolo na lɛ shↄnlifɛɛnlɛ mblɛ pra klu mu shↄnli Achia na, a pe peyɛ wru mu Nyiɛkpↄↄ sumifɛɛnlɛ tnumu kre ŋga.
46016016	Ni wolo, e jande, e eyɛ nyjii e pre leele mblɛ ŋga, pre na mblɛ pe Nyiɛkpↄↄ tnumu tuni kre kro.
46016017	Ni yiɛshↄ Stefana, na Fↄↄtunato, na Akaiku paan kre na. Ŋgi na, pe pan mu ŋga ee na pe ni pan kre pe.
46016018	Pe tia ni yiɛshↄ, imi na pe tia e yɛshↄↄrↄ ta wa kre. Pre leele mblɛ nyini ki fna mbe e eyɛ nyjii mbe ŋga chiriri.
46016019	Sumifɛɛnlɛ mblɛ pee wa Asia na kre, pe e shaari. Akwila na Prisila, na sumifɛɛnlɛ mblɛ pe fni pe katoo wa kre kro e shaari chichie o Tafun mɛɛ nu.
46016020	O wolo pre kro e shaari. E eyɛ shaari chichie ni pan.
46016021	Mi Pↄↄl, mi titi kɛ nyunↄmu shaaraa yi ŋga.
46016022	Ŋmba u n o Tafun kori kre, Nyiɛkpↄↄ we u sun. O Tafun pan ɛ!
46016023	Yire na o Tafun Yesu dumiɛ e tni.
46016024	Ni koroo ki tni e jaara Yesu Kristo mɛɛ nu. Amin.
47001001	Mi Pↄↄl ŋmba Nyiɛkpↄↄ na yire wre titi chaara na, mna ni yeeri, na ni paan pe Yesu Kristo bituŋu wre, na o ŋmbrↄ Timotio pan hlɛ ŋga yiri, na shie Nyiɛkpↄↄ sumifɛɛnlɛ mblɛ pee wa Korinto na kre, na Kristo leele mblɛ pe nyina Achia tra nu kre kro pan.
47001002	O Lɛ Nyiɛkpↄↄ, na o Tafun Yesu Kristo pe e dumi, mbe e ŋga wejinyiŋge.
47001003	E ti mbe o Nyiɛkpↄↄ, o Tafun Yesu Kristo Lɛ wre ŋga mboo, foorochinfun wi, a Nyiɛkpↄↄ ŋmba u gbunnyiŋge kaan wi.
47001004	Wre u o kaan gbunnyiŋge o kanyana nyjila, imi kie pe mbe o ja mbe yire gbunnyiŋge ŋga u o kaan kre na, mbe jaa mblɛ pe kanyana nyininyini nyaa kre gbunnyiŋge na.
47001005	Imi na o Kristo kanyana kre ka nyaa kre, pan chↄↄ kie yire Kristo wre na mbe o gbunnyiŋge ta.
47001006	E gbunnyiŋge, na e ŋmaashↄmu na o yila na kala nyaa, a na o gbunnyiŋge ta, kie ti mbe e gbunnyiŋge ta, mbe e jaa eyɛ yii, mbe frↄ ta, na e waa na o kanyana nyjɛ yɛ nyaa.
47001007	O dankna kpↄↄ e na ŋgi na, O chin na ŋga e o kanyana yire yɛ nyaa ŋga, pan chↄↄ ee o gbunnyiŋge kre ka ta na.
47001008	Ni wolo, o chaa mbe e sↄↄnri kanyana nyjɛ o na nya Asia tra nu kre. Kanyana yire na kpↄↄ mu wɛ o na, kra tia o dankna na kↄ, o nsra chin na oo ŋmaa ta.
47001009	Kpra na, o naa jawa na o ku kuraa mu kↄ. La, Kre kee ŋga na pe, mbe ki ti mbe waa oyɛ taa oyɛ na, la, mbe o ndra taa Nyiɛkpↄↄ ŋmba u kuulo nyini wre chiin na.
47001010	Yire wejiwrɛ nyjɛ krɛrɛ nu kre, wra o shↄ, a we ndru mbe o shↄ na. Wre na o kaan, mbe wra o shio.
47001011	Ŋga e yaa o na na nyiɛtalaa ni ŋga, kie ti mbe e mblɛ e chin na Nyiɛkpↄↄ e nyiɛtalaa loo, mu o shↄ kre, mbe e Nyiɛkpↄↄ ŋga mboo tataara.
47001012	Kee ŋga ni o oyɛ kpↄↄri yi kre, o jawala kee tia o chin na, o tnimu nu waŋgra ŋga nu, na imi na wre na yire tni kre, ki pe cheche, mu pe kpra ni, a Nyiɛkpↄↄ pan ki yiri. Nyiɛkpↄↄ dumiɛ jaŋga na yi, ki n pe waŋgra kachindɛ na yi.
47001013	Kee nyjɛ ee jaa tↄↄnri, mbe yi nↄↄloo kre, yire o nyunↄ mu pan mu e ŋga. A ni kaan na ee o nↄↄloo chↄ.
47001014	Ŋga e ta mu o nↄↄloo chiɛri ŋga, ee kↄↄ o nↄↄloo kpↄↄ na o Tafun Yesu Kristo ble kre waa da, mbe e jaa o tɛɛ mbe eyɛ kpↄↄ, imi na oo e tɛɛ mbe oyɛ kpↄↄ kre.
47001015	Ŋga ni shↄ mu li na yire kee nyjɛ we pe kre ndra na, kre na ni yila mu ni jawala pe na mbe klu mbe tro e pan wa tun, imi kie pe mbe e ni dwamu ta gbee shiin.
47001016	Ŋgi na, ni chaa na ni shie Makedonia na, mbe ni tro e pan wa, a na ndaa ndru na paan, mbe ni tro e pan wa na, mbe e ya ni na mbe ni sɛ Judea na.
47001017	Ŋga ndaa kre jawala ŋga ta kre, ki nyina na ni jawala piin shiin shiin kee na ree? Ndee ki nyina na ni ni jawala piin na waŋgra ndro wi, na ni yo ɛnhɛɛn kee ka na, mbe ni ndru mbe yo ↄↄnhↄn titɛɛ kre nu ree?
47001018	Ŋga Nyiɛkpↄↄ pe kprafun kre na, nyu ŋga ni yo e pan kre n pe kee ŋga ki chinɛ.
47001019	Yesu Kristo, Nyiɛkpↄↄ pↄ wre, ŋmba kee mi na Silas na Timotio kpali e pan kre, u n pe ndro ŋmba u chinɛ, la, u kee kro pe kpra.
47001020	Nyiɛkpↄↄ kee nyjɛ u yo mu tɛɛ yire kro, yi yire Kristo na mu pe kpra. Kre ki tia o na yire u na, na "Amin" yuu, mbe ki ti Nyiɛkpↄↄ yɛnyiŋge ta.
47001021	Nyiɛkpↄↄ u tia o kro yire Kristo na mu yire gbiŋmbi. A wre u o wↄ,
47001022	mu o tnↄ na u wolo lɛ wre, a wre u tia Kpra Ŋumu wre tni o lolonyi nu, mbe ki ti o chin na nyjɛ u yo we o ŋga yire kro, oo yi ta.
47001023	Nyiɛkpↄↄ wi ni dansiɛfun na kpra ni yuu, ni nsraa chaa mbe e yiɛ je, kre ki tia ni nsra pan e pan Korinto na wa.
47001024	O n na chaa mbe jaŋga wru e na e shↄnlie haa, ŋgi na? E shↄ mu li, mu yire gbiŋmbi, la, e yɛshↄↄrↄ ŋga ee ta na o yila, a wre na yire na tnumu tuni.
47002001	Ki tia ndaa ni jawala pe na, ni n na chaa mbe pan shiin wo, mbe ki e yiɛ je.
47002002	Yire mblɛ e fna mbe ni yiɛshↄ kre, na ni tia e yiɛ je, ŋmbi we kro wa mbe ni yiɛshↄ hin?
47002003	Kre ki tia ndaa e nyunↄ hlɛ jle kre, ni n na chaa na ndaa pan, mbe yire mblɛ ee ti ni yiɛshↄ kre, mbe e ti ni yiɛ je. Ni shↄ mu li na kee ŋga kie ti ni yiɛshↄ kre, kie ti mbe e yiɛshↄ na.
47002004	Ŋga ndaa e nyunↄi fa ŋga, na fooro ni yii, a ni gbun na ni fiiri na yotunyi ni nyiɛlɛ, ni n na chaa mbe hlɛ kre ti mbe e yiɛ je, la, ndaa chaa mbe e chin imi ni e kori mu da.
47002005	Na e wa tia u ŋmbrↄ yiɛ je kre, u fun tia ni yiɛ je na, la, mi chiin yiɛ ma kie je, e kro yiɛ we je chiɛri na, nde ni n na chaa mbe paara ufun taan.
47002006	Ŋga e tataara nyu fni a e u ndie tini ŋga, kre ndie tinɛɛ ŋga ki yila ma.
47002007	Kena e u sisam ti e u kɛ, e u le gbeŋmbaa, mbe u yiɛ wa je kpↄↄ mbe waa ndru kro.
47002008	Ni e tali, e ti mbe u chin na e u kori.
47002009	Ndaa e nyunↄ kre hlɛ ŋga, ŋgi na, ndaa chaa mbe e jawala le, na ee jaa li kee nyjɛ ni yuu e pan yire kro na.
47002010	Na wa kee ka pe, a e u sisam ti mu u kɛ kre, kena mi ki ti mu u kɛ na. Na ni kee ka ti mu kɛ kre, e chin na e ndra na ni yire Kristo jele na mu ki ti mu kɛ.
47002011	imi kie pe mbe o Sutna tↄ kolo, mbe wa jaŋga ka ta o na. Ŋgi na, o Sutna kooloe nyjɛ na u tro chin.
47002012	Ŋga ndaa sɛ Troas na mbe sɛ Kristo ketaan kre kpali wa kre, ndaa nya na o Tafun kolo nyaa ni pan wa.
47002013	La, ni lɛɛ nsra to ni nu, ŋgi na? Ni nsra o ŋmbrↄ Tito nya wa, ki tia ndaa kolo tali pe pan mna sɛ Makedonia na.
47002014	Ni Nyiɛkpↄↄ kaan mboo, na u tia o yire Kristo na mu wi mu yili. Nyiɛkpↄↄ o tɛɛ mu Kristo kachindɛ kee kre nyina, a ki lawee kro shↄ mu ta, na yira ndiom taan lawee shↄ mu ta.
47002015	Ŋgi na? O pe na tuwe ndiom taan ŋga Kristo Nyiɛkpↄↄ ŋga yi, a ki ndiom nyina mu le mblɛ ŋmaa Nyiɛkpↄↄ shio pre, na mblɛ pe shie mbe sɛ fun pre nu.
47002016	Mblɛ pe shie mbe sɛ fun pre pan kre, ki pe na kumu ndiom pe ndru, a mblɛ ŋmaa pe shio pre pan rɛ, ŋmaa titi ndiom pe ndru. A ŋmbi we jaa kre tnumu ŋga tun hin?
47002017	O n pe na leele mblɛ pe Nyiɛkpↄↄ kee kre kpali na swa chaa pre lɛ, la, o lɛɛ wↄ na kee kre kpali na Kristo sumifɛɛnlɛ lɛ wre Nyiɛkpↄↄ yiɛ.
47003001	Kena kre kee ŋga nyina na oyɛ o nyina e pan ree? Ndee ki fna mbe leele plɛ hlɛ nyunↄ, imi na plɛ pini kre, mbe paan o nyina e pan, mbe yire hlɛ nyunↄ mbe sɛ o nyina plɛ pan ree?
47003002	Yire lɛ o hlɛ ŋga ki o nyina, a ee wa o lolonyi nu, a ndro kro we jaa o nya mbe ki chin.
47003003	E tia leele chin na Kristo hlɛ ŋga u nyunↄ lɛ yire, kre hlɛ ŋga, inki ni ma pe ki nyunↄ, la, Nyiɛkpↄↄ ŋmba u le wre, u Ŋumu ni u ki nyunↄ. A dnɛ kpɛfrɛ kpɛfrɛ shiin na ma wra kee yire nyunↄ. La, leele lolonyi nu u yi nyunↄ.
47003004	O shↄnlie ta Nyiɛkpↄↄ nu mu yire Kristo na, na yire kee nyjɛ yuu.
47003005	Yaka n nyina na o fna mbe jaa kre tnumu ŋga tun. Jaŋga ŋga o ta mu ja na kre tnumu ŋga tuni ŋga yiri Nyiɛkpↄↄ pan.
47003006	Wre u tia o ja mu yire nyu nunu fↄŋgↄ kre na, na sumi, ki n pe mbra nyjɛ pe nyunↄ mu tɛɛ yire kolo na yi, la, Kpra Ŋumu wre kolo na. Mbra yire pe nyunↄ mu tɛɛ yire paan kumu ni, la, Kpra Ŋumu wre, ŋmaa wre kaan.
47003007	Ŋga Nyiɛkpↄↄ na mbra nyjɛ pra nyunↄ dnɛ na yire ŋga kre, u yɛnyiŋge na yili. Mbose yiɛ ŋga kraa chiɛnri mbe Israel leele pre wa jaa ki le kre, kraa laari nyjila ka nu. Na yire mbra nyjɛ yi paan kumu ni kre ja mu pan kre yɛnyiŋge ŋga sembremu ni kre,
47003008	mni kie pe mbe Kpra Ŋumu wre kee ŋga ki paan ŋmaa ni kre wa yɛnyiŋge ta kpↄↄ hin?
47003009	Na kee ŋga ki leele gbuun pimi ni kre yɛnyiŋge ta, mni kie pe mbe kee ŋga ki tii mbe lewo fraka kre wa yɛnyiŋge ta kpↄↄ mbe wɛ hin?
47003010	Yɛnyiŋge jle kre n ja mu sna ŋgi na, yɛnyiŋge shiin wo kre pan mu wɛ ki na.
47003011	Na ŋga kra pan mu nyjila chiɛri li kre na yɛnyiŋge ta kre, ŋgi kie ti mbe ŋga kie tni nyjila kro nu kre wa yɛnyiŋge ta kpↄↄ hin?
47003012	Ŋga o kre dankna ŋga ta kre ndra na, ki tia o gbun ta.
47003013	O n pe na Mbose wi, wre wra yoŋgo tɛɛ mna u yiɛ tↄ, mbe Israel leele pre wa jaa yiɛ kan u na mbe u yiɛ ŋga kraa chiɛnri, mbe ndruu laa kre le.
47003014	Hali mu pan mu su aŋga na, Israel leele pre na nyu nunu lɛɛ kre kee tↄↄnri kre, pan ki nyi na yoŋgo kre nyinii ki pe jawala tↄ tɛ, a ki tia pe n na ki nↄↄ ndru. Na lewo n yire Kristo na, kre yoŋgo kre nyini wa jaa laa u jawala na, mbe u nↄↄloo ta.
47003015	Hali aŋga, na pe Mbose hlɛ yire tↄↄnri kre, kre yoŋgo kre nyinii wa mu pe jawala tↄ tɛ.
47003016	La, na lewo laa u sisam kro, mu pan o Tafun wre pan kre, kre yoŋgo kre we laa, mbe u nↄↄloo ta.
47003017	O Tafun wre wi Kpra Ŋumu wre, a mna o Tafun wre Ŋumu nyi kre, yɛtaaraa wa wa.
47003018	A wre mblɛ yiɛ na yoŋgo n wa kre, o Tafun wre yɛnyiŋge ndilee wa o yiɛ na. A ŋga u Ŋumu wree wa o nu kre na, u o chinɛi mbe o na yɛnyiŋge taa na wre wi nyjila kro nu.
47004001	Nyiɛkpↄↄ yire u foorochiɛn na mu o ŋga kre tnumu ŋga, ki tia o sↄↄnrↄ wa jaa ku.
47004002	La, o ndrandra kee, na nyifɛɛrɛ kepelee yire je, o n na leele fana, a o n na ka yaa Nyiɛkpↄↄ kee kre na. La, o kpra kee kre kpali chasi, mu yire Nyiɛkpↄↄ yiɛ mu oyɛ wↄ mu nyina ndro kro pan.
47004003	Na ketaan ŋga o kpali kre ndra leele na kre, kena mblɛ pe shie mbe sɛ fun pre chiin na ki ndra.
47004004	Sutna, waŋgra ŋga tafun wre, u mblɛ pe n shↄ mu li pre jawala tↄ, ki tia pia ketaan kre kania ŋga ki o nyina Kristo yɛnyiŋge kre nya, Nyiɛkpↄↄ wrumu wi Kristo.
47004005	A oyɛ kee ma o kpali, Yesu Kristo kee o kpali, a wre wi o Tafun, a wre ndra na o pe e sumifɛɛnlɛ.
47004006	Nyiɛkpↄↄ ŋmba wra yo mbo, "ndram ki saan mbe yili ndram wↄmu nu" kre, wre u kania le o lolonyi nu, mu tia o u yɛnyiŋge kre ki chiɛnri Kristo yiɛ na kre nↄↄloo.
47004007	La, wre mblɛ o kre Kpra Ŋumu krↄ yira ŋga ta kre, pan o nyi na chↄɛ nyjɛ pe faanri na choo ni yi, mbe ki ti mbe leele chin na Nyiɛkpↄↄ pan jaŋga kpↄↄ yiri, o pan ma ki yiri.
47004008	Nyjila kro nu o kala nyaa, nde ka n kun o na. Nyjila ka nu o n chin imi oo oyɛ pe, la, o kaan.
47004009	O prafɛɛnlɛ nɛɛ, la, Nyiɛkpↄↄ wre n laa o kro, nyjila ka nu pe o gbuun na chaan, mbe o ndru mbe yiri.
47004010	Nyjila kro nu o kumu nyaa, imi na Kristo na pe kre, imi kie pe mbe pe Yesu ŋmaa kre nya o wejinyi nu.
47004011	Wre mblɛ oo wa na le kre, Yesu ndra na kumu kanyana o nyaa nyjila kro nu imi kie pe mbe pe Yesu ŋmaa kre nya o wejinyi nyjɛ yie ku yire nu.
47004012	Kena wre rɛ, kumu kanyana nu o nyi, mbe ki ti mbe yire blenyini ŋmaa ta.
47004013	Pe ki nyunↄ Nyiɛkpↄↄ hlɛ kre nu mu tɛɛ mbo, "Ndaa shↄ mu li, ki tia ndaa paara." Wre Kpra Ŋumu wre nunu chↄↄ o ta mu shↄnli, mu na paara na.
47004014	O chin na Nyiɛkpↄↄ ŋmba wra o Tafun Yesu nyi mu u ŋga ŋmaa kre, we yire Yesu na mbe wre na yire nyi mbe sɛ u yiɛ na.
47004015	Yire kee nyjɛ o nyaa ŋga krɛrɛ, e ndra na yi, imi kie pe mbe dumiɛ ŋga lenɛɛrɛ taa kre ti Nyiɛkpↄↄ mboo ŋgaa nɛɛ, mbe u yɛnyiŋge ta.
47004016	Kre kee ŋga ndra na o sↄↄnrↄ na ku. La, o wejikaara nyjɛ, yi lee, la, o ŋumu faŋga taa blenyini.
47004017	A yire kanyana fiɛn fiɛn nyjɛ o nyaa nyjila chiɛri nu ŋga, yie ti o blenyini yɛnyiŋge ŋga ki kpↄↄ mu wɛ yirɛ kro na kre ta.
47004018	Ki tia yirɛ nyjɛ leele nyaa nyiɛlɛ ni yire na ma o yiɛ nyi, la, nyjɛ yi n na nyaa nyiɛlɛ ni yire na o yiɛ nyi. Yirɛ nyjɛ yi nyaa nyiɛlɛ ni yire, yira mu, la, nyjɛ yira nya nyiɛlɛ ni yiree wa blenyini.
47005001	Fuŋga o chin na o tra mna katoo ŋga nu o nyi, a ki pe o wejiŋge ŋga we kla, a Nyiɛkpↄↄ we o ŋga wejiŋge nyjeeri a kia jaa kla fio.
47005002	O jiin lɛɛ, a o yiɛ nyina o na o nyjeeri wejinyi yire chaa mbe yi o tↄ,
47005003	na o waa o wejinyi yire ta a yi o tↄ na yoŋgo fↄŋgↄ yi kre, pia o Ŋumu nya wejiwaara na.
47005004	O tra mna wejinyi nyjɛ yi tia o na jiin lɛɛ, la, o n na chaa mbe wejinyi la, o chaa mbe nyjeeri wejinyi ta mbe yi o tↄ, imi kie pe mbe o wejinyi nyjɛ yie ku yire kna mbe pe blenyini ŋmaa wee.
47005005	Kre chinɛɛ ŋga oo chinɛ ŋga, Nyiɛkpↄↄ u o pe ma, mu o ŋga u Kpra Ŋumu wre mbe o chin na yɛŋgɛ oo chinɛ.
47005006	Ki tia o kaan nyjila kro nu. O chin na nyjila ŋga nu oo wa tra mna wejinyi ni ŋga, wre na o Tafun wre katoo haa le.
47005007	Shↄnlie ni o tni, ki n pe nyjɛ o nyaa na yi.
47005008	O dankna kpↄↄ, na chaa na oo ku mbe wre na o Tafun wre sɛ tni.
47005009	Ki tia na oo ŋmaa ni o, na o ku o, o jawala yi na o kee we u yiɛnyi.
47005010	Ŋgi na, o kro we yire Kristo yiɛ mbe u o kpra kun. O kro we sɛ chichie, ndee sisaa nyjɛ o pe tra mna fↄtↄↄrↄ ta nununu.
47005011	O chin na ki fna mbe o o Tafun wre fiɛ, ki tia o yiɛnyina o na leele kna. Nyiɛkpↄↄ o chin imi na o nyi, a ni kaan na yire chↄↄ e ni chin.
47005012	Oyɛ ma o chaa mbe nyina e pan na, la, chaa o chaa mbe e nyina kolo chiriri ŋga na ee tro mbe o tɛɛ mbe eyɛ kpↄↄ, imi kie pe mbe e ja mbe mblɛ pe lewo nyaa to, pia u kepele ka nya, mbe u tɛɛ mbra peyɛ kpↄↄri kre, mbe e jaa pe nyu wↄ.
47005013	Na o tↄↄlↄ yɛŋgɛ kre, kena Nyiɛkpↄↄ ndra na yi, a na o n na tↄↄlↄ naa, kena e nyumu na yi.
47005014	Kristo koroo ŋga u o kori kre ki o le, ŋgi na, o chin na ndro nunu wra ku mu o kro ŋga, ki nyina na wre na wre kro o ku.
47005015	Wra ku mu ndro kro ŋga mbe ki ti mblɛ pee ŋmaa ni kre, mbe pia tni mbe peyɛ ŋga, la, mbe pe tni mbe ŋmba u yila pe ndra na mu ku mu nyi wre ŋga.
47005016	Kena waa ndro le yiɛ na mbe u kpra kun. Hali na jle kre o na Kristo le yiɛ na mna u kpra kun kuraa kre, waa pe ma na.
47005017	Na lewo na Kristo pe nunu kre, u pe lewo fↄŋgↄ, u kelɛɛ yire wa mu kefↄnyi wru.
47005018	Yire kee nyjɛ krɛrɛ Nyiɛkpↄↄ u yi pini, wre u yire Kristo na mu o wru nↄↄlↄ, ki tia o loŋgo ma na, wre u o ŋga tnumu o na plɛ pimi u nↄↄlↄ na.
47005019	O kee ŋga o yuu kre yi na, Nyiɛkpↄↄ lewo kro chaa nunu, mbe yire Kristo na. Na ki pan ma, u n na lewo sisam sↄↄnri na. A u o ŋga kre kee ŋga na o leele nyina imi Kristo wre na Nyiɛkpↄↄ lalaa gbeele.
47005020	Kena Kristo jeelee na o yire na paara, na Nyiɛkpↄↄ wre titi u yire o na, na paara na e nyina, na e tali. Kristo jeelee na o yire na e tali, e ti mbe Nyiɛkpↄↄ e wru nↄↄlↄ.
47005021	Kristo nsra sisaa ka pe, la, Nyiɛkpↄↄ u yila o ndra na mu tia pe u le sisaa pefun, mbe ki yire u na mbe o fraka Nyiɛkpↄↄ yiɛ.
47006001	Kena ŋga wre na Nyiɛkpↄↄ pe nunu, na tnumu nunu tuni ŋga, u e dumi, kena o u tali, yaa ti mbe u dumiɛ kre pe waara.
47006002	E loo kee ŋga Nyiɛkpↄↄ yo, mbo, "Nyjila ŋga kra fna nu ndaa loo e pan, mna ya e na, a ŋga ŋmaa shↄ ble kre na da, a ndaa ya e na." E loo nyjila ŋga nu Nyiɛkpↄↄ ya e na yi kre, a aŋga yi e ŋmaa shↄ ble.
47006003	O n na chaa mbe ndro o tnumu kre kefↄↄn ka ta mbe yo, ki tia o n kee ka sembremu pe, ŋga kie jaa wa tↄ kolo.
47006004	La, kee kro nu kre, o nyina na Nyiɛkpↄↄ sumifɛɛnlɛ lɛ wre, o frↄ kanyana na nyjila shelee, na kefuɛn kro nu.
47006005	Pe o frↄ, mu o yii mu le nyuŋgo, mu krↄ wru na o ni. Pe tia o tnumu tun imi na ki n fna, mu tia o tni mu nyiŋge se, o n sni, mu tia o tni klo.
47006006	A mu yire ŋga nɛɛrɛ ka n wa o na, a oo jawala ni, na frↄ, mu leele fooro chin kre ndra na, o oyɛ nyina na Nyiɛkpↄↄ sumifɛɛnlɛ lɛ wre, mu yire Kpra Ŋumu wre, na o kpra koroo na,
47006007	na kpra kee ŋga o yuu kre na, na Nyiɛkpↄↄ jaŋga kre, yi tia o kpra ta na ŋunↄwiyirɛ yi, kamɛŋɛ na kalie.
47006008	Plɛ o kaan yɛnyiŋge, plɛ na cheu woni o na, plɛ na o tɛɛlɛ, a plɛ na o kaan mɛɛ. Pe o pini na kala o fnɛ, nde kpra o yuu.
47006009	Pe o pini na o n mɛɛ ni, nde oo mɛɛ ni. Pe o pini na o ku, nde o le. Pe o ndie tinii titi, nde o n ku.
47006010	Pe o pini mbe ti o yiɛ je, nde o yiɛshio nyjila kro nu. O pe na shianfɛɛnlɛ lɛ, nde o tia tataara ta. O pe na yaka n wa o pan, nde o Ŋumu wre krↄ yirɛ ta.
47006011	O wolo mblɛ ee wa Korinto na, o lɛɛ wↄ mu paara e pan chasi.
47006012	Wre ma o n e kori, la, yire e n wre kori.
47006013	Fuŋga rɛ, ni paara e pan na ni biile lɛ yire. E lɛɛ wↄ e o kori, imi na o lɛɛ wↄ mu e kori kre.
47006014	Ki n fna mbe yire na mblɛ pe n Kristo shↄnli pre na chaa mbra kee nunu pini. Mni kpra na sisaa we pe mbe jaa chaa hin? Ndee mni kania na wↄmu nↄↄlↄ yiri hin?
47006015	Nyu nunu ŋgi kii wa Kristo na Sutna lalaa hin? Ndee mni shↄnlifun na ŋmba u n shↄ mu li nↄↄlↄ yiri hin?
47006016	Nyu nunu ŋgi kii wa Nyiɛkpↄↄ suminyuŋgo na sɛɛn lalaa hin? Ŋgi na, Nyiɛkpↄↄ ŋmba u le wre, u suminyuŋgo lɛ wre. Imi na Nyiɛkpↄↄ wre titi yo kre mbo, "Mbe tni ni ni leele nu, mbra nyaari pe lalaa, a mbe pe pe Nyiɛkpↄↄ, mbe pre pe ni leele."
47006017	Kre ki tia o Tafun wre yo mbo, "E eyɛ wↄ e yili pe nu, a yaa shia kɛ taa yira ŋga ki n pe cheche na, kre mbe e shↄ."
47006018	"A mbe pe e Lɛ, mbe yire pe ni bibilɛ, na ni bichiɛlɛ pan o Tafun jaŋgafun wre yo."
47007001	Ni wolo, ŋga pe yire kee nyjɛ yo mu tɛɛ o pan mbe o yi ta ŋga, e ti mbe o oyɛ wↄ mbe yili kee nyjɛ yi lewo toni nɛɛrɛ ni nu, mbe pe cheche, mbe tni Nyiɛkpↄↄ fiɛrɛ nu.
47007002	E lɛɛ wↄ e o kee kre loo. O n da mu e wa pe sisaa tun, a o n e wa wa mu fun, a o n e wa dnumu.
47007003	Ni n na kre kee ŋga yuu mbe e gbun na pimi ni. Ŋgi na, ni klu mu yo e pan na o e kori, na o ku o, na o le o, wre na yire lɛ.
47007004	Ni dankna e na mu tro, ni e teeri na niyɛ kpↄↄri, a kanyana nyjɛ nu kuraa kre ni kaan e na, a ni yiɛshↄ mu tro.
47007005	Hali ŋga o na le Makedonia na kre, o n sra wuu. Mna oo tro kpan kanyana, na kakrↄ ni o fni, kra tia fiɛrɛ na o yii.
47007006	La, Nyiɛkpↄↄ ŋmba u foorofun lɛɛ nyiŋgei wre na tia Tito na pan, a o gbun na nyjii o na.
47007007	U paan kre chiin ma, la, mandiɛ ŋga wra o bↄ, na e na u gbeŋmba kre ya na. Wra yo o pan na e ni chaa mbe nya, a ŋga e na o mandiɛ loo kre, fooro na e yii kpↄↄ, a ni kee e shian, ki tia ni yiɛshↄ mu tro.
47007008	Hali na ni hlɛ jle kre na tia e yiɛ na je kuraa kre, ki n na ni yaa na. Ŋga ndaa nya na hlɛ kre we ti mbe e yiɛ je kre, kra ni yaa chiɛri, la, ni nya na ki nsra tia e yiɛ na je mu sɛ yiɛ.
47007009	Fuŋgaami ni yiɛshↄ na ndaa kre hlɛ kre nyunↄ, ki n pe ŋga kra tia e yiɛ na je kre na yi, la, ŋga e yɛjeere kre tia e chinɛ kre na yi. Kre yɛjeere kre Nyiɛkpↄↄ chaa. Kena o n e pe sisaa.
47007010	Yɛjeere ŋga ni Nyiɛkpↄↄ paan kre, jawala chinɛɛ ni ki paan, mbe o yire ki na mbe ŋmaashↄmu ta. Kena na ki pan ma, fooro lie n wa ki nu, la, waŋgra yɛjeere rɛ, kumu ni ki paan.
47007011	E yira ŋga Nyiɛkpↄↄ yɛjeere kre e ŋga kre le, imi ki tia e na dↄↄtaa, mu tia e jawala saan e na, a ki tia e na eyɛ woni sisam nu, mu tia e na Nyiɛkpↄↄ fiɛ, mu tia ni la e ta, a e na ni chaa mbe nya, na imi na e kpra lii, na sisam pefɛɛnlɛ ndie tinii! Kaalɛɛ yire kro nu, nɛɛrɛ ka n wa e na.
47007012	La, ndaa e nyunↄ, a ki n pe ŋmba wra sisaa pe, ndee ŋmba na pra sisaa taa na ndaa yila mna e nyunↄ, la, imi kie pe Nyiɛkpↄↄ yiɛ na, mbe yire titi chichie ŋga e o pe nya.
47007013	Mu yire yire kee nyjɛ krɛrɛ na kre, o gbun nyjii. A o gbunnyiŋge kre chiin ma, la, ŋga o na Tito nya a u yiɛ na shↄ e yaa ŋga e na ya u na kre na o yiɛ na shↄ mu tro.
47007014	Ndaa e tɛɛ mu niyɛ kpↄↄ u pan, a e n tia nyifɛɛrɛ ni gbo. O kpra kre yo e pan nyjila kro nu. Pan chↄↄ kpↄↄmu ŋga o oyɛ kpↄↄ na e ni Tito pan kre, pe ma yɛŋgɛ.
47007015	Ki tia na u sↄↄnri imi e kro na ndie tɛɛ, mna u yii fiɛrɛ, na seeree ni kre, ki tii mbe imi u e kori kre kpↄↄ mbe ya.
47007016	Ni yiɛshↄ kpↄↄ a ndaa kaan e na.
47008001	O wolo, o chaa mbe e chin dumiɛ ŋga Nyiɛkpↄↄ Makedonia sumifɛɛnlɛ pre dumi.
47008002	Kanyana badɛnyi na pe da, la, pe yɛshↄↄrↄ na kpↄↄ, hali pe shian nu kuraa kre, pra lɛɛ nunu tɛɛ mna yirɛ kɛ.
47008003	Ni chaa mbe yo e pan na, pre titi chaara na kre, pra wↄ mu wɛ imi na pie ja na.
47008004	Pra nyibinyiɛ tɛɛ mu o tali, na pe chaa mbe ya Nyiɛkpↄↄ sumifɛɛnlɛ mblɛ pee wa Judea na kre na.
47008005	Imi na o naa jawa kuraa kre, pra pe mu wɛ ma na, ŋga ki yiɛ klu, pra klu mu peyɛ wru mu o Tafun wre ŋga, mna ndru mu peyɛ wru mu o ŋga, imi na Nyiɛkpↄↄ chaa.
47008006	Ki tia o Tito ŋmba wra kre tnumu ŋga nↄↄhle e pan wa kre tali, mbe u paan ya e na, mbe e ja mbe kre koroo tnumu ŋga tun mbe kↄ.
47008007	Nyjɛ e ta yire kro, e ta mu tro, e shↄ mu li, mu paara mu chin, mu kala chin, mu na gbeŋmba, a e o kori kpↄↄ. Ki tia o chaa mbe e lɛɛ wↄ mbe kɛ imi na ki fna.
47008008	Mbra ma ni leni e pan jaŋga na. La, ni chaa mbe e nyina imi na plɛ yiɛ nyina na chaa mbe ya plɛ na. Kre kie ti mbe ni chin imi na e koroo nyi.
47008009	E o Tafun Yesu Kristo lɛɛtnam kre chin, imi na wra yirɛ kro ta mu da, a wra yila e na mna uyɛ pe shianfun, mbe yire ki na mbe ti e yirɛ ta.
47008010	Ni jawala ŋga ni ta mbe e ŋga kre kee ŋga ni yuu ŋga haa yi na, ki nyu mu e ŋga na ee tnumu ŋga nↄↄ e na hle ale kre tun mbe sɛ kↄ. Yire e na yiɛklu mna pan na ki jawala ni, hali mna kɛ imi na ki fna.
47008011	Kena e taa e ki tnumu kre tun, e ti mbe e yiɛ nyina mbe e ki tun imi na e na ki jawa kre, e yirɛ nyjɛ yii wa e pan kɛ.
47008012	Na mu chaa mbe yirɛ kɛ kre, ŋga kii wa mu pan mbe mu kɛ kre, kre Nyiɛkpↄↄ chaa. la, ŋga ki n wa mu pan ma u chaa mu kɛ.
47008013	O n na chaa mbe plɛ wuu, mbe yire na kala nyaa,
47008014	la, ŋga yire ta nɛɛrɛ fuŋgaami ŋga, ki nyu na ki fna e ya mblɛ pe shian kre na. Kena na yire waa shian, a pre waa ta kre, mbe pre kna mbe ya yire na. Na ki pan ma, kena e kro yila.
47008015	Imi na pe ki nyunↄ Nyiɛkpↄↄ hlɛ kre nu mu tɛɛ kre mbo, "Ŋmba wra koli nɛɛrɛ kre, u nsra ta nɛɛrɛ, a ŋmba wra koli fiɛn kre, u nsra ta fiɛn."
47008016	Ni Nyiɛkpↄↄ kaan mboo na e kee Tito shian, imi na e kee ni shian kre.
47008017	Ki n pe na ŋga o u tali kre chiin yi, la, u yiɛshↄ na u paan mbe ya e na, ni shↄnli na wre titi chaa mbra pan wa fa.
47008018	O wre Tito, na o ŋmbrↄ ŋmba sumifɛɛnlɛ pre kro yila u ketaan kpalaa na, na u kaan mɛɛ kre tuni e pan.
47008019	A u kee ŋga ki ya yi na, sumifɛɛnlɛ pre pra u wↄ mu ya o na, mbe wre na wre sɛ na yirɛ nyjɛ pra wↄ yire ni Jerusalɛm na, kre tnumu ŋga kie o Tafun wre ŋga yɛnyiŋge, mbe nyina imi o chaa mbe ya oyɛ na.
47008020	O chaa mbe ndro kro jawala saan u na yire yirɛ yire sɛɛ na.
47008021	O tnumu yi na oo kee ŋga ki fraka pe, ki n pe o Tafun wre yiɛ na chiin ki fna o pe ma, la, ki fna o pe ma leele yiɛ na na.
47008022	Ki tia o pre na o ŋmbrↄ wa tuni e pan, o u le, mu nya na nyjila kro nu, u chaa mbe ya leele na, kre kolo ŋga tia u yiɛshↄ, ŋgi na, u dankna e na kpↄↄ, na chaa mbe ya e na.
47008023	Tito rɛ, mi na wre o tnumu tuni na yaa e na, la, o wolo hamblɛ pre rɛ, sumifɛɛnlɛ pre pe pe wↄ, mbe pe yire pe jeelee na mbe Kristo wre ŋga yɛnyiŋge.
47008024	Kena e pe kori, mbe ki ti sumifɛɛnlɛ pre e koroo kre nya, mbe chin na, na o e teeri na oyɛ kpↄↄri rɛ, na kpra yi.
47009001	Fuŋgaami ŋga ki n shian na mbe e nyunↄ yirɛ nyjɛ leele Nyiɛkpↄↄ leele pre kaan yire kee na.
47009002	Ni chin na yire titi chaa mbe kɛ fa, a ki tia ni e tɛɛ mu niyɛ kpↄↄ Makedonia leele pan, ndaa yo pe pan na yire Achia leele na eyɛ kna ale, na chaa mbe Nyiɛkpↄↄ leele kɛ. Ŋga e chaa mbe pe kre tia pe nɛɛrɛ yiɛnyina.
47009003	Ni o wolo mblɛ tuni e pan, imi kie pe mbe pe chin na, ŋga o e teeri na oyɛ kpↄↄri kre, na nyu kee ma o yuu. La, imi na ndaa yo pe pan kre, ni shↄnli na e eyɛ kna na chaa mbe kɛ.
47009004	Na ki n pe ma, na mi na Makedonia leele pre plɛ waa pan, mu nya na e n eyɛ kna kre, nyifɛɛrɛ we mi na yire kro gbo, na o kaan e na.
47009005	Ki tia ni ki pe keshian, mu o wolo mblɛ tali, mbe pe yiɛklu mbe pan mbe yirɛ nyjɛ e chaa mbe kɛ yire nyu ble. Kena mi naa paan wa kre, na kee kro pe nunu, kie nyina na yire titi e chaa mu yirɛ yire ŋga, ki n pe na fna ki fna mbe e yi ŋga.
47009006	E kee ŋga mbe yo ŋga le chichie, ndro ŋmba u yirɛ ndru nɛɛrɛ kre kuun nɛɛrɛ, a ŋmba u ndru fiɛn kre na kuun fiɛn.
47009007	Ndro kro u kɛ imi na u jawa u loloŋgo nu, wa waa shia yirɛ kɛ yɛjeere ni, ndee jaŋga ni, ŋgi na, Nyiɛkpↄↄ ndro ŋmba u yirɛ kee yɛshↄↄrↄ ni kre kori.
47009008	A Nyiɛkpↄↄ we jaa mu ŋga mbe yi nɛɛ mbe wɛ imi mu chaa na, imi kie pe mbe mu nyjɛ mu chaa ta mbe yɛ kro. Mbe mu plɛ ŋga na yɛshↄↄrↄ ni.
47009009	Imi na pe ki nyunↄ Nyiɛkpↄↄ hlɛ kre nu kre mbo, "U lɛɛ woni na shianfɛɛnlɛ kee, u chichie pee wa nyjila kro nu."
47009010	A Nyiɛkpↄↄ ŋmba u falifun kaan yirɛ bie mbe u luu, mbe u ŋga sro mbe u li kre wre we e ŋga yirɛ bie nyjɛ yi e shian, mbe ti yi lɛ, mbe jaa sɛ nɛɛrɛ, ŋga e kee lɛɛ nunu ni kre na.
47009011	Wre we ti e ta nɛɛrɛ, mbe jaa lɛɛ wↄ mbe kɛ nyjila kro nu, mbe ki ti lenɛɛrɛ yire yirɛ nyjɛ ee yire o na, mbe pe kɛ yire na, mbe Nyiɛkpↄↄ ŋga mboo.
47009012	Na e kre tnumu ŋga tuni kre, ki n pe nyjɛ yi Nyiɛkpↄↄ leele shian chiin e pe kaan, la, e tia lenɛɛrɛ na Nyiɛkpↄↄ kaan mboo badaŋga.
47009013	A leele we yire nyjɛ e piin yire na, mbe Nyiɛkpↄↄ ŋga yɛnyiŋge, ŋga e lii Kristo ketaan ŋga kro e yo e taa kre na, na imi e lɛɛ woni na pre na lenɛɛrɛ kaan yirɛ kre.
47009014	A e la we pe ta, a ŋga Nyiɛkpↄↄ e dumi kpↄↄ kre na, pie nyiɛtali mbe e ŋga.
47009015	E ti mbe o Nyiɛkpↄↄ ŋga mboo, na u o ŋga u Pↄ wre, hali o n chin imi nyini oo yo.
47010001	Mi Pↄↄl ni yire Kristo nyjiimu, na u latam kre na, na paara na e nyina. E yuu na, na nii wa e nu ni fiɛ, la, na nii wa lee, mbe ndaa gbuntitrem kee pini.
47010002	Ni e tali, na ni pan e nu, yaa shia ni pe mbe ti ni gbuntitrem kee ka pe. Mblɛ pe yuu na nyu o yuu kre, pre na ki fna mbe ni gbuntitrem kee pe.
47010003	Ki pe kpra na oo wa waŋgra ŋga nu, la, kolo ŋga na waŋgrafɛɛnlɛ tro na ŋunↄ wii kre na ma wre tro na wii.
47010004	Ŋunↄ wiyirɛ nyjɛ ni o wii yire n pe waŋgra ŋga ŋunↄ wiyirɛ, la, yi pe Nyiɛkpↄↄ jaŋga wiyirɛ nyjɛ ni o Sutna jaŋga klai.
47010005	O kakra kee, na kee ŋga ki kiyɛ kpↄↄri na Nyiɛkpↄↄ kee kre toni, mbe pia u nya kre klai, na jawala kro yiri, mbe ki ndie tɛɛ Kristo pan.
47010006	O oyɛ kna, na e waa ndie tɛɛ mu kↄ kre, mbe o pan mbe mblɛ ndie ki kan pre ndie tini.
47010007	Imi na e yira nyaa to, pan e ki le fimi na. E eyɛ le, waa wa e nu mu chin na Kristo wo wi ra? Ufun u uyɛ jawa chichie, ŋgi na, Kristo wolo lɛ wre na, imi na ufun nyi kre chↄↄ.
47010008	Na ni o Tafun jaŋga ŋga u o ŋga kre teeri na niyɛ kpↄↄri mu tro kuraa kre, ni n na nyifɛɛrɛ pini, ŋgi na, kre jaŋga kre ki faŋga leni e nu, ki n na e klai.
47010009	Ni n na chaa mbe ki sɛ pe na piɛri ni e piɛri na ni hlɛ yire ni.
47010010	Wa we yo na, "Na Pↄↄl hlɛ nyunↄ, kekpↄɛ piin ki nu titi, a na wre titii wa e jaara mbe wra fiɛ, wa jaa paara chiriri."
47010011	Ŋmba u yuu ma kre u jawa u chin na, na oo wa lee, hlɛ nyjɛ o nyunↄi yire, na kee nyjɛ oo pe e jaara yiree nunu.
47010012	O n oyɛ wru na gbuun na mblɛ pe peyɛ kaan mɛɛ kre ni. Pre leele pre jijiele lɛ, peyɛ ni pe kaan, na peyɛ wru na gbuun peyɛ ni.
47010013	A wre rɛ, waa oyɛ kpↄↄ mbe wɛ imi ki fna na. Tnumu ŋga Nyiɛkpↄↄ le o kɛɛ, a o ki tun e nu na kre, kre nu oo oyɛ kpↄↄ.
47010014	Ŋga wre o na klu mu da na Kristo ketaan kre ni e na a ki pe tnumu ŋga Nyiɛkpↄↄ na o ŋga na o pe kre ka, a o nsra tun mu wɛ imi ki fna o pe na.
47010015	Kena tnumu nyjɛ plɛ pan mu tun e nu kre, o n na oyɛ kpↄↄri na yi ni. La, o kaan na e shↄnlie we na kpↄↄri, mbe ki ti o jaa tnumu kpↄↄ tun e nu mbe sɛ su mna Nyiɛkpↄↄ o ŋga na o sɛ su.
47010016	Kena na ki pan ma, oo jaa ketaan kre kpali lawee fↄnyi nu na, mbe waa sɛ wa tnumu ŋga u tun tra ka nu tɛɛ mbe oyɛ kpↄↄ.
47010017	La, imi na pe ki nyunↄ mu tɛɛ Nyiɛkpↄↄ hlɛ kre nu kre mbo, "Ŋmba u chaa mbe uyɛ kpↄↄ kre, u uyɛ kpↄↄ kee ŋga o Tafun pe nu."
47010018	Ŋgi na, lewo ŋmba u uyɛ kaan mɛɛ kre ma Nyiɛkpↄↄ pni, la, ŋmba o Tafun wre kaan mɛɛ wre Nyiɛkpↄↄ pni.
47011001	Ni jawa na, na ni jijiere kee yo kuraa kre, ee eyɛ yii. E jande, e eyɛ yii.
47011002	Ni yenyjam wii e na, imi na Nyiɛkpↄↄ yenyjam wii e na kre. Pan e nyi na bichable ŋmba u n blↄ chin wi, a ndaa u chaa mbe Kristo ŋga mbe u leŋge.
47011003	La, ni fiɛ na imi na wↄↄ wre na u kachindɛ tɛɛ mu Hawa jawala kna kre, na aada plɛ we e jawala kna mbe laa Kristo sumiɛ cheche kre na.
47011004	Na wa pan mu Yesu fↄŋgↄ wa kee yo e pan, a ki n pe ŋmba kee o yo e pan ŋga kre, ndee na e ŋumu wa sembremu ta, a u n pe ŋmba e na klu mu ta wre, ndee na e ketaan ka nyini loo, na ki n pe ketaan ŋga e na loo o pan kre, e yire shio na lii.
47011005	Ni shↄnli na mblɛ pe peyɛ yeeri Nyiɛkpↄↄ bitumblↄ e pan pre n wɛ ni na kee ka na.
47011006	Hali na ni n paara mu chin kuraa kre, ni chin yira ŋga kee ni yuu. O yire kolo kro na mu e nyina yira kro chasi leele yiɛ na.
47011007	Ŋga ndaa Nyiɛkpↄↄ ketaan kre kpali e pan kre, ni nsra kↄbↄ yira shↄ e pan. Ndaa niyɛ nyjii imi kie pe mbe yire kpↄↄ, kena sisaa ndaa pe ree?
47011008	Nyjila ŋga ni ndaa tnumu tuni e nu kre, na sumifɛɛnlɛ plɛ pe ni le. Pre pan ndaa shio na yaa e na.
47011009	A nyjila ŋga ni ndaa wa e jaara kre, na shian ni yii kuraa, ni nsraa e wie swa. O wolo sumifɛɛnlɛ mblɛ pee wa Makedonia na kre naa paan na ni kaan yirɛ nyjɛ yi ni shian kro. Ni n yaka shↄ e pan tun, a mbaa yaka shↄ e pan na.
47011010	Ŋga Kristo kpra kree wa ni nu ŋga, ndro n wa Achia tra nu, mbe yo ni pan na mbaa niyɛ kpↄↄ.
47011011	Ŋgi ki tia ndaa yuu ma hin? Ni n e kori ree? Nyiɛkpↄↄ chin na ni e kori.
47011012	Kepele ŋga ni piin kre, pan mbe na pini suwi, mbe ki ti ni jaa mblɛ pe kaan na o ni, na peyɛ kpↄↄri kre nyu gbo.
47011013	Pre leele pre, kpra bitumblↄ ma, kafinɛ bitumblↄ lɛ, pra kpra yo, pe peyɛ pe na Kristo bitumblↄ lɛ.
47011014	Ki n pe kawako, ŋgi na? Sutna kuraa ja na uyɛ kna na nyjeeri bituŋu wi.
47011015	Kena ki n pe kekpↄↄ u sumifɛɛnlɛ pan na pie peyɛ kna na kpra sumifɛɛnlɛ pre lɛ, imi na pe kepele nyi, pan pe kↄlↄ we pe.
47011016	Ni ki yuu e pan shiin wo na, wa waa shia jawa na jijuo wi mi, hali na e ni jawa ma, e ni yii na jijuo wi, mbe ni ja mbe niyɛ kpↄↄ fiɛn na.
47011017	Kpↄↄmu kee ŋga ni yuu fuŋgaami ŋga, ni n na paara na o Tafun wre wi, ni paara na jijuo wi.
47011018	La, ŋga plɛ waŋgra yirɛ teeri na peyɛ kpↄↄri ŋga, mbe jaa niyɛ kpↄↄ na.
47011019	E jawa na e kala chin, nde e jijiele pre kee ndru mbe e yiɛshↄ.
47011020	Mblɛ pe e pini tinlɛ, na lii e ndra na, na e frɛ na e yirɛ shio, na peyɛ kpↄↄri e na, na e yiɛ juari kre, pre kee e chaa.
47011021	Nyifɛɛrɛ mi kuu na wre pↄlɛfɛɛnlɛ mblɛ we e pe yire kee nyjɛ. La, kee ŋga ni lewo we jaa uyɛ kpↄↄ kpan, ni paara na jijuo wi na, ni yuu e pan na mbe jaa ki tɛɛ mbe niyɛ kpↄↄ na.
47011022	Hebrie lɛ ree? Pan ni pe Hebrie ndro. Israel leele lɛ ree? Pan ni pe Israel ndro na. Abraham nanae lɛ ra? Pan ni pe Abraham nana na.
47011023	Kristo sumifɛɛnlɛ lɛ ree? La, mi Kristo sumi mu wɛ pe na, na ni yo ma, ni paara na tↄↄlↄfun wi ra? Ni tnumu tun kpↄↄ mu wɛ pe na, a pe ni yii mu le nyuŋgo gbee tataara, mu ni frↄ gbee tataara, a yi n nyu ni, a nyjila kro nu ni kumu nyaa.
47011024	Judae ni yii mu ni gbun fotro ni gbee nununu fulo na kɛmbↄkↄↄnajirɛ ma gbee kunↄ.
47011025	Romae ni yii mu ni gbun gbee kunↄ, a pe ni waari na dnɛ ni gbee nunu. Epo krↄ badɛnyi yire yɛ juari na ni ni lↄↄ gbee taarɛ. Ni kro lↄↄ yiɛ na gbee nunu, lafo na ble.
47011026	Ni kolo kuun tataara nu, lↄↄ na chaa ni li yɛ nu, kokↄↄnlↄ na chaa ni gbo yɛ nu, ndaa kumu nya mi titi leele Judae na leele mblɛ pe n pe Judae kɛɛ, ni kumu nya kakpↄɛ na, mu kumu nya fimi lawee yire nu, epo kan na ni ni, a ni kumu nya kafinɛ Kristo sumifɛɛnlɛ kɛɛ.
47011027	Ni tnumu tun a fnaa ni da, mu tni ma a nyiŋge ni se, klo ni gbo, a gbↄↄ ni gbo, a ni blefun nyjila tataara nu. Ni da mu tni a weere ni gbo.
47011028	Nyjɛ yi ya yire kro yi tni mbɛɛ na, blenyini ŋga, sumifɛɛnlɛ pre kee ni shian.
47011029	Na wa punu, mbe ki ti ni yiɛ je, na wa tia u ŋmbrↄ to sisam ka nu kre, mbe ni gbun na ni fiiri.
47011030	Na mbe niyɛ kpↄↄ kre, kee nyjɛ yi tia leele na ni le fiɛn yire ni mbe niyɛ kpↄↄ.
47011031	Nyiɛkpↄↄ na o Tafun Yesu Lɛ ŋmba u fna o na kaan mboo nyjila kro nu kre, u chin na kala ma ni fnɛ.
47011032	Ŋga ndaa wa Damasko na kre, abani lopom ŋmba wraa wa ŋunu Areta jaara kre na tia pra sojae tɛɛ chia kre jlonwee na, mbe ni yii.
47011033	La, Pra ni le kakɛɛ nu, mna ni wↄ tokro nu, a ndaa fɛ mu shↄ.
47012001	Ki fna mbe ni niyɛ kpↄↄ, nde ni chin na mba tnu ka ta ki nu. La, fuŋga mbe yirɛ nyjɛ o Tafun wre tia ni nya nyiɛlɛ na, na nyjɛ u wↄ mu ni nyina chasi yire kee yo.
47012002	Ni blↄ wa chin, a u pe Kristo ndro, kie pe yɛlɛ kɛmbↄjijirɛ yi ŋga, pra u tio mu sɛ nyjeeri, ni n chin ya, na yɛŋgɛ kra pe o, na yirɛ ndaa nya nyiɛlɛ na o, Nyiɛkpↄↄ chiin u ki chin.
47012003	A ni chin na Paradisi pra sɛ na u ni, la, na yɛŋgɛ kra pe o, na yirɛ ndaa nya nyiɛlɛ na o, ni n chin ya, Nyiɛkpↄↄ chiin u ki chin.
47012004	Bawa blↄ wre na loo na yirɛ tini, lewo wa jaa yi kee paara, ndee mbe yi nyini nyina.
47012005	Kena mbe wre blↄ wre tɛɛ mbe niyɛ kpↄↄ, la, ŋga mi titi pe ni ma mbe niyɛ kpↄↄ. La, yirɛ nyjɛ yi nyina na ni pↄlɛ kre, yire ni mbe niyɛ kpↄↄ.
47012006	Na ni yo mbe niyɛ kpↄↄ kre, leele chin na jijuo ma mi, ŋgi na, kpra kee mbe yo, a mba niyɛ kpↄↄ, ŋgi na, ni n na chaa mbe wa ni jawa lewo kpↄↄ mbe wɛ imi nyini u ni nya a ni pe mu da, na imi na u loo na ni yo mu da.
47012007	La, imi kie pe mbe mba kekpↄɛ nyjɛ ni nya yire tɛɛ mbe niyɛ kpↄↄ mbe tro kre na, Nyiɛkpↄↄ na yira ka le ni wejikaara nu na wuuro yi, Sutna wre bituŋu, na ki pe mbe ki ni su, mbe ki ti mbe mba jaa niyɛ kpↄↄ mbe tro.
47012008	Ndaa o Tafun wre tali gbee tataara na u kre yira ŋga wↄ ni nu.
47012009	Kee ŋga wra kna mu yo ni pan yi na, "Ni dumiɛ chiin mu shian, ŋgi na, na mu pↄlɛ kre, kena ni jaŋga ki faŋga nyina." Kena ni yiɛshↄ na mbe ni pↄlɛm tɛɛ mbe niyɛ kpↄↄ, mbe ki ti Kristo jaŋga paan tni ni nu.
47012010	Ni yiɛshↄ ni pↄlɛm, na ni tɛɛlɛɛ, na ni fiŋgee, na ni prara, na kanyana nyjɛ ni nyaa Kristo ndra yire na. Ŋgi na, ni pↄlɛm nyjila Nyiɛkpↄↄ ni kaa faŋga.
47012011	Ni pini na jijuo wi, la, yire e tia ndaa pini ma. Yire e fna mbra ni mɛɛ yile. Ŋgi na, hali na ni n da ndro wa kuraa kre, mblɛ pe peyɛ yeeri bitumblↄ e pan kre n wɛ ni na kee ka na.
47012012	Kee nyjɛ yi nyina na bituŋu wi mi yire krɛrɛ, ni niyɛ yii mu yi pe e nu, ni kawako kee nyjɛ yi Nyiɛkpↄↄ jaŋga nyina pe, a e nya.
47012013	Yira kaa wa, a sumifɛɛnlɛ pre plɛ ta ni pan, e yire n ka ta ree? Kee ŋga ndaa pe chiɛri yi na, ni nsra e gbun fↄlↄ ka ni. E ni sisaa ti e ni kɛ.
47012014	Ni gbee taarɛ wo ni niyɛ kna mbe paan e shaari kre, a mba yaka shↄ e pan, yire titi ni chaa, ki n pe e swa. Ŋgi na, biile ma pe fna mbra sefɛɛnlɛ le, la, sefɛɛnlɛ pe fna mbe cha mbe pe biile ŋga.
47012015	Ni yiɛshↄ na mbe ŋga kii wa ni pan kro tɛɛ mbe e le, mbe niyɛ gbo mbe e ŋga, imi kie pe mbe ni jaa ya e na. Kena na ni e kori kpↄↄ, ee ni kori fiɛn ree?
47012016	Yire titi we ni dansiɛrɛ li na, ni nsra e gbun fↄlↄ ka ni. La, e yuu na, mi Pↄↄl kala chin titi, mu ni kachindɛ tɛɛ mu e fana.
47012017	Kolo ŋgi na ni e dnumu hin? Ndee ni leele mblɛ ni tun e pan kre wa e dnumu rↄ?
47012018	Ndaa Tito, na o ŋmbrↄ wa tali mu tun e pan, ŋga pra pan kre, pra e dnumu ree? Kpra Ŋumu nunu wre kolo na ma o kro na tro mna ŋga oo pe pe ra?
47012019	Aada e jawa na nyjɛ o yuu ŋga, oyɛ o gbeele e pan. Pan ma ki nyi, Nyiɛkpↄↄ yiɛ o yire na paara kre, ŋga wre na Kristo pe nunu ŋga. Ni wolo, kee nyjɛ o pini ŋga krɛrɛ, e nyumu na o yi pini.
47012020	Ni lɛɛlɛ na aada na ndaa pan, mba pan mbe e da imi na ni chaa, a aada yaa ni nya imi na e chaa. Ni lɛɛlɛ na aada mbe paan kakrↄ, na kɛyira sisaa, na krↄ sisaa, na jajaara, na kabaara, na kayooro, na kpↄↄmu kee, na kesakraɛ da e nu.
47012021	Ni shↄ mu li na, na ni waa pan e nu na kre, ni Nyiɛkpↄↄ we ti ni nyjii e yiɛ, mbe ni jaa nyɛni mblɛ pe sisaa pe fa kre kee na, mblɛ pe n pe jawala chinɛ mu laa pe nɛɛrɛ kepelee, na tiɛrɛɛ, na niŋge sisaa kro kre.
47013001	Ni gbee taarɛ wo ni paan mbe e shaari wa kre. Kee ŋga na dansiɛfɛɛnlɛ shiin, ndee taarɛ nyi kpan we yirehaa ta. Imi na pe ki nyunↄ Nyiɛkpↄↄ hlɛ kre nu mu tɛɛ kre.
47013002	Yire mblɛ e na sisaa pe fa, na e hamblɛ pre kro, ni chaa mbe e jaari, kee ŋga mbe yo ŋga, ndaa ki yo e pan, ni paan shiin wo kre nu, a ŋga ni n wa e jaara ŋga, mbe ndruu ki yo na. Na ndaa ndru mu pan na kre, wa n wa mbe shↄ ndie tinɛɛ kɛɛ.
47013003	Yaka e chaa mbe nya, mbe chin na Kristo u yire ni na na paara. Yire titi chin na Kristo n pe pↄlɛfun e nu, u u jaŋga nyina e lalaa.
47013004	U pↄlɛm nu pra u kan kanyana kumu kaan kre na, a u yire Nyiɛkpↄↄ jaŋga na mu ŋmaa ta. Kena ŋga wre na wre pe nuu ŋga, o pↄlɛ na, nde Nyiɛkpↄↄ saara na wre na yire we tni mbe o ya e na.
47013005	E eyɛ le, na ee wa mu taa shↄnlie kre na rɛ. Ni shↄ mu li na e chin na Yesu Kristo wree wa e nu. Fↄna aada e to ya.
47013006	Ni shↄ mu li na ee chin na o n to.
47013007	O Nyiɛkpↄↄ tali na e kaan na yaa sisaa ka pe. Ki n pe ŋga leele we nya na e yire gbiŋmbi, la, na ee kee ŋga ki fraka pe, hali na pe o le na o to.
47013008	Ŋgi na, waa jaa kee ka pe mbe kekpra kre taan, la, chichie o piin na ki kaan,
47013009	a o yiɛshio na o pↄlɛ, a yire na faŋga taa, ŋga o tali Nyiɛkpↄↄ pan yi na, ee sɛ yiɛ.
47013010	Kre ki tia ŋga ni n wa e jaara kre, a ndaa e nyunↄi hlɛ ŋga. Kena na mbaa pan e nu kre, mbe mba pan na krↄ ni, ŋgi na, o Tafun wre jaŋga ŋga u ni ŋga kre ni ni paan mbe e le faŋga, e kla haa ma ni paan.
47013011	Ni wolo, ŋga ki kro tↄ yi na, e ti mbe e yiɛshↄ, e ti mbe e yiɛ nyina kee ŋga ki nyu na. E ndie tɛɛ ni kee yire na, e ti mbe e nyu pe nunu, e tni wejinyiŋge nu. A yire na Nyiɛkpↄↄ koroo, na u wejinyiŋge e tni.
47013012	E eyɛ shaari ni pan chichie.
47013013	Nyiɛkpↄↄ leele mblɛ pee wa mna kre kro e shaari.
47013014	Yire na o Tafun Yesu Kristo wre dumiɛ, na Nyiɛkpↄↄ koroo, na Kpra Ŋumu wre e tni.
48001001	Mi Pↄↄl pan hlɛ ŋga yiri na shie Nyiɛkpↄↄ sumifɛɛnlɛ mblɛ pee wa Galatia na kre pan. Mi Pↄↄl, lewo na nyjuro ma u ni yeeri, ndee mu ni tun na ni paan pe bituŋu, la, ni yeeree kre yiri Yesu Kristo na o Lɛ Nyiɛkpↄↄ ŋmba wra u nyi mu yili kuulo nu kre pan.
48001002	Mi na o wolo mblɛ pee wa mna kre kro, o yire Nyiɛkpↄↄ sumifɛɛnlɛ mblɛ ee wa Galatia na wa kre kro shaari.
48001003	O Lɛ Nyiɛkpↄↄ na o Tafun Yesu Kristo pe e dumi mbe e ŋga wejinyiŋge.
48001004	Imi kie pe mbe Kristo o shↄ mbe yili waŋgra sisam nu kre ndra na, wra li o Lɛ Nyiɛkpↄↄ wre nyu kee na, mna yila o sisam na mna pan mu ku mu o ŋga.
48001005	Nyiɛkpↄↄ wo yi yɛnyiŋge nyjila kre nu. Amin.
48001006	Ki ni pe kawako na ki n mu kruaa, a e na feni na laari ŋmba u yire Yesu Kristo dumiɛ na mu e yeeri wre kro, mu sɛ na taari ketaan fↄŋgↄ kro.
48001007	E ti ni yo mbe e loo, ketaan ka n wa haka na, la, leele plɛ pe e jawala klai, na chaa mbe Kristo ketaan kre kna.
48001008	La, na mi na ni wolo pre, ndee nyjeeri bituŋu wa waa pan mu ketaan ka kpali e pan, a ki yili kiyɛ na ŋga o na klu mu kpali e pan kre ni kre, kena u fun atɛ.
48001009	O klu mu kre kee ŋga yo e pan, a fuŋgaami ni ndru na ki yuu na. Na ndro waa pan mu ketaan ka kpali e pan, a ki yili ki yɛ na ŋga e na klu mu loo kre ni kre, kena u fun atɛ.
48001010	Kena kee nyjɛ ni yuu ŋga nyina na ni chaa mbe leele yiɛshↄ ni na ree? Pan ma ki nyi. Chaa ni chaa mbe Nyiɛkpↄↄ yiɛshↄ ni na. Na chaa ni chaa mbe leele yiɛshↄ ni na kre, kena Kristo sumifun ma mi.
48001011	Ni wolo, e ti ni yo e pan mbe loo, ketaan ŋga ni kpali kre, lewo pan ma ki yiri.
48001012	Ni nsra ki loo mu yiri lewo pan, a lewo ma wra ni nyina ki yi. La, Yesu Kristo wre titi wra ki wↄ mu ni nyina.
48001013	Yire titi e ni tnimu ŋga nu ndaa nyi fa kre loo, imi ndaa Judae sumiɛ kolo kre yii kɛshiin, mna Kristo sumifɛɛnlɛ pre fiŋge imi na kra fna, mna gbeŋmba na mbe pe kla.
48001014	Ŋga ndaa Judae sumiɛ kolo kre yii kɛshiin kre na, ndaa yiɛ klu ni ndra nyini Judae pre pan, mna li o tolɛɛlɛ paala yire na imi na ki fna.
48001015	La, nyjila ŋga pe nsra ta mu ni se tun kre, na Nyiɛkpↄↄ klu mu yire u dumiɛ na mu ni wↄ na ni paan u sumi. A ŋga Nyiɛkpↄↄ na
48001016	u pↄ wre wↄ mu ni nyina, mbe ni yire u na mbe u ketaan kre kpali mbe mblɛ pe n pe Judae pre nyina kre, ni nsra sɛ ndro wie kee ka,
48001017	a ni nsra sɛ Jerusalɛm na mna sɛ bitumblↄ mblɛ pe yiɛ klu kre wie yaka. Ndaa yire wa to, mna sɛ Arebia na, mna ndru mu pan Damasko na.
48001018	Ni yɛlɛ taarɛ a ndaa chin mu sɛ Jerusalɛm na, mna sɛ Pita nya a mi na wre na paara, a ndaa tni u jaara kranu shiin.
48001019	Ni nsra bitumblↄ pre wa nya na, fↄna Jemisi, o Tafun chunu wre bↄkↄ.
48001020	Kee nyjɛ ni e nyunↄi ŋga pe kpra, Nyiɛkpↄↄ chin na kafinɛ ma.
48001021	Kre kↄkro ni ndaa sɛ Siria, na Kilikia lawee yɛ nu.
48001022	Kre nyjila kre na Kristo sumifɛɛnlɛ mblɛ praa wa Judea na kre n ni chin.
48001023	Ni kee nyjɛ plɛ na yo pe pan yire chiin pra chin, mbo, "Blↄ ŋmba wraa o fiŋge fa kre, fuŋga u kee ŋga shↄnlie na wraa leele yiri na pe klai kre kpali."
48001024	Ki tia ŋga ndaa pini kre ndra na, praa Nyiɛkpↄↄ kaan mɛɛ.
48002001	Kie pe yɛlɛ kɛmbↄjijirɛ kↄkro kre, mi na Banabas na ndru mu sɛ Jerusalɛm na, ŋga o naa shie kre, o na sɛ na Tito ni.
48002002	Nyiɛkpↄↄ wra ki wↄ mu ni nyina na ki fna ni kre kolo kre sɛ. Ŋga o na sɛ le kre, wre na sumifɛɛnlɛ pre loplombo pre chiin na fni, a ndaa pe nyina ketaan ŋga kee ni kpali leele mblɛ pe n pe Judae pre pan kre. Ni nsra chaa mbe ni tnumu ŋga ni tun, na ŋga ndaa paan mbe tun kre pe waara.
48002003	Ni ŋmbrↄ Tito wre, nde na Griikie wo wi, a nde ni nsra tia wra u fɛŋgɛ kun.
48002004	Nde leele plɛ naa wa mu chaa o nu, mna peyɛ pe na o plɛ lɛ, pre naa chaa mbe Tito u fɛŋgɛ kun. Pre leele mblɛ na ju mu pan mu chaa o nu, na o le, ŋga wre na Yesu Kristo pe nunu, a o oyɛ ta kre na. Praa chaa mbe o li pre Judae mbra yire na, mbe pe na tinlɛ lɛ.
48002005	Imi kie pe mbe ketaan ŋga kii wa ketaan kre nu kre wa jaa chinɛ e pan kre ndra na, o nsra pe ŋga kolo fiɛn kuraa.
48002006	La, mblɛ pra pe na pre lɛ sumifɛɛnlɛ pre loplombo pre nsra kee ka ta mu yo ni pan. Ŋga ki tia ndaa yuu ma rɛ, mɛɛ ŋga ni pre loplombo pre na nyi kpan, mi kee ka na ma kre ni, Nyiɛkpↄↄ na lewo yiɛ le mbe chiin u kpra kun.
48002007	La, pre titi na chin na Nyiɛkpↄↄ na ni ŋga tnumu na ni ketaan kre kpali mblɛ pe n pe Judae pre pan, imi na wra Pita ŋga ketaan kre mbe u ki kpali Judae nu kre chↄↄ.
48002008	Nyiɛkpↄↄ jaŋga saara na, wra ni pe bituŋu leele mblɛ pe n pe Judae pre nu, imi na wra Pita pe bituŋu Judae nu kre chↄↄ.
48002009	Jemisi, na Pita, na Jↄn, pre pra pe na pre lɛ sumifɛɛnlɛ pre loplombo, pra nya na Nyiɛkpↄↄ wra ni ŋga kre tnumu ŋga, ki tia pra kɛ shↄ mi na Banabas pan. Ŋga kra pan na o kro pe tnumu nunu tunfɛɛnlɛ kre, o na paara mu fni, a wre na yo na oo na tnumu tuni leele mblɛ pe n pe Judae pre nu, mbe pre na tnumu tuni Judae nu.
48002010	Kee ŋga pra ta mu yo o pan yi na, o na shiafɛɛnlɛ mblɛ pee wa sumifɛɛnlɛ pre nu kre sↄↄnri, a na kre kee ŋga na ni yiɛ nyina kpↄↄ.
48002011	Ŋga Pita na pan Antokia na kre, ndaa u yiɛ kee yo u pan leele yiɛ na, ŋgi na, na u punu.
48002012	Jemisi na leele plɛ tun Antokia na wa, nyjila ŋga ni pre leele mblɛ nsra ta mu pan wa kre, na Pita na shↄnlifɛɛnlɛ mblɛ pe n pe Judae pre chaa na lii. La, ŋga leele pre na le mu kↄ kre, a wra uyɛ kun pe na, wre na pre nsraa chaa na lii na, ŋgi na, wraa fiɛ mblɛ praa chaa mbe mblɛ pe n pe Judae pre fɛnyi knumu pre na.
48002013	Ŋga kra pan ma kre, Judae mblɛ praa wa wa kre naa pini imi Pita na pe kre, hali Banabas na pe pe ma na.
48002014	Ŋga ndaa nya na kolo chiriri na ma pe tro, a kee ŋga praa pini kre nsra kpra kolo ŋga kii wa ketaan kre nu kre wru kre, ndaa paara Pita pan pe kro yiɛ na, "Ŋu Pita, Judae wo wi ŋu. Ŋu na leele mblɛ pe n pe Judae pre chaa, a ki sɛ pe na Judae wo ma ŋu. Kena yira ŋgi ki tia mna chaa, leele mblɛ pe n pe Judae kre, mbe pe kaari Judae jaŋga na hin?"
48002015	"Kpra na, Judae pe o se, leele mblɛ pe n pe Judae, mu pe sisam pefɛɛnlɛ pre plɛ ma wre.
48002016	Nde o chin na Yesu Kristo shↄnlie ki tii mbe lewo fraka Nyiɛkpↄↄ yiɛ, ki n pe ŋga lewo we li nyjɛ Mbose mbra yire yo na yi. Wre chↄↄ, o Yesu Kristo shↄ mu li, a ki yire o shↄnlie ŋga o ta u nu kre ndra na, mbe o fraka Nyiɛkpↄↄ yiɛ. Ki n pe ŋga oo li nyjɛ Mbose mbra yire yo na yi. Ŋgi na, ndro n wa mbe jaa li nyjɛ mbra yire yo na, mbe fraka Nyiɛkpↄↄ yiɛ.
48002017	Kena ŋga wre na Kristo pe nunu, mbe ki ti mbe o fraka Nyiɛkpↄↄ yiɛ ŋga, ki nyina na, o pe sisam pefɛɛnlɛ na leele mblɛ pe n Nyiɛkpↄↄ chin lɛ ree? Kena ki nyina na Kristo u o gbeŋmba a o na sisam pini ree? Pan ma ki nyi.
48002018	Kena yira ŋga ni yo ki n nyu mu ki kla kre, na ndaa ndru na ki gbeele, kena ki nyina na ni mbra taan.
48002019	Mi Pↄↄl, pan ki nyi na Mbose mbra yire yi ni gbo, a ni ku mu yili mbra yire kɛɛ, mbe ki ti mbe ni tni mbe pe Nyiɛkpↄↄ wo. Mi na Yesu ku u kanyana kumu kaan kre na.
48002020	Kena ki tia mi titi ma nii wa kre tnimu ŋga nu na, la, Kristo uu wa mu tni ni nu. Kre ŋmaa ŋga nu ni nyi fuŋgaami ŋga, Nyiɛkpↄↄ Pↄ wre shↄnlie ni ni tni ki nu. Wre u ni kori, mu yila ni na mu u ŋmaa wa mu fun.
48002021	Nyiɛkpↄↄ dumiɛ ŋga u ni ŋga kre, ni n ki je. Kena na kie jaa yire Mbose mbra na, mbe lewo jaa fraka Nyiɛkpↄↄ yiɛ na kre, kena Yesu kumu kre pe waara."
48003001	Yire Galatie jijiele, ndro ŋmbi u e wa mu fun ma hin? E yiɛ na mna ni e nyina kumu ŋga Yesu na ku kanyana kumu kaan na kre kee kro.
48003002	E ni kee nunu ŋga nyu wↄ. Kee nyjɛ Mbose mbra yire yo yire na e na li mna Nyiɛkpↄↄ ŋumu wre ta ree? Ndee ketaan ŋga e loo mu shↄ mu li kre na yi hin?
48003003	Kena yira ŋgi ki tia a e daŋga ma hin? Nyiɛkpↄↄ ŋumu ni e nↄↄ hle, na chaa mbe sɛ e ŋmaa kre nyu le na yire titi jaŋga ni.
48003004	Kena kaalɛɛ nyjɛ e nya yire kro sɛ pe finfin ree? Ni n shↄ mu li na yie pe finfin ma.
48003005	Kena ŋga e na li Mbose mbra yire na kre, kre na Nyiɛkpↄↄ na yila mna e ŋga u ŋumu wre, mna kawako kee pe e nu ree? ndee ŋga e na ketaan kre loo mu shↄ mu li kre na yi hin?
48003006	Pan pe Abraham kee nyunↄ Nyiɛkpↄↄ hlɛ kre nu mu tɛɛ, mbo, "Abraham na Nyiɛkpↄↄ shↄ mu li, a u shↄnlie na Nyiɛkpↄↄ na u shↄ na u fraka."
48003007	Kena ki fna mbe e chin na mblɛ pe Nyiɛkpↄↄ shↄ mu li kre, pre lɛ Abraham nanae.
48003008	Nyiɛkpↄↄ kee kre pe nyunↄ mu tɛɛ kre, kra klu mu ki nyina na Nyiɛkpↄↄ we yire shↄnlie na, mbe leele mblɛ pe n pe Judae pre fraka. Ki tia Nyiɛkpↄↄ kee kre na klu mu u ketaan kre yo Abraham pan. Mbo, "kie yire mu na, mbe Nyiɛkpↄↄ waŋgra ŋga leele kro dwan."
48003009	Abraham na shↄ mu li, a Nyiɛkpↄↄ na u dwan, kena ki tia mblɛ pe shↄ mu li kro, pie dwamu ta na wre wi.
48003010	Mblɛ pe peyɛ wru mu taa Mbose mbra yire na, na lii yi kee na, mbe Nyiɛkpↄↄ pe shↄ kre, pe atɛ. Ŋgi na? Pe ki nyunↄ mu tɛɛ Nyiɛkpↄↄ kee kre nu mbo, "Ŋmba u n li kee nyjɛ pe nyunↄ Mbose mbra yire kro na nyjila kro nu kre, pe u sun."
48003011	Kena fuŋga o kro ki chin chasi na ndro wa jaa yire Mbose mbra yire na mbe fraka Nyiɛkpↄↄ yiɛ, ŋgi na? Pe ki nyunↄ Nyiɛkpↄↄ hlɛ kre nu mu tɛɛ mbo, "Ŋmba we yire shↄnlie na mbe fraka Nyiɛkpↄↄ yiɛ kre we ŋmaa."
48003012	La, na lewo li Mbose mbra yire na, ki koloo ki kiyɛ na Nyiɛkpↄↄ shↄnlie ni. A imi na pe ki nyunↄ Nyiɛkpↄↄ hlɛ kre nu mu tɛɛ, mbo, "Lewo ŋmba we li nyjɛ Mbose mbra yire yo na kro kre, we yire yi na mbe ŋmaa ta."
48003013	La, pe Kristo sun mu o ŋga, a ki tia u o shↄ mu yili suŋgↄ kɛɛ, ŋga o Mbose mbra yire taanla kre na. Ŋgi na, pe ki nyunↄ Nyiɛkpↄↄ hlɛ kre nu mu tɛɛ mbo, "Lewo ŋmba pie kan kaan na kpan, Nyiɛkpↄↄ u sun."
48003014	Pra Kristo pe ma, mbe ki ti mbe Nyiɛkpↄↄ dwamu ŋga wra yo we Abraham ŋga kre, mbe leele mblɛ pe n pe Judae pre yire Yesu Kristo na mbe ka ta, mbe o shↄnlie na mbe Kpra Ŋumu ŋmba kee Nyiɛkpↄↄ na yo wre ta.
48003015	Ni wolo, ni chaa mbe kee ŋga leele pini tɛɛ mbe kee ŋga nyina. Na leele fni, mu nyu nunu pe kee ka na kre, ndro wa jaa pan mbe kre nyu nunu kre kla, ndee mbe ka ya kre nyu nunu kre na.
48003016	Nyiɛkpↄↄ na nyu yo Abraham na u nana pan gbee tataara. Nyiɛkpↄↄ kee kre pe nyunↄ mu tɛɛ kre, ki n na nyina na Abraham na u nanae pan u ki yo. Kra nyina na, Abraham na u nana pan Nyiɛkpↄↄ na u nyu yo, a wre wi Kristo wre.
48003017	Kee ŋga ni yuu yi na, Nyiɛkpↄↄ na nyu nunu pe na Abraham ni, mna u nyu yo na we li ki na. Kena Mbose mbra nyjɛ yira kↄ mu pan yɛlɛ lafɛɛ jijirɛ na fulo na kɛ kↄkro kre, yia jaa Nyiɛkpↄↄ nyu nunu kre wra pe kre kla, mbe u nyu ŋga wra yo kre kun.
48003018	Kena yirɛ nyjɛ Nyiɛkpↄↄ kaan yire, na Mbose mbra na yi yire na paan waa, kena nyu ŋga u yo kre na ma hin? La, nyu ŋga Nyiɛkpↄↄ na yo Abraham pan kre na wra le mna u ŋga yira ŋga wra yo we u ŋga kre.
48003019	Kena Mbose mbra yire tnumu na yi ŋgi hin? Nyiɛkpↄↄ na yire ŋga mu ya, mbe yi lewo nyina u sisam ŋga u pini. Mbra yire na pan mbe lewo nyina u sisam, mbe hɛ su na Abraham nana ŋmba pan Nyiɛkpↄↄ na nyu yo wre we pan. Nyjeeri bitumblↄ na Nyiɛkpↄↄ na yire mna Mbose mbra yire ŋga, a Mbose na leele pre ŋga mbra yire.
48003020	La, ŋga Nyiɛkpↄↄ na u nyu yo Abraham pan kre, wre nunu chom wra ki pe, u nsra yire nyjeeri bituŋu na, ndee mna yire ndro wa na.
48003021	Kena ki nyina na Mbose mbra yire pan mu Nyiɛkpↄↄ nyu ŋga u yo kre taan ree? Pan ma ki nyi. Na mbra ka naa wa mbra jaa lewo ŋga ŋmaa kre, lewo wra yire mbra na mbra fraka Nyiɛkpↄↄ yiɛ.
48003022	La, Nyiɛkpↄↄ kee kre pe nyunↄ mu tɛɛ kre nyina na, waŋgra leele kro sisaa pe, ki tia Nyiɛkpↄↄ nyu ŋga u yo kre, u yire Yesu Kristo shↄnlie na mu ki ŋga.
48003023	Nyjila ŋga ni Yesu Kristo nsra ta mu pan kre, na Mbose mbra yire o pe na nyuŋgo yi o yii mu le, mbe hɛ su na Nyiɛkpↄↄ we Yesu Kristo shↄnlie kre wↄ mbe o nyina.
48003024	Ki tia Mbose mbra yire na pe na lewo wi na o le, a Kristo na chin mu pan, mbe ki ti o yire Kristo shↄnlie na mbe fraka Nyiɛkpↄↄ yiɛ.
48003025	La, ŋga Yesu Kristo shↄnlie nyjila kre pan ŋga, Mbose mbra yire jaŋga n wa o na na.
48003026	Yesu Kristo shↄnlie ki tia e kro pan mu pe Nyiɛkpↄↄ biile, a yire na wre Kristo wre pe nunu.
48003027	Pra e ndrɛ je mbe yire na Kristo wre pe nunu, ki tia e Kristo kepele kro wru.
48003028	Ki tia Judae, na leele mblɛ pe n pe Judae kre pe nunu, a tinlɛ na mblɛ pe n pe tinlɛ kro pe nunu, a bilɛ na chiɛlɛ kro pe nunu, a e kro na Yesu Kristo kro pan mu pe nunu.
48003029	Ŋga yire na Kristo pe nunu ŋga, Abraham nanae lɛ yire, a ee yira ŋga nyu Nyiɛkpↄↄ na yo Abraham pan kre ta.
48004001	Kee ŋga ni yuu yi na, pↄ ŋmba we u lɛ krↄ li kre, na uu fiɛɛn kre, we pe na tnu wi katoo, nde wre wi krↄlifun chↄ.
48004002	Nyjila ŋga ni uu fiɛɛn kre, leele pie na u le mbra krↄ nyjɛ we kↄↄ ta yire le mbe sɛ su nyjila ŋga u lɛ wre we tɛɛ nu.
48004003	Pan ki nyi chↄ, wre chↄↄ, waŋgra ŋga, na yirɛ nyjɛ yii wa ki nu tinlɛ na lɛ wre, a o chin mu lɛ, mu kpra kre chin.
48004004	La, ŋga nyjila ŋga ki fna na da kre, Nyiɛkpↄↄ na wre titi Pↄ tun. Wra pan a lewo chlↄ na u se, a u li Mbose mbra yire na,
48004005	imi kie pe mbe u jaa mblɛ pee wa Mbose mbra yire jaara pre shↄ, mbe o jaa pe Nyiɛkpↄↄ wre biile.
48004006	Ŋga o pe Nyiɛkpↄↄ biile kre ndra na, u u Pↄ wre Ŋumu wre tun, a u pan mu tni o lolonyi nu, wre Ŋumu wre u Nyiɛkpↄↄ yeeri "Ndoo" o nu.
48004007	Kena fuŋgaami ŋga, tinlɛ ma yire na, la, Nyiɛkpↄↄ biile lɛ yire, a ŋga e ta mu pe Nyiɛkpↄↄ wre biile ŋga, we e ŋga yirɛ nyjɛ u tɛɛ u biile pan yire yɛ.
48004008	Jle kre na e n Nyiɛkpↄↄ chin, ki tia ŋumu nyjɛ yi nsra pe ŋumu chiriri pre tinlɛ na lɛ yire.
48004009	La, fuŋga e Nyiɛkpↄↄ chin, a Nyiɛkpↄↄ wre e chin. Mni a e na chaa mbe ndruu sɛ waŋgra ŋumufuɛn nyjɛ nu tnu ka n wa yire sumi hin? Mni a e na chaa mbe yi e pe tinlɛ na hin?
48004010	E ble yɛ, na nyiɛpↄ yɛ, na nyjila yɛ, na yɛlɛ yɛ le, na yire wɛ yɛ na.
48004011	E kee ni pe fooro ni, ni fiɛ na ni tnumu ŋga ni pan mu tun e nu kre pe waara.
48004012	Ni wolo, ni e tali, e pe na mi wi, ŋgi na, pan ni nyi na yire lɛ. E n ni pe sisaa ka.
48004013	Yire titi e chin yira ŋga na kra yire, a ndaa ketaan kre kpali e pan jle, e chin na ni wejiyira na kra yire.
48004014	La, e nsra ni le fiɛɛn, a e nsra ni je, nde ni wejiyira kre na tia a e na fna kolo kro na, nde e na je mna ni yii imi na ee Nyiɛkpↄↄ nyjeeri bituŋu yii. Imi ee na Yesu Kristo yii to, pan e na ni yii kre.
48004015	A e yɛshↄↄrↄ ŋga e na ta kre, sena ki nyi hin? Mi titi we jaa e yɛshↄↄrↄ kre dansiɛrɛ li. Kre nyjila kre na ee na ja kre, ee na e nyiɛlɛ wↄ mbra ni ŋga.
48004016	Kena ŋga ni kpra yo e pan kre ki tia ni kaari e loŋgo ree?
48004017	Pre leele mblɛ pe kpra kre knai kre, pe gbeŋmba e na, la, kolo ŋga na pe tro na e ni kre, ki n pe kolo chichie. Ŋga pe chaa mbe pe kro yi na pie e laa ni na. Mbe ki ti e ndie tɛɛ pe pan.
48004018	Ki nyu na mu lewo ta mbe u nyu mu na nyjila kro nu na jawala chichie ni, la, ki n pe nyjila ŋga nu nii wa e jaara chiin nu, la nyjila kro nu.
48004019	Ni biile mblɛ ni kori, imi chlↄ siin mbe kra u yaa kre, pan e kee ni yaa mbe hɛ su na mbe e nya na e kepele pe na Kristo wi.
48004020	Ni chaa mbe kra pe imi na nii wa e jaara, mbe naa paara mbe e na chin imi ni e jawa mu da. Ni kawa na e kee ni kpa.
48004021	Yire mblɛ e chaa mbra lii Mbose mbra yire na kre, e ti ni e wie kee ŋga. E n loo kee ŋga Mbose mbra yire yo ree?
48004022	Yi nyina na Abraham biile naa shiin, tnu pↄ na wi nunu, shiin wo wre lo n sra pe tnu.
48004023	Tnichlↄ wre pↄ wre, imi na chlↄ siire taa, mbe se ŋga pan pra wre se, la, chlↄ ŋmba u pe tnu wre pↄ wre rɛ, Nyiɛkpↄↄ na u kee yo Abraham pan na we wre pↄ wre se, a pra chin mu u se.
48004024	Pre chiɛlɛ shiin mblɛ kee ni yo ŋga, yire mu kpra kaalɛɛ shiin ŋga. Chiɛlɛ shiin pre yire mu nyu nunu pee nyini shiin ŋga. Nunu yire mu Nyua Sinai kre nyu nunu pee ŋga, wre wi Hega, tinlɛ lɛ u biile.
48004025	Hega yire mu Sinai Nyua ŋga kii wa Arebia na kre ŋga. A u yire mu aŋga Jerusalɛm chia kre ŋga, Jerusalɛm na ki leele kro pe tinlɛ.
48004026	La nyjeeri Jerusalɛm kre n pe tnu, kre Jerusalɛm ŋga sɛ pe na lewo chlↄ wi, a wre wi o lo.
48004027	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Ŋu chlↄ gbende, ti mbe mu yiɛshↄ, gblee le kpↄↄ na yɛshↄↄrↄ ni, siire n da mu mu yaa tun. Ŋu chlↄ ŋmba plↄ u mu ti kre, mu se tataara, mbe wɛ chlↄ ŋmba plↄ uu wa u jaara kre na."
48004028	Ni biile, fuŋgaami Nyiɛkpↄↄ biile lɛ yire, mu yire u nyu ŋga wra yo kre na. Imi na Isaki na nyi kre, pan e nyi.
48004029	Imi na pↄ ŋmba kee Nyiɛkpↄↄ nsra yo, a pra chin mu u se wre, na ŋmba pra yire Kpra Ŋumu wre jaŋga na mu se wre pra kre, pan ki nyi aŋga nyjila ŋga nu.
48004030	La mni Nyiɛkpↄↄ kee ŋga pe nyunↄ mu tɛɛ kre nyina hin? Mbo, "Ti mbe tnichlↄ wre na u pↄ wre sɛ, ŋgi na, tnichlↄ wre pↄ wre, na chlↄ ŋmba u n pe tnu wre pↄ wa pe lɛ krↄ yirɛ yↄ."
48004031	Kena ni wolo, o n pe tnichlↄ biile, la, chlↄ ŋmba u n pe tnu wre biile lɛ wre.
48005001	O oyɛ ta, a Kristo u tia o oyɛ ta. Kena e yire gbiŋmbi, e ti mbe ndro kro chin na e eyɛ ta, a yaa shia eyɛ pe tinlɛ na.
48005002	E loo, mi Pↄↄl ni paara e pan kre. Na e waa tia pra e fɛnyi knumu mbe e yire ki na mbe ŋmaashↄmu ta kre, kena ki nyina na Kristo kee ka n tnu ni e pan.
48005003	Ni e jaari shiin wo na, ndro ŋmba we ti mbe pe u fɛŋgɛ kun kpan, kena ki fna u li Mbose mbra yire kro na.
48005004	Yire mblɛ e chaa mbe li Mbose mbra yire na, mbe yire yi na mbe fraka Nyiɛkpↄↄ yiɛ kre, e eyɛ kun Kristo wre na, mu fɛ mu yili Nyiɛkpↄↄ wre jaara.
48005005	Wre rɛ, o dankna na Nyiɛkpↄↄ we o fraka u yiɛ, ŋgi na, Kpra Ŋumu wa o nu a o shↄnli.
48005006	Na wre na Kristo ta mu pe nunu mu kↄ, na o fɛnyi knumu o, na o n fɛnyi knumu o, ka n pe ke shian yira. Ŋga ki shian yi na, oo Kristo shↄ mbe li, mbe leele kori.
48005007	E naa gbeŋmba, kena ŋmbi wra tia e na laa kpra kre kro hin? A kolo ŋgi na wra tro mu e laa hin?
48005008	Nyiɛkpↄↄ ŋmba wra e yeeri kre, wre ma wra ki pe.
48005009	Pe yuu na, "Yiisi fiɛn ja mbe mimi bↄtↄ poŋgo tin."
48005010	La, nii wa na kaan e na, ŋga wre na O Tafun wre pe nunu ŋga, ni dankna na yaa kee fↄŋgↄ ka yii. A ŋmba u e jawala klai kre ndro ŋmba nyini wi kpan, Nyiɛkpↄↄ we u ndie tini.
48005011	Ni wolo, kena na nii wa na kpali na fɛkↄↄnrↄ nyu, kena kaa yira ŋgi ki tia a pe ni pra ŋga hin? Na kra pe yɛŋgɛ na pan ni yuu kre, kaa Kristo kanyana kumu kaan kre kee ni kpali kre, kia na pe kee ka Judae pan.
48005012	Na ki kro mi na, e ti mbe mbe mblɛ pe e jawala klai kre na peyɛ sani.
48005013	Ni wolo, yire rɛ, Nyiɛkpↄↄ e yeeri mu tia a e eyɛ ta, la, yaa eyɛ taara kre wru, mbe taa wejiniŋge yirɛ kro. La, e ti mbe e koroo ti mbe e na yaa e yɛ na.
48005014	Ŋgi na, Mbose mbra yire kro, yii wa mbra nunu nu mbo, "Mu Ŋmbrↄ kori na mu wejikaara yi."
48005015	La, na e pini na yurɛ mblɛ pe nyaai lɛ yire, na eyɛ niↄ na knumu kre, e dↄↄta na kre ma, ee eyɛ kla peii.
48005016	Kee ŋga ni yuu yi na, e ti mbe Kpra Ŋumu wre yiɛ klu e pan. Mbe yaa taa lewo niŋge yirɛ na.
48005017	Ŋgi na? Yira ŋga niŋge kii wa lewo na kre, Nyiɛkpↄↄ Ŋumu n na ki chaa, a yira ŋga Nyiɛkpↄↄ Ŋumu chaa kre niŋge ma kii wa lewo na. Yi kro shiin yire na fni, ki tia chichie ŋga mu na chaa mbe pe kre, ma jaa ki pe.
48005018	Na Kpra Ŋumu wre yiɛ klu mu pan kre, kena mu n wa Mbose mbra jaara.
48005019	Kee nyjɛ lewo niŋge pini yire pe kee nyjɛ yi nyaa chasi. Yire yi, tiɛrɛɛ, na nɛɛrɛ kee, na kepele fↄↄn,
48005020	na sɛɛn sumiiɛ, na tuwe waa, na prara, na loŋgooro, na kɛyira, na krↄ sisaa, na yirɛ chaara, na yↄↄlɛɛ.
48005021	Yɛnyiɛ sisaa, simi gbↄntoo, na pnaa fuɛn, na nyjɛ yi ya na kre. Ki tia ni e jaari na jle kre yi, mblɛ pe nyjɛ pini kre wa Nyiɛkpↄↄ ŋunumu kre ta mbe li.
48005022	La, Kpra Ŋumu wre yirɛ nyjɛ wre kaan yi, koroo, yɛshↄↄrↄ, wejinyiŋge, frↄ, latam pee, chichie pee, shↄnlie,
48005023	nyjiimu, yɛyie. Mbra ka n wa, mbe jaa yire kee nyjɛ tↄ kolo.
48005024	Leele mblɛ pe pe Yesu Kristo wolo kre, pe wejiniŋge yirɛ na yi kepele kro gbo.
48005025	Kpra Ŋumu wre o ŋga ŋmaa, kena Kpra Ŋumu wre ki fna u yiɛ klu o pan.
48005026	O n fna mbe oyɛ kpↄↄ, ndee mbra oyɛ pini krↄ kee, ndee mbe oyɛ pra.
48006001	Ni wolo, na e e wa nya a wra sisam ka pini kre, yire mblɛ nu Kpra Ŋumu wre nyi kre fna mbe ufun wre fraka, la. ki fna mbe e ki pe na koroo ni. Mbe yire titi na eyɛ dↄↄtaa, mbe wa waa shia sɛ kre penlee kre nu.
48006002	Kena na kala ka waa e wa da kre, e ya eyɛ na, na e pe ma kre, kena e li Kristo mbra na.
48006003	Na wa uyɛ le, maa uyɛ jawa ndro wa nyini, a u nda ndro wa kre, mu chin na uyɛ u fana.
48006004	Ndro kro u le imi na u kepele nyi, u uyɛ kpra kun. Na ŋufun kepele nyu kre, kre mu jaa kee chiriri ŋga mu pe tɛɛ mbe muyɛ kpↄↄ, mbe ma kee ŋga wa pini le mbe mu wo pe.
48006005	Ŋgi na, ndro kro we u sisam ŋga u pe tio.
48006006	Lewo ŋmba pe nyina Kristo ketaan kre, u ti mbe u nyinafun chin yira ŋga u ta.
48006007	Yaa eyɛ fana, ndro n wa mbe jaa Nyiɛkpↄↄ pe fana yira ŋga lewo we luu, kre we kun.
48006008	Pan ki nyi na falifun yirɛ ndru, na lewo waa tia u wejiniŋge yirɛ yiɛklu u pan kre, kena pan ki nyi na yirɛ u luu, na yi kun nyjila waa da, kumu we kun. Pan ki nyi chↄↄ, na lewo wa tia Kpra Ŋumu wre yiɛklu u pan u kepele nu kre, pan ki nyi na yirɛ mu luu, na waa yo we yi kun kre, blenyini ŋmaa we kun.
48006009	Kena yaa ti mbe chichie pee pe o pan fnaa ni. Ŋgi na, na o n pra chichie pee na wala. Nyjila ka we da mbe o ki tnu ta.
48006010	Kena nyjila ŋga oo ta kpan, ki fna o chichie pe o ŋmbilɛ na, mblɛ na ki fna o chichie pe kpↄↄ lɛ o ŋmbilɛ Kristo shↄnlifɛɛnlɛ.
48006011	E le, mi titi kɛ nyunↄmu yi nyjɛ, e n nya imi na yi kpↄↄ kpↄↄɛ.
48006012	Leele mblɛ pe chaa mbe peyɛ kpↄↄ na lewo wejiniŋge yirɛ ni kre, pre pe chaa mbe e e fɛnyi knumu jaŋga na. Pe yire kee nyjɛ pini, ŋgi na, pe n na chaa mbe leele yire Kristo kumu kre kee na mbe pe pra.
48006013	Pre mblɛ pe tia pe pe fɛnyi knumu kre kuraa pe n na lii Mbose mbra yire na. Chaa pe chaa mbe e fɛnyi knumu, mbe e ta mbra peyɛ kpↄↄri, na pe e ta mu e fɛnyi knumu.
48006014	La, mi rɛ, mba yaka tɛɛ mbe niyɛ kpↄↄ fio, fↄna o Tafun Yesu Kristo kanyana kumu kaan kre ni bↄkↄ. Ŋga Kristo na ku kanyana kumu kaan na kre ndra na, na ni yiɛ wa mu waŋgra ŋga le kre, ki pe na waŋgra pe kan kanyana kumu kaan na, a ki pe na pe mi titi kan kanyana kumu kaan na na.
48006015	Na pe mu fɛŋgɛ kun o, na pe n ki kun o, ki n shian. Ŋga ki shian yi na, Nyiɛkpↄↄ we mu chinɛ, mbe mu pe lewo fↄŋgↄ.
48006016	Leele mblɛ pie taa kre kolo ŋga ni nyina ŋga na kre, Nyiɛkpↄↄ we pre na u leele kro ŋga wejinyiŋge, mbe pe fooro chin.
48006017	Ni kee haŋa yi kre, wa waa shia ni le kanyana kee ka nu na, ŋgi na, klɛ tloe nyjɛ yii wa ni na kre nyina na Kristo tnu wi mi.
48006018	Ni wolo, yire na o Tafun Yesu Kristo wre dumiɛ e tni. Amin.
49001001	Mi Pↄↄl ŋmba Nyiɛkpↄↄ na yire wre titi chaara na mna yeeri, na ni paan pe Yesu Kristo bituŋu kre, mi pan hlɛ ŋga yiri na shie Nyiɛkpↄↄ sumifɛɛnlɛ mblɛ pe Yesu Kristo shↄ mu li Efiso na kre pan.
49001002	O Lɛ Nyiɛkpↄↄ, na O Tafun Yesu Kristo wre pe e dumi, mbe e ŋga wejinyiŋge.
49001003	E ti mbe O Nyiɛkpↄↄ, O Tafun Yesu Kristo Lɛ wre ŋga mboo, Ŋgi na, ŋga wre na Kristo pe nunu kre na, u o dwan na Kpra Ŋumu wre yirɛ nyjɛ yii wa nyjeeri wa yire kro ni.
49001004	Nyjila ŋga ni Nyiɛkpↄↄ nsra ta mu waŋgra wa kre, na u o wↄ, mbe o yire Yesu Kristo na mbe pe u wolo, mbe ki ti mbe o pe cheche u yiɛ, mbe nɛɛrɛ ka wa pe o na.
49001005	Nyiɛkpↄↄ na o kori, ki tia wra klu mu u jawala pe na we yire Yesu Kristo na mbe pan na o ni u jaara, mbe o paan pe u biile. U chaara na u chichie na yi.
49001006	E ti mbe o Nyiɛkpↄↄ ŋga mɛɛ u yɛnyiŋge dumiɛ ŋga u o ŋga mu yire u koroo Pↄ wre na kre na.
49001007	Ŋgi na, o yire Yesu Kristo kumu kre na mu oyɛ ta, ki nyina na o sisam tinkɛɛ ta. Nyiɛkpↄↄ dumiɛ kpↄↄ mu tro.
49001008	U o dumi mu o ŋga kachindɛ, na jawala.
49001009	Nyiɛkpↄↄ kee ŋga u jawa mu tɛɛ fa, mu ki ndra kre, u yire Yesu Kristo na mu ki wↄ mu o nyina.
49001010	Nyiɛkpↄↄ jawala ŋga u pe yi na, nyjila ka paan, na kia da kre, yira ŋga wre Nyiɛkpↄↄ gbeele nyjeeri, na tra na kro, we yi le Kristo jaara.
49001011	Nyiɛkpↄↄ u yirɛ kro gbeele imi na u chaa, mu yire u chaara kre na mu o wↄ, mbe o pe u wolo, mbe wre na Kristo pe nunu, u chaara kre na wra nyjɛ kro jawa mna chin mu yirɛ kro nↄↄhle.
49001012	E ti mbe wre mblɛ o klu mu Kristo shↄ mu li kre Nyiɛkpↄↄ ŋga mɛɛ, na yɛnyiŋge.
49001013	Pan yire chↄↄ na pe na, ŋga e na kpra kee kre, ndee ketaan ŋga ki e ŋga ŋmaashↄmu kre loo kre, e na Kristo wre shↄ mu li na. A Nyiɛkpↄↄ e tnↄ na Kpra Ŋumu wre ni imi na wra ki yo mu tɛɛ kre, na u wolo lɛ yire.
49001014	Kpra Ŋumu wre u tia o chin na, yirɛ nyjɛ Nyiɛkpↄↄ wↄ mu tɛɛ na we u leele ŋga kre, na oo yi ta yɛŋgɛ. Mu tia a o chin yɛŋgɛ na we ti mbe u leele peyɛ ta. Kena e ti mbe o u ŋga mɛɛ na yɛnyiŋge.
49001015	Kre kee ŋga ndra na, mu yire ŋga ble ni e shↄnlie ŋga e ta O Tafun Yesu Kristo wre nu loo, mu imi na e Nyiɛkpↄↄ leele kori mu da kre kee loo na kre,
49001016	ki tia ndaa Nyiɛkpↄↄ kaan mboo e ndra na. Na ni nyiɛtali kpan, ni e sↄↄnri ni nyiɛtalaa nu.
49001017	Ni tali na O Tafun Yesu Kristo Nyiɛkpↄↄ wre, o lɛ yɛnyiŋgefun wre u e ŋga Kpra Ŋumu wre. Wre we ti e kala chin, mbe Nyiɛkpↄↄ wre wↄ mbe e nyina, mbe e u chin.
49001018	Ni tali na Kpra Ŋumu wre u e jawala nyaa, mbe e u kania kre nya. Mbe ki ti e yire ŋga na u e yeeri, a e na kaan ki na kre nya, mbe nya imi na u dwamu ŋga kee u yo mu tɛɛ, na we u leele ŋga kre nya imi na ki kpↄↄ, mu pe kawako ni mu da,
49001019	na imi na u jaŋga ŋga ni u tnumu tuni shↄnlifɛɛnlɛ nu kre kpↄↄ mu da. Kre jaŋga kre ki tnumu tuni o nu kre chↄↄ.
49001020	Kre jaŋga kre ni Nyiɛkpↄↄ na tɛɛ mu Kristo nyi mu yili kuulo nu, a uu wa mu tni nyjeeri Nyiɛkpↄↄ kalie wa.
49001021	Kristoo wa nyjeeri wa na ŋunumu lii ŋulo, na jaŋgafɛɛnlɛ, na faŋgafɛɛnlɛ, na tafɛɛnlɛ kro na, mɛɛ ŋga ki kpↄↄ waŋgra ŋga nu, na mbakↄ waŋgra kre nu kro, Yesu mɛɛ kre kpↄↄ mu wɛ yi na kro.
49001022	Nyiɛkpↄↄ yirɛ kro le Kristo jeelee jaara, mu u pe sumifɛɛnlɛ pre, na yirɛ kro ndra.
49001023	Sumifɛɛnlɛ pre, Kristo wejiŋge lɛ, wre uu wa pe nu, a pe pe wejiŋge nunu. Kolo kro na kre, Kristo u yirɛ kro pe poŋgo.
49002001	Jle kre e ndikana, na e sisam ndra na, e na ku ku.
49002002	Kre nyjila kre na waŋgra sisam kro e taa, mna ndie tɛɛ sutna ŋmba u ŋunumu lii fuflɛ na kre pan, u ŋumu ki tnumu tuni leele mblɛ pe ndikana pini Nyiɛkpↄↄ kee na kre nu.
49002003	Pan o kro na nyi chↄ, mna taa o sisam niŋge kro. Mna taa kee nyjɛ o wejinyi, na o jawala naa chaa na. Pan Nyiɛkpↄↄ krↄ na kun na o ni na chↄↄ, ŋgi na, pan o kepele na nyi na leele hamblɛ pre lɛ.
49002004	La, Nyiɛkpↄↄ foorochiɛn, na u koroo kpↄↄ mu tro.
49002005	Ki tia nyjila ŋga ni o ndikana na tia a o na ku, a wra yire Kristo na mu pan na o ni ŋmaa nu. Nyiɛkpↄↄ dumiɛ na ki yire a e ŋmaa ta.
49002006	Ŋga wre na Yesu Kristo pe nunu kre na, Nyiɛkpↄↄ wre na Kristo chaa mu nyi, mbe wre na wre sɛ ŋunumu li nyjeeri wa.
49002007	Nyiɛkpↄↄ na kre kee ŋga pe, mbe ki tɛɛ mbe mbakↄ nyjila ŋga kie pan mbe u imi na u dumiɛ, na u koroo yire Yesu Kristo na mbe kpↄↄ kre nyina.
49002008	Ŋgi na, Nyiɛkpↄↄ dumiɛ saara na, e yire shↄnlie na mu ŋmaa ta. Ki n pe kee nyjɛ e pe na yi, la, Nyiɛkpↄↄ wre u e kɛ ŋmaa kre.
49002009	Kena kee ka n wa mbe e ta mbe eyɛ kpↄↄ, ŋgi na? Kee ŋga e pe ma ki tia.
49002010	Nyiɛkpↄↄ u o gbeele mbe wre na Kristo pe nunu, mbe kee nyjɛ yi fna pe, yire kee yire Nyiɛkpↄↄ klu mu yi pe mu tɛɛ mbe o tro yi na.
49002011	Yire mblɛ pe nsra e se Judae kre, Judae mblɛ praa peyɛ yeeri fɛnyi knumufɛɛnlɛ kre, pre praa e pini na e n fɛnyi knumu.
49002012	E sↄↄnri imi e na nyi fa, kre nyjila kre, na yire na Kristo haale, kre nyjila kre, na fumblↄ lɛ yire, na e n chaa Israel leele mblɛ Nyiɛkpↄↄ na wↄ pre nu. Na e kɛ n chaa Nyiɛkpↄↄ nyu nunu pee ŋga nyu wra yo u leele pan kre nu. Kre nyjila kre na ee wa waŋgra ŋga nu finfin, na kaan haa ka n wa e pan, a e nsra Nyiɛkpↄↄ chin.
49002013	La, ŋga yire na Yesu Kristo pan mu pe nunu ŋga, yire mblɛ haa kra le kre, Kristo kumu tia a yire na Nyiɛkpↄↄ mbra aŋga.
49002014	Kristo wre titi u o ŋga wejinyiŋge, mu tia Judae, na mblɛ pe n pe Judae kro pan mu pe leele nunu. U yire wre titi wejiŋge na, mu yira ŋga kraa pre leele mblɛ lalaa yↄↄlɛ, mu pe pe loŋgoolo kre kla.
49002015	Wra Judae mbra yire, na yi kooloe tataara yire wↄ wa, imi kie pe mbe u ja mbe pre leele shiin mblɛ pe leele fumblↄ mbe pe pe mbe Kristo na pre pe nunu, mbe ki pan na wejinyiŋge ni.
49002016	Kristo yire u kanyana kum kaan kre kumu na mu loŋgooro ŋga kii wa wa kre wↄ wa, mu yire u kumu kre na chↄↄ, mu pre leele shiin pre pe leele nunu. Mu ndru mu pan na pe ni Nyiɛkpↄↄ jaara.
49002017	Kena Kristo na pan, mu ketaan ŋga ki paan na wejinyiŋge ni kre kpali ndro kro pan. Yire mblɛ e n pe Judae, a e haa na le na Nyiɛkpↄↄ ni kre, na Judae leele mblɛ pra mbra Nyiɛkpↄↄ na kro pan.
49002018	Kristo na ki yire a Judae, na mblɛ pe n pe Judae kro, a o kro Kpra Ŋumu nunu wre ta, mu pan o Lɛ Nyiɛkpↄↄ wre yiɛ.
49002019	Kena yire mblɛ e n pe Judae kre, waŋgra ka leele, ndee fumblↄ ma yire na, e pan mu pe Nyiɛkpↄↄ wre leele, na u sele leele.
49002020	Nyuŋgo ŋga nↄↄ bitumblↄ pre, na Nyiɛkpↄↄ kee nyanyofɛɛnlɛ pre na le kre, kre na yire chↄↄ yire na, a Yesu wre titi wi nyuŋgo kre ndra.
49002021	Wre u nyuŋgo kre yii mu mbra, mu tia kra lee, mbe sɛ pe suminyuŋgo cheche mbe o Tafun wre ŋga.
49002022	Kena ŋga yire na Kristo wre pe nunu ŋga, pe yire na hamblɛ pre chaa na siin na nyuŋgo yi, mbe Nyiɛkpↄↄ yire u Kpra Ŋumu wre na mbe paan tni ki nu.
49003001	Mi Pↄↄl, Yesu Kristo saara na pe ni yii mu le nyuŋgo mna, mbo ni yo na yire mblɛ e n pe Judae kre, na e pe Nyiɛkpↄↄ leele.
49003002	Ni shↄ mu li na e loo na Nyiɛkpↄↄ u yire u dumiɛ saara na, mu ni ŋga kre tnumu ŋga na ni ki tun e pan.
49003003	Nyiɛkpↄↄ na u kee ŋga u ndra kre wↄ mu ni nyina, ni klu mu ki kee ka nyunↄ fa chiɛri.
49003004	Kee ŋga ni nyunↄ kre, na e ki tↄↄnri, ee nↄↄloo ŋga ni ta Kristo wre kee ŋga ki ndra kre nu kre ka twan.
49003005	Fa kre, Nyiɛkpↄↄ nsra leele nyina kre ndra ndra kee ŋga. La, fuŋga Nyiɛkpↄↄ yire u Kpra Ŋumu wre na mu kee kre wↄ mu u bitumblↄ cheche, na u kee nyanyofɛɛnlɛ pre nyina.
49003006	Ke kpra kre yi na, ki yire ketaan kre na, a leele mblɛ pe n pe Judae pre pan mu dwamu ŋga Nyiɛkpↄↄ we Judae ŋga kre ka ta, pe pan mu pe nunu wejikaara nunu nu, mu pan mu Nyiɛkpↄↄ nyu ŋga wra yo na we ti ki yire Yesu Kristo na mbe pan kre ka ta.
49003007	Nyiɛkpↄↄ u yire u dumiɛ na mu ni pe ketaan kre sumifun, u faŋga ŋga ni u tnumu tuni kre na u yire mu ni pe ma.
49003008	Nyiɛkpↄↄ leele pre kro nu, mi wi pe kotↄŋu, a nde mi Nyiɛkpↄↄ ŋga kre kolo ŋga na ni ketaan kre yo leele mblɛ pe n pe Judae pre pan, mbe pe nyina dwamu kpↄↄ ŋga kii wa Kristo jaara.
49003009	Mbe leele kro nyina imi na Nyiɛkpↄↄ kee ŋga u ndra kre tnumu tuni mu da. Nyiɛkpↄↄ ŋmba wra yirɛ kro gbeele kre, wra u kee kre ndra fa,
49003010	imi kie pe mbe fuŋgaami nyjila ŋga nu o nyi ŋga, mbe ki yire sumifɛɛnlɛ pre na, mbe jaŋgafɛɛnlɛ, na faŋgafɛɛnlɛ mblɛ pee wa nyjeeri wa kro Nyiɛkpↄↄ kachindɛ nya kooloe tataara na.
49003011	O Tafun Yesu Kristo na Nyiɛkpↄↄ yire mu kre jawala ŋga pe mu tɛɛ.
49003012	Na Yesu na o kro pan mu pe nunu, a o u shↄ mu li kre, oo oyɛ ta, mbe gbun ta mbe sɛ Nyiɛkpↄↄ yiɛ.
49003013	Kena ni e tali, yaa ti mbe e sↄↄnrↄ ku na ni kala nyaa e ndra na, nyjɛ ni nyaa ŋga krɛrɛ, tnu ŋga ee ta ndra na yi.
49003014	Kre kee ŋga ndra na, ndaa kosie kan tra o Lɛ Nyiɛkpↄↄ wre yiɛ.
49003015	Wre Ndoo wre pan sele ŋga kii wa nyjeeri, na ŋga kii wa tra kro ki mɛɛ ta.
49003016	Ndaa Nyiɛkpↄↄ tali mbe u yire u yɛnyiŋge dwamu kre na, mbe yire u Kpra Ŋumu wre na mbe e ŋga faŋga,
49003017	mbe ki ti mbe Kristo wre yire e shↄnlie na mbe paan tni e nu. Ni Nyiɛkpↄↄ tali na u ti mbe e yire koroo na mbe didinyi kan.
49003018	Mbe ki ti mbe yire, na Nyiɛkpↄↄ leele kro, mbe e jaŋga ta, mbe nↄↄloo ta, mbe chin imi na Kristo koroo kpↄↄ titi.
49003019	Nyiɛkpↄↄ u ti mbe e Kristo wre koroo ŋga ki kpↄↄ mu wɛ lewo jawala na kre chin, mbe wre titi Nyiɛkpↄↄ wre paan tni o nu.
49003020	Nyiɛkpↄↄ ŋmba u yire jaŋga ŋga ki tnumu tuni o nu kre na, na pini na weni nyjɛ o u tali, na nyjɛ o jawa na kre.
49003021	U wo yi yɛnyiŋge sumifɛɛnlɛ pre nu, na Kristo nu nyjila kro nu. Amin.
49004001	Mi Pↄↄl, O Tafun wre sumiɛ na pe yila mu ni yii mu le nyuŋgo, kena ni e tali, e ti mbe e tnimu nyu, mbe fna na yeeree ŋga pe e yeeri kre ni.
49004002	E eyɛ nyjii e eyɛ pe fiɛn fiɛn, e na frↄ nyjila kro nu. E yire koroo na e na eyɛ yiri mbe e krↄ wa na kuun nyaanyaa.
49004003	Kpra Ŋumu wre wejinyiŋge ŋga u e ŋga mu tia e pe nunu kre, e gbeŋmba na ee ti mbe ki kro ma.
49004004	Wejiŋge ŋga nu o nyi kree nunu, a Kpra Ŋumu wre o ta wree nunu, a dankna ŋga o ta o yeeree kre nu kree nunu.
49004005	O Tafun wree nunu, a o shↄnliee nunu, a ndrajee nunu o ta,
49004006	a Nyiɛkpↄↄ wree nunu, a u pe o kro Lɛ, mu pe o kro Tafun, a uu wa o kro nu, na tnumu tuni o nu.
49004007	La, Kristo ndro kro ŋga u Ŋumu yirɛ nyjɛ u kaan kre imi na u chaa.
49004008	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Ŋga Kristo na jaŋga ta u loŋgoolo na kre, wra sɛ nyjeeri wa, mna yire wa mu leele ŋga Ŋumu yirɛ nyjɛ u kaan yire,"
49004009	Na pe yo "wra sɛ nyjeeri wa" ki nↄↄ yi ŋgi hin? Ki nyina na Kristo na yire nyjeeri wa mu tii mu pan tra mna.
49004010	Kena wre ndro ŋmba wra yiri nyjeeri wa mu tii mu pan tra mna kre, wre ndro wre chↄↄ wra ndru mu sɛ nyjeeri wa kre, imi kie pe mbe pe u nya yira kro nu waŋgra ŋga nu.
49004011	Wre chↄↄ u leele ŋga Ŋumu yirɛ nyjɛ u kaan yire, u plɛ wↄ a pe pe u bitumblↄ, mu plɛ wↄ Nyiɛkpↄↄ kee nyanyofɛɛnlɛ, a plɛ pe ketaan kre kpalifɛɛnlɛ, a plɛ pe Sↄfue na nyinafɛɛnlɛ.
49004012	Wra yire kee nyjɛ krɛrɛ pe mu tɛɛ, imi kie pe mbe u Nyiɛkpↄↄ leele pre kro gbeele mbe pe ja mbe u tnumu ŋga ki fna tun, mbe ki ti sumifɛɛnlɛ mblɛ pe pe Kristo wejiŋge kre lɛ.
49004013	Na ki pan ma kre, o kro we yire shↄnlie, na Nyiɛkpↄↄ Pↄ wre chiɛn na mbe pe nunu, mbe lɛ, mbe wre na Kristo wre paan pe nunu kolo kro na.
49004014	Kena waa pe biile na, mbe kafinɛfɛɛnlɛ kee nyjɛ pe nyina yire fuflɛ na o wru mbra shie mbra paan, pre leele mblɛ, pre pe yire pre titi kooloe nyjɛ pe cha na, mu tia leele na punu.
49004015	Na o taa kpra na koroo na kre, kolo kro na oo lɛ, mbe pe na Kristo wi. Wre wi o ndra.
49004016	Wre na wejiŋge kokoe hɛnyi nyjɛ kro yire mu sooloe ta mu kan yi yɛ na, kena na wejiŋge kokoe yire kro tnumu tuni imi na ki fna kre, kena wejiŋge kre kro we yire koroo na, mbe kiyɛ yii mbe mbra, mbe lɛ.
49004017	O Tafun wre mɛɛ nu ni kre kee ŋga mbe yo ŋga yuu na e jaari. Yaa ti mbe e tnimu pe na leele mblɛ pe n Nyiɛkpↄↄ chin pre lɛ na, kewɛɛ yii wa pe jawala nu,
49004018	a pe jawala nyaa Nyiɛkpↄↄ kee kre na. Ŋmaa ŋga Nyiɛkpↄↄ kaan kre, pe haa le na ki ni, ŋgi na hin? Pe ndie kan, ki tia pe n yaka chin.
49004019	Nyifɛɛrɛ ka n wa pe yiɛ na, ki tia chachaara kolo ŋga mu chin ŋga kro, pe tro ki na, na nɛɛrɛ kee nyjɛ mu chin ŋga kro pini.
49004020	Yire kee nyjɛ ma e twan Kristo pan.
49004021	U kee e na loo, mna taa u kro, a pra e nyina kpra ŋga kii wa u nu.
49004022	Kena e laa e kelɛɛlɛ yire kro, yire kee yire yira tia e naa nyjɛ yi n fna pini, yira e kla, mna e fana, mu tia e na taa e niŋge sisaa na.
49004023	E fna mbe e lolonyi na e jawala chinɛ, mbe yi pe fↄnyi.
49004024	Ki fna e yili eyɛ, mbe pe na Nyiɛkpↄↄ wi, mbe fraka mbe pe cheche.
49004025	Yaa na kala fnɛ na, ndro kro fna mbra kpra yuu u ŋmbrↄ pan, ŋgi na, o kro pe Kristo wejiŋge kre kokoe yɛ.
49004026	Na mu krↄ kun kre, maa shia sisaa pe, a maa ti mbe krↄ mu kun mbe yila paan to ki na,
49004027	a maa shia Sutna ŋga kolo.
49004028	Lewo ŋmba u juu kre, u juuro ti, u tnumu chiriri tun na u kɛnyi ni, mbe ki ti u jaa ya shianfɛɛnlɛ na.
49004029	Yaa ti mbe yolo fuɛn na yilii e nyuu. E ta kee nyjɛ yi nyu, mbe jaa lewo le gbeŋmbaa yuu, mbe e nyu kee jaa ya lewo na.
49004030	A wa waa shia Nyiɛkpↄↄ Kpra Ŋumu wre pe mbe u yiɛ je, ŋgi na, Kpra Ŋumu wre ni Nyiɛkpↄↄ tɛɛ mu mu tnↄ, na u wo wi ŋu, a ble kaa wa na paan mbe u ti o oyɛ ta.
49004031	Yaa ti mbe e lɛɛ sro, e eyɛ wↄ e yili gbun sisaa, na krↄ kuↄn nu. Yaa na fuuru ndee mbra leele tɛɛlɛ. A yaa ti mbe prara, ndee loŋgooro kee ka tni e nu.
49004032	La, e na nyↄↄ e eyɛ na, e eyɛ fooro chin, e na eyɛ sisam tii e na kee, imi na Nyiɛkpↄↄ yire Kristo na mu e sisam ti mu e kɛ kre.
49005001	Ŋga Nyiɛkpↄↄ biile mblɛ u kori lɛ yire ŋga, e gbeŋmba e na u twan.
49005002	E ti mbe koroo tni e nu, imi na Kristo o kori, mu yila o na mu ku kre. U kumu kre pe na yira ndiom taan ŋga pe tɛɛ mu sra wↄ mu Nyiɛkpↄↄ ŋga, a u yiɛ shↄ ki na yi.
49005003	Ŋga e ta mu pe Nyiɛkpↄↄ leele ŋga, yaa ti mbe pe tiɛrɛɛ, ndee nɛɛrɛ kee, ndee jajaara kee pini, a yaa na yi kee yuu, ŋgi na, yire kee nyjɛ n fna na Nyiɛkpↄↄ leele ni.
49005004	A yaa ti mbe kee sisaa, ndee jijiere paaraa, ndee mbe kefuɛn na yilii e nyuu. La, e na Nyiɛkpↄↄ kaan mboo.
49005005	Yire titi e ja mu chin na, tɛtiɛrↄↄ, ndee nɛɛrɛ kee pefun, ndee jajaarafun wa le Nyiɛkpↄↄ ŋunumu kre nu, ŋgi na, pan yirɛ kro jajaara pee nyi na sɛɛn sumiɛ yi.
49005006	Yaa shia ti mbe ndro kewɛɛ yɛ tɛɛ mbe e fana. Ŋgi na, yire sisam nyjɛ ndra na Nyiɛkpↄↄ krↄ kuↄn sisaa kre paan mblɛ ndie ki kan na kre.
49005007	Kena pre leele pre nyini, yaa da pe na kuraa.
49005008	Yire titi chↄↄ wↄmu nu e na nyi fa, la, ŋga e pan mu pe o Tafun wre wolo ŋga, kania na e nyi. Kena ki fna mbe e pe na kania wolo lɛ yire.
49005009	Ŋgi na, kania ŋga kii wa e nu kre saara na, kee ŋga ki nyu, mu fraka, mu pe kpra, chiin ee na pini.
49005010	E gbeŋmba na ee nyjɛ yi o Tafun wre yiɛ nyi chin.
49005011	E eyɛ wↄ e yili wↄmu kewɛɛ nyjɛ leele pini yire nu. La, e yi wↄ fimi na.
49005012	Kee nyjɛ pe ndra na pini kre, yi kee yoo pe nyifɛɛrɛ ni kuraa mu tro.
49005013	Na e kee yire kro wↄ mu pan kania kre na kre, kie yi kee kro wↄ fimi na mbe ndro kro nya.
49005014	Yira ŋga kie yili wↄmu nu, mbe pan kania kre na kpan, kie nya chasi mbe pe kania kre wo, kre ki tia pe ki yo mu tɛɛ mbo, "Ŋu ŋmba mu sni kre nyi, nyi mu yili kuulo nu, Kristo we pe kania mbe mu ŋga."
49005015	Kena e e tnimu dↄↄta, yaa pe na jijiele lɛ, la, e pe na kachimblɛ lɛ.
49005016	Kolo chiɛri ŋga ee ta kpan, e kee ŋga ki fna pe, ŋgi na, ble nyjɛ nu o nyi ŋga sheli.
49005017	Kena yaa pe na e n jawala ni, la, e gbeŋmba na ee kee ŋga o Tafun wre chaa mbe e pe chin.
49005018	Yaa simi gbↄ mbe to, kla lawee simi shie na lewo ni, la, e ti mbe Kpra Ŋumu wre tni e nu.
49005019	E na mɛɛ nyjɛ e koni na Nyiɛkpↄↄ kaan mɛɛ yire kee tɛɛ e na paara eyɛ pan. E e na mɛɛ koni, e na o Tafun wre kaan mɛɛ e lolonyi nu.
49005020	Nyjila kro nu, e yire o Tafun Yesu Kristo wre mɛɛ na e na O lɛ Nyiɛkpↄↄ wre kaan mboo kee kro na.
49005021	Leŋgefɛɛnlɛ, Kristo fiɛrɛ na, e eyɛ nyjii e eyɛ ŋga.
49005022	Chiɛlɛ, e eyɛ nyjii e e pilɛ ŋga, imi na e eyɛ nyjii mu Kristo ŋga kre.
49005023	Ŋgi na, blↄ wree wa na jaŋga ni u chↄ na, imi na Kristo wree jaŋga ni u sumifɛɛnlɛ na kre, a Kristo wre titi wi sumifɛɛnlɛ mblɛ lɛ u wejiŋge kre ŋmaashↄfun.
49005024	Kre ndra na, ki fna mbe chiɛlɛ peyɛ nyjii poŋgo mbe pe pilɛ ŋga, imi na sumifɛɛnlɛ peyɛ nyjii mu Kristo ŋga kre.
49005025	Bilɛ leŋgefɛɛnlɛ, e e chiɛlɛ kori imi na Kristo u sumifɛɛnlɛ pre kori, mu ku pe tlo kre.
49005026	Mu yire u kumu kre na mu sumifɛɛnlɛ pre pe cheche, mu yire u nyu kee na mu pe ndrɛ je.
49005027	Imi kie pe mbe sumifɛɛnlɛ pre pe u wolo, mbe pe yiɛnyiŋge ta, mbe pe cheche, mbe nɛɛrɛ kee ka wa pe wa na.
49005028	Bilɛ leŋgefɛɛnlɛ fna mbe pe chiɛlɛ kori na pre titi wejinyi yi. Lewo blↄ ŋmba u u chↄ kori kpan, mu chin na u uyɛ kori.
49005029	Ndro n wa mu u wejiŋge pra, ndro kro u wejiŋge le chichie, mbe ki ŋga sro, imi na Kristo u sumifɛɛnlɛ pre pini kre.
49005030	Ŋgi na, o pe u wejiŋge kre kokoe yɛ.
49005031	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Kre ndra na blↄ we u lɛ, na u lo ti, mbe wre na u chↄ sɛ mbra, mbe pe kro shiin sɛ pe nunu."
49005032	Kre kee ŋga pe kpra kee ŋga ki ndra, a Nyiɛkpↄↄ ki wↄ mu nyina, a ni shↄ mu li na Kristo na sumifɛɛnlɛ pre kee ki yuu.
49005033	Kena ndro kro u u chↄ kori na u wejiŋge yi, mbe chlↄ kro na u plↄ nyifɛɛrɛ piin.
49006001	Biile, ŋga e pe Kristofɛɛnlɛ ŋga, kee ŋga ki fna e pe yi na, ee li e sefɛɛnlɛ kee na.
49006002	Mu lɛ, na mu lo ŋga buuro, Nyiɛkpↄↄ mbra yire nu, ŋga chiin u le, mu u nyu yo mu taa ki na.
49006003	Mbo, "na mu pe ma mu kee kro we nyu mbe mu ŋga, a mu ŋmaa we tnu tra ŋga na."
49006004	Sefɛɛnlɛ, yaa na e biile pini mbe pe krↄ na kuun, la, e yire o Tafun wre na e na pe poorii, e na paara e na pe nyina.
49006005	Tinlɛ, e na lii e tafɛɛnlɛ kee na tra mna, fiɛrɛ na seeree, na loloŋgo nunu ni, e na pini to na Kristo e sumi.
49006006	Ki n pe nyjila ŋga ni pee wa e jaara mbra e pni chiin nu ki fna e na ŋga ki fna pini, la, na pe n wa e jaara kuraa kre, e lam nunu tɛɛ e tnumu ŋga Nyiɛkpↄↄ chaa tun, na Kristo tinlɛ lɛ yire.
49006007	E lɛɛ wↄ e sumi, yaa na jawa na lewo e sumi, la, e ti mbe e jawala pe na o Tafun e sumi.
49006008	E jawa na O Tafun wre we ndro kro ŋga u fↄtↄↄrↄ, na tnu wi ŋu o, na tnu ma ŋu o, we mu ŋga mu tnumu chichie ŋga mu tun fↄtↄↄrↄ.
49006009	Tafɛɛnlɛ, e na e tinlɛ pini chiriri, yaa na pe pini lamsusrom kee. E sↄↄnri na yire na e tinlɛ pre kro, ee Tafun ni nyjeeri, ŋmba wra ndro yiɛ le mbe u kpra kun.
49006010	Ŋga ki kro tↄ yi na, ŋga yire na o Tafun wre pe nunu kre ndra na, e yire u jaŋga kpↄↄ ŋga kii wa u nu kre na a e sheli.
49006011	E ŋunↄ wiyirɛ nyjɛ Nyiɛkpↄↄ e ŋga yire kro le, kre ee jaa yire mbe wi na Sutna fana kee yire ni.
49006012	Ŋgi na, wre na leele ma o ta na wii, la, wre na lamsusrom ŋumu fuɛn nyjɛ yii wa nyiɛ yiɛ na pre o ta, pre pe ŋunumu, na jaŋga, na faŋga lii wↄmu waŋgra ŋga nu o nyi ŋga nu.
49006013	Kena e Nyiɛkpↄↄ ŋunↄ wiyirɛ le fuŋgaami, na ble sisaa kre waa to, mbe e ja mbe yire mbe wi na Sutna wre ni. Na e waa ja mu wi na u ni mu sɛ kↄ kre, mbe e jaa yire e yire haa.
49006014	Kena e eyɛ kna, e kpra wru e greree, e grere na ki ni. E fraka, mbe e e frakaa kre pe e ŋunↄ wi dodoŋgi.
49006015	E eyɛ kna, e sɛ ketaan ŋga ki paan na wejinyiŋge ni kre kpali, mbe ki pe na e kpawrɛ yi.
49006016	Nyjila kro nu e e shↄnlie pe na e ŋunↄ wiyira ŋga lewo yiri mbe ki u tↄ yi. Na e kre ta, Sutna wre snimi nyjɛ yi nyini kanhun yire kro, ka wa e ta.
49006017	Mbe e e ŋmaashↄmu pe e ŋunↄ wi juule, mbe Nyiɛkpↄↄ kee ŋga Kpra Ŋumu wre e ŋga kre pe e brↄfiɛn ŋunↄ wi wo.
49006018	Yire kee nyjɛ krɛrɛ e na yi pini na nyiɛtalaa ni, mbe Nyiɛkpↄↄ ya e na. Kee ŋga kie pe kpan, e ki nyiɛtali imi na Kpra Ŋumu wre we e nyina. Yire kee nyjɛ ndra na, e eyɛ shie nyjila kro nu, yaa shia pra. Nyjila kro nu e ta nyiɛtali e na Nyiɛkpↄↄ kro leele kro kaan.
49006019	E na nyiɛtali e na ni kaan, na ni yo mbe paara, mbe Nyiɛkpↄↄ ni ŋga kee ŋga mbe yo, mbe ni gbun ta mbe ketaan kre kee ŋga ki ndra kre kee yo mbe leele loo.
49006020	Ketaan kre saara na pe tↄↄnrↄ mɛnyi le ni na. Kena e nyiɛtali, mbe ni gbun ta mbe ketaan kre kee yo imi na ki fna.
49006021	Tichiko, o ŋmbrↄ ŋmba o kori, a u pe o Tafun wre kpra sumifun wre, we paan ni kee kro yo e pan, mbe e chin ŋga nu ni nyi mna.
49006022	Kre na ni yila mu na u tuni e pan, mbe u paan ŋga nu o nyi mna kro yo e pan, mbe ki ti e gbun nyjii e na.
49006023	O lɛ Nyiɛkpↄↄ na O Tafun Yesu Kristo wre pe e kro ŋga wejinyiŋge, na shↄnlie, mbe e ŋga koroo nyjila kro nu.
49006024	Mblɛ pe O Tafun Yesu Kristo wre kori na kpra ni kre, pre na Nyiɛkpↄↄ dumiɛ ki tni.
50001001	Pↄↄl na Timotio, Yesu Kristo sumifɛɛnlɛ pre, o pan hlɛ ŋga yiri na shie Nyiɛkpↄↄ leele, na pe loplombo na pe yafɛɛnlɛ pre pan. Leele mblɛ u wↄ mu le Yesu Kristo mɛɛ nu Filipi na kre.
50001002	O Lɛ Nyiɛkpↄↄ na o Tafun Yesu Kristo wre u e ŋga dumiɛ na wejinyiŋge.
50001003	Na nyiɛtali kpan ni ni Nyiɛkpↄↄ kaan mboo nyjila ŋga mu mbe e kee jawa kpan,
50001004	na yɛshↄↄrↄ ni.
50001005	Ŋgi na, mi na yire nyu nunu ta na yaa oyɛ na, mu yire nyjila ŋga ni e ketaan kre loo mu pan mu su aŋga na.
50001006	A ni shↄnli na Nyiɛkpↄↄ ŋmba u kepele chichie kre nↄↄ hle e nu kre, we ki tun mbe sɛ su Yesu Kristo paan shiin wo kre nu.
50001007	Ki fna na mbe kee nyjɛ krɛrɛ jawa na e ni. Ŋgi na, nyjila kro nu, e kee wa ni loloŋgo nu, a mi na yire kro wo yi Nyiɛkpↄↄ dumiɛ ŋga u o ŋga kre ŋgi na, Nyjila ŋga ni pra ni yii mna sɛ le nyuŋgo, na ŋga ndaa ni nyu woni na yuu na ketaan kre pe kpra kee kre, na mi na yire lɛ.
50001008	Nyiɛkpↄↄ wre titi chin imi na ni e kori Yesu Kristo ndra na.
50001009	A ŋga nyiɛ ni tali na e kaan yi na e koroo we sɛ yiɛ tataara kachindɛ na nↄↄloo nu,
50001010	imi na kie pe mbe e ja mbe ŋga ki nyu chiriri chin mbe wↄ, mbe pe cheche mbe pia wa kee sisaa taa yo, mbe sɛ su nyjila ŋga nu Kristo pan ble kre we da,
50001011	kena pe e nya na mu yire Yesu Kristo na kre, e fraka, mbe ki Nyiɛkpↄↄ ŋga yɛnyiŋge, mbe leele Nyiɛkpↄↄ ŋga mɛɛ e kepele ndra na.
50001012	Ni wolo, ni chaa mbe e chin na kee nyjɛ yi ni da, na ŋga pra ni le nyuŋgo kre, ki tia Nyiɛkpↄↄ ketaan kre na kpali na shie yiɛ,
50001013	a sojae ŋunu katoo shiefɛɛnlɛ pre, na mblɛ pe mbra wa kre kro chin na Kristo ndra na pe ni le nyuŋgo.
50001014	A ki tia ni wolo pre tataara shↄnlie ta kpↄↄ o Tafun wre nu, mu jaŋga badaŋga ta na Nyiɛkpↄↄ kee kre yuu, a pe n na fiɛ.
50001015	Plɛ yenyjam na kakra tɛɛ na Kristo wre kee yuu, a plɛɛ wa mu yiɛ sin na ki yuu.
50001016	Mblɛ pe yiɛ sin kre pe koroo tɛɛ na ki yuu, mu chin na ketaan kre dansiɛrɛ lie na pe ni yii mu le nyuŋgo ŋga nu.
50001017	A leele mblɛ pe yenyjam na kakra tɛɛ na kee kre yuu kre n na Kristo kee kre yuu kolo chichie na, la, chaa pe chaa mbe peyɛ kpↄↄ, na jawa na, na pe pe ma kre, kie ti mbe ni fooro kpↄↄ li nyuŋgo mna.
50001018	Kolo kro na kre, na kpra pe lii oo, na kpra ma pe lii oo, ni yiɛ shↄ na pe Kristo ketaan kre yuu.
50001019	A mbe ti ni yiɛ na shio. Ŋgi na, ni chin na e nyiɛtalaa, na Yesu Kristo Ŋumu wre saara na pie ni wa.
50001020	A ni shↄnli, mu na chaa na mba kee ka na ki nyini pe, mbe nyifɛɛrɛ ni gbo. Kena na pe ni gbo ndee na pe ni wa kre, mbe gbuntitirem ta, mbe leele yire ni na mbe Kristo wre ŋga mɛɛ.
50001021	A mi pan kre, na ni tni waŋgra nu mna, kena Kristo ni tni mu ŋga. A na ni ku kre, kii tnu ni ni pan.
50001022	La, na mbe tnu ta ni tnimu nu tra mna mbe Kristo ŋga kre, kena ni n chin ŋga mbe wↄ kee shiin nyjɛ nu.
50001023	Ki tia ni nyjira yire kee shiin nyjɛ lalaa, ni jawala yi na mbe yiri tra ŋga na mbe mi na Kristo wre sɛ tni. Ŋgi na, kre kee ŋga nyu ni pan mu tro.
50001024	La, e ndra na, kaa ki nyu na mbe tni tra mna.
50001025	Kre jawala ŋga tia ni shↄnli na mi na yire we tni, imi kie pe mbe e shↄnlie sɛ yiɛ na yɛshↄↄrↄ ni.
50001026	Kena, na ndaa ndru mu pan e tni haa wa kre, ee Kristo Yesu wre ŋga mɛɛ chichie mbe jɛŋgi ni ndra na.
50001027	Ŋga ki shian titi yi na ee ti mbe e kepele kro pe na Kristo ketaan kre chinfɛɛnlɛ lɛ. Kena na ni pan mu e nya o, na ni n e nya o, mbe ndaa e kee ndru na e yire gbiŋmbi, lɛɛ nunu ni, na jawala nunu ni, na wii na yaa eyɛ na, mbe ki ti leele ketaan kre shↄↄli.
50001028	A yaa ti mbe fiɛrɛ e yii e loŋgoolo haa. E gbun ta, kre kie nyina pe pan na Nyiɛkpↄↄ we pe kla, mbe e ŋga ŋmaa.
50001029	Ŋgi na, Nyiɛkpↄↄ e ŋga kolo na e Yesu shↄ mbe li. Ki n pe shↄnlie chiin yi e tnumu, la, u ndra na ee kala nya.
50001030	A fuŋgaami ŋga, wiire nunu kre mi na yire wii. Wiire ŋga e na nya fa na ni wii kre, kre chↄↄ e loo na ni wii tɛ kre.
50002001	Kena ŋga e tni Kristo mɛɛ nu ŋga ki e kaan gbeŋmbaa ŋgaa? Kena eyɛ koroo kre e gbeŋmba ŋgaa? Kena o kroo nunu Nyiɛkpↄↄ Ŋumu wre nu ŋgaa? Kena eyɛ kee eyɛ shian ŋgaa?
50002002	Kena e tni lɛɛ nunu ni, e eyɛ kori, mbe e nyu na e jawala pe nunu mbe ki ti ni yiɛshↄ kpↄↄ.
50002003	A wa waa na wii wre nunu wo na, ndee mbra chaa mbe pe chin na u wɛ u ŋmbilɛ na, la, e eyɛ nyjii e na leele kro kaan yiɛ.
50002004	Wa waa na wre chiin kala jawa, la, e na e ŋmbilɛ kee jawa na.
50002005	E ti Yesu Kristo kepele na u jawala ŋga kraa wa u pan kre tni e nu.
50002006	U kepele kro nu kre, pan wra nyi na Nyiɛkpↄↄ wi. U nsra uyɛ kpↄↄ na wre na Nyiɛkpↄↄ we yila.
50002007	La, wra kre kpↄↄmu kre tɛɛ mbɛɛ na mna uyɛ pe sumifun. A pan pra u se na lewo wi,
50002008	a wra uyɛ nyjii mna ndie tɛɛ u Lɛ wre pan, mna sɛ ku kanyana kumu kaan kre na.
50002009	Kre kee ŋga ndra na Nyiɛkpↄↄ na u nyi mna u ŋga kpↄↄmu na mɛɛ ŋga ki wɛ mɛɛ kro na.
50002010	Kre ndra na, mblɛ pee wa nyjeeri, na tra yiɛ na, na mblɛ pee wa tra tapan kro fna na pe Yesu mɛɛ loo kre, mbe pe kosie kan,
50002011	mbe yo na Kristo wi o Tafun, mbe ki ti mbe u Lɛ Nyiɛkpↄↄ wre mɛɛ ta.
50002012	Kena ni wolo, imi e na ja mu kro mu ndie tɛɛ ni pan Nyiɛkpↄↄ kee kre na nyjila ŋga ni ndaa wa e jaara kre, yaa ti mbe ki pe nyjila ŋga ni nii wa e nu chiin, la, ni sɛɛ kↄkro kre, e ndie tɛɛ e fiɛrɛ na buuro wru e e ŋmaashↄmu tnumu tun e kↄ.
50002013	Ŋgi na, Nyiɛkpↄↄ wa na tnumu tuni e nu imi kie pe mbe e na chaa mbe jaa ŋga wre titi chaa pe.
50002014	Kee ŋga ee na pini kro, yaa na taanri, ndee mbra kebɛɛlɛ wie.
50002015	Imi kie pe mbe pia e kee sisaa ka taa yo, mbe e pe cheche na Nyiɛkpↄↄ biile lɛ yire, a ee wa mu tni waŋgra leele sisampefɛɛnlɛ mblɛ pe n fraka nu. E fniŋge pe nu imi na wↄɛlɛɛ fniŋge nyjeeri kre,
50002016	ŋga e ŋmaa kee kre yii na pe kaan kre ndra na pan ki fna e pe, kena na e pe ma kre, mbe kee ta mbe e yiɛshↄ kpↄↄ, na Yesu waa ndru mu pan shiin wo, ŋgi na, kie nyina na ni tnumu ŋga ni yɛnyiɛ tɛɛ mu tun kre n pe waara.
50002017	Kena na pe ni gbo mu ni nyimi ya e shↄnlie na, na sra yirɛ yi kre, ki tna ni pan, na mi na yire kro we ni yɛshↄↄrↄ kre li.
50002018	A pan chↄↄ ni chaa mbe e yiɛshↄ, mbe mi na yire e yɛshↄↄrↄ kre li.
50002019	Ni kaan na Yesu Kristo we ti ni jaa Timotio tun e pan nyaanyaa, mbe ki ti na waa ndru mu pan mu e mandiɛ taan bↄ ni pan kre, mbe ki ni le faŋga.
50002020	Ni n ndro wa ni mu ya ni na, a mi na wre jawalaa nunu, a e kee u shian na Timotio wi.
50002021	Ndro kro wii pre titi keshian na, a ki n pe Yesu Kristo kee na pe wii.
50002022	A yire titi, e Timotio chin imi na u kepele nyu mu da, na imi mi na wre nyaari, a u ya ni na, na ndro na u pↄ wi mu ketaan kre yo.
50002023	Na bawa kee nyjɛ yie ni da mna nya kre, mbe u tun e pan wa nyaanyaa.
50002024	A ni shↄnli na Yesu Kristo we ni ŋga kolo nyaanyaa mbe ni pan wa na.
50002025	A ni ki jawa na ki pe keshian na mbe ti mbe o ŋmbrↄ Epafrodito ndru mbe pan e jaara. Yire e na tia wra pan mu ya ni na, a mi na wre na tnumu nunu tun, a wra wi mu ya ni na.
50002026	A fuŋgaami e kro la u ta, a wra e chaa mbe ya. U jawala u hau. Ŋgi na? E na loo na u yaa.
50002027	A wra yaa yɛŋgɛ, kra kro fiɛn mbe wra ku. La, Nyiɛkpↄↄ na nyu u na, a mi na wre kro na Nyiɛkpↄↄ na nyu. Ŋgi na? Nyiɛkpↄↄ nsraa chaa mbe ni fooro kee nɛɛ ni na mbe tro.
50002028	Ki tia ni chaa mbe ti u ndru mbe pan mbe e u nya. Ni chin na na e u nya kre e yiɛ we shↄ, a kia ni shian na.
50002029	E ŋmbrↄ wi o Tafun mɛɛ nu, kena e u yii na yɛshↄↄrↄ ni. A na e ndro nya ma na wre wi kre, e u ŋga buuro.
50002030	Ŋgi na, wra wejiwrɛ nya, a kra kro fiɛn mbe wra u ŋmaa waafun Kristo tnumu ŋga na e na u tun ni pan kre na.
50003001	Ni wolo, ni kee ŋga ki kro tↄ yi kre. E ti mbe e yiɛshↄ o Tafun wre mɛɛ nu. Ki n na ni yaa na mbe ndru na kee nunu ŋga ndaa e nyunↄ fa kre nyunↄi na. Ki nyu mu e ŋga na ee na ki ndru, mbe ki e shↄ.
50003002	E eyɛ dↄↄ ta sisampefɛɛnlɛ pre haa, nyukwanla pre, mblɛ pe yuu na, na pe n lewo fɛŋgɛ kun pia u shↄ kre.
50003003	Wre mblɛ o yire Kpra Ŋumu wre na, na Nyiɛkpↄↄ sumi, mu na Kristo wre kaan mɛɛ mu chin na fɛŋgɛ kuun wa jaa o ŋga ŋmaa kre, wre lɛ Nyiɛkpↄↄ leele titie pre. E n oyɛ mu lɛ wejikaara kepele nu.
50003004	Na ki pe na tnu naa wa yire paala kolo nyjɛ nu kre, kaa mi nii tnu ni kpↄↄ mu wɛ ndro kro na. Na wejikaara kepele kaa wa mbe lewo uyɛ taa ki na kre, ka mi nii ka ni.
50003005	Ŋga pra ni se, ni ble kↄↄnataarɛ ble na pra ni fɛŋgɛ kun. Israel ndro wi mi, a Benjamin sele ndro wi mi. Hebri ndro titi wi mi. A na o le mbra kolo na kre, Farisii wi mi.
50003006	Ndaa gbeŋmba mu Kristofɛɛnlɛ pre fiŋge, a pe nsra ni kefↄↄn ka ta mu yo Farisiie mbra kolo na.
50003007	La, yirɛ nyjɛ yie na pe ni tnu yirɛ yire koolee nyjɛ na kre, ni yi jawa yirɛ waara Kristo wre ndra na.
50003008	Kpra titi yi na ni yirɛ nyjɛ ni ta kro le yirɛ waara, chiɛn ŋga ni Kristo wre chin na ni Tafun wi kre ndra na. Ni le na ki nyu mu wɛ yirɛ kro na. U ndra na kre, ni yirɛ kro wa, na yi le na kafuŋgo yirɛ yi, mbe ki ti ni Kristo ta mbe yii kɛshiin,
50003009	mbe mi na wre pe nunu. Ki n pe kee chichie ŋga ni pe mbra kolo na kre ki ni pe cheche, la, ŋga ni Kristo shↄnli kre yi. Shↄnlie na Nyiɛkpↄↄ lewo fraka.
50003010	Ŋga ni chaa kro yi, na mbe Kristo wre chin mbe jaŋga ŋga kii wa u kunnyiɛ kre nu kre chin, mbe u kanyana kre ka nya, mbe ku imi na wra ku kre.
50003011	Na kie tna Nyiɛkpↄↄ pan kre mbe ni kunnyiɛ ta.
50003012	Ni n na yuu na ni ta, ndee ni nyu mu kↄ. La, nii wa na wii na ni kɛ we to ŋga na Kristo Yesu ni wru mu pe u wo kre na.
50003013	Ni wolo, yi n to ni kɛɛ tun, la, kee nunu ŋga ni pini yi na, ni nyjɛ yi tro yire kro kee fɛɛ, na wii na shie ŋga kii wa yiɛ kre pan.
50003014	Ni wii mbe sɛ kↄ, na ni kɛ we to nyjeeri yeeree ŋga na Nyiɛkpↄↄ yire Yesu Kristo na mu ni yeeri kre na.
50003015	Ki fna mbe wre mblɛ o lɛ Yesu kee nu kre, mbe o na pini ma. A na e plɛ kefↄnyi jawa kuraa kre, Nyiɛkpↄↄ we yi wↄ chasi mbe e nyina.
50003016	La, mna o da kre, e ti o ki yii kɛshiin.
50003017	Ni wolo, e ni kepele kro twan. O kee chiriri pe mu tɛɛ e pan mbe e le mbe o twan. Kena e ndie tɛɛ mblɛ pe taa ki na kre pan.
50003018	Ni klu mu yire kee nyjɛ yo e pan gbee tataara, a fuŋgaami ŋga ni yi yuu na yotunyi ni nyiɛlɛ. Lenɛɛrɛ wa, a pe kepele tia pe pe Kristo kumu kre loŋgoolo.
50003019	Pre leele mblɛ pe kↄlↄ yi na pie pe sro. Ŋgi na, pe pe wejiŋge yirɛ pe sumi. A pe nyifɛɛrɛ lawee pe yiɛ shio. A yirɛ nyjɛ yii wa tra mna kee pe jawa.
50003020	La, wre rɛ, o pe nyjeeri biile. A o tni chiriri na o Ŋmaashↄfun Yesu Kristo wre sri mbe u yiri nyjeeri wa pan.
50003021	Na waa pan, we o wejikaara ŋga kie ku kre chinɛ, mbe ki ti o yɛnyiŋge ta na wre titi wo yi, jaŋga ŋga u tɛɛ na yirɛ kro yiri na leni uyɛ jaara kre ni.
50004001	Kena ni wolo Kristofɛɛnlɛ, ni e kori, na e chaa mbe nya, yire lɛ ni yɛshↄↄrↄ na tnu ŋga ni ta. E yire gbiŋmbi o Tafun mɛɛ nu.
50004002	La, Euodia na Sintike rɛ, ni e tali, ŋga ee wa o Tafun wre mɛɛ nu ŋga, e tni na nyu nunu ni.
50004003	A ŋu ni ŋmbrↄ chichie, ni chaa mbe mna yaa pre chiɛlɛ mblɛ na. Ŋgi na, mi na pre tnumu tun mu ketaan kre kpali mu tro, na Kliment, na u ŋmbilɛ hamblɛ pre kro. Pe kro mɛɛ wa Nyiɛkpↄↄ ŋmaa hlɛ kre nu.
50004004	E ti mbe e yiɛshↄ o Tafun wre mɛɛ nu. E ti mbe e yiɛshↄ, ni ki yuu shiin wo na, e ti mbe e yiɛshↄ.
50004005	E ti mbe leele kro e nyjiimu chin. O Tafun wre mbra mna.
50004006	Yaa ti mbe yaka e shian la, e nyiɛtalaa kro nu, e na e keshian kro yuu Nyiɛkpↄↄ pan, e na u kaan mboo.
50004007	Na e pini ma kre, Nyiɛkpↄↄ wejinyiŋge ŋga nↄↄ lewo wa jaa chin kre we ti e lolonyi na e jawala kro Yesu Kristo na.
50004008	Ni wolo, ni kee ŋga ki kro tↄ yi na, e na kpra kee, na kee nyjɛ nu mɛɛ chichie nyi, na kee nyjɛ yi fraka, na nyjɛ yi pe cheche, na nyjɛ nu koroo nyi, na kee chichie kro.
50004009	A kee nyjɛ ni e nyina, na nyjɛ e loo ni pan, na kepele nyjɛ e nya ni pan kre, e taa yi na. Mbe wejinyiŋge Nyiɛkpↄↄ wre tni e nu.
50004010	Ni yiɛshↄ o Tafun wre nu tataara na e ndru na ni kee sↄↄnri na. E naa ni sↄↄnri fa kama, la, kra kↄ mu da nyjila ka nu a e n na ki kolo ta na.
50004011	Shian ma ki ni shian a ki tia ndaa yuu ma. Ni kee tataara twan, a ki tia tnimu ŋga nu ni nyi kro ni yiɛ nyi.
50004012	Na ki ni shian, ni chin imi mbe niyɛ pe mbe da, a na ni ta nɛɛrɛ, ni chin imi na mbe niyɛ pe. Ni yire kee nyjɛ krɛrɛ twan, ki tia kolo kro na nyjila kro nu kre, na klo ni ta o, na ni yↄↄ o, na ni ta o, na ni shian o, ki tna ni pan.
50004013	Kristo jaŋga kre u ni ŋga kre tia ŋga kie ni da kro, mbe jaa ki pe u mɛɛ nu.
50004014	La, kra nyu na e na ya ni na ni kanyana nyjila.
50004015	Yire Filipie titi chin na ŋga ndaa klu mu ketaan kre yo mna yili Makedonia na kre, yire chiin na lɛ sumifɛɛnlɛ mblɛ pra yaa ni na, na ni kaan na shio ni pan.
50004016	A ŋga ndaa wa Tesalonika na kre, e naa shie na ni kaan yirɛ nyjɛ yira ni shian wa nyjila kro nu.
50004017	Ki n pe yirɛ ni yiɛ nyina, la, tnu ŋga ee ta Nyiɛkpↄↄ pan kre ni chaa mbe e ta.
50004018	Ŋga ni pe mu e ŋga kre, e ki fↄlↄ tↄ, hali mu tↄ mu wɛ ŋga ni pe na. Yirɛ nyjɛ e Epafrodito ŋga a u pan mu ni ŋga kre, yi nɛɛ ni pan, a yaka n ni shian na, a yi nyu mu tna Nyiɛkpↄↄ pan.
50004019	A Nyiɛkpↄↄ we e ŋga ŋga ki e shian kro. Uu yirɛ chichiele ni tataara mu yire Yesu Kristo na, na o kaan yi yi.
50004020	Kena e ti mbe o o Lɛ Nyiɛkpↄↄ wre ŋga yɛnyiŋge nyjila kro nu. Amin.
50004021	E Nyiɛkpↄↄ leele mblɛ pe pe Yesu Kristo wolo pre shaari ni pan. O wolo mblɛ pee wa mna kre kro e shaari.
50004022	Nyiɛkpↄↄ sumifɛɛnlɛ mblɛ pee wa mna kre e shaari, mblɛ pe e shaari titi lɛ mblɛ pee wa waŋgra kro tafun Kaisari katoo kre.
50004023	Yire na Kristo dumiɛ e tni kro. Amin.
51001001	Mi Pↄↄl ŋmba ki yire Nyiɛkpↄↄ chaara na, a ni pan mu pe Yesu Kristo bituŋu kre, na o ŋmbrↄ Timotio, wre pan hlɛ ŋga yiri,
51001002	na shie Nyiɛkpↄↄ leele mblɛ pee wa Kolosa na kre pan, o wolo Kristofɛɛnlɛ kprafɛɛnlɛ mblɛ pre na Kristo pe nunu kre. O lɛ Nyiɛkpↄↄ wre u e dumi mbe e ŋga wejinyiŋge.
51001003	Nyjila kro nu na o nyiɛtali na e kaan kre, o o Tafun Yesu Kristo lɛ Nyiɛkpↄↄ wre kaan mboo.
51001004	Ŋgi na, o e shↄnlie ŋga e Yesu Kristo shↄ mu li kre loo, mu imi e Nyiɛkpↄↄ leele kro kori kre loo.
51001005	Ŋga kpra ketaan kre na klu mu da e na kre, e na dankna ŋga ketaan kre kaan kre kee loo. Kena e shↄnlie na e koroo ŋga e ta kre, dankna ŋga e ta kre na ki yire, a fↄtↄↄrↄ ŋga na e kaan kre, Nyiɛkpↄↄ ki tɛɛ nyjeeri wa na e sri.
51001006	Ketaan kre paan na dwamu ni, mu na kpali na shie waŋgra kro nu. Imi na ki pini e nu mu yire ŋga ble e na Nyiɛkpↄↄ dumiɛ kee kre loo, mna pan mu imi sembremu ki nyi nya kre.
51001007	O ŋmbrↄ sumifun Epafra, ŋmba o kori, a u yire o jeelee na, na tnumu tuni Kristo pan kpra ni kre, wre wra e nyina Nyiɛkpↄↄ dumiɛ kee kre.
51001008	U pan mu e koroo ŋga Kpra ŋumu wre e ŋga kre, kee yo o pan.
51001009	Kre kee ŋga ndra na, mu yire ŋga ble o na e kee loo kre, o nyiɛtali na e kaan nyjila kro nu. O Nyiɛkpↄↄ tali na u ti mbe e jawala ta imi na u chaa, mbe ti mbe e kachindɛ, na nↄↄloo ŋga u Kpra ŋumu kaan kre tni e nu.
51001010	Kre e jaa tni imi na o Tafun wre chaa, mbe jaa ŋga ki tna u pan pe nyjila kro nu. E tnimu kre we kepele chiriri sɛŋgɛ sɛ kolo kro na, a kie ti e Nyiɛkpↄↄ chin kpↄↄ mbe ya.
51001011	Ni tali na Nyiɛkpↄↄ u yire u yɛnyiŋge jaŋga kre na u e ŋga faŋga, mbe ki ti mbe e jaa frↄ, mbe eyɛ yii kee kro nu.
51001012	E na Nyiɛkpↄↄ kaan mboo na yɛshↄↄrↄ ni, wre u tia e pe leele mblɛ ee jaa paan yira ŋga u tɛɛ u biile pan u kania ŋunumu nu kre ka ta.
51001013	Wre u o shↄ mu yili wↄmu jaŋga kɛɛ, mu pan o ni U Pↄ ŋmba u kori kre ŋunumu nu.
51001014	U Pↄ wre na o yire mu o yɛ ta, ŋgi na, u o sisam kro ti mu o kɛ.
51001015	Pan Kristo nyi na Nyiɛkpↄↄ wi, lewo wa jaa Nyiɛkpↄↄ nya, la, lewo Kristo nya. Wre wi yirɛ nyjɛ Nyiɛkpↄↄ gbeele kro ndra.
51001016	Wre na wra yire mna yirɛ nyjɛ yii wa nyjeeri na tra kro gbeele, yirɛ nyjɛ o nyaa, na nyjɛ n na nyaa kro. Wre na Nyiɛkpↄↄ na yire mna ŋumu mblɛ nu jaŋga nyi, pra ŋunumu lii, mu peyɛ pe tafɛɛnlɛ, na faŋgafɛɛnlɛ pre kro gbeele. Wre na Nyiɛkpↄↄ na yire mna yirɛ kro gbeele a wre wra yi gbeele mu ŋga.
51001017	Wraa wa a Nyiɛkpↄↄ na chin mu yirɛ kro gbeele wre u yirɛ kro yii mu mbra a yi yirehaa ta.
51001018	Wre wi u wejiŋge kre ndra, u wejiŋge kre yi sumifɛɛnlɛ pre. Wre na sumifɛɛnlɛ pre yire mu pan, a wre wra klu mu nyi mu yili kuulo nu, a ki tia u yiɛ klu yira kro pan.
51001019	Nyiɛkpↄↄ wre chaara na ki yire a u Pↄ wre pe na wre Nyiɛkpↄↄ titi wi.
51001020	A mu yire u Pↄ wre na kre, Nyiɛkpↄↄ wre titi u jawala pe na we ndru mbe yirɛ kro wru mbe pan u jaara. Nyiɛkpↄↄ yire u Pↄ wre kumu ŋga u ku kanyana kumu kaan na kre na mu pan na wejinyiŋge ni, mu yire ki na mu ndru mu yirɛ nyjɛ yii wa nyjeeri na tra kro wru mu pan u jaara.
51001021	Nyjila ka nu yire na Nyiɛkpↄↄ haa na le, a e na u yii loŋgo, ŋgi na, sisam kee e jawa na yi pini.
51001022	La, fuŋga rɛ, Nyiɛkpↄↄ yire u Pↄ wre kumu kre na mu e wru mu pe u nↄↄlↄ, mbe yire ki na mbe e pe cheche, nɛɛrɛ ka wa pe e na, a ndro wa e kee ka ta mbe yo, mbe ki ti e jaa yire u yiɛ.
51001023	Kena ki fna e pe kprafɛɛnlɛ nyjila kro nu, mbe yire gbiŋmbi na nyuŋgo nↄↄ yi, mbe yaa shia ti mbe pe e mↄŋↄ mbe laa e dankna ŋga e na ta nyjila ŋga nu e na ketaan kre loo kre kro. Kre ketaan ŋga ki kpali waŋgra kro nu, a kre na mi Pↄↄl yire mu pe sumifun.
51001024	Fuŋga ni yiɛshↄ ni kanyana ŋga ni nya e ndra na kre na. Kristo saara na, ni yila mu sumifɛɛnlɛ mblɛ lɛ Kristo wejiŋge kre na, na kala nyaa, mbe sɛ su na mbe kanyana ŋga ki kro mbe ni nya kre nyu le.
51001025	A Nyiɛkpↄↄ ni pe u sumifɛɛnlɛ pre sumifun, wre u ni ŋga kre tnumu kre na ni ki tun e nyumu saara na. Tnumu kre yi na mbe u kee kre kpali.
51001026	Ki pe kee ŋga u ndra lewo na fuŋga ma, la, fuŋga u ki wↄ mu u leele nyina.
51001027	Nyiɛkpↄↄ kee ŋga u chaa yi na, u kee ŋga u ndra kre na we ki wↄ mbe u biile nyina, u kee ŋga ki ndra kre pe kawako kee, a ki yɛnyiŋge kpↄↄ, a u ki tɛɛ lewo kro pan. Kee ŋga ki ndra kre yi na. Kristoo wa mu tni e lolonyi nu, ki nyina na ee Nyiɛkpↄↄ yɛnyiŋge kre ka ta.
51001028	Kena Kristo kee o kpali na ndro kro nyina. O leele kro jaari na pe nyina, o yire Nyiɛkpↄↄ kachindɛ na, na paan na ndro kro ni Nyiɛkpↄↄ yiɛ, mbe ki ti mbe leele kro lɛ Kristo nu.
51001029	Kolo ŋga na ndaa tro mna chin mu ja mu kre tnumu ŋga tun kre yi na, ndaa wi mu faŋga kpↄↄ ŋga Kristo kaan, a kra tnumu tuni ni nu kre tɛɛ mu tnumu kpↄↄ tun.
51002001	Tnumu shelee ŋga ni tun, yire na Laodikia leele, na leele mblɛ pe n da mu ni nya na nyini ni tun pan kre, e ti mbe ni e nyina ki yi.
51002002	Imi kie pe mbe pe gbunnyiŋge ta kre na ndaa yila mu kre tnumu kre tun, mbe ki ti mbe pe peyɛ yii na koroo ni, mbe ki ti mbe pe Kristo chin pe jawala nu kpiki, na kpra nↄↄloo ni. A kie ti mbe pe Nyiɛkpↄↄ kee ŋga ki ndra kre chin, kee kre yi Kristo wre titi.
51002003	Nyiɛkpↄↄ jawala na u kachindɛ krↄyirɛ nyjɛ yi ndra kre, wre wi safwa ŋga ki yi nyaari.
51002004	Kena ni yuu e pan, yaa shia ti mbe ndro e fana na kewɛɛ ni, imi nyini yie tna mbe da kpan.
51002005	Kii wa na ni wejiŋge n wa e jaara, nde nii wa e jaara ŋumu nu. Ni yiɛshↄ na ni nya na e yire chiriri, mu yire e shↄnlie ŋga e ta Kristo nu kre na, mu chaa mu yire gbiŋmbi.
51002006	Ŋga e ta mu Yesu Kristo wru mu pe e Tafun ŋga, yire na wre e pe nunu.
51002007	E didinyi kan u nu, e lɛ u kee nu, e sheli u shↄnlie nu, a imi na pra e nyina kre, e na mboo kaan nyaanyaa.
51002008	A e dↄↄta, mbe ndro waa shia yire lewo kachindɛ kewɛɛ tɛɛ mbe e fana mbe e pe tinlɛ. Leele jawala kee nyjɛ pe leele nyina, a yi yiri waŋgra ŋga ŋumufuɛn pan kre, yire kee yire Kristo pan ma yi yiri.
51002009	Nyjila ŋga ni Kristo naa wa tra kre, Nyiɛkpↄↄ kepele kro naa wa u nu.
51002010	A ŋga yire na wre pe nunu kre ndra na, Nyiɛkpↄↄ e ŋga ŋmaa kpra ni. Kristo ŋunumu lie, na u jaŋga wɛ ŋumufuɛn mblɛ pe jaŋga, na ŋunumu lii kro na.
51002011	Ŋga yire na wre pan mu pe nunu kre na, pan ki pe na e fɛnyi pe knumu, a e fɛkↄↄnrↄ kre n pe kolo ŋga na leele yire na pe fɛnyi knumu kre kolo na. La, fɛkↄↄnrↄ ŋga rɛ, pan ki nyi na Kristo u e kun mu laa wejikaara sisam na.
51002012	ŋgi na, ŋga pra e ndrɛ je kre, ki nyina na pe yire na Kristo chaa mu le, mu yire na wre chaa mu nyi. Yi krɛrɛ yire e shↄnlie ŋga e ta Nyiɛkpↄↄ faŋga tnumu ŋga u tun nu kre na, Wre wra Kristo wre nyi mu yili kuulo nu.
51002013	Nyjila ka nu e sisam na tia e na pe na e ku Nyiɛkpↄↄ haa, ŋgi na, Judae ma yire, ki tia e nsra Mbose mbra yire chin. La, Nyiɛkpↄↄ yire Kristo na mu pan na e ni ŋmaa nu. Nyiɛkpↄↄ o sisam kro ti mu o kɛ.
51002014	O fↄlↄ nyjɛ o li a yi o taan yire krɛrɛ, u yi kun mu yili wa, yire na yi mbra nyjɛ yira o pↄ yire kro, u yi jaŋga kan mu mbra kanyana kumu kaan kre na.
51002015	Kanyana kumu kaan kre na Kristo yire mu ŋumufuɛn mblɛ pe jaŋga, na ŋunumu lii kre gbo, mu tia nyifɛɛrɛ pe gbo leele yiɛ na.
51002016	Kena ŋga ee li, ndee ŋga ee gbↄ kre, yaa ti mbe ndro mbra le ki na e pan, ndee mbe yo e pan na ki fna e ble yɛ wↄ mbe yire pe ble cheche, ndee mbe yo e pan na nyiɛpↄ ŋga kie yili kpan, ki fna e ki ble li, ndee mbe taa Judae blenyini kee yire na.
51002017	Yire kee nyjɛ krɛrɛ mbakↄ yirɛ chichiele yire foto yi, a yire yi Kristo wre.
51002018	Kena yaa ti mbe ndro e gbun na pimi ni, mblɛ pe yila kee nyjɛ pe nyaa nyiɛlɛ na, na yuu na pre nyu mu wɛ leele kro na kre, pe peyɛ nyjii kafinɛ kolo na, na nyjeeri bitumblↄ sumi. Pre leele mblɛ nyini lewo jawala pe wru mu tɛɛ na peyɛ kpↄↄri, a pe n kolo chiriri ka ni mbe jaa yire ki na mbe peyɛ kpↄↄ.
51002019	Pre leele pre, pe Kristo ŋmba wi sumifɛɛnlɛ ndra kre, pe u je. Wre u u wejiŋge kre le, na ki kaan sro, u wejiŋge kre yi sumifɛɛnlɛ pre. Wre u wejiŋge kre yii ki sooloe na, mu yi mbra a ki pe nunu, a kra lee imi na Nyiɛkpↄↄ wre chaa mbe ki pe.
51002020	Yire na Kristo chaa mu ku, ki tia e n wa ŋumufuɛn mblɛ pe ŋunumu lii tra ŋga na kre jaara na. Kena ŋgi ki tia a e na chaa mbe e tnimu pe na waŋgra ŋga wolo lɛ yire ŋga hin? Ŋgi ki tia a e na lii mbra nyjɛ leele le na ŋga hin?
51002021	Mbra nyjɛ pe le na, "Maa shia kɛ taa ŋga na!", "Maa shia ŋga le nyuu!", a "Maa shia kɛ taa ŋga wa na!"
51002022	Yire sro nyjɛ krɛrɛ, na lewo ta mu ka le nyuu mu kↄ, kena ki tnu kↄ. Yire mbra nyjɛ krɛrɛ leele pe yi le, na yi nyina.
51002023	Kpra na leele plɛ jawa na mblɛ pe yire mbra nyjɛ le, na yuu na ki fna mbe lewo nyjeeri bitumblↄ sumi kre, na pe pe kachimblɛ. Pre pe peyɛ nyjii, na pe wejiŋge fiŋge; kolo ŋga ki n pe Nyiɛkpↄↄ kolo na. Nde yire mbra nyjɛ krɛrɛ tnu chiriri ka n wa yi nu, a yira ya leele na mbe pe laa pe wejiŋge sisaa na.
51003001	Nyiɛkpↄↄ yire na Kristo chaa mu nyi, mu e ŋga ŋmaa. Kena e e jawala taa yirɛ nyjɛ yii wa nyjeeri wa yire na, bawa Kristo nyi mu tni u ŋujↄↄn na Nyiɛkpↄↄ kalie.
51003002	E ti mbe e jawala pe yirɛ nyjɛ yii wa wa yire na, yaa ti mbe e jawala pe tra mna yirɛ na.
51003003	Ŋgi na, e ku, a e ŋmaa ŋga ee ta kree wa Kristo kɛɛ, a u ki ndra Nyiɛkpↄↄ nu.
51003004	Kristo wi ŋmaa titi ŋga ee ta kre, kena ŋga ble we uyɛ wↄ kre, bawa yire na wre we chaa mbe yili, mbe e u yɛnyiŋge kre ka ta.
51003005	Kena waŋgra ŋga niŋge kee nyjɛ yi tnumu tuni e nu kre, e yi gbo. Yirɛ nyi na, tiɛrɛɛ, nɛɛrɛ kepele, na chachaara, na niŋge sisaa, na jajaara. Ŋgi na, pan jajaara nyi na sɛɛn sumiɛ yi.
51003006	Yire kee nyjɛ ndra na, Nyiɛkpↄↄ krↄ kuↄn kre we pan mblɛ pe n na lii u kee na kre na.
51003007	A yire chↄↄ, yire kooloe nyjɛ na e naa tro fa. Kolo kro na, pan e tnimu na nyi.
51003008	La, ŋga nu e nyi ŋga, ki fna mbe e yire kee nyjɛ krɛrɛ ti, krↄ kuↄn, gbun sisaa, na prara, na kroyoo, yaa ti mbe tɛɛlɛɛ na kefuɛn na yili e wa nyuu.
51003009	Yaa na kalafnɛ eyɛ pan, ŋgi na, e kepele fuɛn nyjɛ e naa pini fa kre, e yire wa,
51003010	mu kepele chiriri wru. Ki tia e kaari leele fumblↄ, a Nyiɛkpↄↄ ŋmba u e gbeele fↄŋgↄ kree wa na e kna nyjila kro nu, mbe e pe na wre wi, mbe chin imi na u nyi.
51003011	Kre kee ŋga na kre, Judae, na mblɛ pe n pe Judae pre pe leele nunu, a mblɛ fɛnyi pe knumu, na mblɛ fɛnyi pe n knumu pre pe leele nunu, fuŋu n wa, ŋmba yiɛ ki nyaa n wa, tnu ndee lepↄↄ n wa, la, Kristo wi yira kro, a uu wa e nu kro.
51003012	Nyiɛkpↄↄ leele lɛ yire, u e kori, mu e wↄ na u wolo lɛ yire. Kena e pe fooro chinfɛɛnlɛ, e na chichie pini, yaa na eyɛ kpↄↄri e eyɛ nyjii, e na frↄ.
51003013	Kakrↄ ŋga kii wa, wa na u ŋmbrↄ lalaa kpan, e frↄ, e eyɛ sisam ti e eyɛ ŋga. Ki fna e eyɛ sisam ti mbe kɛ, imi na O Tafun wre e sisam ti mu e kɛ kre.
51003014	Nyjɛ kↄkro ni kre, e eyɛ kori, koroo ki yirɛ kro yiri na mbra mbe yi pe nunu.
51003015	Wejinyiŋge ŋga Kristo kaan kre, e ti mbe ki tni e lolonyi nu, ŋgi na, Nyiɛkpↄↄ e yeeri mbe e paan yire kre wejinyiŋge ŋga na mbe pe wejiŋge nunu, mbra Nyiɛkpↄↄ kaan mboo.
51003016	E ti Kristo kee kre kro tni e lolonyi nu kpↄↄ. E na eyɛ nyina, e na paara e na eyɛ nyina kachindɛ ni. E na mɛɛ nyjɛ yi tna koni e na Nyiɛkpↄↄ kaan, mbra u kaan mboo e lolonyi nu.
51003017	Kena ŋga ee pe, ndee ŋga ee yo kpan, e na ki pini o Tafun Yesu wre mɛɛ nu, e na yire u na e na o Lɛ Nyiɛkpↄↄ wre kaan mboo.
51003018	Chiɛlɛ leŋgefɛɛnlɛ, e eyɛ nyjii e e pilɛ ŋga, ŋgi na, ŋga e pe Kristofɛɛnlɛ ŋga, pan ki fna mbe e pe.
51003019	Bilɛ leŋgefɛɛnlɛ, e e chiɛlɛ kori, yaa na pe fiŋge.
51003020	Biile, ŋga e pe Kristofɛɛnlɛ ŋga, e tnumu yi na ee ndie tɛɛ e loolo, na e lɛɛlɛ pan nyjila kro nu, ŋgi na, kre kepele kre na Nyiɛkpↄↄ yiɛshↄ.
51003021	Loolo, na lɛɛlɛ, yaa ti mbe e biile krↄ na kuun, mbe ki ti mbe pe yiɛ na jee.
51003022	Tinlɛ, e na e tafɛɛnlɛ mblɛ pee wa tra mna kre kee ndru kolo kro na, na pee wa e jaara na e le chiin ma ki fna e tnumu tun mbe pe e pni. La, e le imi na O Tafun wre nyi kre, e lɛɛ wↄ e tnumu tun.
51003023	Yira ŋga ee pe kpan, e lɛɛ wↄ e ki pe, e pe na O Tafun wre e tnumu tuni na kaan, yaa na ki jawa na lewo e pini na kaan.
51003024	E sↄↄnri na o Tafun wre we e ŋga fↄtↄↄrↄ ŋga ki fna. Yira ŋga u tɛɛ u leele pan kre, ee ki ta, ŋgi na, Kristo wi O Tafun titi, a wre e sumi.
51003025	A sisam pefun, imi na u nyi kpan, Nyiɛkpↄↄ we u ŋga u sisam kre fↄtↄↄrↄ. Ŋgi na, na Nyiɛkpↄↄ kpra kuun, wra yoori.
51004001	Tafɛɛnlɛ, e na tinlɛ pini ŋga ki fraka, mu nyu. E sↄↄnri na yire chↄↄ ee wa na Tafun ni nyjeeri Nyiɛkpↄↄ lawee.
51004002	E nyiɛtalaa yii kɛshiin, e na sri, e na Nyiɛkpↄↄ kaan mboo.
51004003	Na e nyiɛtali, e na tali e na wre kaan na, mbe Nyiɛkpↄↄ o ŋga kolo mbe o jaa u kee kre kpali, mbe jaa Kristo kee ŋga ki ndra kre kee yo. ŋgi na, kre ndra na pe ni yii mu le nyuŋgo kre.
51004004	Kena e nyiɛtali mbe ni jaa paara chasi imi na ki fna.
51004005	Leele mblɛ pe n Kristo shↄ mu li kre, yire na pre e tni kachindɛ kolo na, kolo chiɛri ŋga ee ta kre, e e shↄnlie kre kee yo pe pan.
51004006	Nyjila kro nu ki fna mbe e paara pe pan yɛshↄↄrↄ ni, mbe ki tna ndie, ki fna mbe e chin imi ki fna e kee nyu wↄ ndro pan chiriri.
51004007	O ŋmbrↄ Tihiko ŋmba o kori, a wra tnumu tuni kpra ni, a wre na wre kro pe o Tafun wre sumifun, na u tnumu tuni kre, we paan ni kee kro yo e pan mbe e loo.
51004008	Kre na ni yila na u tuni e pan, mbe u paan imi na o nyi mna kro kee yo e pan, mbe ki ti e yiɛshↄ.
51004009	Wre na Onismↄsi, o ŋmbrↄ sumifun ŋmba e kori, a u pe kprafun, a u chaa e nu kre pie pan. Kee nyjɛ yi pini mna kro pie paan yi yo e pan.
51004010	Aristako, ŋmba pe mi na wre yii mu le nyuŋgo kre, u e shaari kro, pan chↄↄ Marko, Banabas sele ndro wre e shaari na. E klu mu loo na na waa pan e pan wa na ki fna e u yii chichie.
51004011	Joshua ŋmba pe yeeri Justo wre e shaari na. Pre leele taarɛ mblɛ lɛ Judae mblɛ pe Kristo shↄ mu li mna, a mi na pre na Nyiɛkpↄↄ ŋunumu kre tnumu tuni, pe ya ni na kolo tataara na.
51004012	Epafra e shaari, wre chↄↄ u yiri e nu wa, a u pe Yesu Kristo sumifun. Nyjila kro nu u nyiɛtali lɛɛ nunu ni na e kaan, na tali na Nyiɛkpↄↄ u ti mbe e jaa yire gbiŋmbi, mbe lɛ Nyiɛkpↄↄ nu, mbe Kristo shↄ mbe li na loloŋgo kro ni, mbe jaa ŋga Nyiɛkpↄↄ chaa kro chin.
51004013	Mi titi we jaa u tnumu kpↄↄ ŋga u tun mu yire na tun mu yire na Laodikia, na Hierapoli leele ŋga kre dansiɛrɛ li.
51004014	Luka, o Dↄkita ŋmba o kori wre, na Dɛma e shaari.
51004015	E o wolo mblɛ pee wa Laodikia na kre shaari o pan, pre na Nimfa, na sumifɛɛnlɛ mblɛ pe fni u katoo kre kro.
51004016	Na e hlɛ ŋga tↄↄnri mu kↄ kre, e gbeŋmba na ee ki tↄↄnri mbe Laodikia sumifɛɛnlɛ pre loo na. Na pe e hlɛ kre kee loo mu kↄ kre, hlɛ ŋga pre we e ŋga kre, mbe e ki tↄↄnri mbe ki kee loo na.
51004017	E yo Achipo pan na mbe u le na O Tafun tnumu ŋga pe le u kɛɛ kre, na we ki tun mbe kↄ.
51004018	Mi titi kɛ nyunↄmu yi ŋga. Mi Pↄↄl, ni e shaari. Yaa shia ni tↄↄnrↄ mɛnyi nyjɛ pra le ni na yire kee fɛɛ. Yire na O Tafun wre dumiɛ e tni.
52001001	Mi Pↄↄl, na Silas na Timotio pan hlɛ ŋga yiri, na shie sumifɛɛnlɛ mblɛ pee wa Tesalonika na, mu pe o lɛ Nyiɛkpↄↄ, na O Tafun Yesu Kristo wolo kre pan. Yire na dumiɛ na wejinyiŋge e tni.
52001002	Nyjila kro nu o Nyiɛkpↄↄ kaan mboo e kro ndra na, na e sↄↄnri nyiɛtalaa nu.
52001003	Ŋgi na, na o o lɛ Nyiɛkpↄↄ wre tali kre, tnumu ŋga e shↄnlie na tia e na tun, na tnumu kpↄↄ ŋga e koroo ŋga e na ta kre na tia e na tun kre, o yi sↄↄnri, mu na e dankna kpↄↄ ŋga e ta o Tafun Yesu Kristo wre nu kre sↄↄnri na.
52001004	O wolo, o chin na Nyiɛkpↄↄ e kori, mu e wↄ na e pe u wolo.
52001005	Ŋgi na, o na pan mu ketaan kre kpali e pan, paaraa chiin ma o na pan mu paara, o na e nyina Kpra Ŋumu wre jaŋga, mna e nyina na ketaan kre pe kpra kee. Ŋga o naa wa e jaara kre, e na chin tnimu ŋga nu o na nyi, yi krɛrɛ e e chichie ndra na yi.
52001006	E na tia e tnimu na pe na wre na o Tafun wi, ŋgi na, e na kala nya, nde e na ketaan kre yii na yɛshↄↄrↄ ŋga ki yiri Kpra Ŋumu wre pan ni.
52001007	Ki tia e na pe leele mblɛ Makedonia, na Achia sumifɛɛnlɛ pre we le mbe twan.
52001008	Makedonia na Achia leele pre chiin ma pra yire e tnimu kre na mna o Tafun wre kee kre loo, la, imi e na Nyiɛkpↄↄ shↄ mu li kre, leele ki loo lawee kro nu. E kee ka n wa mbe o ta mbe yo leele pan na.
52001009	Ŋga o na pan mu e shaari, a e na o yii chichie kre, leele pre kroo wa na ki kee yuu. A ŋga e na laa sɛɛnlɛ kro, mu pan na Nyiɛkpↄↄ kprafun ŋmba u le wre sumi,
52001010	na u Pↄ wre sri mbe u yiri nyjeeri mbe pan, u Pↄ Yesu Kristo ŋmba wra nyi mu yili kuulo nu kre, wre u wↄ mu yili Nyiɛkpↄↄ krↄ kuↄn ŋga ki paan kre nu.
52002001	Ni wolo, yire titi chin na shaaraa ŋga o pan mu e shaari kre nsra pe waara.
52002002	E chin imi na pra o fiŋge, mna o tɛɛlɛ Filipi na, a o na chin mu pan e pan Tesalonika na. Nde o Nyiɛkpↄↄ wre na o ŋga gbun, a o na ketaan ŋga ki yiri u pan kre kee yo e pan, la, na lenɛɛrɛ wa na o nyu kaanri.
52002003	Ŋga o naa chaa mbe taa ketaan kre kro kre, o nsra e fana, ndee mna nɛɛrɛ kee ka pe, a o nsra tro na e ni dnumu kolo ka na.
52002004	La, imi na Nyiɛkpↄↄ naa chaa mbe o paara e pan kre, pan o na pe, ŋgi na, wra o le na o nyu, mna ketaan kre le o kɛɛ. Chaa ma o naa chaa mbe o kee lewo yiɛ nyi, la, o naa chaa mbe Nyiɛkpↄↄ yiɛ nyi, wre u o lam kee chin.
52002005	Yire titi chin na nyu tnam kee ma o na pan mu yo e pan, a o nsra pan mu paara e pan mbe yire ki na mbe yaka shↄ e pan jajaara kolo na, Nyiɛkpↄↄ wi o dansiɛfun.
52002006	O nsraa mɛɛ chaa mbe yiri lewo, ndee e wa pan.
52002007	Ŋga o pe Yesu Kristo bitumblↄ ŋga, kaa oo wa kolo ni na oo oyɛ kpↄↄ e na. La, ŋga o naa wa e jaara kre, o na oyɛ nyjii, pan o na pe na bifiun na u lo wi.
52002008	Imi na o e kori kre ndra na, ketaan ŋga ki yiri Nyiɛkpↄↄ pan kre chiin ma o chaa mbe e loo, la, o chaa mbe ku e tlo. Ŋgi na, o na e kori kpↄↄ mu tro.
52002009	O wolo, e sↄↄnri na wre titi naa o kɛ nyu tnumu tuni e nu, o naa tnumu tunu lafo na blee, imi kie pe mbe waa yire ketaan ŋga ki yiri Nyiɛkpↄↄ pan kre kpalaa na mbe e gbun na fↄlↄ ni.
52002010	Yire titi we jaa o dansiɛrɛ li, a pan Nyiɛkpↄↄ o dansiɛrɛ li na. O kepele ŋga nu wre na yire shↄnlifɛɛnlɛ pre na tni kre na nyu, mna pe cheche, nɛɛrɛ ka nsraa wa o na.
52002011	E chin na pan o na oyɛ yii na ndro na u biile lɛ.
52002012	O na e le gbeŋmbaa, mna e gbunnyiŋge, mnaa yuu e pan na e ti mbe e tnimu nyu, mbe tna Nyiɛkpↄↄ pan, wre u e yeeri mu pan u Ŋunumu na yɛnyiŋge nu.
52002013	Kre kee ŋga ni paan mbe yo ŋga ndra na, ni Nyiɛkpↄↄ kaan mboo nyjila kro nu. Ŋga o na pan mu Nyiɛkpↄↄ kee kre yo e pan kre, e na ki loo, mna ki yii kɛshiin, e nsra ki pe na lewo kee yi, la, e na ki yii na Nyiɛkpↄↄ kee yi, a Nyiɛkpↄↄ kee yi yɛŋgɛ. Yire mblɛ e shↄnli kre, Nyiɛkpↄↄ wa na tnumu tuni e nu.
52002014	O wolo, kee nyjɛ Judea sumifɛɛnlɛ mblɛ pe pe Yesu Kristo wolo pre nya yire yɛ yi e nyaa kre. Imi na Judae pre na pe fiŋge kre, pan yire titi leele e fiŋge kre.
52002015	Pre Judae pre pra O Tafun Yesu wre, na Nyiɛkpↄↄ kee nyanyofɛɛnlɛ pre gbo, mna wre fiŋge. Nyiɛkpↄↄ yiɛ n shↄ pre leele pre na, a pre na ndro wa na wa n tna.
52002016	Hali praa chaa mbe o tↄ kolo, mbe waa kolo ta mbe kee ŋga kie leele mblɛ pe n pe Judae pre ŋga ŋmaashↄmu kre kpali pe pan, kre sisam ŋga tia nyjila kro nu sisam pe piin. La, fuŋgaami ŋga Nyiɛkpↄↄ krↄ kuↄn kre pan pe na.
52002017	Ni wolo, wre rɛ, ŋga o na laa e na chiɛri kre, e la na o ta, a o naa e chaa mbe nya na, kraa wa na wre titi nsraa wa e jaara, nde e kee naa wa o jawala nu.
52002018	O naa chaa mbe ndruu pan e pan wa. Mi Pↄↄl na gbeŋmba na mbe pan wa, kra wɛ gbee mni na, na Sutna na o ŋga kolo.
52002019	Ni chaa mbe paan e nya, ŋgi na, yire lɛ o dankna, na o yɛshↄↄrↄ. Na O Tafun Yesu Kristo wre waa pan, a o yire u yiɛ kre, yire ni oo oyɛ kpↄↄ kee nyjɛ o pe na.
52002020	Ki pe kpra na yire ni oo oyɛ kpↄↄ, a yire lɛ o yɛshↄↄrↄ.
52003001	Ŋga kra pan na, na o n e nya waa jaa tni kre, kra tia o na jawa na oo tni Atene na,
52003002	Mbe o ŋmbrↄ Timotio ŋmba wre na wre Nyiɛkpↄↄ tnumu tuni a wra Kristo ketaan kpali kre tun e pan. O na u tun mbe u paan faŋga le e nu, mbe ka ya e shↄnlie na.
52003003	Imi kie pe mbe e wa waa yila fiŋgee ŋga pe e fiŋge ŋga na mbe ndru kro. Yire titi chin na chaa Nyiɛkpↄↄ chaa mbe pe o fiŋge ma.
52003004	Nyjila ŋga ni o naa wa e jaara kre, o na klu mu yo e pan na, pie o fiŋge. A imi na e kro ki chin kre, pan kra pe yɛŋgɛ.
52003005	Kre na ni yila mu Timotio tun e pan kre. Ni nsra ja mbe tni e kee na, ki tia ndaa u tun mbe u paan e le, imi na e shↄnlie nyi. Ndaa fiɛ na aada Sutna wre we paan e nyu cha, mbe ki ti o tnumu ŋga o na pan mu tun kre pe waara.
52003006	La, Timotio yiri e pan wa mu pan mu e shↄnlie, na e koroo ŋga e ta kre ketaan yo o pan. U pan mu yo o pan na ee wa na o jawa nyjila kro nu, a o la e ta, imi na yire la o ta kre chↄↄ.
52003007	O wolo, o katala, na o kanyana nyjɛ o nyaa nu kre, e shↄnlie kre tia gbun nyjii o na.
52003008	Ŋgi na, ŋga o loo na yire na O Tafun wree wa mu pe nunu tɛ ŋga, fuŋga o ŋmaa ta.
52003009	Fuŋga rɛ, oo jaa yila e ndra na mbe Nyiɛkpↄↄ ŋga mboo. O Nyiɛkpↄↄ kaan mboo na u tia o yire e na mu yɛshↄↄrↄ ta u yiɛ.
52003010	O lɛɛ wↄ na u tali lafo na blee, na u ti mbe o e nya nyini ni, mbe o jaa ya e na, mbe e shↄnlie yire.
52003011	O tali na o lɛ Nyiɛkpↄↄ wre titi, na o Tafun Yesu wre pe kolo gbeele o pan, mbe o jaa pan.
52003012	O Tafun wre u ti mbe e jaa eyɛ kori, mbe ndro kro kori kpↄↄ imi o e kori kre.
52003013	Kre kolo ŋga na we e ŋga faŋga, na o Tafun wre na u leele waa pan, a o yire o lɛ Nyiɛkpↄↄ wre yiɛ kre, mbe nɛɛrɛ ka wa pe e na, mbe e pe cheche, mbe ndro wa e sisaa ka ta mbe yo.
52004001	Ni wolo, ni kee haŋa yi kre, e na o le mu twan, mu chin imi sembremu ee tni mbe ki Nyiɛkpↄↄ yiɛnyi, a kre tnimu kre nu e nyi kre. La, o e tali o Tafun Yesu mɛɛ ni, e pe mbe ki wɛ nyjɛ e pini yire na.
52004002	Ŋgi na, kooloe nyjɛ o na yire o Tafun Yesu jaŋga na mna e nyina kre e yi chin.
52004003	Ŋga Nyiɛkpↄↄ chaa yi na ee pe cheche, mbe eyɛ wↄ tiɛrɛɛ nu.
52004004	Bilɛ pre kro fna mbe chin imi na blↄ na u chↄ jiin, mbe pe cheche, mbe peyɛ ŋga buuro,
52004005	ki n pe mbe tni niŋge sisaa kolo na, imi na leele mblɛ pe n Nyiɛkpↄↄ chin pini kre.
52004006	Kre kolo ŋga na kre, lewo n fna mbe u ŋmbrↄ sumifun pe sisaa kolo ka na. O klu mu kre kee ŋga yo e pan, mu chin na e jaari na o Tafun we leele mblɛ pe yire sisam nyjɛ nyini pini kre ndie tini.
52004007	Nyiɛkpↄↄ nsra yo na o paan tni mbra tiɛri, la, wra yo o paan tni mbe pe cheche.
52004008	Kena ŋmba we je a u n li yire kee nyjɛ na kre, lewo kee ma u je, la, Nyiɛkpↄↄ ŋmba u e kaan Kpra Ŋumu wre kee u je.
52004009	Ki n shian na mbe e nyunↄ mbe yo e pan na e e ŋmbilɛ shↄnlifɛɛnlɛ kori, Nyiɛkpↄↄ wre titi e nyina imi na ki fna e eyɛ kori mbe da.
52004010	A e ja mu li ki na mu e wolo shↄnlifɛɛnlɛ mblɛ pee wa Makedonia na pre kori. Kena o e tali na e pe mbe ki wɛ imi na e pini kre na.
52004011	E tnimu nu kre, e eyɛ nyjii, e ti mbe e yiɛ nyina e tnumu na, mbe e jaa eyɛ le, imi na o klu mu yo e pan kre.
52004012	Na e pe ma kre, mblɛ pe n pe shↄnlifɛɛnlɛ pre we na e kaan buuro, a yaa eyɛ wru mbe taa ndro na na u e le.
52004013	O wolo, leele mblɛ pe ku kre, o chaa mbe e pe kee chin, mbe e yiɛ wa je na mblɛ pe n wa na kaanhaa ni pre lɛ.
52004014	O shↄ mu li na Yesu na ku mu ndru mu nyi. Ki tia o shↄ mu li na mblɛ pe Yesu shↄ mu li mu ku kre, Nyiɛkpↄↄ we ti mbe pre na Yesu pan.
52004015	O Tafun wre u o nyina kee ŋga, na o e nyina ki yi. Ŋga ble o Tafun wre we pan kre, wre mblɛ o le, a o n ta mu ku kre, waa yiɛklu mblɛ pe ku kre na.
52004016	Oo mana kpↄↄ tiŋge loo, mbe nyjeeri bituŋu lopom gblee kpↄↄ le, mbe Nyiɛkpↄↄ bnↄ tin, mbe o Tafun wre titi yiri nyjeeri mbe tii tra. Mblɛ pe Yesu wre shↄ mu li mu ku kre we klu mbe nyi.
52004017	Kena wre mblɛ oo wa na le, a o n ta mu ku kre, wre na mblɛ pie nyi kre kro we sɛ o Tafun fni nyiɛ yiɛ na. Kena mna o Tafun nyi kre, bawa oo pe nyjila kro nu.
52004018	Kena e yire kee nyjɛ tɛɛ e na eyɛ leni gbeŋmbaa.
52005001	O wolo, ki n shian na oo e nyunↄ mbe e nyina nyjila ŋga nu yire kee nyjɛ krɛrɛ we pe.
52005002	Ŋgi na, yire titi chin na o Tafun wre pan ble kre, we pan imi na juo paan juhaa blee kre.
52005003	Nyjila ŋga ni leele we na yuu na waŋgra nyjii, ki tia fiɛrɛ n wa fuŋga kre, kre nyjila kre nu Nyiɛkpↄↄ we yirɛ kro kla mbe ki o fo. Pan kie pe na imi na selɛɛ foni na chlↄ yaa ŋga yi. Kolo ka n wa mbe lewo jaa tro ki na mbe shↄ kre kanyana kre nu.
52005004	La, o wolo, yire n wa wↄmu nu, kena ble kre n fna mbe yire fo na juo wi.
52005005	yire krɛrɛ kania kre biile lɛ yire, a e pe nyisee kre biile. Blee, ndee wↄmu biile ma wre.
52005006	Kena yaa ti mbe o pe na leele mblɛ pe snii kre lɛ. E ti mbe o tni mbe shie, mbe o yiɛto.
52005007	Blee ki woo mbe mblɛ pie ŋunu kre ŋunu, mbe mblɛ pie gbↄ mbe to kre gbↄ.
52005008	La, nyisee kre biile lɛ wre, kena ki fna mbe o yiɛto. Ki fna mbe o shↄnlie na koroo yii na o ŋunↄ wiyira ŋga ki o tↄ yi, mbe o o dankna ŋga o ta o ŋmaashↄmu nu kre pe o ŋunↄ wi juulee.
52005009	Nyiɛkpↄↄ nsra o wↄ na o paan to u krↄ kuↄn kre nu, la, wra o wↄ na o paan yire o Tafun Yesu Kristo wre na mbe ŋmaashↄmu ta.
52005010	Wre wra ku mu o ŋga, mbe o yire ki na, na waa pan na o le o, na o ku o, mbe wre na wre ŋmaa li.
52005011	Kre kee ŋga ndra na, e eyɛ le gbeŋmbaa, e na yaa eyɛ na, imi na e pini kre.
52005012	O wolo, o e tali, mbe e mblɛ pra tnumu tun e nu kre ŋga buuro ŋga ki fna. Leele mblɛ pe e le, na e nyina Kristo tnimu.
52005013	E pe kori, e pe ŋga buuro kpↄↄ tnumu ŋga pe tuni kre ndra na, e ti mbe wejinyiŋge pe e lalaa.
52005014	O wolo, o e tali, e paara e mblɛ pe kila na tro finfin kre nyina. E mblɛ pe fiɛ kre le gbun. E ya mblɛ pe pↄlɛ kre na, e na frↄ.
52005015	E le na wa wa sisaa tɛɛ mbe sisaa fↄlↄ tↄ, la, nyjila kro nu e na chichie pini e na eyɛ kaan, e na pini ma e na ndro kro kaan.
52005016	E ti mbe e yiɛ na shio nyjila kro nu.
52005017	E na nyiɛtali nyjila kro nu.
52005018	E na Nyiɛkpↄↄ kaan mboo kee kro na. Ŋga yire na Yesu pe nunu ŋga, pan Nyiɛkpↄↄ chaa mbe e na pini.
52005019	Yaa shia Kpra Ŋumu wre tↄ kolo.
52005020	A yaa shia Nyiɛkpↄↄ kee nyanyoo le kewaa.
52005021	E na kee kro le chiriri ŋga ki nyu kre, e kre yii kɛshiin,
52005022	E eyɛ wↄ we yili sisam kro nu.
52005023	Nyiɛkpↄↄ ŋmba u o kaan wejinyiŋge kre u e pe cheche kolo kro na, mbe e ŋumu, na e wejinyi na e nyiɛ wↄ mbe yili nɛɛrɛ kro nu, mbe sɛ su o Tafun Yesu Kristo wre pan ble.
52005024	Nyiɛkpↄↄ ŋmba u e yeeri kre we ki pe, ŋgi na, u pe kprafun.
52005025	O wolo, e nyiɛtali e o ŋga.
52005026	E o wolo pre kro shaari o pan.
52005027	Ni o Tafun wre jaŋga tɛɛ na e tali na, e hlɛ ŋga tↄↄnri e e wolo sumifɛɛnlɛ pre kro nyina.
52005028	Yire na o Tafun Yesu Kristo dumiɛ e tni.
53001001	Mi Pↄↄl, na Silas, na Timotio pan hlɛ ŋga yiri na shie sumifɛɛnlɛ mblɛ pee wa Tesalonika na, mu pe o lɛ Nyiɛkpↄↄ wre, na o Tafun Yesu Kristo wre wolo kre pan.
53001002	O lɛ Nyiɛkpↄↄ wre, na o Tafun Yesu Kristo wre pe e ŋga dumiɛ na wejinyiŋge.
53001003	O wolo, o Nyiɛkpↄↄ kaan mboo e ndra na nyjila kro nu. Ki fna mbe o pe ma, ŋgi na? E shↄnlie shie yiɛ, a koroo ŋga ni e eyɛ kori kre kpↄↄri na yaa.
53001004	Kre ki tia a o na e teeri na oyɛ kpↄↄri Nyiɛkpↄↄ sumifɛɛnlɛ pre nu kre. Na o le imi na pe e fiŋge, a e na kala nyaa, mu ja mu frↄ mu shↄ mu li kre, ki fna o e tɛɛ mbe oyɛ kpↄↄ.
53001005	Yire kee nyjɛ krɛrɛ o nyina na Nyiɛkpↄↄ kpra kuↄn fraka, a ki tia o chin na e fna u ŋunumu ŋga na e fnai kre nu.
53001006	Nyiɛkpↄↄ we kpra li, mblɛ pe tia e na kala nyaa kre, we ti mbe pe kala nya.
53001007	A yire mblɛ e kala nyaa kre, we ti mbe e wuu, a pan chↄↄ we ti mbe o wuu na. Na o Tafun Yesu wre na u nyjeeri bitumblↄ faŋgafɛɛnlɛ pre waa yiri nyjeeri na paan,
53001008	pie pan kanhun ŋga ki nyini ni, mbe paan mblɛ pe n Nyiɛkpↄↄ chin, a pe n li o Tafun Yesu Kristo ketaan kre na kre ndie tini.
53001009	Pie kanyana ŋga ki n nyukↄↄnrↄ ni nya. Nyiɛkpↄↄ we pe flo o Tafun wre na u faŋga yɛnyiŋge kre yiɛ.
53001010	Ŋga ble o Tafun wre we pan, mbe u leele pre kro u ŋga yɛnyiŋge na buuro kre, ee chaa pe nu, ŋgi na, kee ŋga o yo e pan kre, e ki shↄ mu li.
53001011	Kre ki tia o na nyiɛtali na e kaan nyjila kro nu kre. O o Nyiɛkpↄↄ wre tali mbe u ti e jaa tni tnimu ŋga nu u e yeeri kre nu. Nyiɛkpↄↄ u yire u jaŋga kre na mbe ti e jaa kee chiriri ŋga e chaa mbe pe kre pe, mbe ti e jaa shↄnlie tnumu ŋga e tuni kre tun mbe sɛ kↄ.
53001012	Na e pe ma kre, kie ti mbe e o Tafun Yesu wre yɛnyiŋge ta e pan, mbe yire ka ta u pan. O Nyiɛkpↄↄ wre na o Tafun Yesu Kristo wre dumiɛ ki ti mbe ki pe ma yɛŋgɛ.
53002001	Ni wolo, mu wru o Tafun Yesu Kristo wre panhaa, na imi we o wru mbe pan u jaara kre, ni e tali,
53002002	yaa ti mbe pe e jawala kla ki na, ndee mbe ti mblɛ pe yuu na o Tafun wre ble kre pan mu tro kre e jawala kna, ndee mbe ti mblɛ pe yuu na Nyiɛkpↄↄ kee pe nyaa na yuu kre, ndee na u kee kpali kre, ndee na yuu na wre o yire kee nyjɛ hlɛ nyunↄ mu pan mu pe ŋga kre, mbe pia e le fiɛrɛ.
53002003	Yaa shia ti mbe pe wa e fana kolo ka na. Ŋgi na, Kristo pan ble kre wa da, fↄna nyjila ŋga nu leele we yiri mbe Nyiɛkpↄↄ taan kre da, ki nyjila kre Nyiɛkpↄↄ loŋgo wre we yiri, wre Nyiɛkpↄↄ we kla kre.
53002004	We paara mbe Nyiɛkpↄↄ sumiɛ, na sumiɛ ŋga mu chin ŋga kro taan. We uyɛ kpↄↄ mbe wɛ ndro kro na, a Nyiɛkpↄↄ suminyuŋgo we sɛ tni mbra yuu na wre wi Nyiɛkpↄↄ.
53002005	E sↄↄnri na nyjila ŋga ni ndaa wa e jaara kre, ndaa yire kee nyjɛ krɛrɛ yo e pan.
53002006	Yire titi e chin ŋga ki u tↄ kolo a u n pan tun. Nyjila ŋga ni ki fna kre, kre nu Nyiɛkpↄↄ loŋgo wre we pan.
53002007	Ndra shelee kee nyjɛ yi ndra kree wa na tnumu tuni, la, kee ŋga kie pe kre n ta mu pe tun, fↄna ŋmba u ki tↄ kolo kre Nyiɛkpↄↄ u wↄ wa.
53002008	Kre nyjila kre nu oo Nyiɛkpↄↄ loŋgo wre nya, na o Tafun Yesu Kristo wre waa pan, we u gbo na u nyu fuflɛ ni, mbe u kla na u yɛnyiŋge ni.
53002009	Nyiɛkpↄↄ loŋgo wre, Sutna jaŋga ni we pan, mbe paan kawako kee nyininyini pe, mbe kafinɛ kee tataara pe.
53002010	We yire kafinɛ, na ndra shelee kooloe tataara na mbe mblɛ pe shie mbe sɛ kla kre fana. Pie kla, ŋgi na, pe n kpra kre le mu nya, a pe n ki kori, mbe yire ki na mbe ŋmaa ta.
53002011	Kre kee ŋga ndra na Nyiɛkpↄↄ pan na jaŋga ka ni pe nu mbe praa punu, mbe ki ti mbe pe kafinɛ kee shↄ mbe li.
53002012	Ŋga kie pe yi na, leele mblɛ pe n kpra kre shↄ mu li, la, mu tia pe yiɛshↄ sisam na kre, Nyiɛkpↄↄ we pe gbun pimi ni.
53002013	O wolo, ki fna o na Nyiɛkpↄↄ kaan mboo nyjila kro nu e ndra na, o Tafun e kori, ŋgi na, u e wↄ mbe klu mbe e ŋmaashↄ, ŋgi na, Kpra Ŋumu wre jaŋga tia e pe cheche, mu pe Nyiɛkpↄↄ wolo, mu yire e shↄnlie ŋga e ta kpra kre nu kre ndra na.
53002014	Ketaan ŋga o kpali e pan kre, kre na Nyiɛkpↄↄ yire mu e yeeri, wra e yeeri mbe e paan o Tafun Yesu Kristo yɛnyiŋge kre ka ta.
53002015	Kena ni wolo, e yire gbiŋmbi, e kpra kee ŋga o na e nyina kre yii. Kpra kee kre o na ka kpali e nu, mna e nyunↄ ki ka.
53002016	O Tafun Yesu Kristo wre titi, na o lɛ Nyiɛkpↄↄ ŋmba u o kori, mu yire u dumiɛ kre na mu o le blenyini gbun, na dankna chichie kre,
53002017	pe e ŋga gbun, mbe e ŋga faŋga mbe e jaa kee ŋga ki nyu yo, mbe jaa chichie pe.
53003001	Ni wolo, ŋga ki kro tↄ yi na, e nyiɛtali e o ŋga, mbe o Tafun wre kee kre kpali mbe sɛ yiɛ nyaanyaa, mbe yɛnyiŋge ta, imi na kra pe e nu kre.
53003002	E nyiɛtali mbe Nyiɛkpↄↄ wre o wↄ mbe yili ndra shelifɛɛnlɛ, na sisam pefɛɛnlɛ pre kɛɛ. Ŋgi na, ndro kro ma u ketaan kre shↄ mu li.
53003003	La, o Tafun wre pe kprafun, we e ŋga faŋga, mbe kɛ tↄ e na, mbe e shↄ mbe yili Sutna wre kɛɛ.
53003004	O Tafun wre u ti mbe o dankna e na. O shↄ mu li na ee pe imi na o e nyina kre, mbe kro mbra pini ma nyjila kro nu.
53003005	O Tafun wre u e jawala nyaa mbe e Nyiɛkpↄↄ koroo kre nya, mbe e jaa frↄ mbe Kristo shie.
53003006	O wolo, o o Tafun Yesu Kristo wre mɛɛ tɛɛ na yuu e pan na, e eyɛ kun e wolo sumifɛɛnlɛ mblɛ pe gbashia lii kre na. Kooloe nyjɛ o pe nyina kre, pe yi je.
53003007	Yire titi chin na imi o na pe kre, pan ki fna e pe. Nyjila ŋga ni o naa wa e jaara kre, o nsraa gbashia lii.
53003008	Ndro nsraa wa a o na u sro li finfin. Ŋga ndro we ya o na mbe waa u fun fↄlↄ tↄ kre ndra na, o na tnumu tun kpↄↄ, lafo na blee, imi kie pe mbe waa e wa gbun na fↄlↄ ni.
53003009	Ki n pe na kolo ki nsraa wa o pan, mbe o yaka shↄ e pan, kre ki tia o na ma pe. O naa chaa mbe e o le mbe twan, kre ki tia o na pe ma.
53003010	Ŋga o naa wa e jaara kre, o na yo e pan na, "Ŋmba u n na chaa mbe tnumu tun kre, yaa ti mbe u li."
53003011	Ŋga ki tia o na yuu ma kre, o loo na leele plɛ wa e nu mu na gbashia lii, pre leele pre n na yaka pini, la, leele kee nyjɛ nu pe n fna, u yuu na tro.
53003012	O o Tafun Yesu Kristo mɛɛ tɛɛ na pre leele mblɛ jaari na, pe tni imi na ki fna, mbe tnumu tun mbe peyɛ le.
53003013	O wolo, yire waa shia fna chichie pee na.
53003014	Aada ndro waa wa e nu mbe wa li kee nyjɛ o e nyunↄi ŋga na, na ki pan ma kre, e u fun dↄↄta, e eyɛ kun u na, mbe ki ti mbe nyifɛɛrɛ u gbo.
53003015	La, yaa u pe na e loŋgo wi, la, e u jaari na e ŋmbrↄ sumifun wi.
53003016	O Tafun ŋmba u o kaan wejinyiŋge kre, u e ŋga wejinyiŋge nyjila kro nu, na kolo kro na. Yire na, o Tafun e tni.
53003017	Mi titi kɛ nyu nyunↄmu yi nyjɛ; Mi Pↄↄl, e shaari. Na mi titi hlɛ nyunↄ, pan ni ki nyunↄi imi, mbe ni mɛɛ le ki jaara.
53003018	Yire na o Tafun Yesu Kristo dumiɛ e tni kro.
54001001	Mi, Pↄↄl, Yesu Kristo bituŋu wre, o ŋmaashↄfun Nyiɛkpↄↄ wre, na o danknafun Yesu Kristo wre pe ni wↄ,
54001002	mi pan hlɛ ŋga yiri na shie ni kpra pↄ Timotio ŋmba mi na wree wa shↄnlie nunu nu wre pan. O Lɛ Nyiɛkpↄↄ, na O Tafun Yesu Kristo wre pe mu dumi, mbe mu fooro chin, mbe mu ŋga wejinyiŋge.
54001003	Ni chaa mbe mu tni Efiso na, imi na ndaa yo mu pan ŋga ndaa shie Makedonia na kre, leele plɛɛ wa wa na kee fↄnyi yɛ nyina, mbe mu pe jaari mbe pe yi ti.
54001004	Yo pe pan mbe pe mbuura na pe tolɛɛlɛ mɛɛ tataara yire kee yoo ti. Yire kee yire krɛrɛ kakra ni yi paan, yi n na Nyiɛkpↄↄ shↄnlie kolo kre nyina.
54001005	Ŋga ki tia ndaa kee nyjɛ yuu kro yi na, pie koroo ŋga ki yili loloŋgo cheche nu nya, mbe pe jawala saan pe na, mbe pe shↄnlie yire.
54001006	Leele plɛ fun yire kooloe nyjɛ na, mu kna mu sɛ taa jijiere kee na.
54001007	Pe chaa mbe pe Mbose mbra nyinafɛɛnlɛ, la, pre titi kee nyjɛ yi yilii pe nyuu, ndee kee nyjɛ pe yii kɛshiin kre, pe n yi nↄↄ loo.
54001008	O chin na Mbose mbra yire nyu, na mu li ki kolo na wala.
54001009	Ki fna mbe o sↄↄnri na Mbose mbra yire, leele chichiele na ma pra yila mu yi le, la, mbra taanfɛɛnlɛ, na ndikambla, na mblɛ pe n na Nyiɛkpↄↄ sumi, na sisampefɛɛnlɛ, na mblɛ pe n pe cheche, na mblɛ pe Nyiɛkpↄↄ pini na tɛɛ, na mblɛ pe pe lɛɛlɛ, na pe loolo gbo, na mblɛ pe tuwi mu leele gbo,
54001010	na tiɛrifɛɛnlɛ, na bilɛ mblɛ pe sni na bilɛ ni, na mblɛ pe leele yiri na prɛ, na kafinɛfɛɛnlɛ, na mblɛ pe danyi wɛɛ dani, ndee mu na kee nyjɛ yi n fna nyina kre, pre na pra yila mu Mbose mbra yire le.
54001011	Mbra yire pe nyina kre, yi kpra kee kroo wa Nyiɛkpↄↄ yɛnyiŋge ketaan ŋga nu dwamu nyi kre nu, a u ki le ni kɛɛ na ni ki kpali.
54001012	Ni O Tafun Yesu Kristo wre kaan mboo na u ni ŋga faŋga a ni tnumu ŋga u ni ŋga kre tun. Ni u kaan mboo na u le na ni fna mbe u ni wↄ mbe ni u sumi,
54001013	nde jle kre ndaa kefuɛn yo u na, mna u pra, mna u tɛɛlɛ. La, Nyiɛkpↄↄ na nyu ni na, Ŋgi na, ni nsra shↄ mu li, a ni nsra chin kee ŋga ndaa pini.
54001014	A O Tafun Nyiɛkpↄↄ wre na ni dumi, mna ni ŋga shↄnlie, na koroo ŋga o taa Yesu Kristo nu kre.
54001015	Kre kee ŋga pe kpra kee ŋga lewo fna mbe yii, mbe ki shↄↄli, Yesu Kristo na pan waŋgra ŋga nu mna sisampefɛɛnlɛ shↄ. A mi Pↄↄl nsra prↄ sisampefɛɛnlɛ pre nu.
54001016	Kre ndra na Nyiɛkpↄↄ na yila mna ni fooro le, imi kie pe mbe Yesu Kristo u frↄ ŋga u ta ni na nyina, ndaa wɛ sisampefɛɛnlɛ mblɛ pee wa kro mbe paan u shↄↄli, mbe blenyini ŋmaa ta pre kro na.
54001017	Blenyini Ŋunu wre, wre ŋmba uu wa nyjila kro nu, a pra u nya nyini ni kre, wre wi Nyiɛkpↄↄ nunu chom ŋmba ki fna o ŋga kpↄↄmu, na yɛnyiŋge nyjila kro nu. Amin.
54001018	Ni pↄ Timotio, kre paara nyinaa ŋga ni chaa mbe mu yii kɛshiin, yire kee nyjɛ, ŋu titi kee nyjɛ Nyiɛkpↄↄ kee nyanyofɛɛnlɛ pre yo mu tɛɛ yi. Ti mbe yire kee yire pe mu ŋunↄ wiyirɛ, mbe mu tɛɛ mbe wii sɛ yiɛ,
54001019	mu ti mbe mu jawala saan mu shↄnlie na. Leele plɛɛ wa, kee nyjɛ pe jawala yo pe pe kre, pe n li yi na. A ki tia pe shↄnlie shↄ mu to.
54001020	Pre leele pre plɛ lɛ Himenio, na Alɛksandria, pre leele mblɛ, ni pe wru mu le Sutna kɛɛ, mbe Sutna pe ndie tini mbe sɛ su nyjila ŋga ni pie chin na ki n fna mbe pe kefↄↄn yo mbe Nyiɛkpↄↄ taan.
54002001	Ŋga ki yiɛ klu yi na, e na nyiɛtali kpↄↄ e na leele kro kaan, e Nyiɛkpↄↄ tali mbe u pe fooro chin, e na Nyiɛkpↄↄ kaan mboo kee nyjɛ we pee pe ŋga yire ndra na.
54002002	E na nyiɛtali e na ŋulo, na jaŋgafɛɛnlɛ kro kaan, mbe ki ti o jaa tni komm, na wejinyiŋge ni, mbe jaa Nyiɛkpↄↄ sumi kolo chiriri na.
54002003	Kre kee ŋga nyu, mu tna o ŋmaashↄfun Nyiɛkpↄↄ wre pan.
54002004	Wre u chaa mbe ndro kro ŋmaa ta, mbe paan kpra kre chin.
54002005	Ŋgi na, Nyiɛkpↄↄ wree nunu, a Yesu Kristo wree wa, wre u lewo na Nyiɛkpↄↄ lalaa gbeele,
54002006	wre wra u ŋmaa tɛɛ mu sra wↄ mu lewo ŋga, kre kee ŋga na pe dansiɛ kee nyjila ŋga ki fna nu, mu nyina na Nyiɛkpↄↄ chaa mbe lewo kro ŋmaa ta.
54002007	Kre kra tia pra ni wↄ bituŋu, a ndaa sɛ leele mblɛ pe n pe Judae pre nyina shↄnlie na kpra kee kre. Kala ma ni fnɛ, kpra titi ni yuu kre.
54002008	Ni chaa lawee kro nu mbe bilɛ kɛnyi yire nyjeeri mbe nyiɛtali, pe fna mbe pe leele mblɛ pe pe cheche, mblɛ nu krↄ, ndee kakrↄ kee ka n wa.
54002009	Pan chↄↄ ni chaa mbe chiɛlɛ na dodonyi nyjɛ yi fna leni, mbe pe yiɛto, mbe peyɛ nyjii, pia na pe ndrɛ nyjuro pini ka sembremu mbra chaa mbe yi nyu mbe tro. A pia na swa nyiɛ yirɛ, ndee dnɛ chichiele saanrɛɛ teeri mbra peyɛ sani, a pia na dodonyi nyjɛ ndrↄ yi sheli mu tro leni.
54002010	La, pe ti mbe pe kepele nyu na chiɛlɛ mblɛ pe Nyiɛkpↄↄ sumi lɛ.
54002011	Chiɛlɛ fna mbe chin na ki fna mbe pra pieri, mbe peyɛ nyjii, mbe twan.
54002012	Ndaa ti mbe chiɛlɛ bilɛ nyina, ndee mbe jaŋga ta pe na, pe fna mbra pieri.
54002013	Ŋgi na, Adam pra klu mu gbeele, mna chin mu Hawa gbeele.
54002014	Adam ma wↄↄ wre na fana, la, Hawa wↄↄ wre na fana mna tia wra Nyiɛkpↄↄ mbra taan.
54002015	Ki tia Nyiɛkpↄↄ tia chiɛlɛ na kala nyaa sehaa, la, na pe u shↄnli, mu peyɛ nyjii, mu pe cheche, mu koroo ta kre, we pe shↄ.
54003001	Ki pe kpra kee a pra ki yuu na, na lewo chaa mbe pe sumifɛɛnlɛ yɛklo kre, kena u tnumu chichie wru.
54003002	La, sumifɛɛnlɛ yɛklo fna mbe pe lewo ŋmba na kee ka n wa mbe lewo ta mbe yo, ki fna mbe u chↄ pe nunu, mbe u yiɛ to, mbe pe jawalafun, mbe pe lewo ŋmba u uyɛ nyjiri kee kro nu, mbe pe lewo ŋmba u fumblↄ yii mu chin, mbe pe lewo ŋmba we jaa leele nyina:
54003003	U n fna mbe pe gbↄgbↄↄ, ndee mbe pe lewo ŋmba uu nyanya, la, ki fna mbe u nyjii, mbe wa pe kakↄtuŋu, mbe wa pe lewo ŋmba yiɛ ki nyinai swa na.
54003004	U fna mbe pe lewo ŋmba u ja na wre titi sele le chichie, mbe jaa ti u biile u ŋga buuro, mbe ndie tɛɛ u pan.
54003005	Na lewo wa jaa wre titi sele le chichie, mni we pe mbe jaa Nyiɛkpↄↄ sumifɛɛnlɛ pre le hin?
54003006	U n fna mbe pe lewo ŋmba u chinɛ fↄŋgↄ, na kre ma, we uyɛ kpↄↄ mbe yire wa mbe to, imi na Sutna na to kre.
54003007	U fna mbe pe lewo ŋmba fimifɛɛnlɛ kaan buuro, imi kie pe mbe nyifɛɛrɛ ka nyini wa u gbo, mbe waa sɛ to Sutna pɛlɛ nu.
54003008	Sumifɛɛnlɛ pre loplombo pre fna mbe pe kepele nyu, mbe pe kpra ni, pe n fna mbe pe gbↄgbↄↄlↄ, pe n fna mbe pe yiɛ na nyinai swa na.
54003009	pe ti mbe pe jawala saan pe na, mbe pe kpra kee ŋga kra ndra, a Nyiɛkpↄↄ ki wↄ mu pe nyina, a pe ki shↄ mu li kre yii kɛshiin.
54003010	Pe kepele fna mbe le chichie, na pe kepele nyu kre, mbe pe chiin sumi.
54003011	Pan chↄↄ pe chiɛlɛ fna mbe pe kepele nyu, pia na leele kro yuu, pe yiɛ fna mbe to, mbra kpra lii kee kro nu.
54003012	Sumifɛɛnlɛ lopom fna mbe u chↄ pe nunu, a ki fna mbe u jaa na u chↄ na u biile le chiriri.
54003013	Loplombo mblɛ pe sumi chiriri kre, pe mɛɛ chichie taa, mbe jaa gbun ta mbe pe shↄnlie ŋga pe ta Yesu Kristo nu kre kee yo.
54003014	Ni shↄnli na kia mu, mbe pan e pan wa, la, ni chaa mbe e nyunↄ yire kee nyjɛ.
54003015	La, na kia pan na ni mu naa, hlɛ ŋga ni nyunↄi ŋga we ti mbe e chin kepele ŋga ki fna mbe lewo pe Nyiɛkpↄↄ sele nu, pre lɛ Nyiɛkpↄↄ ŋmba u le wre sumifɛɛnlɛ, a pre na kpra kre yire.
54003016	O sumiɛ ŋga kee Nyiɛkpↄↄ wↄ mu o nyina kre, ndro wa jaa yo na ki kee nsra shian. Nyiɛkpↄↄ na kaari lewo, a Kpra Ŋumu na tia o na u nya na u fraka, a nyjeeri bitumblↄ na u nya, a pra u kee kpali lawee lawee nu, a pra u shↄ mu li waŋgra ŋga nu, a wra sɛ nyjeeri.
54004001	Kpra Ŋumu wre ki yo chasi na, ble hɛnyi yire nu leele plɛ we pe shↄnlie wa, mbe sɛ ndie tɛɛ kafinɛ ŋumu yire pan, mbe taa ŋumufuɛn kee nyjɛ pe nyina na.
54004002	Kafinɛfɛɛnlɛ na fanafɛɛnlɛ pe yire kee nyjɛ nyina, a na pe kalafnɛ pe n na lɛɛlɛ kee ka na.
54004003	Pre pe yuu na ki n fna mbe lewo leŋge, a sro yɛɛ wa yi n fna mbe lewo yi li. La, Nyiɛkpↄↄ wra yire sro yire gbeele, shↄnlifɛɛnlɛ mblɛ pe kpra kre nya kre, mbe pe nyiɛtali mbe wo yi na, mbe mboo ŋga yi na, mbe yi li.
54004004	Yira ŋga Nyiɛkpↄↄ gbeele kro nyu, yaka n wa mbe o ki je, la, yira kro fna mbe mu nyiɛtali mbe wo ki na, mbe mboo ŋga ki na.
54004005	Nyiɛtalaa kre we ti mbe ki pe cheche, ŋgi na, Nyiɛkpↄↄ yo na ki nyu.
54004006	Na mu mu wolo sumifɛɛnlɛ pre nyina yire kee nyjɛ kre, mu pe Yesu Kristo sumifun chiriri ŋmba u uyɛ pↄↄri shↄnlie kee kre nu, mu taa kpra nyinaa na.
54004007	La, muyɛ wↄ chalɛɛlɛ mbuura kewɛɛ yire nu, mu gbeŋmba mu Nyiɛkpↄↄ sumiɛ kolo chiriri twan.
54004008	Na mu mu wejiŋge fiŋge, ki nyu kolo ka na, la, na mu Nyiɛkpↄↄ sumiɛ kolo chiriri wru kre, tnuu wa ki nu kolo kro na, ŋgi na, kie mu ŋga fuŋgaami na mbakↄ ŋmaa.
54004009	Kre kee ŋga ni yo ŋga kpra kee yi, a ki fna mbe ndro kro ki shↄ mbe li.
54004010	Kre ki tia o na wii, na tnumu tuni kpↄↄ, ŋgi na, o dankna Nyiɛkpↄↄ ŋmba u le wre na, wre wi ndro kro ŋmaashↄfun, la, mblɛ ŋmaa u shio titi lɛ shↄnlifɛɛnlɛ.
54004011	Yire kee nyjɛ, pe nyina yi yi, mu pe jaari yi na chichie.
54004012	Maa ti ŋga mu pe pↄ kre na, mbe ndro mu le na muu fiɛn, la, ti mbe shↄnlifɛɛnlɛ pre mu le, mbe mu twan, ti mbe mu paara, na mu kepele, na mu koroo, na mu shↄnlie, na imi mu pe cheche kre le mbe twan.
54004013	Mu nyjila kro wru mna mu Nyiɛkpↄↄ kee kre pe nyunↄ mu tɛɛ kre tↄↄnri mna pe nyina pe fnihaa, mna paara pe pan, mna pe nyina mbe hɛ su na mbe pan.
54004014	Ŋumu kɛyirɛ nyjɛ wra mu kɛ nyjila ŋga ni Nyiɛkpↄↄ kee nyanyofɛɛnlɛ pre na paara, a loplombo pre na kɛ taa mu na kre, maa shia yi ka ti.
54004015	Yire kee nyjɛ krɛrɛ, muyɛ wru mu yi ŋga, mna yi pini, mbe ndro kro mu nya na mu ka pini.
54004016	Muyɛ le chichie, mna kee nyjɛ mu nyina yire le chichie. Yiɛnyina mna yire kee nyjɛ krɛrɛ pini, Ŋgi na, na mu yi pini kre, ŋu titi we ŋmaa ta, a mblɛ pie mu kee yire loo kre we ŋmaa ta na.
54005001	Maa shia fuu lopom na, la, buuro tɛɛ mu paara u pan na mu lɛ wi. Paara nyanyjɛbɛɛlɛ pre pan na mu ŋmbilɛ lɛ,
54005002	mu paara chiɛlɛ pre pan na mu loolo lɛ, mu paara bichabɛɛlɛ pre pan na mu jaala lɛ, imi na ki fna.
54005003	Ta lekuchiɛlɛ mblɛ lɛ lekuchiɛlɛ titie pre kaan buuro.
54005004	Na lekuchlↄ waa wa na biile ni kre, ndee na nanae ni kre, pre fna mbe klu yire pe katoo mbe Nyiɛkpↄↄ sumiɛ kolo chiriri twan, mbra pini mbra pre titi sele leele kaan, na e pe ma kre, kena e e sefɛɛnlɛ na e lelɛɛlɛ fↄlↄ tↄ, a kre na Nyiɛkpↄↄ yiɛ shↄ.
54005005	Chlↄ ŋmba u pe lekuchlↄ kprafun, a u n wa ndro ni wra u le kre, wre u kaan Nyiɛkpↄↄ na, mbra Nyiɛkpↄↄ tali mbe u ya u na lafo na ble.
54005006	La, lekuchlↄ ŋmba u uyɛ wru mu taa wejiniŋge yirɛ kro kre, u le chↄ, nde u ku.
54005007	Sumifɛɛnlɛ pre nyina yire kee nyjɛ, mbe ndro wa pe kee ka ta mbe yo.
54005008	La, na wa n u katoo ndro, ndee wre titi sele ndro le kre kolo ŋga na kre, kena u shↄnlie kolo wa, u fun sisam wɛ ndro ŋmba u n shↄnli na.
54005009	Maa shia lekuchↄ ŋmba u n li yɛlɛ fuloetaarɛ kre tↄↄnri mbe chaa lekuchiɛlɛ nu. A ki fna mbe u pe blↄ nunu leŋgefun,
54005010	a u pe ndro ŋmba ndro kro u chin na u kepele nyu, mu pe chlↄ ŋmba u u biile pↄↄri chichie, mu fumblↄ yii mu chin, mu na Nyiɛkpↄↄ leele jeelee jee, mu na yaa kanyanafɛɛnlɛ na, mu ja na chichie ŋga mu chin ŋga kro pini.
54005011	La, maa shia lekuchiɛlɛ bichabɛɛlɛ tↄↄnri mbe ya lekuchiɛlɛ na, ŋgi na, na leŋgeere niŋge pe yii pe ja na laari Kristo kro,
54005012	na ndro pe ma, kena u u danyi jle nyjɛ u da pimi li.
54005013	Kre kro ni pe gbashia twan, mbe yiri mbra kila kalonyi nu. Ŋga ki n prↄ kuraa yi na pe leele kro yuu, na nyu leni leele kee nyjɛ nu pe n fna nu, kaalɛɛ nyjɛ yi n fna yo wee kro pe yi yuu.
54005014	Kena pre bichabɛɛlɛ pre, ni jawa na, na pe ndru mu leŋge, mu se, mu pre titi katooe le kre, ki nyu, mbe ki ti mbe o loŋgo wa o sisaa ka ta mbe yo.
54005015	Lekuchiɛlɛ plɛ laa mu sɛ taa Sutna kro.
54005016	Kena na chlↄ waa wa mu pe shↄnlifun, a lekuchiɛlɛɛ wa u sele nu kre, u gbeŋmba wra pe le, waa pe wru mbe wa sumifɛɛnlɛ pre na, na, pra pe le mbe ki ti sumifɛɛnlɛ pre kolo ta mbra lekuchiɛlɛ mblɛ pe n lefɛɛnlɛ ni pre le.
54005017	Sumifɛɛnlɛ pre loplombo mblɛ pe tnumu tuni imi na ki fna kre, e pe ŋga buuro kpↄↄ, mblɛ pe tnumu tuni kpↄↄ na kee kre kpali leele nyina ki yi kre.
54005018	Ŋgi na, Nyiɛkpↄↄ kee kre pe nyunↄ mu tɛɛ kre nyina mbo, "Na nuu nyaari bleju na, na yi tru, maa shia u nyu pↄ", a "tnumu tunfun fna na u fↄtↄↄrↄ ni."
54005019	Na ndro pan mu lopom wa kee sisaa ka yo, yaa shia ki shↄ mbe li, fↄna dansiɛfɛɛnlɛ shiin ndee taarɛɛ wa ki na.
54005020	Na wa sisaa pe kre, e u yiɛ kee yo u pan leele pre kro yiɛ na, mbe ki ti mbe hamblɛ pre fiɛ.
54005021	Ni yire Nyiɛkpↄↄ na Yesu Kristo, na nyjeeri bitumblↄ yiɛ, na yuu mu pan na mu li kee nyjɛ ni yo ŋga kro na. A maa shia fiɛlɛ mbe wa gbun na pimi ni, ndee mbe ndro yiɛ le mbe chiin kee ka pe.
54005022	A maa shia fiɛlɛ mbe kɛ taa ndro na, mbe u wↄ na u Nyiɛkpↄↄ tnumu ka tun. Maa shia muyɛ le wa sisam nu, muyɛ pe cheche.
54005023	Mu lɛɛyira, na ŋga mu yaa nyaanyaa kre ndra na, maa na nyumu chiin gboo, ta simi gboo fiɛn fiɛn.
54005024	Leele plɛɛ wa, pe sisamuu wa fimi na, mu yiɛklu pe pan na shie na pe ni Nyiɛkpↄↄ Kpra kuↄn nu, a plɛ sisam wa jaa nya fuŋgaami.
54005025	Pan chↄↄ kepele chichie nyaa chasi, a nyjɛ yii wa a yi n na nyaa chiriri kre, yaa jaa ndra.
54006001	Tinlɛ pe pe tafɛɛnlɛ ŋga buuro ŋga ki fna, mbe ndro wa Nyiɛkpↄↄ, ndee kee ŋga o e nyina kre kee sisaa ka ta mbe yo.
54006002	Tinlɛ mblɛ tafɛɛnlɛ pe pe Kristo sumifɛɛnlɛ kre waa shia pe tafɛɛnlɛ yiɛ le, ŋgi na, pe ŋmbilɛ Kristo sumifɛɛnlɛ lɛ. Ki fna mbe pe pe sumi kpↄↄ, ŋgi na, mblɛ pe e tnu taa kre pe shↄnlifɛɛnlɛ na mblɛ e kori. Kena yire kee nyjɛ ki fna mna nyina mbra yi kpali.
54006003	Ŋmba we kee fↄŋgↄ ka nyina, a u n li O Tafun Yesu Kristo kpra kee yire na, ndee mu li o sumiɛ ŋga kee o nyina ŋga na kre,
54006004	kena uyɛ u kpↄↄri finfin, u fun n yaka chin. U fun wre jawala n wa, kakra lie, na krↄ ni u paan, a yire kee nyjɛ krɛrɛ kɛyira, na kakrↄ, na tɛɛlɛɛ, na jawala sisaa,
54006005	pre leele mblɛ kakra sisaa ni pe paan, nyjila kro nu pe jawala n na tnumu tuni, a pe n kpra kre kee chin, pe jawa na, Nyiɛkpↄↄ kolo pe swa chaara kolo.
54006006	Nyiɛkpↄↄ sumiɛ ŋga ki fraka tii mbe lewo yira kro ta, na ŋga mu ta chiɛri kre mu yiɛ nyi wala.
54006007	O nsra pan na yaka ni waŋgra ŋga nu, a waa jaa yaka wru tra ŋga nu mbe sɛ.
54006008	Kena na o o nyu sro na o yonyi ta kre, mbe o ti yire o yiɛ nyi.
54006009	La, mblɛ pe chaa mbe pe swafɛɛnlɛ kre, pe tuuri penlee nu, na tuuri jijiere na niŋge sisaa pɛɛlɛɛ nyjɛ yi n nyu mu lewo ŋga nu. Yire yi lewo tinii na shie klamu nu.
54006010	Ŋgi na, swa chaara yi sisam kro kolo. Plɛ yila ki chaara sisaa na mu laa Nyiɛkpↄↄ kro, mu tia fooro pe yii kpↄↄ.
54006011	La, ŋu rɛ, Nyiɛkpↄↄ ndro wi ŋu, kena laa yire kee nyjɛ krɛrɛ kro, mu fraka, mu Nyiɛkpↄↄ sumiɛ, na shↄnlie, na koroo, na frↄ, na nyjiimu yii kɛshiin.
54006012	Shↄnlie wiire wi, mu blenyini ŋmaa kre yii kɛshiin, kre na Nyiɛkpↄↄ na yila mu mu yeeri, nyjila ŋga ni mna yire dansiɛfɛɛnlɛ tataara yiɛ na, mna nyu nyaa mu yo na mu Kristo shↄ mu li
54006013	Ni yire Nyiɛkpↄↄ ŋmba u yirɛ kro kaan ŋmaa, na Yesu Kristo ŋmba wra yire Pontio Pilato yiɛ na mna kpra yo wre yiɛ, na yuu mu pan na,
54006014	li ni kee nyjɛ ni yo mu pan nyjɛ kro na, maa shia ti mbe ndro mu kee sisaa ka ta mbe yo, mbe sɛ su na O Tafun Yesu Kristo wre we ndruu pan.
54006015	U paan kre we pe Nyiɛkpↄↄ wre titi nyjila ŋga u chaa nu. Nyiɛkpↄↄ wre, wre u dwamu kaan, wre wi jaŋga kro Nyiɛkpↄↄ, wre wi Ŋulo kro Ŋunu, tafɛɛnlɛ kro Tafun wi.
54006016	Wre chiin uu ŋmaa ni, a wa ku, wre uu wa kania nu, a ndro wa jaa da u na. Ndro n da mu u nya tun, a wa wa daa u nya na nyini ni. Wre wo yi yɛnyiŋge na blenyini jaŋga! Amin.
54006017	Leele mblɛ pee swa ni waŋgra ŋga nu kre, yo pe pan na pia na peyɛ kpↄↄri, ndee mbe peyɛ wru mbe taa yiɛ waara nyjɛ na, la, pe peyɛ wru pe taa Nyiɛkpↄↄ na, wre u o kaan yirɛ nyjɛ yi o shian, o na oyɛ lii.
54006018	Yo pe pan mbe pra chichie pini, pe ti mbe pe kepele nyu, mbe pra yirɛ kaan na lɛɛ nunu ni.
54006019	Na pe pe ma kre, kena pe lawee chichie chaa na teeri peyɛ pan nyjeeri. A pe tnimu we nyu mbe pe ŋga tra mna.
54006020	Timotio, kee ŋga pe le mu kɛɛ kre le chichie, muyɛ wↄ paaraa nyjɛ yi n fna, na jijiere kakra nyjɛ plɛ yeeri "Kachindɛ" kre nu.
54006021	Ŋgi na, leele plɛ yuu na pee kre "Kachindɛ" kre ni, a ki tia pe fun Nyiɛkpↄↄ kolo na. Yire na Nyiɛkpↄↄ dumiɛ e tni.
55001001	Hlɛ ŋga yiri mi Pↄↄl, Yesu Kristo bituŋu ŋmba u wↄ Nyiɛkpↄↄ chaara na, mu ni wↄ na ni sɛ ŋmaa ŋga kee Nyiɛkpↄↄ yo mu tɛɛ, mbe o yire wre Yesu Kristo na mbe ki ta kre kee kpali.
55001002	Kre hlɛ ŋga shie ni bikoroo Timotio pan. O lɛ Nyiɛkpↄↄ, na o Tafun Yesu Kristo pe mu ŋga dumiɛ, mbe mu fooro le, mbe mu ŋga wejinyiŋge.
55001003	Ni jawala saan ni na, a ndaa Nyiɛkpↄↄ ŋmba ni sumi wre kaan mboo imi na ni tolɛɛlɛ na pe kre. Na ni nyiɛtali ni mu sↄↄnri na Nyiɛkpↄↄ kaan mboo mu ndra na lafo na blee.
55001004	Ni mu nyɛnɛɛ kre sↄↄnri, ki tia ni chaa mbe paan mu shaari nyaanyaa, mbe ki ti mbe ni yiɛshↄ.
55001005	Ni mu kpra shↄnlie kre sↄↄnri, kre shↄnlie kre na mu lelɛɛ Liosu, na mu lo Eunisi na ta kre, a ni shↄ mu li na kre shↄnlie kree wa mu nu tɛ.
55001006	Kre ndra na, ni chaa mbe mu sↄↄnri na, ti mbe Nyiɛkpↄↄ wre kɛyira kre mna ta, nyjila ŋga ni ndaa kɛ taa mu na kre, mbe yi tnumu tun.
55001007	Ŋgi na, kpra Ŋumu ŋmba Nyiɛkpↄↄ o ŋga wre wa o pe fiɛrɛfɛɛnlɛ, la, Kpra Ŋumu wre o kaan jaŋga, na koroo, mu tia o ja na oyɛ yiri kee na.
55001008	Kena maa ti mbe nyifɛɛrɛ na mu kuu na mu o Tafun wre dansiɛrɛ li, a mba ti mbe nyifɛɛrɛ na mu kuu na pe ni yii mu le nyuŋgo o Tafun wre ndra na. La, yila ketaan kre na mu kala nya, Nyiɛkpↄↄ we mu ŋga ki faŋga mbe mu ki pe.
55001009	Nyiɛkpↄↄ wre o shↄ, mu o yeeri na o paan pe u leele. Ki n pe kee ŋga o pe mu u ŋga ndra na yi, la, u chaara na u dumiɛ na yi. Yesu Kristo na u yire mu o ŋga kre dumiɛ ŋga, u o ŋga ki yi mu chin mu yirɛ kro nↄↄhle.
55001010	La, fuŋga u yire o ŋmaashↄfun Yesu Kristo wre paan kre na mu ki wↄ mu o nyina. U kumu jaŋga gbo, mu yire ketaan kre na mu blenyini ŋmaa kre wↄ mu o nyina.
55001011	Nyiɛkpↄↄ ni wↄ bituŋu na nyinafun, na ni ketaan kre kpali.
55001012	Kre ndra na ni yire kee nyjɛ nyaa kre. La, nyifɛɛrɛ n na ni kuu, ŋgi na, ndro ŋmba ni shↄ mu li kre, ni u chin, a ni shↄ mu li na we jaa mblɛ ni le u kɛɛ kre le mbe sɛ su u pan ble kre nu.
55001013	Kpra kee ŋga ndaa mu nyina kre yii kɛshiin, mu taa ki na, mu tni shↄnlie, na koroo ŋga o taa Yesu Kristo nu kre nu.
55001014	Kpra kee ŋga pe le mu kɛɛ kre le chichie, Kpra Ŋumu ŋmba uu wa mu nu kre jaŋga na Nyiɛkpↄↄ yire mu ki le mu kɛɛ.
55001015	Ŋu titi chin na leele mblɛ praa wa Asia tra nu kro na laa ni kro, hali Fɛjilo, na Hɛmoginis kro na chaa.
55001016	Ni tali na o Tafun wre u Onisfaros, na u sele leele fooro chin, ŋgi na, wra ya ni na nyjila tataara nu. U nsraa nyifɛɛrɛ pini na pe ni yii mu le nyuŋgo.
55001017	La, ŋga wra le Rom na to, ni lawee wraa chaa, wra ni cha chiin mna sɛ su nyjila ŋga ni wra ni nya.
55001018	O Tafun Nyiɛkpↄↄ wre u ti ŋga ble o Tafun Yesu Kristo wre we pan kre, mbe u mu fooro chin. Ŋu Timotio, mu chin imi na Onisfaros na ni sumi Efiso na mu da.
55002001	Ni pↄ, ŋu rɛ, faŋga ŋga o taa Yesu Kristo dumiɛ nu kre ka ta.
55002002	Kee nyjɛ mna loo na ni yire dansiɛfɛɛnlɛ tataara yiɛ na, na kpali yire yii, mu leele mblɛ mu shↄ mu li, mu chin na pie jaa leele nyina yi yi pre nyina kee yire.
55002003	Mu yɛ yii mu kala nya ka na, na Yesu Kristo Soja kprafun wi.
55002004	Soja titi wa n wa mbe uyɛ pe na lewaa ŋmba u n pe Soja wi, mbra kee nyjɛ yi n fna pini, ŋgi na, u chaa mbe u lopom yiɛshↄ u na.
55002005	Tafɛŋgɛfun wa jaa fɛ mbe yira ta, fↄna u li tafɛŋgɛ mbra na.
55002006	Falifun ŋmba u yiɛnyina mu tnumu tun kre, wre we klu mbe yira ŋga kie yili see kre nu kre ta.
55002007	Kee nyjɛ ni yuu ŋga, yi jawa chiriri, ŋgi na, o Tafun wre we ti mbe mu yi kro nↄↄloo.
55002008	Yesu Kristo ŋmba wra nyi mu yili kuulo nu kre sↄↄnri, ketaan kre ndaa kpali kre nyina na, Ŋunu Devid sele nu wra yiri.
55002009	Ŋga ni ketaan kre kpali kre ndra na, ni kala nyaa, kre ndra na pe jlↄnyi le ni na, na linkufun wi. La, Nyiɛkpↄↄ kee kre na ma pe jlↄnyi yire le.
55002010	Ki tia ni yila Nyiɛkpↄↄ leele mblɛ u wↄ pre na, mu niyɛ yii kanyana kro nu, mbe ki ti mbe pre ŋmaashↄmu ŋga kii Yesu Kristo nu kre ta, mbe blenyini yɛnyiŋge kre ta.
55002011	Pe kee ka yuu, ki pe kpra, mbo, "Na wre na wre chaa mu ku kre, wre na wre we chaa mbe nyi,
55002012	Na o ja mu frↄ ta, wre na wre we chaa mbe ŋunumu li. Na o u sin, we o sin na.
55002013	Na o n pe kprafɛɛnlɛ kre, wre pe kprafun nyjila kro nu. Ŋgi na, pa u kepele nyi nyjila kro nu."
55002014	Mu leele pre sↄↄnri, mu yire Nyiɛkpↄↄ yiɛ mu pe jaari na pia na kakra wɛɛ lii, tnu ka n wa ki nu, la, mblɛ pe yi ndru kre, kla yi pe klai.
55002015	Gbeŋmba na mu tnumu tun mbe Nyiɛkpↄↄ mu pni, pe na tnumu tunfun chiriri ŋmba u n na nyifɛɛrɛ pini u tnumu na wi, mu pe na lewo ŋmba u Nyiɛkpↄↄ kekpra nyina chiriri wi.
55002016	Mu yɛ wↄ mu yili kewɛɛ, na jijiere kakra nu, yire kee nyjɛ krɛrɛ leele yi nini na laari Nyiɛkpↄↄ na.
55002017	Yire kee nyjɛ nyini pan yi nyi na kla ŋga ki wejikaara lii yi. Leele mblɛ pe yire kee yire pini pre plɛ lɛ Himenio, na Fileto.
55002018	Pre pe fɛ mu laa kpra kre kro, na shↄnlifɛɛnlɛ pre plɛ shↄnlie klai, na yuu na, leele kunnyiɛ ŋga kee o yuu kre pan mu tro.
55002019	La, Nyiɛkpↄↄ nyuŋgo ŋga nↄↄ u le kre wa jaa jↄŋgↄ, a kee nyjɛ pe nyunↄ ki na yi kre, mbo, "O Tafun Nyiɛkpↄↄ wre chin mblɛ lɛ u leele." A "ŋmba u yuu na O Tafun Nyiɛkpↄↄ wre wo wi kre fna mbe laa sisam pee kro."
55002020	Katoo ŋga ki kpↄↄ kpan, yirɛ nyininyini nɛɛ ki nu, swa fiŋge, na swa nyiɛ yirɛɛ wa ki nu, yɛɛ wa tinyi ni pe yi tɛ, a yɛɛ wa pooro ni pe yi faanri, yɛɛ wa kee chiriri pe pini na yi ni, a yɛɛ wa nyjila kro nu pe yi tɛɛ na tnumu tuni.
55002021	Na wa uyɛ pe cheche mu yili yire sisam kee nyjɛ krɛrɛ nu kre, o Tafun we u tɛɛ mbe tnumu ŋga ki shian titi tun, ŋgi na, u nyu, mu fna na u Tafun we u tɛɛ mbe tnumu chichie tun.
55002022	Laa mu yirifum nyjila niŋge yire kro, mu ti mbe mu yiɛ nyina kee nyjɛ yi fraka, na shↄnlie, na koroo, na wejinyiŋge na. Ti mbe ŋu na mblɛ pe lɛɛ nunu teeri na o Tafun wre yeeri mbe u ya pe na kre pe nunu.
55002023	La, flo mu yili jijiere na kakra wɛɛ lie yire nu, chin na kakrↄ ni yire kee nyjɛ paan.
55002024	O Tafun sumifun n fna mbe pe kakↄtuŋu. U fna mbe u lɛɛ tna na ndro kro ni, mbe nyjii, mbe pe nyinafun chichie ŋmba u frↄ.
55002025	Na uyɛ nyjiri na paara na mblɛ pe u nyu kaanri kre nyina. Na ki pan ma kre, aada Nyiɛkpↄↄ we ti mbe pe jawala chinɛ mbe paan kpra kre chin,
55002026	a pe jawala we nyaa, mbe pe fɛ mbe yili Sutna wre pɛɛlɛɛ nu, ŋgi na, Sutna wre u pe yii mu tia pe taa ŋga wre chaa na.
55003001	Ja mu chin na, nyjila shelee kaa wa na paan ble hɛnyi yire nu.
55003002	Kre nyjila kre leele we pe jajaarafɛɛnlɛ, mbe pe swa nyibinyiɛfɛɛnlɛ, mbra peyɛ kpↄↄri, mbra lopom chaa, mbra nyu kpↄↄmu kee yuu, pia na pe sefɛɛnlɛ kee ndru, pia ayɛ chin, pia pe cheche Nyiɛkpↄↄ yiɛ.
55003003	Pia peyɛ kori, pia peyɛ fooro chin, pie pe kabaarafɛɛnlɛ, pia jaa frↄ pe niŋge sisaa na, pe ndra we sheli, pia na ŋga ki nyu chaa,
55003004	pie na peyɛ woni mbra kaan, mbra fiɛlɛ kala na, pie na pini na pe kee kro chin, pie yiɛshↄↄrↄ yirɛ kori mbe wɛ Nyiɛkpↄↄ na.
55003005	Pie peyɛ pe na Nyiɛkpↄↄ pe sumi kpra kolo na, nde jaŋga ŋga kii wa kpra sumiɛ nu kre, pe ki je. Muyɛ wↄ mu yili pre leele mblɛ nu.
55003006	Pre leele pre plɛ pe tro na lee kalonyi nu, na chiɛlɛ mblɛ sisam yi wɛ pe na, a pra tro pe niŋge nyininyini kooloe na kre yiri, na pe jawala klai.
55003007	Pre chiɛlɛ mblɛ nyini, nyjila kro nu pe chaa mbe twan, la, pe n ja mbe kpra kre chin.
55003008	Imi na Jani na Jambrɛ na Mbose nyu kaanri kre, pan pre leele mblɛ kpra kre nyu kaanri, pe jawala n wa, ki tia pe shↄnlie kolo wa.
55003009	La, pia da haka, ndro kro we pe jijiere nya, imi na leele na Jani na Jambrɛ nya kre.
55003010	La, ŋu Timotio, mu ja mu taa ni kee nyjɛ ni mu nyina na, na ni kepele, na ni jawala, na ni shↄnlie, na ni frↄ, na ni koroo, na imi na ni niyɛ nyjii,
55003011	na ni fiŋgee, na ni kanyana, yi krɛrɛ mu li yi na kro. Kee nyjɛ yira ni da Antokia, na Ikoniↄm, na Listra na yire kro mu yi chin, imi na pra ni fiŋge, a ndaa frↄ, la, o Tafun wre na ni shↄ mu yili yi krɛrɛ nu.
55003012	Leele mblɛ pe chaa mbe tro Nyiɛkpↄↄ kolo na, mbe pre na Yesu Kristo pe nunu kre, pie pe fiŋge.
55003013	La, sisampefɛɛnlɛ na fanafɛɛnlɛ we kro mbra sisam pini, suwi mbra leele fana, ŋgi na, Sutna pre titi fana.
55003014	La, ŋu rɛ, tni shↄnlie ŋga ndaa mu nyina a mna ki shↄ mu li kre nu. Leele mblɛ na lɛ mu nyinafɛɛnlɛ pre mu pe chin,
55003015	a mu chin na mu bimi mu yire, mu Nyiɛkpↄↄ kee nyjɛ pe nyunↄ mu tɛɛ yire chin, yire yie jaa mu ŋga jawala mbe yire Yesu Kristo shↄnlie na, mbe sɛ na mu ni ŋmaashↄmu nu.
55003016	Nyiɛkpↄↄ kee nyjɛ pe nyunↄ mu tɛɛ yire kro, wre Nyiɛkpↄↄ pan yi yiri, a yi nyu mbe pe yire yi na mbe o nyina kpra kre, mbe yi tɛɛ mbe o yiɛ kee yo o pan, mbe o yi tɛɛ mbe oyɛ fraka, mbe yi tɛɛ mbe o nyina kolo chiriri ŋga na ki fna o tro,
55003017	Imi kie pe mbe Nyiɛkpↄↄ sumifun kro nyu, mbe jaa kee chichie pe.
55004001	Ni yire Nyiɛkpↄↄ, na o Tafun Yesu Kristo ŋmba we leele mblɛ pe le, na mblɛ pe ku kro kpra kun wre yiɛ, ŋga u paan mbe ŋunumu li kre na, ni mu jaari,
55004002	yiɛnyina mna kee kre kpali nyjila kro nu, ta leele kna mna pe yiɛ kee yuu pe pan, mna pe leni gbeŋmbaa, mu frↄ tɛɛ mu pe nyina nyjila kro nu.
55004003	Nyjila ka paan mbe lewo wa ndie tɛɛ kpra kee kre nyinaa na, la, nyjɛ pre titi chaa na pie taa, pie nyinafɛɛnlɛ tataara haa cha, mbe pe kee nyjɛ pe chaa mbe loo yo pe pan.
55004004	Pia na chaa mbe kpra kre kee loo ndie ni, chalɛɛlɛ mbuura na pie ndie tɛɛ.
55004005	La, ŋu rɛ, gbeŋmba mu muyɛ yii kolo kro na, frↄ kanyana nu, pe ketaan kre kpalifun, mu tnumu tun na Nyiɛkpↄↄ sumifun wi.
55004006	Mi rɛ, nyjila da mbe pe ni tɛɛ mbe sra wↄ, ni nyjila da mbe ni yili tra mna.
55004007	Ni wiire ŋga ni wi kre, mna ki fna ni wi mbe sɛ su krɛrɛ, ni da wa, ni ni shↄnlie yii kɛshiin.
55004008	Fuŋgaami ŋga ni wi mu yili, yira ŋga ki fna mbe lewo ŋmba u fraka ta kree wa na ni sri. O Tafun kpra kunfun ŋmba u fraka wre, we ni ŋga kre yira kre u pan ble kre nu, mi chiin ma we ŋga ki yi, la, mblɛ pe u kori na u sri mbe u pan pre kro.
55004009	Jande, gbeŋmba mu pan mu ni nya nyaanyaa.
55004010	Dɛma kna mu waŋgra ŋga yirɛ kori, mu fɛ mu laa ni kro. U fɛ mu sɛ Tesalonika na, a Kreke wre sɛ Galatia na, a Tito wre sɛ Dalmatia na.
55004011	Luka chiin uu wa ni jaara. Ŋu na Marko e pan, ŋgi na, we jaa ya ni na tnumu nu.
55004012	Ni Tihiko tun Efiso na.
55004013	Na maa na paan, mna paan na ni dodoŋgi titnↄŋↄ ŋga ndaa ti Karpo pan Troas na kre ni, ta paan na hlɛ yire ni na, nyjɛ yi ni shian titi yi yurɛ hlɛ wee yire.
55004014	Alɛksandria, tutuŋu wre ni pe sisam kpↄↄ ka, o Tafun wre we ŋga u pe kre fↄlↄ tↄ u na.
55004015	Ŋu titi ta u dↄↄtaa, ŋgi na, u o toni kolo kee ŋga o kpali kre na.
55004016	Ŋga ndaa ni nyu woni jle kre, ndro nsra yire ni kro, pe kro na laa ni kro. Nyiɛkpↄↄ waa shia ki jawa sisaa mbe pe ŋga.
55004017	La, o Tafun na ya ni na, mna ni le faŋga, a ndaa ja mna kee kre kpali a leele mblɛ pe n pe Judae pre kro na loo, a Nyiɛkpↄↄ na ni wↄ Jirae nyuu.
55004018	O Tafun wre, we ni wↄ mbe yili kefuɛn nyjɛ leele chaa ni pe kro nu. Mbe ni wru mbe sɛ u nyjeeri Ŋunumu kre nu. Wre wo yi yɛnyiŋge nyjila kro nu! Amin.
55004019	Ni Prisila na Akwila shaari, pre na Onisfaros sele ni kro.
55004020	Erasto na kro Korinto na, a Trofimo naa yaa ki tia ndaa u ti Mileto na.
55004021	Gbeŋmba mu pan mbe weere nyjila kre chiin da. Eubulo, na Pude, na Lino, na Klaudia e shaari, na o wolo shↄnlifɛɛnlɛ pre ni kro.
55004022	O Tafun wre na e ŋumu pe tni. A yire na Nyiɛkpↄↄ dumiɛ e tni.
56001001	Mi Pↄↄl, Nyiɛkpↄↄ sumifun, na Yesu Kristo bituŋu wre pan hlɛ ŋga yiri. Nyiɛkpↄↄ na ni wↄ, mna ni tun na ni sɛ ka ya u leele mblɛ u wↄ kre shↄnlie na, mbe pe nyina kpra kee ŋga kii wa o sumiɛ kre nu.
56001002	Kre kpra kre, blenyini ŋmaa dankna ni ki paan. Nyiɛkpↄↄ ŋmba u n pe kafnu kre, wre wra kre ŋmaa ŋga kee nyu yo, mna chin mu yirɛ kro nↄↄhle.
56001003	Nyjila ŋga wra tɛɛ kre ŋga kra da kre, wra ki wↄ mu nyina u ketaan kre nu. U ketaan kre, wra ki le ni kɛɛ, a ndaa yire o ŋmaashↄfun Nyiɛkpↄↄ wre nyu kee na mna ki kpali.
56001004	Ni kpra pↄ Tito, ŋmba mi na wree wa shↄnlie nunu nu kre, wre ni kre hlɛ ŋga nyunↄi mbe sɛ ŋga. O lɛ Nyiɛkpↄↄ, na o ŋmaashↄfun Yesu wre pe mu ŋga dumiɛ, na wejinyiŋge.
56001005	Ndaa mu ti Kreta na mbe mu kee nyjɛ yi fna mbe pe wa yire le mbe yi mbra nunu, mbe sumifɛɛnlɛ pre loplombo wↄ chia kro na.
56001006	Kee nyjɛ ni mu nyina yire sↄↄnri, sumifɛɛnlɛ pre lopom n fna mbe pe u kee sisaa ka ta mbe yo. U chↄ fna mbe pe nunu, a u biile fna mbe pe shↄnlifɛɛnlɛ, ki n fna mbe pe nyibie sheli, ndee mbe pe pe ndikambla.
56001007	Ŋga u Nyiɛkpↄↄ tnumu le kre ndra na, ki n fna mbe pe u kee sisaa ka ta mbe yo. U n fna mbra uyɛ kpↄↄri, ndee mbe u krↄ na kuun nyaanyaa, ndee mbe pe gbↄgbↄↄ, ndee mbe pe kakↄtuŋu, ndee mbe u yiɛ na nyinai swa na.
56001008	U fna mbe pe lewo ŋmba u ja na fumblↄ le, mu chichie kori. U fna mbe pe lewo jawalafun mbe fraka, mbe pe cheche, mbe pe lewo ŋmba we jaa uyɛ yii mbe kee ŋga ki n fna gbeele.
56001009	Ki fna mbe kpra kee ŋga pe u nyina kre, mbe u ki yii kɛshiin, mbe jaa leele gbeŋmba, mbe pe nyina kee kre, mbe leele mblɛ pe paara na kee kre taanla pre nyina kee nyjɛ na pe punu.
56001010	Ŋgi na, leele tataaraa wa na taanri, na plɛ fana na kewɛɛ ni, Judae mblɛ pe chaa shↄnlifɛɛnlɛ pre nu kre, pre pe yire kee yire pini.
56001011	Ki fna mbe mu ti mbe pe nyu tↄ, mbe kee yire pe yuu yire ti, ŋgi na, kee nyjɛ yi n fna mbe pe nyina kre, pe yire yi na mu na sele poponyi jawala klai, yire nyifɛɛrɛ kooloe yire na pe troi na swa chaa.
56001012	Pre Kretae pre wa, wra pe pe kee nyanyofɛɛnlɛ pre wa, wre wra da mu yo mbo, "Kretae kafinɛfɛɛnlɛ bribri lɛ, pan pe nyi na yurɛ sisaala lɛ, pe gbashia kpↄↄ, a pan pe liliire sisaa lii."
56001013	Kala ŋga wra yo kre na pe kpra. Kre kee ŋga ndra na, e pe yiɛ kee yo pe pan chichie mbe ki ti pe sheli shↄnlie nu.
56001014	Mbe pia kro mbe Judae mbuura kee yire yii kɛshiin, mbe ndie tɛɛ leele mblɛ pe kpra kee kre je kre pan.
56001015	Leele mblɛ pe pe cheche kre, yira kro pe pe pan cheche, la, leele mblɛ nu sisam nyi, a pe n shↄnli kre, yaka n wa mu pe cheche pe pan, ŋgi na, pe jawala na pe lɛɛ kee pe sisam bribri.
56001016	Pe yuu na pe Nyiɛkpↄↄ chin, la, pe kepele n na nyina ma. Pe Nyiɛkpↄↄ pra, mu pe ndikambla, pe n fna mbe jaa kee chiriri ka pe.
56002001	La, ki fna mbe mu Kristo kolo chiriri kre nyina.
56002002	Yo bilɛ loplombo pre pan na pe ti mbe pe yiɛto, mbe jawala ta, mbe jaa na peyɛ yiri kee nu, pe sheli shↄnlie, na koroo, na frↄ nu.
56002003	Chiɛlɛ loplombo pre chↄↄ, yo pe pan na pe peyɛ pe na chiɛlɛ mblɛ pe pe cheche lɛ. Pia na leele kro yuu, ndee mbe kaari gbↄgbↄↄlↄ. Pra kee nyjɛ yi nyu nyina,
56002004	mbe ki ti pe jaa bichabɛɛlɛ pre nyina mbe pe pe pilɛ kori, mbe pe biile kori,
56002005	mbe jawala ta, mbe pe cheche, mbe jaa pe katoo lefɛɛnlɛ mblɛ pe pe pilɛ kee ndru, mbe ki ti mbe ndro wa Nyiɛkpↄↄ kee kre kee sisaa ka ta mbe yo.
56002006	Yirifumblↄ pre chↄↄ yo pe pan na pe jawala ta.
56002007	Ŋu titi kolo kro na, ti mbe pe mu kepele chichie le mbe mu twan. Ta koroo nyina, mu ti mbe mu yiɛ nyina kee nyjɛ mu nyina yire na.
56002008	Ta kee nyjɛ yi fna yuu, mbe ndro wa jaa mu nyu kaanri, mbe ki ti mbe nyifɛɛrɛ mu loŋgoolo pre gbo, ŋgi na, pe n o kee sisaa ka ta mbe yo.
56002009	Tinlɛ fna mbe li pe tafɛɛnlɛ kee na, pe ti mbe pe tafɛɛnlɛ yiɛshↄ pe na kolo kro na, pia na nyu kna na pe ni,
56002010	ndee mbra pe juu. Ki fna mbe pe pe tafɛɛnlɛ pre nyina na pe kepele nyu, mu pe kprafɛɛnlɛ, mbe ki ti mbe o ŋmaashↄfun Nyiɛkpↄↄ wre kee kre pe niŋge ni.
56002011	Ŋgi na, Nyiɛkpↄↄ u dumiɛ kre wↄ fimi na, mbe ndro kro yire ki na mbe ŋmaashↄmu ta.
56002012	Kre dumiɛ ŋga ki o nyina mbe o o kepele nyjɛ yi n fna yire, na waŋgra niŋge yirɛ yire ti, mbe jawala ta, mbe fraka, mbe jaa Nyiɛkpↄↄ kolo wru waŋgra ŋga nu.
56002013	Ŋga o tni mu na o dwan ble ŋga na o kaan kre sri ŋga, kre ble kre oo Nyiɛkpↄↄ, na o ŋmaashↄfun Yesu Kristo wre yɛnyiŋge nya.
56002014	Wre wra uyɛ tɛɛ mu sra wↄ mu o ŋga, imi kie pe mbe u o shↄ mbe yili o sisam kro nu, mbe o pe leele cheche, mblɛ o pe u wolo, mu na chaa mbe ŋga ki fna pe.
56002015	Ta Leele nyina yire kee nyjɛ, mu pe le gbeŋmbaa, mu mu jaŋga ŋga mu ta kro tɛɛ mu pe yiɛ kee yo pe pan. Maa ti mbe ndro mu le fiɛn.
56003001	Mu leele pre sↄↄnri mbe pe peyɛ nyjii mbe waŋgra loplombo na jaŋgafɛɛnlɛ ŋga, mbra pe kee ndru, mbe peyɛ kna na pie kee ŋga ki nyu kro pe.
56003002	Yo pe pan na pia na kefuɛn yuu leele na, pia na tuni, pe peyɛ nyjii, mbe peyɛ pe komm mbe ndro kro ŋga.
56003003	Ŋgi na, nyjila ka nu na jijiele lɛ wre na chↄↄ, a o na pe ndikambla, na tro mna ki n fna. O sisam niŋge, na o yɛshↄↄrↄ yirɛ na o pe tinlɛ. O naa linku kee pini, a kɛyira naa wa o nu, leele na o pra, a o na pe pra.
56003004	La, ŋga o na o ŋmaashↄfun Nyiɛkpↄↄ wre fooro chiɛn, na u koroo kre nya kre,
56003005	wra o shↄ. Ki n pe kee chiriri ka o na pe, la, wre titi wraa chaa mna o fooro chin, mna o sisam je mu laa o na, mna yire Kpra Ŋumu wre wra o ŋga wre na mna o ŋga ŋmaa fↄŋgↄ.
56003006	Nyiɛkpↄↄ na yire Yesu Kristo na mna o ŋga Kpra Ŋumu wre imi na ki fna,
56003007	mbe ki yire u dumiɛ kre na mbe o fraka Nyiɛkpↄↄ yiɛ, mbe paan blenyini ŋmaa ŋga na o kaan kre ta.
56003008	Kee nyjɛ ni yo ŋga krɛrɛ, yi pe kpra. Ni chaa mbe mu yire kee nyjɛ yo chiriri mbe pe loo, mbe ki ti mbe mblɛ pe Nyiɛkpↄↄ shↄ mu li kre, mbe pe yi pe keshian, mbe yire yi na mbe ŋga ki fna pe. Yire kee nyjɛ nyu, mu pe tnu ni mu lewo ŋga.
56003009	La, ŋu rɛ, maa na jijiere kakra lii a mblɛ pe pe tolɛɛlɛ mɛɛ yeerii, na paaraa, na kakrↄ tuni Mbose mbra yire na kre, mu yɛ kun pe na. Yire kee yire krɛrɛ tnu ka n wa yi nu.
56003010	Ndro ŋmba u leele lalaa klai kre, u jaari mbe ki da gbee shiin, na u je na pini ma tɛ kre, maa shia nyu kun na u ni na.
56003011	Na ndro pini ma kre, mu chin na sisam pefun wi, a wre ndro wre fun kolo kre na, mu uyɛ gbun pimi ni.
56003012	Na ndaa Atema, ndee Tichiko tun mu pan kre, gbeŋmba na mu pan ni pan Nikopoli na, ŋgi na, ni ni jawala pe na zaara nyjila kre we ni da wa.
56003013	Gbeŋmba mu ya mbra twanfun ŋmba pe yeeri Zena wre, na Apolo na, mbe pe jaa pe kolo kre kun, le na pie yirɛ nyjɛ yi pe shian kro ta.
56003014	A o leele pre le mbe praa chichie pini mbe jaa ya mblɛ pe shian na, pia na peyɛ leni kee nyjɛ nu tnu n wa nu.
56003015	Mblɛ mi na pree wa mna kre kro mu shaari. O wolo mblɛ wre na pre shↄnliee nunu kre shaari o pan. Yire na Nyiɛkpↄↄ dumiɛ e tni nyjila kro nu.
57001001	Mi Pↄↄl ŋmba pe yii mu le nyuŋgo Yesu Kristo saara na kre, na o ŋmbrↄ sumifun Timotio pan hlɛ ŋga yiri na shie o nunu, na o ŋmbrↄ tnumu tunfun Filimↄn,
57001002	na sumifɛɛnlɛ mblɛ pe fni mu katoo kre, na o jaa Apia, na o ŋmbrↄ soja Achipo pan.
57001003	O lɛ Nyiɛkpↄↄ, na O Tafun Yesu Kristo wre pe e ŋga dumiɛ na wejinyiŋge.
57001004	Filimↄn, na ni nyiɛtali kpan, ni mu sↄↄnri, na ni Nyiɛkpↄↄ kaan mboo mu ndra na.
57001005	Ŋgi na, ni mu koroo ŋga mu Nyiɛkpↄↄ leele pre kro kori kre, na mu shↄnlie ŋga mu ta O Tafun Yesu Kristo nu kre loo.
57001006	Ni nyiɛtalaa yi na, ŋga o kro pe shↄnlifɛɛnlɛ, mu pe nunu ŋga, mbe kra yire ki na mbe mna dwamu ŋga o na ta o tnimu nu Kristo nu kre, nↄↄloo kpↄↄ.
57001007	Ni ŋmbrↄ ŋmba ni kori, mu koroo kre tia ni yɛshↄↄrↄ kpↄↄ ta, mu ni le gbeŋmbaa. Mu tia Nyiɛkpↄↄ leele pre kro yiɛshↄ.
57001008	Kre kee ŋga ndra na, mbe na gbun ta, ŋga ni pe mu ŋmbrↄ Kristo sumifun kre ndra na, mbra yo mu pan na mu kee ŋga ki fna pe.
57001009	La, koroo ŋga ni mu kori kre ndra na, ki fna mbe ni mu tali, mbe jaa tro kolo ka na mbe ki paara mu pan, ŋgi na, mi Pↄↄl blɛlↄↄ ŋmba nyini, pe yila Yesu Kristo na mu ni yii mu le nyuŋgo.
57001010	Ni tali na Onismↄsi kaan, ni pↄ wi Kristo nu, ŋgi na, ŋga ndaa wa nyuŋgo kre, ndaa pe u lɛ.
57001011	Nyjila ka nu, na u kee n tnu ni mu mu ŋga, la, fuŋgaami ŋga u kee tnu ni mu mi na ŋu ŋga.
57001012	Ni u tuni mbe u ndruu pan mu pan wa, u pe ndro ŋmba ni kori.
57001013	Ŋga pe ni yii mu le nyuŋgo ketaan kre saara na kre, ni chaa mbe wra tni ni jaara, mbra yire mu jeele na, mbraa yaa ni na.
57001014	La, ni n na chaa mbe mu ya ni na jaŋga na, ni chaa mbe ŋu titi mu chaara tɛɛ mbe ki pe. Ki tia ni n na chaa mbe kee ka pe, fↄna mu li ki na tun.
57001015	Aada kre kee ŋga kra tia Onismↄsi na laa mu na chiɛri, mbe ndruu paan tni mu jaara.
57001016	Fuŋgaami u n pe na tnu wi na, u wɛ tnu na. Fuŋga u pe o ŋmbrↄ Kristo sumifun ŋmba ni kori. U nyu mu ni ŋga, pan ni chin na we nyu mbe mu ŋga kpↄↄ. Tnu wi chↄ, nde mu ŋmbrↄ Kristo sumifun wi.
57001017	Kena na mu ni jawa na tnumu nunu mi na ŋu tuni kre, imi na mna ni le kre, u le ma.
57001018	Na wra mu pe sisaa, ndee na u mu fↄlↄ ka li kre, ki nyu gbun mu pan mu ni ŋga.
57001019	Mi Pↄↄl titi kɛ nyunↄmu yi kre, fↄlↄ ŋga u li kpan, mbe ki tↄ mbe mu ŋga. Mba jawa na mu ŋmaa ŋga mu yire ni na mu ta kre, na ki fↄlↄↄ wa mu na.
57001020	Kena jande, o Tafun wre saara na, kre kee ŋga pe ni pan, ti mbe ni yiɛshↄ na ni ŋmbrↄ Kristo sumifun wi ŋu.
57001021	Ŋga ni kre kee ŋga nyunↄi ŋga, ni shↄ mu li na mu kee ŋga ni mu tali kre pe mbe ni ŋga. A ni chin na mu pe mbe ki wɛ ma na.
57001022	Ŋga ki taa yi na, ni chaa mbe mu nyuŋgo gbeele mbe tɛɛ ni pan, ŋgi na, ni dankna na Nyiɛkpↄↄ we e nyiɛtalaa yire kro loo, mbe ni wↄ mbe e ŋga.
57001023	Epafra ŋmba pe yii mu le nyuŋgo Yesu Kristo saara na, na mi wi kre mu shaari.
57001024	Pan chↄↄ ni ŋmbilɛ tnumu tunfɛɛnlɛ Marko, na Aristako, na Dɛma, na Luka kro mu shaari.
57001025	Yire na O Tafun Yesu Kristo dumiɛ e tni.
58001001	Nyiɛkpↄↄ na yire u kee nyanyofɛɛnlɛ na mna paara gbee tataara na kooloe nyini nyini na mna o tolɛɛlɛ nyina fa.
58001002	A fuŋgaami, ble hɛnyi nyjɛ nu o nyi ŋga rɛ, u Pↄ wre na u yire na paara o pan. Wre u wↄ mu yirɛ kro wru mu le u kɛɛ. Wre na wra yire mna yirɛ nyjɛ yii wa waŋgra nu kro gbeele.
58001003	Imi na Nyiɛkpↄↄ yɛnyiŋge nyi kre, pan u Pↄ wre yɛnyiŋge nyi na. Imi na Nyiɛkpↄↄ sembremu nyi kre, pan u Pↄ wre nyi na. U Pↄ wre u u jaŋga nyu kee ŋga u yuu kre tɛɛ mu waŋgra ŋga yii. ŋga wra o sisam pↄ mu laa o na kre, a wra chin mu sɛ tni Nyiɛkpↄↄ kalie nyjeeri.
58001004	Nyiɛkpↄↄ Pↄ wre na sɛ wɛ bitumblↄ pre na imi na u mɛɛ na wɛ pe na kre.
58001005	A nyjeeri bitumblↄ pre ŋmbi haa pan Nyiɛkpↄↄ na da mu yo na, "Ni Pↄ wi ŋu. Ni mu se aŋga." Ndee, ŋmbi haa pan wra yo na, "Mbe pe mu Lɛ, mbe mu pe ni Pↄ" hin?
58001006	A ŋga Nyiɛkpↄↄ na u bijlo wre tun mbe u pan waŋgra nu kre, wra yo na u bitumblↄ pre kro pe u sumi.
58001007	La, kee ŋga wra yo bitumblↄ pre haa na yi na, we pe kaari u fuflɛ bitumblↄ, na u kanhun ndile.
58001008	A u Pↄ wre pan rɛ, wra yo u pan na mbo, "Ŋu Nyiɛkpↄↄ, mu ŋunumu kree wa nyjila kro nu. A mu ŋunumulie kolo pe kpra kolo mu fraka.
58001009	A mu kpra kori, mu sisam fun. Kre ki tia Nyiɛkpↄↄ, a mu Nyiɛkpↄↄ mu wↄ, mu mu fa simi, mu mu ŋga yɛshↄↄrↄ mu wɛ mu ŋmbilɛ na"
58001010	A wra ndru mu yo u pan, mbo, "Ŋu waŋgra Tafun, jle kre ŋu mna nyjeeri na tra gbeele, a mu kɛ nyu tnumu yi kro.
58001011	A yi krɛrɛ we kↄ, la, ŋuu wa nyila kro nu. Yie lɛ na yoknumɛɛ yi,
58001012	mbe mu yi ka na yonyi yi, mbe yi chinɛ fↄŋgↄ. A ŋu rɛ, imi na mu nyi pan mu kro, mu yɛlɛ wa kↄ fio."
58001013	A nyjeeri bitumblↄ pre, ŋmbi haa pan Nyiɛkpↄↄ na da mu yo na, "Tni ni kalie mu hɛ su nyjila ŋga nu mbe mu loŋgoolo yii mbe le mu jeelee jaara" hin?
58001014	Bitumblↄ pre, pe krɛrɛ pe ŋumu mblɛ pe Nyiɛkpↄↄ sumi, a u pe tun mbe pe paan ya mblɛ ŋmaa pie shↄ pre na.
58002001	Nyjɛ krɛrɛ na ki fna mbe o ndie tɛɛ mbe o Tafun kee kre loo chichie, mbe waa laa ki kro,
58002002	Nyiɛkpↄↄ kee yire nyjeeri bitumblↄ pre na pan mu yo kre krɛrɛ na pe, a mblɛ praa punu yi na, ndee na ndikana piin yi na kre, Nyiɛkpↄↄ na pe ndie tini imi na ki fna.
58002003	Kena na o ŋmaashↄmu kpↄↄ ŋga sembremu je mni oo pe mbe shↄ hin? O Tafun wre titi na klu mna ŋmaashↄmu ŋga kee yo, a mblɛ pra ki loo kre, ki nyina o pan na kpra yi.
58002004	A Nyiɛkpↄↄ na ki dansiɛrɛ li, mna kawako kee, na kekpↄɛ nyini nyini pe, mna pe ŋga Kpra Ŋumu wre, imi na wre titi chaa.
58002005	A waŋgra ŋga kie pan na kre, ŋga kee o yuu ŋga, ki n pe nyjeeri bitumblↄ kɛɛ Nyiɛkpↄↄ we ki le.
58002006	La, imi na pe ki nyunↄ mu tɛɛ kre mbo, "Lewo wi ŋmbi kuraa mbe mna u kee jawa hin? Ndee, lewo pↄ wi ŋmbi mbe mu kna mbe u le hin?
58002007	Ŋu Nyiɛkpↄↄ, mu u wↄ nyjila chiɛri ka nu mbe nyjeeri bitumblↄ pre wɛ u na, a mu chin na mu u ŋga yɛnyiŋge, na kpↄↄmu,
58002008	mu tia u ŋunumu li yirɛ kro na." Ki nyina chasi na Nyiɛkpↄↄ yira kro le lewo kɛɛ, kena yaka n wa a u n lewo ŋga jaŋga ki na, a nde o n nya a lewo jaŋga ta yira kro na tun.
58002009	La, o Yesu nya, na kie pe nyjila chiɛri ka nu kre, bitumblↄ pre na wɛ u na, a kanyana kumu ŋga u ku mu lewo ŋga kre ndra na, a Nyiɛkpↄↄ u ŋga kpↄↄmu na yɛnyiŋge, a u yire Nyiɛkpↄↄ dumiɛ ŋga u lewo dumi kre na mu ku mu lewo kro ŋga.
58002010	Kra nyu mu fna na Nyiɛkpↄↄ ŋmba wra yirɛ kro pe uyɛ pan kre, na tia Yesu na yire kanyana na mu nyu kolo kro na, mbe yire ki na mbe pan Nyiɛkpↄↄ biile nɛɛrɛ ni u yɛnyiŋge nu. Ki tia Yesu wi ndro ŋmba na leele we tro mbe ŋmaashↄmu ta.
58002011	Yesu u sisam laari leele na, mbe pe pe cheche, a wre na mblɛ u pini cheche kre Lɛɛ nunu. Ki tia Yesu n na nyifɛɛrɛ piin na we pe yeeri u chinlɛ.
58002012	Imi na wra yo kre mbo, "Nyiɛkpↄↄ, mbe mu kee yo ni chinlɛ pan, mna pie fni kpan, mbe mu ŋga mɛɛ pe yiɛ na."
58002013	Yesu na paara na mbo, "Mbe ni shↄnlie kro wru mbe taa Nyiɛkpↄↄ na", mna ndru mu yo na mbo, "Mi wi kre, na biile mblɛ Nyiɛkpↄↄ ni ŋga pre ni."
58002014	A ŋga biile pre pe leele, mu wejikaara na nyimi ta kre, ki tia Yesu na pan na pre lɛ, mna wejikaara na nyimi ta, mbe yire u kumu na mbe Sutna ŋmba kɛɛ kumu jaŋga nyi kre kↄ mbe wa.
58002015	Mbe mblɛ pra yila kumu fiɛrɛ na mu kaari tinlɛ pe tnimu nu kre shↄ mbe wa.
58002016	A ki pe kpra na nyjeeri bitumblↄ pre na ma Yesu na yila mu pan, la, Abraham sele leele na wra yila.
58002017	Ki tia kolo kro na kre, Yesu na pan na u wolo pre lɛ, imi kie pe mbe u pe pe Sↄfu lopom titi, mbe pe pe foorochinfun, na kprafun, Nyiɛkpↄↄ tnumu kre nu, mbe ki yire ki na mbe u wolo pre sisam tinkɛɛ ta.
58002018	A ŋga wre titi na pan mu kala nya, a Sutna na u nyu cha kre ndra na, ki tia u ja na yaa mblɛ nyu Sutna chaa kre na.
58003001	Kena ni wolo shↄnlifɛɛnlɛ mblɛ Nyiɛkpↄↄ yeeri kre, e Yesu jawa, e u shↄ e li, wre Nyiɛkpↄↄ tun na u paan pe o Sↄfu lopom titi.
58003002	A wra kpra kolo wru, mna li ŋmba wra u tun wre kee na, imi na Mbose na li kee kre na Nyiɛkpↄↄ katoo kre.
58003003	Lewo ŋmba u katoo siin kre mɛɛ taa mu wɛ katoo kre titi na, kre ki tia a Yesu yɛnyiŋge wɛ Mbose na kre.
58003004	La, katoo kro lewo u ki siin, a nde Nyiɛkpↄↄ u yirɛ kro gbeele.
58003005	Mbose rɛ, wra kpra kolo wru, mna sumi Nyiɛkpↄↄ katoo wa na tnu wi, mna kee nyjɛ Nyiɛkpↄↄ naa paan mbe yo mbakↄ kre krɛrɛ kee yo.
58003006	La, Kristo na kpra li Nyiɛkpↄↄ katoo na Nyiɛkpↄↄ Pↄ ŋmba u u katoo le wi, Nyiɛkpↄↄ wre katoo lɛ wre, na o ŋga na o kaan kre yii kɛshiin, na yɛshↄↄrↄ, na shↄnlie ni, wala.
58003007	Kena imi na Kpra Ŋumu wre yo kre mbo, "Na e Nyiɛkpↄↄ mana loo aŋga kre,
58003008	yaa shia ndikana pe, imi na ni leele na ni hla, mna ni penle nyjila ŋga ni praa wa fimi lawee yire nu kre.
58003009	Imi na e tolɛɛlɛ na ni penle mna ni tnumu nya yɛlɛ fuloeshiin kre.
58003010	Kre ndra na krↄ na ni kun na pre leele pre ni, a ndaa yo pe pan na pe fun ni na pe lolonyi nu kolo kro na, a pe n ni chin.
58003011	Kra tia ni krↄ na kun, a ndaa da mna pe ŋga na pe wa wa sɛ ni wuuhaa kre nu."
58003012	Ni wolo, kena e eyɛ le chichie, mbe wa waa shia jawala sisaa le, mbe u shↄnlie wa, mbe laa Nyiɛkpↄↄ ŋmba uu wa blenyini wre kro.
58003013	Kena e na paara e na eyɛ gbeŋmba, mbe sisaa pee wa wa fana mbe u ndikana pe.
58003014	A na o o shↄnlie jle kre yii kɛshiin mu sɛ su waŋgra kla ble kre, wre na Yesu we sɛ tni lawee nunu nu.
58003015	La, imi na Nyiɛkpↄↄ kee kre pe nyunↄ mu tɛɛ kre yo kre mbo, "Na o waa u mana loo aŋga, waa shia ndikana pe, imi na pra pe mna u hla fa kre."
58003016	A mblɛ haa pra u mana loo mna je mu u hla kre hin? Leele mblɛ ni Mbose na yiri Egypt na kre na lɛ.
58003017	Leele mblɛ ni Nyiɛkpↄↄ na krↄ wru yɛlɛ fuloeshiin kre hin? Leele mblɛ pra sisam pe u na mna ku ku fimi lawee nu kre na maa?
58003018	A mblɛ haa wra da mu ŋga na wa ti pe sɛ u wuu ndoo kre nu kre hin? Mblɛ pra ndikana pe u kee kre na kre na lɛ.
58003019	Kena fuŋgaami ŋga o chin na pre leele mblɛ nsra le u wuuhaa wa, ŋga pe nsra u shↄ mu li kre ndra na.
58004001	Kena ŋga Nyiɛkpↄↄ wuuhaa ŋga kee u yo mu tɛɛ kre wa tɛ kre, e ti mbe o u fiɛ, mbe wa kↄↄ wa gbun na pimi ni, mbe wa sɛ u wuuhaa wa.
58004002	Ŋgi na? O ketaan kre loo imi na pra ki loo kre, la, kee kre pra loo kre nsra pe tnu ni pe pan. Ŋga kra tia rɛ, pe nsra ki loo na shↄnlie ni.
58004003	La, wre mblɛ o shↄ mu li kre we le u wuuhaa wa, imi na u ki yo kre, mbo, "Ni krↄ na kun a ndaa da na, 'Pia le ni wuuhaa wa.' " La, Nyiɛkpↄↄ na u kee kro pe mu kↄ, nyjila ŋga ni wra waŋgra gbeele mu kↄ kre.
58004004	La, pe ki nyunↄ mu tɛɛ Nyiɛkpↄↄ hlɛ kre nu haka na, ŋga Nyiɛkpↄↄ na yirɛ kro gbeele ble kↄↄnanu mu kↄ kre, ki kↄↄnashin wo kre na wra wuu.
58004005	A kee nunu kre u yuu mna mbo, "Pia le ni wuuhaa kre nu."
58004006	A mblɛ pra klu mu ketaan kre loo kre nsra sɛ Nyiɛkpↄↄ wuuhaa kre nu, ŋga pra ndikana pe kre ndra na. A na plɛɛ wa mbe sɛ u wuu haa kre nu kre,
58004007	ki tia Nyiɛkpↄↄ nyjila ka wↄ mu tɛɛ, a kre yi aŋga. Yɛlɛ tataara na tro, a Nyiɛkpↄↄ na chin mu yire Devid na mu ki yo mbo, "Aŋga, na e Nyiɛkpↄↄ mana loo kre, yaa shia ndikana pe!"
58004008	Na Joshua na ja mna sɛ na leele pre ni Nyiɛkpↄↄ wuuhaa kre, kaa Nyiɛkpↄↄ wa na ble fↄŋgↄ ka le na.
58004009	Kre ndra na, wuublee wa Nyiɛkpↄↄ leele pan tɛ.
58004010	Kena ŋmba we le Nyiɛkpↄↄ wuuhaa kre, kena u tnumu ŋga u tun wuo shↄhaa u sɛ, imi na Nyiɛkpↄↄ na tnumu tun mu kↄ mna wuu kre.
58004011	Kena kolo kro na kre, e ti mbe o gbeŋmba na oo le Nyiɛkpↄↄ wuuhaa kre nu. Mbe o wa waa shia ndikana nunu kre ka pe mbaa ki kolo la.
58004012	Nyiɛkpↄↄ nyu kayooro kre, ŋmaa wa ki nu, a faŋgaa wa ki nu, mu tna mu wɛ brↄfiɛn yiɛ shiin na, kre ki kuun na lee lewo nu, mbe sɛ su na kie lewo lam yira kro chin, mu ja na lewo loloŋgo kee kro kpra kuun.
58004013	Yira ŋga wre Nyiɛkpↄↄ gbeele kre, ka n wa mbe jaa ndra u yiɛ, yi krɛrɛɛ wa u yiɛ wra yi le na nyiɛlɛ ni. Ki tia Nyiɛkpↄↄ yiɛ oo sɛ kee kro nyu wↄ.
58004014	Kena ŋga o Nyiɛkpↄↄ Pↄ Yesu wre ta o Sↄfu Lopom titi, a u sɛ tni mna Nyiɛkpↄↄ nyi ŋga, e ti mbe o shↄnlie ŋga o ta kre yii kɛshiin.
58004015	O Sↄfu lopom titi wre rɛ, u pe lewo ŋmba u o pↄlɛm chin. Nyu chaara ŋga nu o nyi kre, pra u nyu cha ma, la u nsra sisaa pe.
58004016	Kena e ti mbe o gbun ta mbe sɛ Nyiɛkpↄↄ dumiɛ ŋujↄↄn kre jaara, mbe u o fooro le, mbe o dumiɛ ta, na kee ka o shian mbe u ki pe mbe o ŋga.
58005001	A Judae Sↄfu Lopom titi kpan, u leele nu pe u woni mbe u yire pe jeelee na mbra Nyiɛkpↄↄ kaan yirɛ, mbra pe sisam sra woni.
58005002	Ŋga u kooloe nyjɛ na u tro pe na u leele pre lɛ kre ndra na, we jaa uyɛ nyjii mbe mblɛ pe n chin, mu fun kolo kre na kre ŋga.
58005003	Ŋga u sisam piin na leele pre lɛ kre ndra na, wre na u leele pre kro sisam sra u woni.
58005004	Ndro n wa mbe ja mbe uyɛ ŋga kpↄↄmu mbe pe sↄfu lopom titi, fↄŋga Nyiɛkpↄↄ u ŋga ki yi, imi na Nyiɛkpↄↄ na Aarↄn ŋga ki yi kre.
58005005	Ki tia Kristo wre nsra uyɛ kpↄↄ na we pe sↄfu lopom titi, la, Nyiɛkpↄↄ wra u ŋga kre kpↄↄmu kre, mna yo u pan, mbo, "Ni Pↄ wi ŋu, a mu Lɛ wi mi aŋga."
58005006	Imi na wra yo lawee fↄŋgↄ nu na mbo, "Sↄfu wi ŋu nyjila kro nu, imi na Mɛlchisɛdɛk nyi kre."
58005007	Nyjila ŋga ni Yesu naa wa waŋgra nu kre, wra nyiɛtalaa na nyɛnɛɛ kpↄↄ, na yetunyi tɛɛ mna Nyiɛkpↄↄ ŋmba wra ja mu u shↄ kumu kɛɛ kre tali. A imi na wra uyɛ nyjii mu Nyiɛkpↄↄ ŋga kre ndra na, kra tia wra loo u pan.
58005008	Nyiɛkpↄↄ Pↄ na wi, wra yire u kanyana ŋga wra nya kre na mna buuro twan.
58005009	Ŋga wra yirɛ kro pe mu kↄ kre, wra pe ŋmba na mblɛ pie li u kee kre na kro we taa mbe blenyini ŋmaa ta.
58005010	A Nyiɛkpↄↄ u pe sↄfu lopom titi, imi na Mɛlchisɛdɛk na nyi kre.
58005011	Kaa oo wa na kaalɛɛ ni mbe yo tataara kee nyjɛ o yo nyjɛ haa, a na e kala nↄↄloo haa sheli kre ndra na, ki tia kee kre nↄↄ nyinaa sheli.
58005012	E da mbra pe nyinafɛɛnlɛ, a nde ki fna mbe ndro e nyina kejle yire tun. Mna e da da kre, ki fna mbe e naa sro shelee lii, a nde nyinimi nyumu e ŋgoorii tɛ.
58005013	A lewo ŋmba u ŋgoorii kpan pe pↄ Nyiɛkpↄↄ kee kre nu, u n chichie na sisaa lalaa chin.
58005014	Loplombo mblɛ pe twan mu chichie na sisam chin kre, pre pe sro shelee lii.
58006001	Fuŋga ma oo nↄↄ hle mbe yo oo fa kewɛɛ, na jawala chinɛɛ, na Nyiɛkpↄↄ shↄnlie kee yo, la, ki fna mbe o sɛ yiɛ, mbe lopokee twan mbe ya yire kejle yire na.
58006002	Ndrɛ jee, na imi pe kɛnyi taari shↄnlifɛɛnlɛ na mbe pe Kpra Ŋumu ta, na kunnyiɛ, na Nyiɛkpↄↄ kpra kuↄn kre, waa kro yire na na.
58006003	E ti o sɛ yiɛ. Na Nyiɛkpↄↄ li ki na, ŋga oo pe yi, oo sɛ yiɛ.
58006004	A kia jaa pan na mblɛ pe da mu Nyiɛkpↄↄ kee kre loo mu ndru mu laa ki kro kre, na pie ja mbe pe jawala chinɛ na. Ŋgi na? Pe da mu Nyiɛkpↄↄ kaniɛ kre nya. A kɛyirɛ nyjɛ yi yiri nyjeeri kre, pe da mu ka ta, mu da mu Kpra Ŋumu wre ta.
58006005	A pe chin na Nyiɛkpↄↄ nyu kee kre tna, a pe da mu blenyini ŋmaa ŋga kie pan na kre jaŋga kee loo.
58006006	Kena na pe je mu laa kee kre kro kre, kia jaa pan na pie pe jawala chinɛ na. Pan ki nyi Nyiɛkpↄↄ Pↄ wre pe kani kaan kre na na, mu tia nyifɛɛrɛ u gbo lete na.
58006007	Nyiɛkpↄↄ u tra ŋga na nyiɛ paan mbe ki ki gbↄ kre dwan, mbe yirɛ nyjɛ pe luu ki na yire jaa nyu mbe yi luufun ŋga.
58006008	La, na tra kre waa wuuro, na nyaa bribri fin kre, kena kia mbakↄ ka nyu, kena ki da mbe pe ki sun. Ki kↄlↄ yi na pie kanhun le ki na mbe ki sro.
58006009	Wolo, na o paara e pan imi kre, o n na e jawa na sisaa ni, e ŋmaashↄmu kre ndra na o chin na e dwamu ta.
58006010	A Nyiɛkpↄↄ rɛ, u fraka, ki tia tnumu ŋga e tun kre, wa ki fɛɛ, ndee imi na e e kooroo nyina Nyiɛkpↄↄ pan mu na e wolo Kristofɛɛnlɛ pre le kre, wa ki fɛɛ.
58006011	Kee ŋga na o yiɛ nyina o na chaa yi na mbe e kro yiɛnyina e gbeŋmbaa kre ni ma mbe sɛ su waŋgra kↄ ble, mbe yirɛ nyjɛ na e kaan yire kro pe ma.
58006012	O n na chaa mbe gbashia le wa nu, la, o chaa mbe e pe na mblɛ pra yire shↄnlie na frↄ na, mna Nyiɛkpↄↄ yira ŋga wra yo we pe ŋga kre ta kre lɛ.
58006013	Ŋga Nyiɛkpↄↄ na u nyu yo Abraham pan fa kre, ŋga ndro nsraa wa mu da na u ni mbe u u da kre ndra na, wre Nyiɛkpↄↄ wre titi mɛɛ ni wra da mu u ŋga.
58006014	Mna yo Abraham pan mbo, "Kpra na, mbe mu dwan, mbe ti mbe mu sele leele nɛɛ."
58006015	Abraham na frↄ, ki tia wra Nyiɛkpↄↄ nyu ŋga wra yo u pan kre yira ta.
58006016	Na lewo yo we da kre, lekpↄↄ ŋmba u wɛ u na u dani, daŋga rɛ, kre ki kakra tataara nyu kuun.
58006017	Kena ŋga Nyiɛkpↄↄ naa chaa mbe mblɛ pie u nyu kee ŋga u yo kre ta kre chin na wa u kee kre chinɛ kre ndra na, wra uyɛ da mu ya kee kre na.
58006018	Yire kee shiin nyjɛ, u nyu yoo, na u daŋga kre, yia jaa chinɛ, a Nyiɛkpↄↄ wa kↄ yi na mbe pe kafnu. Ki tia wre mblɛ o fɛ mu pan u shↄmu nu kre, o yire haa ta, mbe o kaanhaa ŋga kii wa o yiɛ kre yii chiriri.
58006019	Oo wa na yirehaa gbiŋmbi ni, o shↄmu ŋga na o kaan kre na. O dankna kre le nyjeeri Cheche lawee titi kre nu.
58006020	Bawa Yesu yila o na mu yiɛklu mu sɛ, mu sɛ pe sↄfu lopom titi Mɛlchisɛdɛk sↄfumlie kolo na.
58007001	Salɛm ŋunu na wi Mɛlchisɛdɛk, a wra pe Nyiɛkpↄↄ ŋmba u wɛ yirɛ kro na kre sↄfu. Ŋga Abraham na sɛ ŋunↄ wi mna ŋulo gbo gbo na paan kre, Mɛlchisɛdɛk na sɛ u fni mna u dwan.
58007002	A Abraham na yirɛ nyjɛ wra ta yire krɛrɛ yↄↄlɛ kɛ, mna u ŋga nunu. Mɛlchisɛdɛk, kre nyina ŋunu ŋmba u fraka, a wra pe Salɛm ŋunu, a Salɛm kre nyina "wejinyiŋge".
58007003	Mɛlchisɛdɛk nsraa lɛ na lo ni, a kee ka n wa mu o nyina u tolɛɛlɛ, ndee u se ble, na u kumu ble kee ka. Pan u nyi na Nyiɛkpↄↄ Pↄ wre wi, a u pe sↄfu nyjila kro nu.
58007004	A e le imi na wra pe lekpↄↄ mu da, a o tolɛɛ lopom Abraham na u yirɛ nyjɛ wra sɛ ta ŋunↄ nu kre yↄↄlɛ kɛ, mna u ŋga nunu.
58007005	Levi sele leele mblɛ praa sↄfum lii kre, mbra naa wa na Israel ndro kro we na u yirɛ nyjɛ u taa nyjila kro kre yↄↄlɛ kɛ mbra pe kaan nununu. A Abraham sele leele na lɛ pe kro.
58007006	La, Mɛlchisɛdɛk rɛ, wre nsra yili Levi sele nu, a nde Abraham na yirɛ nyjɛ wra ta ŋunↄ nu kre yↄↄlɛ kɛ mna u ŋga nunu, a wra Abraham ŋmba ni Nyiɛkpↄↄ na u nyu yo kre dwan.
58007007	A kakra n wa ki na, lewo ŋmba uu wa na jaŋga ni mbe dwamu ŋga kre, u wɛ ŋmba we dwan kre na.
58007008	Sↄfue mblɛ praa yirɛ kɛ kɛ wee yire shio kre, praa kuu. A Mɛlchisɛdɛk rɛ, wree wa nyjila kro nu, a nde pra u ŋga yirɛ kɛ kɛ wee yire yɛ, imi na Nyiɛkpↄↄ kee kre nyina kre.
58007009	Wa we yo na, kena Levi ŋmba praa yirɛ kɛ kɛ wee yire woni na kaan kre kuraa,
58007010	nyjila ŋga ni pe nsra ta mu u se kre, wra yire Abraham na mna yɛ wↄ mu Mɛlchisɛdɛk ŋga, a Abraham nana wi Levi, a wre nu Judae sↄfue pre yili.
58007011	Levi sↄfue pre na Nyiɛkpↄↄ na yire mna Israel leele pre ŋga mbra yire. Kena na tnumu ŋga Levi sↄfue pre na tun kre na nyu mna ja mbe ndro sisam laa u na peii kre, kaa sↄfu fↄŋgↄ wra pan na Aarↄn wi, kaa sↄfu fↄŋgↄ wa na pan na Mɛlchisɛdɛk wi na.
58007012	Kena na pe sↄfumlie kolo kre chinɛ kre, pan ki fna mbe mbra yire kolo chinɛ na.
58007013	A o Tafun ŋmba na ki yire a o na kee nyjɛ krɛrɛ yuu ŋga, u nsra yiri Levi sele nu, la, wra yiri sele ŋga nu ndro n da mu yiri mu pan mu sↄfum tnumu tun sragbuɛnlɛɛ yire na tun.
58007014	Ŋgi na, o ki chin na ki pe kpra na Juda sele nu pra Yesu wre se. A nyjila ŋga ni Mbose naa sele ŋga nu Israel sↄfue we na yilii kre nyina kre, u nsra Juda sele kre nyini.
58007015	A o kee kre nya chasi. Ŋgi na, Sↄfu fↄŋgↄ pan na Mɛlchisɛdɛk wi.
58007016	A ki n pe Levi sele nu wra yiri mna chin mu pe sↄfu, la, ŋmaa ŋga nu jaŋga nyi, a ki n wa na kↄ haa ni kre kolo na u yire mu pe sↄfu.
58007017	Ŋgi na, Nyiɛkpↄↄ kee kre pe nyunↄ mu tɛɛ kre yo mbo, "Mu pe sↄfu nyjila kro nu, imi na Mɛlchisɛdɛk nyi kre."
58007018	Kolo lɛɛ ŋga na praa yire na sↄfum lii kre n wa na. Yaka ma ki tia, ki nsra jaŋga ta mu tnumu tun.
58007019	Mbose mbra yire nsra ja mu yaka pe cheche, ki tia a o kaanhaa fↄŋgↄ ta, ŋga na oo yire mbe sɛ Nyiɛkpↄↄ lawee.
58007020	Nyiɛkpↄↄ na da, mna chin mu Yesu pe sↄfu. La, Levi sↄfue mblɛ praa yire Mbose mbra yire na na Sↄfum lii kre, Nyiɛkpↄↄ nsra da mna chin mu wa pe sↄfu.
58007021	La, Yesu rɛ, Nyiɛkpↄↄ na da mna chin mu u pe sↄfu. Mbo, "Mi, Nyiɛkpↄↄ, ni da, a mba ndruu ni jawala chinɛ na, mbe mu pe sↄfu nyjila kro nu."
58007022	Kre ki tia nyu nunu fↄŋgↄ kre nyu mu wɛ jle wo kre na, ŋga ki yire Yesu na kre ndra na.
58007023	Fa Judae sↄfue pre na nɛɛ. Ŋgi na, praa kuu, mbe plɛ yirii tni pe titɛɛ.
58007024	A Yesu rɛ, wree wa nyjila kro nu, a u sↄfumlie kre na kna mbe sɛ ndro fↄŋgↄ pan.
58007025	Ki tia u ja na mblɛ pe yire u na na paan Nyiɛkpↄↄ jaara kre shio nyjila kro nu, ŋga uu wa nyjila kro nu na tali na pe kaan kre ndra na.
58007026	Wre sↄfu lopom titi ŋmba nyini ki fna mbe o ta. Ŋgi na, u pe cheche, a yaka n wa u na, a sisam n wa u nu. A pe u wↄ mu yili sisampefɛɛnlɛ nu, mu u ŋga kpↄↄmu lawee nyjeeri.
58007027	Wre n pe na Judae sↄfue loplombo titie pre lɛ, pre pe peyɛ sisam, na pe leele pre sisam sra woni blenyini. La, Yesu na uyɛ tɛɛ mna sra kre wↄ gbee nunu chom.
58007028	Mbose mbra yire kolo na kre, praa leele mblɛ pe n fraka woni Judae sↄfu lopom titi. La, Nyiɛkpↄↄ na nyu yo, mna da, a kra kↄ mu pan ma yɛŋgɛ, Mbose mbra yire na pan a kra chin mu pe, a wra u Pↄ wre wↄ sↄfu lopom titi, a u pe cheche nyjila kro nu.
58008001	Kee ŋga o yuu kre kro yi na, Kristo ŋmba sↄfumlie kee o yuu ŋga, wre wi o sↄfu lopom titi fuŋgaami. A uu wa mu tni Nyiɛkpↄↄ ŋujↄↄn kre kalie nyjeeri.
58008002	Bawa u sɛ pe sↄfu lopom. Cheche ndoo kre nu. Sumi nyuŋgo ŋga Nyiɛkpↄↄ wre titi pe, a ki n pe lewo kɛ nyu tnumu kre.
58008003	A Judae sↄfu lopom kro, woni pe u woni mbe wra yirɛ, na yurɛ sra woni mbra Nyiɛkpↄↄ kaan, kena ki fna mbe Kristo yaka ta mbe sra wↄ na.
58008004	Na wre Yesu wre naa wa tra ŋga na kre, wa na pe Judae sↄfu. Ŋgi na, Judae sↄfue mblɛ pee wa tra ŋga na kre, Judae mbra yire na praa yire na tnumu tuni.
58008005	Sↄfum tnumu ŋga praa tuni kre, nyjeeri wo kre kra wru. Pan ki nyi to, na imi na Nyiɛkpↄↄ na yo Mbose pan, nyjila ŋga ni wra yo we nyuŋgo sin Nyiɛkpↄↄ pan, a wra yo u pan mbo, "Le chichie mu ki yira kro pe na ŋga ndaa mu nyina Sinai nyua kre na kre yi."
58008006	La, imi na ki nyi kre, Kristo sↄfum tnumu ŋga u tuni kre nyu badaaŋga mu wɛ fa Judae sↄfue pre wo na. Yaka ma ki tia, Nyiɛkpↄↄ nyu nunu ŋga u le kre, ki mbakↄ yirɛ nyjɛ oo ta yire nyu mu wɛ Mbose mbra yire na, na Yesu u yire wre na Nyiɛkpↄↄ lalaa kre nyu nunu ŋga nu.
58008007	A na kala ka nsraa wa nyu nunu jle wo kre nu kre, kaa wa na shiin wo yo na.
58008008	La, Nyiɛkpↄↄ na u leele pre nya kolo sisaa na, mna yo pe pan mbo, "Ble yɛ paan mbe ni nyu nunu fↄŋgↄ pe Israel, na Juda leele ni.
58008009	Kre nyu nunu ŋga oo pe ŋga, kia pe na ŋga ndaa pe na pe tolɛɛlɛ ni, ŋga ble ndaa pe yii, mna pe wↄ mu yili Egypt na kre yi. Pe nsra li nyu nunu ŋga o na pe kre na kre nyjila kre nu, ki tia ni nsra ndie tɛɛ pe pan.
58008010	Kena nyu nunu ŋga mbe pe Israel leele ni ble nyjɛ yi paan yire nu kre yi na, Mbe ni mbra le pe jawala nu, mbe yi nyunↄ pe lolonyi nu. Mbe mi pe pe Nyiɛkpↄↄ, mbe pre pe ni leele.
58008011	Ndro wa u chia ndro, ndee u waŋgra ndro nyina na u Nyiɛkpↄↄ chin. Ŋgi na? Pe kro we ni chin, mbe yire pe fiɛn fiɛn na mbe sɛ su pe lekpↄɛ na kro.
58008012	Mbe pe fooro le, mbe mba pe sisam sↄↄnri na."
58008013	Kena na Nyiɛkpↄↄ nyu nunu fↄŋgↄ kee yuu waa, mu chin na jle wo kre lɛ, a kia jaa yaka pe na, kena pie ki tɛɛ mbɛɛ na.
58009001	Nyu nunu ŋga Nyiɛkpↄↄ na klu mu pe na lewo ni kre, kraa wa na mbra, na ndoo ŋga nu praa sumi ni tra mna.
58009002	Pra pe suminyuŋgo kre sin, mna ki yↄ shiin na yoŋgo ni, ŋga kraa wa nyuhaa kre praa yeeri Cheche Lawee. Bawa kania, na tebru, na paanu ŋga praa teeri Nyiɛkpↄↄ pan kre na nyi.
58009003	A na mu jle wo kre tro, lam wo kre praa yeeri Cheche Lawee Titi.
58009004	Kre lam swa nyiɛ taa ŋga nu praa tuwe ndiom taan sroi kre na nyi, bawa nyu nunu pee daka ŋga mbɛɛlɛ pra tↄ na swa nyiɛ ni kre na nyi na. A Aarↄn kanyie ŋga kra wrɛ fun kre naa wa daka kre nu. Bawa chↄↄ dnɛ shiin nyjɛ na pra Nyiɛkpↄↄ mbra yire nyunↄ kre na nyi.
58009005	Kre daka kre ndra na pra yurɛ shiin plɛ faanri na swa nyiɛ ni, a praa pe yeeri Cherubim, a pra yire na Nyiɛkpↄↄ yɛnyiŋge nyina, mu kuɛn nyaala mu fooro chin jↄↄn kre tↄ. La, nyjila ŋga nu ma oo yire kee nyjɛ nyina mbe sɛ yiɛ.
58009006	Kena na pe yire yirɛ nyjɛ pe krɛrɛ mu kↄ kre, mbe Judae sↄfue pre sɛ le nyuŋgo jle wo kre nu. Blenyini ŋga praa lee wa na Nyiɛkpↄↄ tnumu tuni.
58009007	La, Judae sↄfue lopom titi wre chiin wraa lee nyuŋgo lamwo kre nu. A yɛlɛ ŋga kie pan kpan, gbee nunu we le ki nu, a na u n yurɛ nyimi ta wa le wa, nyimi yire ni wraa wre titi, na u leele pre sisam nyjɛ praa pini, a pe nsra chin na sisam yi sra woni mbe Nyiɛkpↄↄ ŋga.
58009008	A yire kooloe nyjɛ na Kpra Ŋumu wre yire mu o nyina kee kre chasi, na ŋga nyuŋgo fimi wo kree wa mu yire tɛ kre, ki nyina na pe n ta mu Cheche Lawee Titi kre kolo nyaa tun.
58009009	Yire kee nyjɛ tia o chin fuŋgaami na yirɛ, na yurɛ sra wↄↄ mbe Nyiɛkpↄↄ ŋga kre, kia jaa sumifun loloŋgo pe cheche.
58009010	La, pe kooloe yire nɛɛrɛ na pe aliire, na gbↄↄ, na peyɛ kunnjee. Yi krɛrɛ na pe wejiŋge haa paala kolo nyjɛ pra yii. mna sɛ su nyjila ŋga ni Yesu na pan, mna yirɛ kro pe fↄŋgↄ.
58009011	La, Yesu pan mu pe sↄfu lopom titi yirɛ chichiele nyjɛ oo ta yire na. A u tro suminyuŋgo cheche titi kre nu, lewo ma u ki sin, a tra mna ma ki nyi.
58009012	A ŋga Yesu na le suminyuŋgo kre nu, mna tro mu le Cheche Lawee Titi kre nu gbee nunu chom kre, u nsra le wa na sikaala nyimi, ndee nui biile nyimi ni mna sra wↄ, la, wre titi nyimi ni wra tɛɛ mna sra kre wↄ, mna blenyini ŋmaashↄmu kre ta mu o ŋga.
58009013	A kena na sikaala, na nablɛm pre nyimi, na nui biile mblɛ praa sroi kre tↄↄnrↄ praa nyaara mblɛ pe nsraa cheche kre na, mbe pe chiin pe cheche waa,
58009014	kena Yesu ŋmba wra yire u blenyini Kpra Ŋumu wre na mna uyɛ tɛɛ mu sra wↄ mna Nyiɛkpↄↄ ŋga, a nɛɛrɛ ka nsraa wa u na kre, mni wre nyimi kre we o pe chiriri mbe da hin? Kie o jawala laa kee wɛɛ na, mbe o jaa na Nyiɛkpↄↄ ŋmba u le wre sumi.
58009015	Kre kee ŋga ndra na, Yesu u yire lewo na Nyiɛkpↄↄ lalaa, mbe ki yire ki na mbe mblɛ Nyiɛkpↄↄ yeeri kre, mbe pe blenyini yirɛ chichiele nyjɛ nyu u yo kre ta. Kie jaa pan ma. Ŋgi na, leele yire Yesu kumu kre na mu laa sisam ŋga praa piin, nyjila ŋga ni praa wa nyu nunu jle wo kre nu kre kro.
58009016	Mna krↄ yira nyi kre, na kifun n ku,
58009017	kolo n wa ki na mbe krↄlifun ki bali, fↄŋga yirafun wre ku tun.
58009018	Kre kra tia a nyu nunu jle wo kre, a pra nyimi tɛɛ mna ki nↄↄ hle.
58009019	Ŋga Mbose na leele pre nyina Nyiɛkpↄↄ mbra yire mu kↄ kre, wra nui biile nyimi, na sikaala nyimi, na nyumu chaa, mna mbↄↄ yooro nyiɛ yɛ pↄ kaan na, mna ki ni nyimi, na nyumu chaara kre nu mna nyaara mbra hlɛ kre, na leele pre kro na.
58009020	Mna kna mu yo pe pan mbo, "Nyimi ŋga yi Nyiɛkpↄↄ nyu nunu ŋga wra pe mbe e taa ki na kre jaŋga."
58009021	Kolo nunu kre na chↄↄ Mbose na yire mna nyimi nyaara sumi nyuŋgo kre, na yirɛ nyjɛ ni praa sumi kre na.
58009022	Kpra na, na o le Mbose mbra yire nyjila kre, nyimi ni praa yirɛ tataara pini cheche. Na lewo we sisam tinkɛɛ ta kre, fↄŋga pie nyimi wo.
58009023	Kena ŋga yire yirɛ nyjɛ pe na nyjeeri wee titi yire wrumu yi kre, ki fna mbe pe yira kro pe cheche kre kolo kre na. La, ki fna mbe sra chichie wↄ mbe nyjeeri yirɛ yire ŋga, mbe ki wɛ Mbose wee yire na.
58009024	Ŋgi na, Suminyuŋgo ŋga lewo sin na kɛ ni, a ki nyjeeri wo titi kre wru kre, kre nu ma Yesu na sɛ le. La, nyjeeri wa titi u sɛ tni. Bawa u sɛ yire o jeelee na Nyiɛkpↄↄ yiɛ.
58009025	Judae sↄfue lopom titi wre naa lee Cheche Lawee Titi kre nu yɛlɛ kro nu, na nyimi ni, wre titi nyimi ni ma ya. A Yesu rɛ, gbee nunu chom wra sɛ uyɛ tɛɛ mna sra kre wↄ.
58009026	Na we naa sra kre woni yɛlɛ nyini kre, kaa mu yire waŋgra gbeele nyjila kre, pan we naa kala nyaa tataara. A imi na ki nyi kre, ŋga waŋgra nyjila paan mbe kↄ kre, wra uyɛ wↄ gbee nunu chom mu tɛɛ mu sra wↄ mu o sisam pↄ mu laa o na.
58009027	Nyiɛkpↄↄ ki yo mu tɛɛ na lewo kro we ku gbee nunu chom, kre kↄkro kre, mbe pe u pimi na u tam kun.
58009028	Pan chↄↄ Yesu na uyɛ tɛɛ mna sra wↄ gbee nunu chom mu lenɛɛrɛ sisam pↄ mu laa pe na. We ndru mbe pan shiin wo na, a kre rɛ, sisam ma we paan laa, la, mblɛ pe u sri kre we paan shↄ.
58010001	A Judae mbra yire na ma yirɛ chichiele nyjɛ yie pan kre, la, yirɛ chichiele nyjɛ Yesu naa paan mbe o ŋga kre yira wru. Ŋgi na, sra nyjɛ praa woni nyjila kro nu yɛlɛ nyini kre, yi nsra ja mbe mblɛ praa wa mbra yire jaara kre pe cheche.
58010002	Kena na mblɛ praa Nyiɛkpↄↄ sumi mbra yire kolo na kre na pe cheche, a pe sisam na laa pe na kre, kaa pe chin na pe n sisam pimi ka li na, kena kaa sisam sra ka n wa mbe praa woni na.
58010003	A nde pra je na sra yire woni yɛlɛ nyini na pe sisam sↄↄnri.
58010004	A nui na sikaala nyimi wa jaa sisam jee laa lewo na fio.
58010005	Kre ndra na, ŋga Yesu naa chaa mbe pan waŋgra nu kre, wra yo Nyiɛkpↄↄ pan mbo, "Mu n na sra wↄↄ, na yirɛ ŋgaa chaa, la, mu ni ŋga wejiŋge. Ŋgi na?
58010006	Yurɛ mblɛ pe sroi sragbuɛnlɛɛ na, na sisam sra nyjɛ pe woni kre, mu yiɛ n shↄ yi na.
58010007	Ki tia ni yo na, Mi wi kre Nyiɛkpↄↄ, mbe ŋga mu chaa ni pe kre pe, imi na mu ki nyunↄ mu tɛɛ kre."
58010008	Ŋga wra klu mu yo mbo, "Mu n na chaa, a mu yiɛ n shↄ sra wↄↄ, na yirɛ ŋgaa, ndee yurɛ mblɛ pe sroi sragbuɛnlɛɛ na, na sisam sra woni na mu kaan kre na. La, yire sra nyjɛ krɛrɛ Mbose mbra yire kolo na chↄↄ pe yire na yi pini,"
58010009	A wra ndru mu yo mbo, "Ni we Nyiɛkpↄↄ, ni pan mbe ŋga mu yo ni pe kre pe." Ki tia sra lɛɛlɛ yire kro Nyiɛkpↄↄ yi wa, mu Yesu sra wↄↄ kre le yi titɛɛ.
58010010	Ŋga Yesu na ŋga Nyiɛkpↄↄ chaa u pe kre pe kre ndra na, ki tia o kro pe cheche u wejiŋge ŋga wra wru mu ŋga gbee nunu chom kre na.
58010011	Judae sↄfue naa pe tnumu tuni blenyini, na sra nunu kre woni nyjila kro nu, la, kre sra kre wa jaa sisam laa lewo na.
58010012	Yesu wra sisam sra wↄ gbee nunu chom, a kii wa nyjila kro nu, ŋga wra kↄ kre, a wra sɛ tni Nyiɛkpↄↄ kalie.
58010013	Bawa u nyi mu tni fuŋgaami, na sri mbe sɛ su nyjila ŋga Nyiɛkpↄↄ we u loŋgoolo yii mbe le u jeelee jaara.
58010014	A u sra ŋga u wↄ gbee nunu kre tia mblɛ u pe cheche mu yili sisam nu kre a pe nyu nyjila kro nu.
58010015	Kpra Ŋumu wre na u dansiɛrɛ li imi, na o Tafun Nyiɛkpↄↄ na klu mu yo kre,
58010016	mbo, "Nyu nunu ŋga mbe pe na pe ni ble nyjɛ yi paan yire nu yi kre, mbe ni mbra le pe lolonyi, na pe jawala nu."
58010017	A wra ndru mu yo na mbo, "A mba pe sisam sↄↄnri na."
58010018	Kena na kre sisam tinkɛɛ ŋga sembremu waa pan kre, mu chin na sisam sra wↄↄ n wa na.
58010019	Kena ni wolo, o gbun ta mbe yire Yesu Kristo nyimi kre na mbe le Cheche Lawee Titi kre nu.
58010020	Yesu u wejiŋge tɛɛ mu kolo fↄŋgↄ, ŋga ki pe ŋmaa kolo nyaa mu o ŋga, mbe o le Cheche Lawee Titi kre nu.
58010021	Kena oo wa na sↄfu kpↄↄ titi ni a wra Nyiɛkpↄↄ katoo kre le,
58010022	e ti o sɛ Nyiɛkpↄↄ jaara na kpra, na shↄnlie gbiŋmbi ni. Ŋgi na, Yesu nyimi kre sisam jawala wↄ o nu, mu o weli nyumu chichie ni.
58010023	Kena e ti mbe o o kaanhaa ŋga o shↄnli kre yii kɛshiin, mbe o waa ndru kro. Ŋgi na, Nyiɛkpↄↄ ŋmba u nyu yo o pan kre pe kprafun.
58010024	Kena e ti mbe oyɛ kee oyɛ shian, mbra yaa oyɛ na, mbe oyɛ kori, mbra chichie piin.
58010025	Mbe e ti mbe o na fni na oyɛ ni, mbe waa na pini imi na plɛ pini kre, la, mbe o na oyɛ leni gbeŋmba nyjila kro nu. Ŋgi na, o chin na o Tafun ble kre mbra mna.
58010026	A na o ta mu kpra kolo kre chin mu tuwi na sisam pini kre, kre sra n wa ŋga kie ja mbe o sisam laa o na.
58010027	La, ŋga ki kro yi na oo Nyiɛkpↄↄ kpra kuↄn kre, na kanhun ŋga kie paan Nyiɛkpↄↄ loŋgoolo kla kre fiɛ.
58010028	A nyjila ŋga ni Nyiɛkpↄↄ na Mbose ŋga mbra yire kre, na ndro fun mbra yire na kre, praa yire leele shiin ndee taarɛ dansiɛrɛ na, mbe ufun wre gbo, fooro chiɛn nsraa wa ki nu.
58010029	Kena ŋmba u Nyiɛkpↄↄ Pↄ wre yiɛ taan, mu na paara na dumiɛ Ŋumu wre tɛɛlɛ, mu na nyimi nyu nunu pee ŋga ki ufun wre sisam laa u na kre jawa na yira waara yi kre, fↄtↄↄrↄ ŋgi sembremu ki fna na ufun ni hin?
58010030	O kro Nyiɛkpↄↄ ŋmba wra kee ŋga yo kre chin mbo, "Mi ni sisam teeri na sisam fↄlↄ toni, a nii wa mbe sisam fↄtↄↄrↄ ŋga tɛ." A wra ndru mu yo na "Mi Nyiɛkpↄↄ, mbe ni leele kpra kun."
58010031	Ki pe fiɛrɛ kee kpↄↄ mu tro na mu to Nyiɛkpↄↄ ŋmba u le wre kɛɛ.
58010032	A e jawa, e ble nyjɛ nu e na Nyiɛkpↄↄ kolo kre nya jle kre sↄↄnri, na yire ble yire nu, e na kanyana tataara nya mna ja mu eyɛ yii mu tni yi nu.
58010033	Praa e tɛɛlɛ, na e frↄ lete na, a nde nyjila yɛ nu e naa shie na yire mblɛ praa kanyana yire yɛ nyaa kre kro.
58010034	A mblɛ praa yiri na leni nyuŋgo kre fooro naa wa e na, na pe e yirɛ nyjɛ yii wa e pan shↄ kre, e yiɛ naa shio. Ŋgi na, e kaan yɛ na, nyjɛ yie tni nyjila kro nu, mu wɛ nyjɛ pie shↄ yire na.
58010035	Kena yaa shia gbun ŋga e ta kre wa. Ŋgi na, kre na ee yire mbe fↄtↄↄrↄ badaaŋga ta.
58010036	Kena ki fna mbe e eyɛ gbun yii, mbe ŋga Nyiɛkpↄↄ chaa kre pe, mbe yaa shia u nyu kee ŋga wra yo mu tɛɛ kre la.
58010037	Imi na Nyiɛkpↄↄ kee kre nyina kre, mbo, "Kia mu, mbe ndro ŋmba u paan kre pan."
58010038	"A ni wolo mblɛ pe fraka kre we shↄↄli mbe ŋmaa ta, a na wa waa ndru kro kre, ni yiɛ wa shↄ ufun na."
58010039	A wre rɛ, o n pe na mblɛ pie ndru kro mbe fun kre lɛ, la, oo wa shↄnlie ni, ki tia o ŋmaa ta.
58011001	Shↄnlie yi na mu na kaan, mbe chin na yira ŋga mu chaa kre mu ki ta, mbe chin na yirɛ nyjɛ mu n nya tun kre na yii wa.
58011002	Shↄnlie kra tia fawolo pre na dumiɛ chichie ta Nyiɛkpↄↄ pan.
58011003	Shↄnlie ki tia o ki nↄↄ loo na, Nyiɛkpↄↄ u nyu kayolo na wra yire mna waŋgra ŋga gbeele, a ki tia o chin na yaka nsraa wa jle kre, a wra chin mu yirɛ nyjɛ o nyaa ŋga kro gbeele.
58011004	A Habɛl shↄnlie kra tia u sra ŋga wra wↄ mu Nyiɛkpↄↄ ŋga kre na nyu mu wɛ u nyjↄ Kain wo na. Habɛl shↄnlie kre na Nyiɛkpↄↄ na yire mna u le na u fraka. Ŋgi na, Nyiɛkpↄↄ na u sra kre shↄ mna u pni. Habɛl ku, a u shↄnlie kre ndra na uu wa na paara tɛ.
58011005	A Enↄku shↄnlie kra tia Nyiɛkpↄↄ na u wru mu sɛ nyjeeri, a u nsra ku, a ndro nsra u nya. Ŋgi na, Nyiɛkpↄↄ wra u bali, u yiɛ na shↄ u na, a wra chin mu u bali.
58011006	A na shↄnlie n wa kre, Nyiɛkpↄↄ yiɛ wa jaa shↄ lewo na. Ki tia ŋmba we pan Nyiɛkpↄↄ jaara kpan, u fna mbe shↄↄli na Nyiɛkpↄↄ wa, a mblɛ pe u haa chaa titi kre, u pe kaan fↄtↄↄrↄ chichie.
58011007	A Noa shↄnlie kra tia ŋga Nyiɛkpↄↄ na u jaari kee nyjɛ u n da mu nya tun na kre, a wra ki loo, mna ki shↄ mu li, mna krↄ badaaŋga ka pe, mna u sele leele kro ŋmaa shↄ. Kra tia wra waŋgra leele kro gbun na pimi ni, a Nyiɛkpↄↄ na u wↄ a wra fraka, u shↄnlie kre ndra na.
58011008	Abraham shↄnlie kra tia ŋga Nyiɛkpↄↄ na u yeeri, mna yo u sɛ tra ŋga wra yo we u ŋga na krↄ yira yi kre na kre, a wra ki loo mna yili u chia na shie, a nde u nsra chin mna u shie.
58011009	Shↄnlie kre ndra na wra sɛ tni tra kre na na fuŋu wi. Bawa wre na u leele Isaki, na Jekↄb, mblɛ pra Nyiɛkpↄↄ nyu yoo kre ta na kre, na tni yonyi nyinyi nu.
58011010	Abraham na nyjɛ krɛrɛ pe na Nyiɛkpↄↄ wre titi chia ŋga u sin kre sri, kre chia kre wa jaa ja fio.
58011011	A Saara shↄnlie kra tia wra ja mna siire ta, nyjila ŋga ni wra lɛ mu tro biseere na. Ŋgi na, wra ŋmba wra nyu yo u pan kre shↄ mu li na kprafun wi.
58011012	A Abraham na lɛ mu da kumu na, a nde wre blↄ ŋmba nu sele tataara yili, mu nɛɛ tataara na wↄɛlɛɛ, na epo nyu tanyiɛ yi, a pia jaa tↄↄnri kre.
58011013	Shↄnlie kre nu pre leele mblɛ krɛrɛ na ku ku, a pe nsra yirɛ nyjɛ Nyiɛkpↄↄ na yo we pe ŋga yire ta, la, pra shↄnlie tɛɛ mna nya lee a kra tna pe pan, a praa yuu na pe pe fumblↄ waŋgra ŋga nu.
58011014	Mblɛ pe yire kee nyjɛ yuu kre nyina na pe yiɛɛ wa pre titi waŋgra na.
58011015	Pe nsra tra ŋga na pra yiri mu pan kre kee sↄↄnri, na pra ki sↄↄnri kre, pie naa chaa mbe ndru pe kro.
58011016	Waŋgra chichie ŋga kii wa nyjeeri kre na pe yiɛ na nyi. Ki tia ki nsra Nyiɛkpↄↄ pe nyifɛɛrɛ na pie u yeeri pe Nyiɛkpↄↄ, ki tia wra chia gbeele pe pan.
58011017	Abraham shↄnlie kra tia ŋga Nyiɛkpↄↄ na u penle kre, a wra u pↄ Isaki bali na shie mbe sɛ sra wↄ. Abraham pan Nyiɛkpↄↄ na u nyu kre yo, a wra ki loo chↄↄ mnaa shie mbe sɛ u pↄ nunu chom wre tɛɛ mbe sra wↄ.
58011018	Na Nyiɛkpↄↄ klu mu yo u pan mbo, "Isaki nu mu sele leele we yili mbe pan."
58011019	Abraham naa jawa na Nyiɛkpↄↄ we Isaki nyi mbe yili kumu nu. A na u jawa ma kre, yɛŋgɛ yi, wra Isaki ta.
58011020	Isaki shↄnlie kra tia wra u biile Jekↄb na Esau ŋga mbakↄ dwamu.
58011021	A Jekↄb shↄnlie kra tia ŋga wraa paan mbe ku kre, a wra Josɛf biile shiin pre dwan, mna ndra soo u kanyie na mna Nyiɛkpↄↄ ŋga mɛɛ.
58011022	Josɛf shↄnlie kra tia ŋga wraa paan mbe ku kre, a wra Israel leele yilii ŋga pie yili Egypt na kre kee yo, mna imi pie u gboo pe krɛrɛ nyina pe pan.
58011023	Shↄnlie kra tia ŋga pra Mbose se kre, a u lo, na u lɛ na sɛ u ndra nyiɛpↄ taarɛ. Pra nya na wra nyu, a pe nsraa fiɛ na pie ŋunu wre mbra yire wra le yire taan.
58011024	A Mbose shↄnlie kra tia ŋga u yiɛ na kun kre, a u nsraa chaa mbe pe u yeeri ŋunu nana.
58011025	La, wraa chaa mbe kala nya Nyiɛkpↄↄ leele pre ni, mu wɛ ŋga we yɛshↄↄrↄ tɛɛ mbe tni sisam nu nyjila chiɛri nu na.
58011026	Wra Kristo kanyana kre wru mu pe yira kpↄↄ mu wɛ Egypt yirɛ chichiele nyjɛ wra ta kre na. Ŋgi na, u yiɛ naa wa mbakↄ fↄtↄↄrↄ ŋga we ta na.
58011027	A Mbose shↄnlie kra tia wra yili Egypt na, a u nsra ŋunu wre krↄ kuↄn fiɛ, a u nsra ndru u kro, mna uyɛ pe na u Nyiɛkpↄↄ ŋmba pra ja mu nya wre nya.
58011028	A Mbose shↄnlie kra tia wra ja mna Klɛntro ble yire li, mna nyimi nyaara Israel leele krↄɛ na, mbe nyjeeri bituŋu ŋmba wraa paan mbe paan yurɛ, na leele bijlo kro gbo kre, mbe wa Israel wolo gbo.
58011029	A shↄnlie kra tia epo nyiɛ kre na peeri, a Israel leele pre na nyaari tra waa na mu tro ki lam. A ŋga Egypt leele pre naa chaa mbe tro na kre, epo kre na pe li kro.
58011030	A shↄnlie kra tia ŋga Israel leele na fɛ mna Jɛriko chia kre kun ble kↄↄnashin kre, a bubuŋgo ŋga pra sin mu chia kre fɛ mu kun kre na juari.
58011031	Rahab na pe tɛtiɛrↄↄ, la, wra leele mblɛ Israel leele na tun a pra ndra mu pan chia lehaa kre shↄ mu tɛɛ, a u shↄnlie kre na tia ŋga praa leele mblɛ pe nsra Nyiɛkpↄↄ shↄ mu li pre kuu kre, a pe nsra wre gbo ka.
58011032	Ni plɛ nyini mbe ya ree? A na nyjila n wa mbe ni taa tɛɛ mbe Gideon, na Barak, na Samson, na Jafta, na Devid, na Samuel na Nyiɛkpↄↄ kee nyanyofɛɛnlɛ pre kee yo.
58011033	Pre pra yire shↄnlie na mna ŋunↄ wi na waŋgra tataara ni mna pe ja. A pra kee nyjɛ yira fraka pe, mna Nyiɛkpↄↄ nyu ŋga wra yo kre ta, mna tia blɛkpↄɛ na nyu nyaala mu pra,
58011034	a kanhun nsra ja mu pe plɛ shↄ, a plɛ na ja mu yili brↄfiɛn kumu kɛɛ. Pe nsra sheli, a nde praa faŋga taa ŋunↄ nu na pe loŋgoolo tataara jani.
58011035	A chiɛlɛ plɛ shↄnlie saara na, pe sele wolo plɛ na ku, a pe shↄnlie na tia pra nyi. A plɛ na yila ŋga pie ku, mbe kↄↄ nyi mbakↄ mbe ŋmaa chiriri ta ndra na, pra tia pra pe fiŋge mu gbo, pre titi nsraa chaa mbe pe pe wa.
58011036	A pra plɛ tɛɛlɛ, mna plɛ gbun, mna plɛ pↄ, mna sɛ pe le nyuŋgo.
58011037	A pra pe plɛ waari na dnɛ ni, mna plɛ le kanyana nu mu pe penle, mna plɛ yↄↄlɛ shiin shiin na sraraa ni, mna plɛ gbo gbo brↄfiɛnlɛ ni. Shↄnlifɛɛnlɛ pre plɛ naa sikaala na mbaala hlɛ toni na kila na tro, mna shian imi na ki fna, mnaa wejiwrɛm, na kanyana tataara nyaa.
58011038	Pre leele mblɛ waŋgra n nsra tna pe na. Pe nsraa titɛɛ ni na jiin, fimi lawee yire, nu na nyuɛ na praa tro, na jiin dnɛ weele, na tra lam weele nu.
58011039	Pre leele mblɛ krɛrɛ yire shↄnlie na mu kee pe mu tɛɛ, nde pe nsra Nyiɛkpↄↄ nyu ŋga wra yo mu tɛɛ kre ta.
58011040	Ŋgi na, Nyiɛkpↄↄ, na o jawa na jawala chiriri ni, na we wre na pre leele mblɛ kee o yuu ŋga kro chaa, mbe o pe chichie.
58012001	Kena ŋga oo wa na dansiɛfɛɛnlɛ tataara mblɛ nyini ni a pe fɛ mu o kun ŋga, e ti mbe o yirɛ, na sisam nyjɛ yie o yii, mbe o tↄ kolo kre kuun wa, mbe oyɛ yii mbe tafɛŋgɛ ŋga kii wa o yiɛ kre fɛ.
58012002	Mbe e ti mbe o oyɛ wru mbe taa Yesu na, wre na ki yire a o shↄnlie ta mbe sɛ su ki nyukↄↄnrↄ na. Wre Yesu wre wra yɛshↄↄrↄ ŋga kraa wa u yiɛ kre le, mna frↄ kanyana kumu kaan kre na, a u nsra nyifɛɛrɛ wru mu pe yaka, mna sɛ tni Nyiɛkpↄↄ ŋujↄↄn kre kalie.
58012003	E Yesu ŋmba wra kanyana tataara yire nya, mna frↄ ta kre sↄↄnri, imi nyini sisampefɛɛnlɛ na u pra mu da. Kena yaa shia ti mbe e sↄↄnrↄ ku, mbe e ndru kro.
58012004	ŋgi na, mu yire ŋga e wii na sisam taanla, e ta mu wi mu da mna pe yire e gboo na tun.
58012005	Kee nyjɛ Nyiɛkpↄↄ na yo mna e le gbeŋmbaa na u biile lɛ yire kre, e yi fɛɛ ree? Mbo, "Ni Pↄ, na ni mu ndie tinii kre, maa shia ki le kee fiɛn, a na ni mu nyina sisam ŋga mu pe kre, maa shia ti mu yiɛ je."
58012006	Ŋgi na, lewo ŋmba ni kori kre ndie ni tinii, na ŋmba ni yeerii ni pↄ wre gbuun na fwa ni.
58012007	Na e lɛ wre e ndie tinii, e na kala nyaa kre, e frↄ, Ŋgi na e kanyana nu Nyiɛkpↄↄ e nyina mbe e chin na u biile lɛ yire. Pↄ ŋmbi uu wa a u lɛ n da mu u ndie tini tun hin?
58012008	Na u n e ndie tini imi na u u biile pre kro ndie tinii kre, kena u lɛɛ lam biile ma yire.
58012009	O lɛɛlɛ mblɛ pee wa tra mna kre, pe o ndie tinii, a na pe o ndie tinii kre, o pe kaan buuro. Kena yira ŋgi kie ti mbe waa o lɛ Nyiɛkpↄↄ wre fiɛ kpↄↄ mbe ŋmaa ta hin?
58012010	Nyjila chiɛri ni o lɛɛlɛ mblɛ pee wa tra mna pre teeri na o ndie tinii imi na pe chaa. La, Nyiɛkpↄↄ rɛ, wre ki pini o chichie ŋga oo ta na, imi kie pe mbe o pe cheche na wre wi.
58012011	Nyjila ŋga pe o ndie tinii kre, o yiɛ na shↄ, la, na ndie tinii kre nyila tro kre, mbe yɛshↄↄrↄ pan.
58012012	Kena e ti mbe e kɛnyi, na e kosie nyjɛ yi pe e na yɛyiɛ kre sheli,
58012013	mbe e na nyaari kooloe nyjɛ yi fraka na, imi kie pe mbe mblɛ pe fuuru kre saanla mbe faŋga ta.
58012014	E gbeŋmba na yire na ndro kro we tni wejinyiŋge nu, mbe pe cheche e tnimu nu. Ŋgi na, ndro n wa mbe o Tafun wre nya, fↄna u pe cheche.
58012015	E dↄↄta mbe wa waa shia laa Nyiɛkpↄↄ dumiɛ kre kro. E eyɛ le chichie, mbe sisam waa shia wa pe na imi tiŋge sisaa fini tinyi nu, mbra yi ŋmbilɛ klai na ki sisam ni kre yi.
58012016	E dↄↄta mbe wa waa shia na tiɛri, ndee mbra waŋgra kee pini mbe Nyiɛkpↄↄ fɛɛ imi na Esau na pe kre. Wre wra yila sro na mna u sem lopom prɛ.
58012017	Yire titi e chin na kre kee ŋga kↄkro kre, ŋga wraa u lɛ dwamu chaa kre, u n nsra ki ta, wra kna mu kro tↄ, a na wa jaa u jawala chinɛ, kra u shian a wra nyɛni tataara.
58012018	E n pan, imi na Israel leele na pan nyua ŋga na ee jaa kɛ taa kre jaara, Sinai nyua kre, kre kraa nyini kanhun, mu wↄ kprikpri, a fuflɛ na gbuun ki na,
58012019	a brↄɛn badɛnyi naa tini ki na, a paaraa naa wa ki na. Ŋga Israel leele pre na yi tiŋge loo kre, pe nsraa chaa mbe mana kre loo na, a praa tali.
58012020	Ŋgi na, na pia jaa kee ŋga mana kre yuu kre loo, mbo, "Na yurↄ gbun nyua kre na kre pe u waari na dnɛ ni mbe gbo."
58012021	Lawee kre na pe fiɛrɛ ni mu tro, a Mbose titi na kna mbo, "Mi titi, ni fiɛ, ki tia ndaa seeri."
58012022	La, yire rɛ, nyua Ziↄn jaara e pan, Nyiɛkpↄↄ ŋmba u le wre chia e pan, nyjeeri Jerusalɛm kre, mna nyjeeri bitumblↄ kagbeŋ kagbeŋ nyi kre.
58012023	E pan mu chaa Nyiɛkpↄↄ biile mblɛ u klu mu se pre yɛshↄↄrↄ fnimi nu, pre mɛɛ u nyunↄ nyjeeri wa. E pan Nyiɛkpↄↄ ŋmba u leele kro kpra kuun kre lawee. E pan leele mblɛ pe fraka, a Nyiɛkpↄↄ pe pe cheche kre ŋumu lawee.
58012024	E pan Yesu, ŋmba u yire nyu nunu yoo fↄŋgↄ kre na, mu yire lewo na Nyiɛkpↄↄ lalaa wre jaara, e pan nyimi ŋga pe nyaara, a kra kee chichie pini mu wɛ Abɛl nyimi kre na kre na kre lawee.
58012025	Kena e eyɛ le chichie, mbe yaa ŋmba u paara kre kee kre je. Leele mblɛ pra jaari tra mna kre na kee kre loo, mna ki je, a kra tia pe nsra shↄ u krↄ kuↄn kre nu, kena wre mblɛ pe yire nyjeeri na jaari kre, na o kee kre je kre, waa shↄ u kɛɛ.
58012026	Ŋga wra yire Sinai nyua kre na mna paara kre, tra na seeri, a fuŋgaami u ki yo mu tɛɛ mbo, "Mbe tra nyaara haŋa. A tra chiin ma, la, nyjeeri we chaa."
58012027	Mbe ki nyaara haŋa, kre kee ŋga nyina chasi na, yirɛ nyjɛ u wa yire kro, we yi nyaara, mbe yi kla, kena nyjɛ wa nyaara kre, yie kro.
58012028	Kena e ti o Nyiɛkpↄↄ ŋga mboo. Ŋgi na, o o ŋga waŋgra ŋga kia jaa nyaara mbe kla, kre ndra na, e ti mbe o Nyiɛkpↄↄ sumi, mbe u yiɛshↄ o na, mbe o u fiɛ, mbra u dↄↄtaa.
58012029	Ŋgi na, o Nyiɛkpↄↄ wre pe kanhun ŋga kie yirɛ kro kla.
58013001	E eyɛ kori na nyjↄↄlↄ na chinlɛ lɛ yire nyjila kro nu.
58013002	E na fumblↄ yiri e na pe le chichie. Ŋgi na, kre kepele ŋga na plɛ na yire mna nyjeeri bitumblↄ le, a pe nsra chin na bitumblↄ lɛ.
58013003	E na mblɛ pe le nyuŋgo kre sↄↄnri, e pe na yire na pre ee wa nyuŋgo wa. A mblɛ pe kala nyaa kre, e pe sↄↄnri, mbe pe kanyana pe e kanyana.
58013004	Yaa leŋgeere le yira fiɛn, e ki ŋga buuro, mbe wa waa shia leŋgeere tↄ na nɛɛrɛ ni. Ŋgi na, tiɛrifɛɛnlɛ na mblɛ pe leŋgeere klai kre krɛrɛ Nyiɛkpↄↄ we pe ndie tini.
58013005	Yaa ti swa nyibinyiɛ pan e tnimu nu, ŋga e ta kpan, e ti mbe kre e yiɛ nyi. Ŋgi na, Nyiɛkpↄↄ yo mbo, "Mba mu ti ma, a mba laa mu kro fio."
58013006	Kena e ti mbe o gbun ta mbe yo na, "Ni Tafun wre wi ni yafun, ni n na fiɛ ŋgi lewo na nyjuro we jaa ni pe hin?"
58013007	E e loplombo mblɛ pra Nyiɛkpↄↄ ketaan kre yo e pan kre jawa, e pe tnimu ŋga nu pra nyi mna chin mu ku ku kre sↄↄnri, e pe shↄnlie twan.
58013008	Yesu Kristo wre, imi na wra nyi aŋge kre, pan u nyi aŋga, a pan u nyi nyjila kro nu.
58013009	Yaa shia ti mbe kee fↄnyi yɛ e jawala laa kpra kolo kre na. La, ki fna mbe Nyiɛkpↄↄ dumiɛ kre o lolonyi ŋga faŋga, ki n pe aliire mbra kooloe tataara na. Leele mblɛ pra taa yire mbra yire na kre nsra tnu ka ta.
58013010	Sↄfue, mblɛ praa tnumu tuni Judae suminyuŋgo nu kre pe n kolo ni na pie sra ŋga Yesu wↄ kre yaka le nyuu.
58013011	Judae sↄfu lopom titi wre naa lee na yurɛ nyimi ni Cheche Lawee Titi kre nu, na sisam sra woni, la, yurɛ pre kaara yire rɛ, chia kre mbookrↄ praa yire sroi.
58013012	Kre kolo na chↄↄ Yesu na yire mna sɛ ku chia kre mbookrↄ, mna u nyimi tɛɛ mna leele sisam laa pe na.
58013013	Kena e ti mbe o sɛ u pan chia kre mbookrↄ, mbe nyifɛɛrɛ o kro gbo.
58013014	Ŋgi na chia kpiki n wa o pan tra ŋga na, la, chia ŋga kie pan kre na o yiɛ nyi.
58013015	Kena e ti o yire Yesu na mbra Nyiɛkpↄↄ kaan mɛɛ nyjila kro nu. Kre yi mblɛ pra taa Yesu na kre sra ŋga praa Nyiɛkpↄↄ kaan.
58013016	E na chichie pini, e na eyɛ kee yirɛ, ŋgi na yire sra nyjɛ na Nyiɛkpↄↄ yiɛ shↄ.
58013017	E ndie tɛɛ e loplombo pan, e na lii pe kee na. Ŋgi na, pre kɛɛ e ŋmaa nyi pra e le, a pie sɛ pe tnumu kro nyu wↄ Nyiɛkpↄↄ yiɛ. Kena e ndie tɛɛ pe pan, mbe pe pe tnumu tun yɛshↄↄrↄ ni. Na e pe kee ndru kre, pie pe tnumu tun yɛshↄↄrↄ ni, na kre ma pe yiɛ we je.
58013018	E na nyiɛtali e na o kaan. O jawala saan o na, ŋgi na, nyjila kro nu o chaa mbe kee chichie pe.
58013019	A ni e tali tataara mbe e na nyiɛtali mbra ni kaan, na Nyiɛkpↄↄ we ndruu ni tun e pan wa yaari.
58013020	Ni wejinyiŋge Nyiɛkpↄↄ wre tali na e kaan, ŋmba wra yire nyu nunu pee nyimi ŋga kii wa nyjila kro nu kre na, mna o Tafun Yesu Kristo wre nyi mu yili kuulo nu, na u paan pe o lefun kpↄↄ kre.
58013021	Wre wra yire Yesu Kristo na mna e pe chasi, mbe e na ŋga u chaa, na ŋga na u yiɛshↄ pini. Wre Yesu Kristo wre wo yi yiɛnyiŋge nyjila kro nu. Amin!
58013022	Ni wolo, ni e tali mbe e ndie tɛɛ mbe ni kaalɛɛ nyjɛ ni yuu na e gbeŋmba ŋga loo. Ŋgi na, ni hlɛ ŋga ni e nyunↄi kre n tnu.
58013023	Ni chaa mbe e chin na pe o ŋmbrↄ Timotio wre wↄ nyuŋgo. A na waa pan yaari mu ni da kre, mi na wre we chaa mbe pan.
58013024	E e loplombo pre kro, na Nyiɛkpↄↄ leele pre kro shaari o pan, o wolo mblɛ pe yiri Italia na kre e shaari kro.
58013025	Yire na Nyiɛkpↄↄ dumiɛ e tni kro. Amin!
59001001	Mi Jemisi, Nyiɛkpↄↄ na o Tafun Yesu Kristo tnu wre, mi pan hlɛ ŋga yiri na shie Israel leele sele kɛmbↄshiin mblɛ e nyina waŋgra kro nu kre pan, ni e shaari kro.
59001002	Ni wolo, na e kanyana nyininyini nyaa e tnimu nu kre, e ti ki pe e pan yɛshↄↄrↄ kee.
59001003	Ŋgi na, e chin na, na e shↄnli, a pra e piin na le, e tni penlee yire nu kre, kena ee frↄ ni.
59001004	A e le na e frↄ kre we sɛ na e ni yiɛ, mbe yaa pra kre ee nyu mbe yaka wa e shian.
59001005	La, na waa wa e nu a u n chin kolo ŋga na we tro kre, ufun u Nyiɛkpↄↄ tali. Ŋgi na, mblɛ pe Nyiɛkpↄↄ tali kre u pe kaan tataara, a u krↄ wa kun na pe ni fio. A ŋmba u tali kre, we yira ŋga u tali kre ta.
59001006	La, u tali na shↄnlie ni, mbe wa u jawala pe shiin. Ŋgi na, ŋmba u u jawala piin shiin nyjila kro nu kre, pan ufun nyi na, imi fuflɛ epo nyumu wru na shie na paan kre yi.
59001007	Lewo ŋmba u u jawala pini shiin nyjila kro nu na kna na le kokoo shiin kre, waa jawa na we yaka ta Nyiɛkpↄↄ pan fio.
59001009	Ki fna mbe ŋmba u shian e nu kuraa kre, mbe u ti u yiɛshↄ. Ŋgi na, Nyiɛkpↄↄ u kpↄↄ.
59001010	A ŋmba uu swa ni e nu kre, u ti mbe u yiɛshↄ na Nyiɛkpↄↄ u pe fiɛn, a wa mu, we ku na toto yi.
59001011	Ŋgi na, na yila wɛɛri mu ki gbun to, na ki kun mu to mbe yuwa, mbe ki nyumu fun. Pan swafun we ku u tnimu nu.
59001012	Ndro ŋmba u frↄ taa kanyana nu kre wo yi dwamu. Ŋgi na, na u ja mu tni penlee yire nu kre, Nyiɛkpↄↄ wɛ u ŋga ŋmaa ŋga kee wra yo mu tɛɛ, na leele mblɛ pe u kori ŋga ki yi kre.
59001013	Ndro waa shia yo na, na nyu chaara kee ka u da, na Nyiɛkpↄↄ u u nyu chaa. Ŋgi na, yaka n wa mbe jaa Nyiɛkpↄↄ nyu cha.
59001014	La, lewo niŋge sisaa ŋga kii wa u nu, kre ki u nyu chaa.
59001015	Kena na niŋge sisaa siire ta, sisam ki sii, a na sisam lɛ, kumu ni ki paan.
59001016	Ni wolo, yaa shia ti mbe ndro e fana.
59001017	Yira chichie kro, Nyiɛkpↄↄ pan ki yiri nyjeeri, a wre u tia lawee na nyaa, a wra u kee pe wↄmu nu, a wra kna.
59001018	Nyiɛkpↄↄ wre titi chaara na u o wa, mbe o yire u kpra nyu kee kre na mbe pe u yirɛ nyjɛ u gbeele kre yɛklo.
59001019	Ni wolo, ki fna e kee ŋga le chichie. Lewo kro fna mbe ndiile tɛɛ chichie mbra ndru, mbe u nyu dↄↄ ta, mbe u krↄ wa na kuun nyaanyaa.
59001020	Ŋgi na, lewo ŋmba krↄ ki kuun nyaanyaa kre, wa jaa kee ŋga ki fraka Nyiɛkpↄↄ pan pe.
59001021	Kena e sisam kee, na ndra shelee kepele wↄ e tnimu nu. E eyɛ nyjii Nyiɛkpↄↄ yiɛ, e u kee ŋga u le e lolonyi nu kre yii. Ŋgi na, u kee kre, kre kie jaa e ŋmaa shↄ.
59001022	La, e na kala ŋga kee kre yo e pe kre pini, yaa pe ki loofɛɛnlɛ chiin mbra eyɛ fana.
59001023	Ŋgi na, na wa pe kee kre loofun, a u n na ŋga kee kre yo u pe kre piin kre,
59001024	pan ufun nyi na lewo ŋmba we u yiɛ le dwanle nu, na u ki tɛɛ, mu krↄ kna tↄ, mbe u imi nyini u nyi fɛɛ.
59001025	La, ndro ŋmba u Nyiɛkpↄↄ ŋga ki tii mbe lewo uyɛ lam le mbe taa ki na, a ufun n pe lewo ŋmba u kee kre ndru mbe ki fɛɛ, la, a ufun pe kee kre loofun, na ki kepele piin kre, Nyiɛkpↄↄ we u dwan kee kro nu.
59001026	Na lewo uyɛ jawa na Nyiɛkpↄↄ sumifun chiriri wi, a ufun n na u ndile dↄↄ taa, la, na uyɛ fana kre, ufun sumiɛ pe finfin.
59001027	Sumiɛ ŋga ki nyu a nɛɛrɛ n wa ki nu o Lɛ Nyiɛkpↄↄ yiɛ yi na, mu na bijile na lekuchiɛlɛ le pe kanyana nyjila nu, mbra muyɛ le chichie, mbe waŋgra sisam wa mu kla.
59002001	Ni wolo, ŋga e o Tafun Yesu Kristo, ŋmba uu wa yɛnyiŋge kpↄↄ ni kre shↄnli ŋga, ki n fna mbe e na leele plɛ kaan kpↄↄmu mbe plɛ ti.
59002002	Na swafun na shianfun pan e fnindoo, a swafun wre u swa nyiɛ kɛgbrɛe, na yirɛ chichiele le le, a shianfun wre u yirɛ wↄɛlɛɛ lele,
59002003	a e waa swafun wre yiɛ le, maa u ŋga kpↄↄmu lawee, maa kna mu yo shianfun wre pan na tni mna wa.
59002004	Kena e sisaa pe, na e sisam jawala teeri na eyɛ yↄↄlɛ.
59002005	Ni wolo, e loo, shianfɛɛnlɛ mblɛ pee wa waŋgra ŋga nu kre, pre Nyiɛkpↄↄ woni, mbe pe shↄnlie ta kpↄↄ, mbe yire ki na mbe le u ŋunumu ŋga nyu u yo mu tɛɛ mblɛ pe u kori kre pan kre nu.
59002006	La, shianfun wre, e wre le lewaa. A swafɛɛnlɛ pre ma pe e yiri pↄↄrↄ, na jaŋga na, na shie kala lifɛɛnlɛ yiɛ na kree?
59002007	Pre swafɛɛnlɛ mblɛ pre pe paara na Kristo mɛɛ chichie ŋga pe taa e na kre taanla kre.
59002008	Na e li Nyiɛkpↄↄ mbra na, imi na pe ki nyunↄ Nyiɛkpↄↄ hlɛ kre nu kre mbo, "Mu ŋmbrↄ kori na mu wejikaara yi kre." Kena e kee ŋga ki fraka pe.
59002009	La, na e leele yoori kena e sisaa pe, a e Mbose mbra taan.
59002010	A ŋmba we taa Mbose mbra yire na kre, na waa nunu chom taan, kena ufun to yi kro nu.
59002011	Nyiɛkpↄↄ ŋmba u yo na "Yaa shia leŋgeere kla" kre, wre chↄↄ u yo na "Yaa shia liiku." Ki tia na mu n leŋgeere kla, a maa sɛ linku kre, mu to mbra nu.
59002012	Kena e ti mbe e paaraa, na e kepele pe na leele mblɛ kpra Nyiɛkpↄↄ we kun mbe yire u kee ŋga ki ki tii mbe lewo uyɛ ta kre na lɛ.
59002013	Ŋgi ndra na? Na Nyiɛkpↄↄ ndro ŋmba u n foorochiɛn ni kpra kuun kre, wra ufun fooro chin, la, ŋmba u lewo fooro chin kre, we chin na, na Nyiɛkpↄↄ kpra kuun kre, u fooro chiɛn kpↄↄ.
59002014	Ni wolo, na lewo yo na uu shↄnlie ni, a u kepele n na ki nyina, u shↄnlie kre we jaa u ŋga ŋmaa ra?
59002015	Pan ki nyi na, na waa wa e nu, a u n yoŋgo ni na toni, ndee u n sro ni na lii,
59002016	a e wa waa yo ufun pan na Nyiɛkpↄↄ we ya mu na, mbe mu ŋga yoŋgo na sro, a mu jaa u ŋga ka, a mu n u ŋga, kena kee ŋgi mu ta mu pe hin?
59002017	Pan Nyiɛkpↄↄ shↄnlie nyi na chↄↄ, na lewo yo na u Nyiɛkpↄↄ shↄnli, a u shↄnlie kre n na tnumu tuni kre, kena u shↄnlie kre ku.
59002018	A wa we jaa yo ki fun pan na, "Ŋuu shↄnlie ni, a mii wa na kepele chichie ni." Mbe jaa mu nyina ni shↄnlie mbe yire ni kepele chiriri na, kena ŋu mu ni nyina mu shↄnlie ŋga nu kepele n chaa kre mbe ni le.
59002019	E shↄnli na Nyiɛkpↄↄ wree nunu chom, e ka pe, la, ŋumufuɛn kuraa chin na Nyiɛkpↄↄ nunu, mu na seeri u yiɛ.
59002020	Jijiele, e n chin na shↄnlie ŋga nu kepele chichie n wa kre shↄnlie waara yi ra?
59002021	Yira ŋgi kra tia Nyiɛkpↄↄ na yo o tolɛɛ Abraham pan na u pe lewo chiriri hin? Abraham na yire shↄnlie na mna Nyiɛkpↄↄ nyu kee loo, mna sɛ u pↄ Isaki tɛɛ mbe sra wↄ mbe Nyiɛkpↄↄ ŋga.
59002022	Kre imi ki nyina na Abraham na shↄnlie na ki kepele pe. Ŋga wraa shie sɛ pe kre na u shↄnlie chiriri nyina.
59002023	Ŋga ki tia kee kre pe nyunↄ Nyiɛkpↄↄ hlɛ kre nu mu tɛɛ kre pe kpra, mbo "Abraham na Nyiɛkpↄↄ shↄnli, a u shↄnlie kre ndra na Nyiɛkpↄↄ na u shↄ na wra pe lewo chiriri, a praa u yeeri Nyiɛkpↄↄ nunu."
59002024	Kena e nya na lewo kepele chiriri na u fraka Nyiɛkpↄↄ yiɛ na, la, u shↄnlie chiin na ma.
59002025	Pan chↄↄ Rahab tɛtiɛrↄↄ wre na nyi na. U kepele chichie na Nyiɛkpↄↄ na u shↄ na lewo chiriri wi. Wra Israel leele mblɛ pra tun yii mna pe le chiriri, mna ya pe na mna pe nyina kolo fↄŋgↄ, a pra tro ki na mna shↄ pe loŋgoolo kɛɛ.
59002026	Pan ki nyi, imi na, na ŋumu n wa wejiŋge nu mbe ki ku kre, pan chↄↄ na kepele chichie n wa shↄnlie nu kena shↄnlie kre ku.
59003001	Ni wolo, yaa ti mbe e nɛɛrɛ pe nyinafɛɛnlɛ. Ŋgi na, wre mblɛ o leele nyina kooloe nyjɛ na ki fna pe tro kre, oo kee nɛɛrɛ nyu wↄ Nyiɛkpↄↄ yiɛ imi na ki fna.
59003002	Ŋgi na, o kro punu kooloe tataara na, a ŋmba u pe lewo chiriri wi lewo ŋmba wraa punu u paaraa nu, kpra na, wre u jani na uyɛ dↄↄ taa kooloe kro na.
59003003	Pan ki nyi, na lewo chaa mbe soo pe imi u chaa kre, krafi we le u nyu na, mbe krafi kre ti u sɛ chichie.
59003004	E yiɛ wa e krↄɛ kpↄɛ nyjɛ yi tro epo yiɛ na ŋga le, imi na yi kpↄↄ kpↄↄ mu da, a fuflɛ kpↄↄ ja na yi ŋunↄ, la, yiɛ kna yirɛ fiɛn fiɛn wa yi pan, a yi ŋmaafɛɛnlɛ pre na teeri na yi ŋmaai na shie mna pre titi chaa.
59003005	Pan chↄↄ lewo ndile ŋga kii wa u nyuu ŋga nyi na, pan ki nyi fiɛn imi, a nde ki kekpↄɛ yuu. A e le, imi na nyaa kpↄↄ mu da kpan, kanhuun fiɛn we jaa ti ki shↄ.
59003006	Pan lewo ndile nyi na kanhuun yi u nyuu, kre nu waŋgra sisam kee kro ŋga yilii na paan, a kii wa tnihaa ni o nu, mu na paan sisam ni o tnimu nu, mu na nɛɛrɛ teeri na o toni. A ndile sisam kee kro Sutna lawee ki yiri na paan.
59003007	Lewo jani na yurɛ nyina kee, puɛ yurɛ, hanyiɛlɛ, gbun fulo yurɛ, na lↄↄ yurɛ kro,
59003008	la, lewo wa jaa u ndile ŋga kii wa u nyuu nyina ŋga ki fna ki pe. Ki pe yira ŋga ki sisam piin nyjila kro nu, kraa wuu ndee mbe jaa tni komm, ki pe yira sisaa ŋga ki paan na kumu ni.
59003009	Lewo ndile ŋga, kre ni u o Tafun na o Lɛ Nyiɛkpↄↄ kaan mɛɛ, kre ni chↄↄ u leele mblɛ Nyiɛkpↄↄ gbeele wre titi wrumu na kre tɛɛlɛ.
59003010	Nyu ŋga lam ndile nyi kre, bawa fↄↄn na chichie yilii na paan. Ni wolo, ki n fna mbe pan ma.
59003011	Ŋgi na, nyumu taan na nyumu susrom wa jaa chaa yili blo nunu nu.
59003012	Ni wolo, fig tiŋge wa ja Olive sɛ, a Olive tiŋge wa jaa fig sɛ. Pan chↄↄ ma jaa nyumu chichie ko mbe yili nyumu fↄↄn lawee.
59003013	Na waa wa e nu mu kala chin kre, e ti mbe u kepele chichie na u nyjiimu ki nyina na kachiŋu wi.
59003014	La, na ufun lam suro, a uu wa na nyibinyiɛ sisaa ni, na uyɛ kpↄↄ kre, kena waa na u gbun sini mbra kala fnɛ kpra kre yiɛ.
59003015	Ŋgi na, kre kachindɛ ŋga sembremu, Nyiɛkpↄↄ pan ma ki yiri, waŋgra kachindɛ yi, Sutna pan ki yiri.
59003016	Mna nyibinyiɛ sisaa nyi, a ndro kro na wii wre nunu yira na kre, mu chin na nyu nunu n wa bawa, sisam nyininyini kro mu yi nya wa.
59003017	La, kachindɛ ŋga ki yiri Nyiɛkpↄↄ pan kre pe cheche, na wejinyiŋge chaa, na ki yɛ nyjiri, na lewo chaa, mu lewo fooro chin tataara, na kee chiriri pini nyjila kro nu, a kra ki jawala pe shiin, mbra lewo fana.
59003018	A mblɛ pe paan na wejinyiŋge ni kre, pie wejinyiŋge sɛŋgɛ luu, a sɛŋgɛ ŋga ki pe cheche pie kun.
59004001	Ŋgi ki paan ŋunɛ na kakrↄɛ nyjɛ ni e nu ŋga hin? E sisam niŋge nyjɛ yii wa e lam, na wii e nu kre yi paan na yi ni.
59004002	E yirɛ chaa, la, e na yi ta, ki tia e na eyɛ kuu. E yiɛ nyinai yirɛ na, a yaa jaa yi ta, ki tia e na kakrↄ na nunↄ wii. E na yirɛ nyjɛ e chaa ta, ŋgi na, na e n na Nyiɛkpↄↄ tali.
59004003	Na e u tali kuraa kre, yaa yi ta, na e na u tali kolo ŋga wre titi chaa na, la, yire titi yɛshↄↄrↄ kolo yirɛ nyjɛ e chaa e u tali.
59004004	Ayɛtefɛɛnlɛ, e n chin na, na wa taa waŋgra yirɛ kro, we kaari Nyiɛkpↄↄ loŋgo ree? Kena ŋmba u chaa mbe taa waŋgra yirɛ kro kre, u uyɛ piin Nyiɛkpↄↄ loŋgo.
59004005	Yaa shia punu mbe jawa na Nyiɛkpↄↄ kee kre pe nyunↄ mu tɛɛ kre, na kee waara yi. Mbo, "Ŋumu ŋmba Nyiɛkpↄↄ tun na u paan tni o nu kre, Nyiɛkpↄↄ chiin pan u chaa mbe o tni."
59004006	La, Nyiɛkpↄↄ o dumi kpↄↄ, imi na pe ki nyunↄ Nyiɛkpↄↄ hlɛ kre nu mu tɛɛ kre, mbo, "Mblɛ pe peyɛ kpↄↄri kre, 2 Nyiɛkpↄↄ pe toni kolo. Mu mblɛ pe peyɛ nyjiri kre dumi kpↄↄ."
59004007	Kena e eyɛ nyjii e Nyiɛkpↄↄ ŋga, e Sutna tↄ kolo, mbe u fɛ mbe laa e na.
59004008	Yire yiɛnyumufɛɛnlɛ e fɛ e pan Nyiɛkpↄↄ jaara, we mbra e na. E e kɛnyi je e yili nɛɛrɛ nu, e sisam kee wↄ e jawala nu,
59004009	E ti mbe e yiɛ je, mbe e na fooro lii, mbra nyɛni, e ti mbe e titɛɛrɛ kaari nyɛnɛɛ, mbe e yɛshↄↄrↄ kaari fooro e sisam kepele ndra na.
59004010	E eyɛ nyjii e Nyiɛkpↄↄ ŋga, we e kpↄↄ.
59004011	Ni wolo, wa waa shia paara mbe u ŋmbrↄ taan, ŋmba we paara mbe u ŋmbrↄ taan, ndee mbe u ŋmbrↄ gbun na pimi ni kre, kena ufun paara na Nyiɛkpↄↄ mbra yire taanla, na chaa mbe nyina u kee kre wɛ mbra yire na. La na e paara na mbra yire taanla kre, kena e n na lii mbra yire na.
59004012	Nyiɛkpↄↄ chiin u u mbra kaan, a wre chiin we jaa pimi kun. Wre chiin we jaa o ŋmaa shↄ, ndee na u chaa mbe u o kla. Kena kolo ŋgi ni ŋu nyi mbe jaa mu ŋmbrↄ gbun na pimi ni hin?
59004013	E le, yire mblɛ e yuu na aŋga, ndee baŋga oo sɛ chia ŋga imi sembremu na, oo li yɛlɛ, mbe tni wa mbe jafa li mbe swa ta kre,
59004014	e chin imi na nyiŋge we see? E n chin na pan e ŋmaa nyi na bnimi nyu sugbeŋge yi ree? Na ki wo maa, to na ki ndru mu fun yiɛ na.
59004015	Kee ŋga ki fna mbe e na yuu yi na, "Na o Tafun li ki na, oo ŋmaa ta, mbe yira ŋga imi sembremu pe."
59004016	La, fuŋgaami ŋga, e ndra tna e na, a e na eyɛ kpↄↄri, a kre kpↄↄmu ŋga, ki pe Nyiɛkpↄↄ pan sisam.
59004017	Kena lewo ŋmba u chichie chin a u n ki pe kre, ki pe sisam mu u ŋga.
59005001	E le, yire swafɛɛnlɛ, e na gble leni, e na nyɛni, kanyana badɛnyi paan e na.
59005002	E yirɛ nyjɛ e ta yire kro kla, a dumblↄ e yonyi ka.
59005003	E swa nyiɛ yirɛ na e swa finyi yirɛ nyjɛ e ta yirɛ kro, sepe u chↄ gbo mu wo yi na, a yi kla, e yirɛ nyjɛ e tɛɛ a yi kla kre, yie e dansiɛrɛ li na e sisam pe, a yie pan na kanyana tataara ni e na. Ŋgi na, ŋga nu waŋgra paan mbe kla kre, kre nyjila kre nu e yirɛ lele mu tɛɛ e nyinyi nu.
59005004	E le, leele mblɛ pe e tnumu tuni e seele nu kre, e n pe fↄↄlɛɛ tↄ chiriri, ki tia a pra nyɛni, a pe nyɛnɛɛ le o Tafun jaŋgafun wre ndie.
59005005	E swa ndra na e eyɛ lii e tnimu nu tra ŋga na. Imi na nuu kaa mbe kpↄↄ mbe pe u gbo kre, pan chↄↄ e eyɛ li mu kpↄↄ kpↄↄ na shie Nyiɛkpↄↄ kpra kuun ble kre nu.
59005006	Yire e leele mblɛ pe fraka kre yii, mu yo na ki fna pe ku ku, a pe n paara a e sɛ pe gbo gbo.
59005007	Kena ni wolo, e frↄ e tni e na o Tafun paan kre sri. Na falifun chaa mbe u yirɛ nyu chiriri kre, e le imi na u frↄ na da ni, we frↄ mbe yirɛ luu nyiɛ jle ni, mbe frↄ, na nyiɛ hɛnyi pan mu kun kre, mbe u chiin yi kun.
59005008	Pan ki fna mbe e frↄ, e eyɛ yii e tni komm. Ŋgi na, o Tafun pan ble kre dani.
59005009	Ni wolo, yaa na taanri eyɛ na, mbe Nyiɛkpↄↄ waa shia e gbun pimi ni. E le, kpra kunfun wree wa mu yire e jlonwee nyu na.
59005010	Ni wolo, e Nyiɛkpↄↄ kee nyanyofɛɛnlɛ mblɛ pra pan mu paara o Tafun wre mɛɛ nu kre sↄↄnri, e pe kepele twan.
59005011	Pe frↄ ŋga pra ta kre ndra na o pe yeeri yɛshↄↄrↄ tafɛɛnlɛ. E Hiob frↄ ŋga wra ta u kanyana nyjila nu kre loo. A e loo imi na o Tafun wre na kↄ mna u le mu da. O Tafun wre, u lewo kee chaa, a u fooro chiɛn kpↄↄ.
59005012	Nyjɛ kↄkro kre, ni wolo, wa waa shia Nyiɛkpↄↄ, ndee tra da, ndee mbe yira ka na ki nyini da. La, e ti mbe e "Ɛnhɛɛn" pe "Ɛnhɛɛn", mbe e "Ↄↄnhↄn" pe "Ↄↄnhↄn", mbe wa waa kↄↄ to Nyiɛkpↄↄ kpra kuun kre nu.
59005013	E waa wa kanyana nu ree? Kena e ti mbe u Nyiɛkpↄↄ tali. Na waa wa e nu a u yiɛ shↄ kre, ufun u mɛɛ kↄ mbe Nyiɛkpↄↄ ŋga.
59005014	A na waa wa e nu na yaa kre, ufun u sumifɛɛnlɛ pre loplombo yeeri, mbe pe paan nyiɛtali mbe u ŋga, mbe u fa na simi ni o Tafun mɛɛ ni.
59005015	Shↄnlie nyiɛtalaa we ti mbe yaŋu wre saanla. O Tafun wre we u ŋga faŋga, na u sisam ka pe kuraa kre, we ki ti mbe u kɛ.
59005016	Kena e na eyɛ sisam yuu eyɛ pan. E na nyiɛtali e na eyɛ kaan, kre ee saanla. Jaŋgaa wa lewo ŋmba u fraka nyiɛtalaa nu, na tnumu tuni.
59005017	Lewo na wi Elaija chↄↄ na wre lɛ. A wra nyiɛtali kpↄↄ na nyiɛ waa pan tra na, a nyiɛ yire nsra pan yɛlɛ taarɛ na nyiɛpↄ kↄↄnanu.
59005018	A wra ndru mu nyiɛtali na, a nyiɛ yire na ndru mu pan. A yirɛ kro na ndru mu nyu tra na.
59005019	Ni wolo, na wa waa fɛ mu laa kpra kee kre kro, a wa waa ndru mu pan na u ni kre,
59005020	e ja e chin na ndro ŋmba u sisampefun kna na laari u sisam kro kre, ufun wre we sisampefun wre shↄ mbe yili kumu nu, a we ti sisam nɛɛrɛ flo Nyiɛkpↄↄ yiɛ.
60001001	Mi Pita, Yesu Kristo bituŋu wre, mi pan hlɛ ŋga yiri na shie Nyiɛkpↄↄ leele mblɛ pe fɛ mu nyina Ponto, na Galatia, na Kapadokia, na Asia, na Bɛtani tra nu kre pan.
60001002	O lɛ Nyiɛkpↄↄ wre na e chin fa, mna chin mu e wↄ, mna yire u Kpra Ŋumu wre na mu e pe u biile mblɛ pe pe cheche, mbe e ndie tɛɛ Yesu Kristo wre pan mbe u u nyimi kre tɛɛ mbe e weli. Nyiɛkpↄↄ u e dumi mbe e ŋga wejinyiŋge imi na ki fna.
60001003	E ti mbe o Nyiɛkpↄↄ, o Tafun Yesu Kristo lɛ wre ŋga mboo. Ŋgi na, u foorochiɛn kpↄↄ, a u yire Yesu Kristo nyiɛ ŋga u nyi mu yili kuulo nu kre na, mu o ŋga ŋmaa fↄŋgↄ. Mu tia o dankna ŋga nu ŋmaa nyi ta.
60001004	Ki tia o yiɛ wa na yirɛ nyjɛ Nyiɛkpↄↄ tɛɛ u biile pan kre sri. U yire yirɛ yire tɛɛ e pan nyjeeri, na yii wa bawa yia kla, ndee mbe fↄↄn, ndee mbe lɛ.
60001005	E wee yi, yire mblɛ e shↄ mu li, a Nyiɛkpↄↄ yire u jaŋga na mu na e le, mbe sɛ na e ni ŋmaashↄmu nu. Kre ŋmaashↄmu ŋga, we ki wↄ mbe e nyina ble haŋa kre nu.
60001006	E ti mbe e yiɛshↄ kee nyjɛ ni yo ŋga na, la, aada penlee kanyana nyjɛ yi e dani fuŋgaami kre we ti mbe e yiɛ je chiɛri.
60001007	Yire penlee kanyana yire yi e nyina na e shↄnlie yire. Imi na pe swanyiɛ leni kanhun mbe ki chin mbe nyu kre, pan chↄↄ pie yire penlee kanyana na mbe e shↄnlie ŋga ki kpↄↄ Nyiɛkpↄↄ pan mu wɛ swanyiɛ na kre pe mbe le. Na e waa ja mu frↄ mu yire kre, ŋga ble Nyiɛkpↄↄ we Yesu Kristo wↄ mbe nyina kre, ee mɛɛ, na yɛnyiŋge, na kpↄↄmu ta.
60001008	E u kori, nde e n da mu u nya tun. E n ta mu u nya, nde e u shↄ mu li, mu yɛnyiŋge yɛshↄↄrↄ ta, hali ndro wa jaa e yɛshↄↄrↄ kre nyini nyina ndro pan.
60001009	Ŋgi na, yira ŋga na e yila mu shↄnlie ta, a ki pe e ŋmaashↄmu kre, e ki ta.
60001010	Kre ŋmaashↄmu ŋga, Nyiɛkpↄↄ kee nyanyofɛɛnlɛ na ki lawee wie, mna ki haa cha, mna dumiɛ ŋga ee ta kre kee nya mu yo.
60001011	Kristo wre Ŋumu wre wraa wa pe nu kre na klu mu wre Kristo wre kanyana yire, na u yɛnyiŋge ŋga kie pan u kanyana yire kro kre yo pe pan, a praa chaa mbe nyjila na kolo ŋga na yire kee yire we yire mbe pe chin.
60001012	Nyiɛkpↄↄ na u kee nyanyofɛɛnlɛ pre nyina na, tnumu ŋga pe tuni kre, pre titi nyumu na ma pe ki tuni, la, yire nyumu na yi. Yire kee nyjɛ e ta mu loo fuŋgaami mu yiri ketaan kre kpralifɛɛnlɛ pan kre, pre pe yire Kpra Ŋumu ŋmba Nyiɛkpↄↄ pe ŋga mu yiri nyjeeri wre jaŋga na mu yi kpali e pan. A yire kee nyjɛ nyjeeri bitumblↄ chaa mbe yi nↄↄ loo. Nyiɛkpↄↄ e yeeri na e paan pe cheche
60001013	Kena e eyɛ kna, e ti mbe e yiɛto, mbe e ti mbe e dankna kro pe dumiɛ ŋga ee ta kre na, na Nyiɛkpↄↄ waa Yesu Kristo wↄ mu nyina kre, ee dwamu ta.
60001014	E li Nyiɛkpↄↄ kee na, yaa ti mbe e niŋge ti mbe e tnimu pe na nyjila ŋga e nsra chin kre yi.
60001015	La, e pe cheche kee ŋga e pini kro nu, imi na Nyiɛkpↄↄ ŋmba u e yeeri wre pe cheche kre.
60001016	Nyiɛkpↄↄ kee kre pe nyunↄ mu tɛɛ kre yo mbo, "Ki fna e pe cheche. Ŋgi na, ni pe cheche."
60001017	Na e Nyiɛkpↄↄ tali kre, e u yeeri Ndoo, wre u ndro kro kpra kuun imi na u kepele nyi, wra ndro yiɛ le. Kena nyjila ŋga ni ee wa tra ŋga nu ŋga, e Nyiɛkpↄↄ fiɛ e tnimu nu.
60001018	Ŋgi na, yire titi, e yira ŋga Nyiɛkpↄↄ kla e na, a e chin mu e yɛ ta mu yili e tolɛɛlɛ kewɛɛ yire krↄ e li yire kɛɛ. Swanyiɛ, ndee swa fiŋge nyjɛ yie jaa kla yire ka ni ma Nyiɛkpↄↄ na tɛɛ mu e lↄ.
60001019	Yesu Kristo sra kpↄↄ ŋga wra wↄ kre, na e na yire mu eyɛ ta. Wre wra pe na mbↄↄ pↄ ŋmba na tlo ndee nɛɛrɛ ka nsraa wa.
60001020	Nyiɛkpↄↄ na u wↄ mna chin mu waŋgra gbeele mu yila e na mu u wↄ mu nyina ble hɛnyi nyjɛ nu.
60001021	Wre na ee yire mbe Nyiɛkpↄↄ shↄ mbe li. Nyiɛkpↄↄ wra u nyi mu yili kuulo nu, mu u ŋga yɛnyiŋge, mbe ki ti e yire u na, mbe e shↄnlie na e dankna kro pe Nyiɛkpↄↄ nu.
60001022	Ŋga e ndie tɛɛ kpra kre pan ŋga, e eyɛ pe cheche, mu yire ki na mu pan mu e ŋmbilɛ sumifɛɛnlɛ kori na kpra ni, E e ŋmbilɛ sumifɛɛnlɛ kori kpↄↄ na e lolonyi kro ni.
60001023	E yire Nyiɛkpↄↄ nyu kee ŋga kii wa mu tni blenyini kre na, a Nyiɛkpↄↄ e se fↄŋgↄ, na biile mblɛ lɛ wa ku wi.
60001024	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Pan lewo kro nyi na nyaa yi, pan pe yɛnyiŋge kro nyi na toto yi. Nyaa yuai, a toto kre kun mbe to,
60001025	la, Nyiɛkpↄↄ kee kree wa nyjila kro nu." A kre kee kre yi ketaan ŋga pe kpali e pan kre.
60002001	Kena e eyɛ wↄ e yili sisam kee kro nu, yaa na kala fnɛ, ndee mbra yɛnyumu kee pini, ndee mbe pe kɛyirafɛɛnlɛ, ndee mbra leele kro yuu.
60002002	E pe na bifimble lɛ, e ti mbe Ŋumu kee ŋga ki pe na nyinimi nyumu yi kre klo e ta, mbe ki ti na e ki ta mu ŋgↄↄri kre, mbe e lɛ mbe ŋmaa ta.
60002003	Imi na Nyiɛkpↄↄ kee kre pe nyunↄ mu tɛɛ kre yo kre mbo, "E pan mu nya na o Tafun wre lɛɛ tna."
60002004	E pan o Tafun wre jaara, wre wi dnɛ ŋga nu ŋmaa nyi, a leele ki je, na ki le yira waa, la, Nyiɛkpↄↄ ki wↄ na ki kee tnu ni.
60002005	Kena e pe na dnɛ nyjɛ nu ŋmaa nyi yi, e ti mbe pe e tɛɛ mbe Ŋumu wre nyuŋgo sin, mbe e yire Yesu Kristo wre na mbe pe Sↄfue mblɛ pe pe cheche, mbe tnumu tun suminyuŋgo kre nu, mbe sra ŋga ki pe Ŋumu wre wo, mu tna Nyiɛkpↄↄ pan wↄ.
60002006	Ŋgi na, Nyiɛkpↄↄ kee kre pe nyunↄ mu tɛɛ kre yo mbo, "Mi Nyiɛkpↄↄ ni dnɛ teeri Ziↄn na, mi ni ki wↄ a ki pe dnɛ ŋga kee ki pe tnu ni, a ŋmba we u shↄ mbe li kre, wa ti mbe nyifɛɛrɛ u gbo."
60002007	Kre dnɛ ŋga ki tnu kpↄↄ mu yire mblɛ e shↄ mu li kre ŋga, la, mblɛ pe n shↄ mu li kre; "Kre dnɛ ŋga nyuŋgo sinfɛɛnlɛ pre na je kre, kre ki kↄ mu pe nyuŋgo kre ndra dnɛ."
60002008	A Nyiɛkpↄↄ kee ŋga pe nyunↄ mu tɛɛ kre yo lawee fↄŋgↄ ka nu na mbo, "Kre dnɛ ŋga kie ti mbe leele gbro, kre dnɛ ŋga kie ti mbe pe to." Pra gbro, ŋgi na? Pe nsra kee kre shↄ mu li, a pan Nyiɛkpↄↄ naa chaa mbe pe pe.
60002009	La, yire lɛ leele mblɛ Nyiɛkpↄↄ wↄ, a e pe Ŋulo, mu pe Sↄfue, mu pe leele mblɛ e pe cheche, mu pan mu pe u leele, a wre u e wↄ mbe e paan u kawako kee nyjɛ u pe yire kee kpali. Wre u e yeeri mu yili wↄmu nu, mu pan na e ni u kawako kania kre nu.
60002010	Nyjila ka nu na Nyiɛkpↄↄ leele ma yire, la, fuŋgaami ŋga Nyiɛkpↄↄ leele lɛ yire. Nyjila ka nu na e n Nyiɛkpↄↄ foorochiɛn kre chin, la, fuŋga rɛ u e fooro chin.
60002011	Ni wolo, ni e tali, ŋga e sɛ pe fumblↄ mblɛ ee wa mu tni waŋgra ŋga nu nyjila chiɛri ŋga, yaa eyɛ wru mbe wejiŋge niŋge yirɛ ŋga, yire yi e toni kolo e ŋmaa lawee nyjila kro nu.
60002012	E ti mbe e kepele nyu leele mblɛ pe n Nyiɛkpↄↄ chin pre nu, kena na pe yuu na sisampefɛɛnlɛ lɛ yire kuraa kre, pie kↄↄ e kee chiriri nyjɛ e pini yire nya, mbe yire yi na, na Nyiɛkpↄↄ wre waa pan, mbe pe u ŋga mɛɛ.
60002013	O Tafun wre saara na, e eyɛ nyjii e jaŋgafun kro ŋga, e eyɛ nyjii e waŋgra kro ŋunu wre ŋga,
60002014	wre na u loplombo mblɛ u tuni pra sisampefɛɛnlɛ ndie tini, na chichie pefɛɛnlɛ kaan mɛɛ kre kro.
60002015	Ŋga Nyiɛkpↄↄ chaa e pe yi na, ee kee chichie nyjɛ e pini tɛɛ mbe mblɛ pe n yaka chin, mu na jijiere paaraa paara kre kee tↄ kolo.
60002016	E ti mbe ndro kro e tnimi nya na e eyɛ ta, yaa e yɛtaara kre wru mbra e sisam toni, la, e tni na Nyiɛkpↄↄ tinlɛ lɛ.
60002017	E na ndro kro kaan buuro, e e wolo shↄnlifɛɛnlɛ pre kori, e na Nyiɛkpↄↄ fiɛ, e na waŋgra kro ŋunu wre kaan buuro.
60002018	Sumifɛɛnlɛ, e eyɛ nyjii e e tafɛɛnlɛ ŋga, mbra pe kaan buuro ŋga ki fna, ki n pe leele mblɛ pe nyjii, a pe lɛɛ tna na e ni kre chiin ki fna e na kaan buuro, la, mblɛ pe e pini nyanya kre kro, e pe ŋga buuro.
60002019	Na ndro yila Nyiɛkpↄↄ na mu frↄ mu kanyana ŋga ki n fna na u ni nya kre, Nyiɛkpↄↄ we u dwan.
60002020	Na mu sisaa pe, a mu frↄ mu tia pe mu gbun gbↄↄn ŋga ki n fna na mu ni, mɛɛ ŋgi kii wa ki nu hin? La, na mu kee ŋga ki fraka pe, a mu frↄ mu kala nya ki tlo, Nyiɛkpↄↄ we mu dwan ki na.
60002021	Kre na Nyiɛkpↄↄ na e yeeri, ŋgi na, Kristo wre titi na kala nya e tlo, mbe e u le mbe twan, mbe taa u dumble na.
60002022	"U nsra sisaa ka pe, ndro nsra kafinɛ kee ka loo mu yili u nyuu."
60002023	Pra kefuɛn yo u na, nde u nsra nyu nyaa mu ndro tɛɛ. Wra kala nya, nde u nsra ndro piɛri na kee ka ni, la, Nyiɛkpↄↄ ŋmba u leele kpra kuun kpra kolo na wre, wre nu u dankna kro na nyi.
60002024	Kristo wre titi wra o sisam tio na u wejiŋge ni mna sɛ kanyana kumu kaan kre na, mbe ki ti mbe o o sisam ti, mbe ŋga ki fraka pe. E yire u klɛɛ tlo yire na mu saanla yira kɛɛ.
60002025	Pan e na nyi na mbaala mblɛ pe fun pe kolo na lɛ, la, fuŋga pe e kna mu pan mu taa mbaala lefun ŋmba u e le wre kro.
60003001	Pan chↄↄ ki fna mbe chiɛlɛ leŋgefɛɛnlɛ peyɛ nyjii mbe pe pilɛ ŋga, mbe ki ti na bilɛ pre plɛɛ wa a pe n Nyiɛkpↄↄ kee shↄ mu li kre, mbe pe jaa yire pe chiɛlɛ kepele na mbe kee kre shↄ mbe li, ki n pe mbe yire kee ŋga mu yo na.
60003002	Ŋgi na, pie nya na e kepele pe cheche, a ee buuro ni.
60003003	Yaa ti mbe imi e e ndrɛ nyjuroe gbeele, na yirɛ nyjɛ e teeri na eyɛ sani, na dodonyi nyjɛ e leni yire e gbeele fimi na.
60003004	La, e ti mbe pe e nyumu nya e lolonyi nu, e nyumu ŋga pie nya kre e nyjiimu, na imi e pe brɛm kre nyumu kre ki nyu kre ki nyu Nyiɛkpↄↄ yiɛ na, a kia jaa kla fio.
60003005	Pan fa chiɛlɛ mblɛ pra pe cheche, mnaa kaan Nyiɛkpↄↄ na kre kepele na nyu, ŋga praa peyɛ nyjiri na pe pilɛ kaan kre na.
60003006	Pan Saara na nyi, wra li Abraham kee na, mnaa u yeeri, "Ni tafun." Fuŋgaami na e chichie pini, a e n na fiɛ wala, kena Saara bichiɛlɛ lɛ yire.
60003007	A yire bilɛ leŋgefɛɛnlɛ chↄↄ, ŋga yire na e chiɛlɛ wa mu tni ŋga, ki fna e pe le mbe chin na pe n faŋga ni. Kena ki fna e pe ŋga buuro, ŋgi na, yire na pre kro ee chaa mbe Nyiɛkpↄↄ ŋmaa ŋga we o ŋga kre ta. E na pe pini ma mbe kee ka wa e nyiɛtalaa tↄ kolo.
60003008	Ni kee yire haŋa yi na, e kro fna mbe jawala nunu ta, mbe eyɛ kanyana chin, mbe eyɛ kori na ndro na u chunu wi. Mbe e eyɛ nyjii, mbe e lɛɛ tna na eyɛ ni.
60003009	Yaa sisaa tɛɛ mbe sisaa fↄlↄ tↄ, ndee mbra eyɛ suni, la, e na dwan e na eyɛ kaan. Ŋgi na, ŋga Nyiɛkpↄↄ na e yeeri kre, dwamu wra yo we e ŋga.
60003010	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Ŋmba u chaa mbe ŋmaa li, mbe ble tɛɛn nya kre, u fun u u nyu wↄ mbe yili sisam kee yoo nu, mbe kafinɛ kee yoo ti.
60003011	U uyɛ wↄ u yili sisam nu, mbra chichie piin, u wejinyiŋge haa cha, mbe ti u yiɛ nyina ki na.
60003012	Ŋgi na, o Tafun yiɛɛ wa mblɛ pe fraka kre na, a nyjila kro nu u pe nyiɛtalaa ndru, la, mblɛ pe sisaa pini kre, u yiɛ woni pe na."
60003013	Na mu yiɛ nyina chichie pee na, ŋmbi we mu pe sisaa hin?
60003014	La, na mu kala nyaa chichie pee saara na kre, Nyiɛkpↄↄ we mu dwan. Yaa lewo fiɛ, a yaa ti mbe e gbun yↄ e na.
60003015	La, e Kristo chin e lolonyi nu na e Tafun wi. Nyjila kro nu e eyɛ kna na ee ŋmba we e wie dankna ŋga nu e nyi kre kee kpan, mbe e jaa ki nyu wↄ.
60003016	La, e na paara, nyjiimu na buuro ni. E na kee ŋga ki fraka pini, kena mblɛ pe e tɛɛlɛ, na kee nyjɛ yi n fna yuu na taari e na kre, mbe nyifɛɛrɛ pe gbo e kepele chiriri nyjɛ e pini Kristo nu kre na.
60003017	Ŋgi na, na chaa Nyiɛkpↄↄ chaa mbe e kala nya chichie pee nu kre, ki nyu mu wɛ ŋga mu kala nya sisaa pee nu.
60003018	Ŋgi na, Kristo wre titi na ku e sisam ndra na gbee nunu, lewo ŋmba u fraka u ku mu leele mblɛ pe n fraka ŋga, mbe yire ki na mbe sɛ na e ni Nyiɛkpↄↄ jaara. Pra u gbo, la, Nyiɛkpↄↄ na u nyi na u Ŋumu wre ni.
60003019	Ŋga u Ŋumu wre nsra ta mu pan mu le u wejiŋge kre nu kre, kre wra sɛ paara mna Ŋumu mblɛ pra yii mu le nyuŋgo kre nyina.
60003020	Leele mblɛ pe nsra li Nyiɛkpↄↄ kee na Noa nyjila pre Ŋumu yiraa wa wa. Nyiɛkpↄↄ na frↄ pe na nyjila ŋga ni Noa naa krↄ kre gbeele kre, la, leele chiɛri plɛ praa leele kↄↄnataarɛ, pre pra le krↄ kre nu, a Nyiɛkpↄↄ na pe shↄ mu yili nyumu kre nu.
60003021	Kre kolo ŋga, pan ki nyi na imi pe o ndrɛ jee ŋga yi, pe o ndrɛ jee mbe ki nyina na Nyiɛkpↄↄ o shↄ mu yili kumu nu. O wejinyi nɛɛrɛ ma pe jee na laari o na, la, jawala chichie o teeri na Nyiɛkpↄↄ tali, mu yire Yesu Kristo kunnyiɛ kre na.
60003022	Wre u sɛ tni nyjeeri Nyiɛkpↄↄ kalie, na ŋunumu lii nyjeeri bitumblↄ kro na, pre na jaŋgafɛɛnlɛ, na faŋgafɛɛnlɛ mblɛ pee wa nyjeeri wa kro ni.
60004001	Ŋga Kristo na kala nya u wejiŋge nu kre ndra na, e eyɛ kna, e jawa na pan ee kala nya. Ŋgi na, lewo ŋmba we kala nya kre kolo ŋga na kre, wa uyɛ le sisam nu na.
60004002	Kena mu yire fuŋgaami na shie kre, e tnimu nu tra mna kre, e tni Nyiɛkpↄↄ chaara nu, mbe yaa taa lewo niŋge yirɛ na na.
60004003	E na nyjila kla tataara, mu kee nyjɛ leele mblɛ pe n Nyiɛkpↄↄ chin chaa yire pe. E tnimu nu kee nyjɛ e naa pini na yi, chachaara, na niŋge sisaa, na simi gbↄↄrↄ, na pnaa fuɛn, na ble yɛ woni na fni na simi gboo, na sɛɛn sumiɛ ni.
60004004	A fuŋgaami, ki leele mblɛ pe n Nyiɛkpↄↄ chin kre pe kawako na yire na pre n chaa na yire kefuɛn nyjɛ pe pini na, ki tia pra e tɛɛlɛ.
60004005	La, pie sɛ pe kee nyu wↄ Nyiɛkpↄↄ ŋmba u uyɛ kna mbe gboolo, na mblɛ pe le kro kala li wre yiɛ.
60004006	Kre ki tia Yesu na sɛ ketaan kre kpali gboolo pan kre, la, ŋga praa wa na le kre, pimi ŋga lewo kro na li kre, pra ka li na, a kra tia pra ku, la, mbe pe yire ketaan kre loo na, mbe tni Ŋumu nu na Nyiɛkpↄↄ wi.
60004007	Yirɛ kro nyukↄↄnrↄ dani. Kena e jawala ta, e eyɛ kna, e na nyiɛtali.
60004008	E eyɛ kori kpↄↄ, koroo ki wɛ kee kro na, ŋgi na, koroo sisam tataara toni.
60004009	Na wa le u ŋmbrↄ pan fuŋu, u u le chichie, yaa na taanri.
60004010	Kpra Ŋumu wre kɛyira ŋga wa ta kpan, u ki tɛɛ mbe u ŋmbilɛ sumi, mbe pe nyina Nyiɛkpↄↄ dumiɛ kpↄↄ kre.
60004011	Na wa we kee kpali kre, u Nyiɛkpↄↄ kee kpali, na wa we sumi kre, u u faŋga ŋga Nyiɛkpↄↄ u ŋga kre tɛɛ mbe u sumi, mbe ki yire ki na mbe leele yire Yesu Kristo na mbe Nyiɛkpↄↄ ŋga mboo kee kro na. Wre wo yi yɛnyiŋge, na faŋga nyjila kro nu. Amin.
60004012	Ni wolo mblɛ ni kori, yaa ti mbe ki e pe kawako na e kanyana penlee nyaa, yaa jawa na kee fↄŋgↄ ka ki e dani.
60004013	La, e ti mbe e yiɛshↄ na e Yesu kanyana yire yɛ nyaa, kena na Nyiɛkpↄↄ waa u yɛnyiŋge kre wↄ mu nyina kre, mbe e yɛshↄↄrↄ kpↄↄ ta.
60004014	Na pe yila Kristo na mu na e tɛɛlɛ kre, e wo yi dwamu, na ki pan ma kena e chin na Nyiɛkpↄↄ Ŋumu wre, yɛnyiŋge Ŋumu wree wa e nu.
60004015	Na e wa kala nyaa kre, waa shia ti mbe ki yire linkuuro, ndee juuro, ndee kefↄↄn, ndee leele kee yoo na.
60004016	La, na mu pe Kristo ndro a mu yire kre na na kala nyaa kre, maa shia ti ki mu pe nyifɛɛrɛ ni, la, Nyiɛkpↄↄ ŋga mboo na Kristo mɛɛ taa mu na.
60004017	Nyiɛkpↄↄ kpra kun nyjila kre da, a Nyiɛkpↄↄ wre titi leele nu we klu mbe yire. Na Nyiɛkpↄↄ kpra kuↄn kre we klu yire wre na, kena mblɛ pe n ketaan ŋga ki yiri wre Nyiɛkpↄↄ pan kre shↄ mu li kre, mni pre we taa hin?
60004018	Imi na Nyiɛkpↄↄ kee kre pe nyunↄ mu tɛɛ kre yo kre mbo, "Na ki sheli na leele mblɛ pe fraka shↄ ndie tinii kɛɛ kre, kena sisampefɛɛnlɛ mblɛ pe n Nyiɛkpↄↄ chin kre, mni pre we taa hin?"
60004019	Kena leele mblɛ pe kala nyaa, a ki pe Nyiɛkpↄↄ chaara kre, pra ŋga ki nyu pini, mbe pe yɛ wru mbe le pe gbeelefun kprafun wre kɛɛ.
60005001	Yire sumifɛɛnlɛ pre loplombo pre, ni yuu e pan na mi chↄↄ, sumifɛɛnlɛ lopom wi mi na, Kristo kanyana kre dansiɛlifun wi mi, a yɛnyiŋge ŋga Nyiɛkpↄↄ we wↄ mbe nyina kre mbe ki ka ta. Ni e tali na,
60005002	e Nyiɛkpↄↄ mbaala pre u le e kɛɛ pre le chichie. E lɛɛ wↄ e pe le imi na Nyiɛkpↄↄ chaa, ki n pe mbe pe yire e na pↄↄrↄ na tun. Yaa na tnumu ŋga Nyiɛkpↄↄ le e kɛɛ kre tuni mbra swa le, la, e ki tun na lɛɛ nunu ni.
60005003	Yaa na ŋunumu lii leele mblɛ pe le e kɛɛ kre na, la, e pe leele mblɛ pie jaa le mbe twan.
60005004	Na mbaala lefun lopom wre waa pan kre, we e ŋga yɛnyiŋge ŋga kia jaa kla.
60005005	Pan chↄↄ yire yirifumblↄ fna mbe eyɛ nyjii mbe loplombo ŋga. E ti mbe e yiɛ nyjii, mbe e na eyɛ sumi. Ŋgi na, Nyiɛkpↄↄ kee kre pe nyunↄ mu tɛɛ kre yo mbo, "Nyiɛkpↄↄ n na ndro ŋmba u uyɛ kpↄↄri kee chaa, la, u mblɛ pe peyɛ nyjiri kre kaan dumiɛ."
60005006	Kena e eyɛ nyjii Nyiɛkpↄↄ jaŋga kre jaara, mbe wre titi e yire nyjeeri nyjila ŋga ki fna nu.
60005007	E e keshian kro wa u na, ŋgi na, wre u e jawa.
60005008	E ti mbe eyiɛ to, mbe e na sri. E loŋgo Sutna wre, u kila na tro na blɛkpↄↄ wi, na wa chaa mbe ka.
60005009	E yire e shↄnlie nu gbiŋmbi, e u tↄ kolo. Ŋgi na, e chin na e wolo sumifɛɛnlɛ mblɛ pee wa waŋgra ŋga nu kro, pan pe kala nyaa.
60005010	La, na e kala nya nyjila chiɛri nu kre, Nyiɛkpↄↄ ŋmba u dumiɛ kro kaan kre, wre u e yeeri na e paan yire Yesu Kristo na, mbe u blenyini yɛnyiŋge kre ka ta, wre we e gbeele chiriri, mbe ti e yire gbiŋmbi, mbe e ŋga faŋga, mbe e yire haa ta.
60005011	Wre wo yi faŋga nyjila kro nu. Amin.
60005012	O ŋmbrↄ Silas kprafun wre u ya ni na a ni hlɛ chiɛri ŋga nyunↄ na paan mbe e ŋga. Ni chaa mbe e le gbeŋmbaa, mbe e nyina na kre kolo ŋga Nyiɛkpↄↄ kpra dumiɛ kolo yi. Kena e yire ki nu gbiŋmbi.
60005013	Sumifɛɛnlɛ mblɛ pee wa Babilↄn na, a Nyiɛkpↄↄ pe wↄ kre, pe e shaari, pan chↄↄ ni pↄ Marko e shaari na.
60005014	E eyɛ shaari na Kristo koroo ni. Yire mblɛ e pe Kristo wolo kre, e tni wejinyiŋge nu kro.
61001001	Mi Siimↄn Pita, Yesu Kristo sumifun, na u bituŋu wi mi. Mi pan hlɛ ŋga yiri na shie leele mblɛ pe yire o Nyiɛkpↄↄ, na o ŋmaashↄfun Yesu Kristo wre fraakaa na, a pe shↄnlie kpↄↄ na o shↄnlie yi kre pan.
61001002	Ŋga e Nyiɛkpↄↄ, na o Tafun Yesu Kristo wre chini na yaa ŋga, Nyiɛkpↄↄ u e ŋga dumiɛ na wejinyiŋge tataara.
61001003	Nyiɛkpↄↄ faŋga ŋga ki kpↄↄ kre, ki o ŋga yirɛ nyjɛ o shian kro, mbe ki ti o jaa yire u chiɛn ŋga o u chin kre na mbe tni mbe sumi imi na ki fna. Wre u o yeeri mbe o paan wre titi yɛnyiŋge, na u chichie kre ka ta.
61001004	U yire kre kee ŋga na mu o ŋga dwamu kpↄↄ ŋga nyu wra le kre nyu wra yo kre, mbe o yire ki na mbe shↄ niŋge sisaa, ŋga ki lewo klai waŋgra ŋga nu kre kɛɛ, mbe paan wre Nyiɛkpↄↄ kepele wru.
61001005	Kre kee ŋga ndra na, e gbeŋmba kolo kro na, e ti mbe kepele chichie ya e shↄnlie na, e ti mbe Nyiɛkpↄↄ chiɛn ya e chichie kre na,
61001006	e Nyiɛkpↄↄ chiɛn nu kre, e eyɛ nyjiri e niŋge na, a eyɛ yie nu kre, e frↄ ta, e frↄ nu kre, e na ŋga Nyiɛkpↄↄ chaa pini,
61001007	na e ŋga Nyiɛkpↄↄ chaa pini kre, mbe e e wolo sumifɛɛnlɛ pre kori mbe ya, na e pre kori kre, mbe e ndro kro kori mbe ya.
61001008	Yire kepele nyjɛ, e yi shian, na e yire kepele nyjɛ ta nɛɛrɛ kre, yie ti mbe e jaa ŋga ki fna pe, mbe sɛŋgɛ sɛ O Tafun Yesu Kristo chiɛn kre saara na.
61001009	La, ŋmba u n yire kepele nyjɛ ta kre, u n na nyaa lee, u fun nyiɛlɛ na, mu fɛɛ na u sisam nyjɛ wra pe fa kre, na pe yi je mu laa u na.
61001010	Kena ni wolo, e gbeŋmba e ti mbe pe e nya yeeree ŋga Nyiɛkpↄↄ e yeeri mu e wↄ kre nu, na e pe ma e shↄnlie wa to.
61001011	Kre kolo kre na ee yire mbe kolo ta mbe le o Tafun, na o ŋmaashↄfun Yesu Kristo blenyini ŋunumu kre nu.
61001012	Kre ndra na, nyjila kro nu pan mbe na e sↄↄnri yire kee nyjɛ, yire kee yire e yi chin fa, a ee wa mu yire Kpra ŋga e ta kre nu.
61001013	Ni jawa na ŋga nii wa ŋmaa ni tɛ ŋga, ki fna ndaa kanhun leni e nu, mbra e sↄↄnri yire kee nyjɛ.
61001014	Ŋgi na, o Tafun Yesu Kristo ni nyina na ni ble kro chiɛri, mba mu mbe ku.
61001015	Kena mbe gbeŋmba, baŋga na ni ku kuraa mbe e jaa yire kee nyjɛ sↄↄnri.
61001016	Mbuura kee yire na ma o yire mu e nyina Yesu Kristo faŋga, na u paan kee kre. O na u jaŋga ŋga kii wa u nu nya na nyini ni.
61001017	Nyjila ŋga ni O Lɛ Nyiɛkpↄↄ wre naa u kaan kpↄↄmu, na yɛnyiŋge kre, na oo wa wa, ŋga mana kre na yili yɛnyiŋge kpↄↄfun wre pan mbo, "Ŋmba wi ni Pↄ ŋmba ni kori, a ni yiɛshↄ u na kre," na oo wa mu yire wa.
61001018	Wre na wre kro o naa wa mu yire nyua cheche kre na, a o na mana kre loo, mna chin na nyjeeri ki yiri.
61001019	A ki tia o Nyiɛkpↄↄ kee nyanyofɛɛnlɛ pre kee yire pra yo kre le na yi pe kpra. Na e ndie tɛɛ kee yire na, ee kee chiriri pe, ŋgi na, pan kee yire nyi na kania ki nyini wↄmu lawee, mbe sɛ su na ndram we ndru mbe saan, mbe bnimi nyu wↄlↄ ŋga ki nyaa kre nya e lolonyi nu.
61001020	Ŋga ki yiɛklu yi na, e sↄↄnri na ndro wa jaa u jawala tɛɛ mbe Nyiɛkpↄↄ kee nyanyofɛɛnlɛ pre kee yire pe nyunↄ mu tɛɛ yire ka nↄↄ nyina.
61001021	Ŋgi na, Nyiɛkpↄↄ kee nyanyofɛɛnlɛ pre kee yire ka n wa mu yiri lewo jawala nu, la, Kpra Ŋumu wre u yire leele na mu tia pe kee nyjɛ yi yiri Nyiɛkpↄↄ pan nya mu yo.
61002001	Kafinɛ Nyiɛkpↄↄ kee nyanyofɛɛnlɛ naa wa fawolo pre nu, pan chↄↄ kafinɛ kee nyinafɛɛnlɛ yiri e nu. Pie kala fnɛ mbe leele nyina kee nyjɛ yi n fna, mbe yiri mbe pe Tafun ŋmba u pe lↄ wre je, mbe yire ki na mbe sɛ fun.
61002002	Lenɛɛrɛ we taa pe sisam kee yire na, a pe kee nyjɛ pie na pini yire we ti mbe lenɛɛrɛ paara mbe kpra kolo kre taan.
61002003	Pie yire pe jajaara na, mbe kee tataara fnɛ, mbe yire yi na mbe tnu ta tataara. Pe kpra kunfun uyɛ kna mu tni fuŋga ma, a ŋmba we pe ndie tini kre, wree wa mu tni na pe sri, wraa sni.
61002004	Nyjeeri bitumblↄ mblɛ pra sisaa pe kre, Nyiɛkpↄↄ nsra pe ti, wra pe wa lawee ŋga nu pe kuulo ndie tinii, bawa pe nyi wↄmu nu, a u jlↄnyi le pe na, pra Nyiɛkpↄↄ kpra kun ble kre sri.
61002005	Leele mblɛ praa wa waŋgra nu fa kre, Nyiɛkpↄↄ nsra pe ti, pe mblɛ praa wa a pe nsra Nyiɛkpↄↄ shↄnli kre, wra tia nyumu na pan mu pe li peii. Leele mblɛ wra shↄ na lɛ, Noa na u leele kↄↄnashin pre, a Noa wra ketaan kre kpali.
61002006	Nyiɛkpↄↄ na Sodom na Gomora leele gbun na pimi ni, mna kanhun tɛɛ mu pe kla, mbe leele pe nya, mbe chin na leele mblɛ pe n na lii Nyiɛkpↄↄ kee na kre, na pan we pe pe.
61002007	Wra Lↄt shↄ, Lↄt na pe lewo ŋmba u fraka, a sisampefɛɛnlɛ pre na pe sisam kee tɛɛ mna u hau.
61002008	Wre blↄ ŋmba wra pe lewo chichio, a wre na leele pre na tni mu chaa, nyjila kro nu wraa pe sisam kee yire nyaa, na yi ndru, a pe sisam kepele yire na u shian mu tro.
61002009	A na Nyiɛkpↄↄ chin kolo ŋga we tro mbe u leele shↄ mbe yili penlee nu, mna chin kolo ŋga na we tro mbe sisampefun ndie tini mbe sɛ su u kpra kun ble kre nu,
61002010	leele mblɛ pe taa pre titi nɛɛrɛ kee, na wejiniŋge sisaa kee na, mu Nyiɛkpↄↄ jaŋga le kewaa kre. Kafinɛ kee nyinafɛɛnlɛ pre, pee gbun ni, a pe kee ka ma ŋga kie pan ni, pe n na fiɛ na pie yɛnyiŋgefɛɛnlɛ mblɛ pee wa nyjeeri wa kre tɛɛlɛ.
61002011	Nyjeeri bitumblↄ mblɛ faŋga ki kpↄↄ mu wɛ pre kafinɛ kee nyanyofɛɛnlɛ pre na kre, pre kuraa na pe tɛɛlɛ O Tafun wre yiɛ na.
61002012	La, pre leele mblɛ jijiele lɛ, pan pe nyi na nyaalam yurɛ mblɛ pe se, mbe pe pe yii gbo lɛ. Yirɛ nyjɛ nↄↄ pe n na ndru yire pe tɛɛlɛ. Pie pe kla na nyaalam yurɛ lɛ.
61002013	Kanyana nyjɛ pe tia leele na nyaa kre, yire kanyana yire ni pie tɛɛ mbe pe fↄlↄ tↄ. Ŋga ki pe yiɛshio yi wejiniŋge sisam kee nyjɛ pe pini lafo na. Na yire na pre chaa na lii kre, pe niŋge sisam kee yire na pe jawala nyi, a pan pe nyi e nu na nɛɛrɛ wa mbↄfiŋge na.
61002014	Na mu pe nyiɛlɛ nya to, mu chin na tiɛrifɛɛnlɛ lɛ, nyjila kro nu sisam pe pini, na mblɛ pe n ta mu yire kre fana, pe jajaara kpↄↄ mu tro. Nyiɛkpↄↄ pe sun.
61002015	Pe fun kpra kolo kre na, kolo ŋga Boso pↄ Balaam na wru kre, kre pe wru, wre wra yila swa ŋga we ta na mna sisaa pe,
61002016	a wra u sisam kre yɛgbↄↄnrↄ ta. U Bubnↄ na paara u pan na ndro wi, mna u tↄ kee nyjɛ wraa shie sɛ pe yire kolo.
61002017	Pre leele mblɛ pan pe nyi na bloe nyjɛ nu nyumu n wa yi, pan pe nyi na tloe nyjɛ fuflɛ gbuun na shie yi. Nyiɛkpↄↄ lawee cha mu tɛɛ pe pan wↄmu lawee jiom kre nu.
61002018	Nyu kpↄↄmu, na jijiere kee pe yuu, pe yire pe niŋge sisaa kee yire na na leele mblɛ pe chaa mbe peyɛ kun sisampefɛɛnlɛ na kre fana.
61002019	Pe nyu yuu pe pan na pie ti pe peyɛ ta, a pre titi pre tinlɛ lɛ, pe sisam nyjɛ na pie pe kla yire tinlɛ lɛ. Yira ŋga kɛɛ lewo we uyɛ wru mbe le kro ki tnu wi.
61002020	Na lewo ja mu yire O Tafun, na o ŋmaashↄfun Yesu Kristo wre chiɛn na mu uyɛ shↄ mu yili waŋgra kefuɛn nu, na waa ndru mu sɛ uyɛ le yi nu na kre, kre ndro wre sisam weni u jle na.
61002021	Na kre leele pre nsra kofrakaa kre chin kuraa kre, kaa kre prↄ ŋga pe pan mu ki chin, mu ndru mu krↄ kna mu wa mbra cheche nyjɛ pe pe ŋga yire na.
61002022	Pe kepele yire tia yomini ŋga pe gbuun kre pe kpra mbo, "Nyukwan ndru mu sɛ na u tuuroo lala", a "Prako ŋmba pe weli ndru mu sɛ gbila u frɛrɛ nu".
61003001	Ni wolo mblɛ ni kori, ni hlɛ shiin wo ŋga ni e nyunↄi yi kre. Hlɛ yire kro shiin nu, ni paara mu e jawala sↄↄnri yire kee nyjɛ ni paan mbe yo ŋga.
61003002	Kee nyjɛ Nyiɛkpↄↄ kee nyanyofɛɛnlɛ pre na yo fa kre, ni chaa mbe e yi sↄↄnri, mbe O Tafun, na o ŋmaashↄfun wre mbra nyjɛ bitumblↄ pre na e nyina yire sↄↄnri na.
61003003	Ŋga ki yiɛklu yi na, ki fna e klu mbe chin na ble hɛnyi yire nu leele plɛ we yiri, pe tnimu nu kro pre titi niŋge kolo na pie taa. Pie na e pini mbra tɛɛ,
61003004	mbra yuu na, "Wra u nyu yo na we ndruu pan, pan ma wra yo kree, a sena u nyi hin? O tolɛɛlɛ ku ku fuŋga ma, a imi na yirɛ nyi, pan yi nyi mu yire nyjila ŋga nu Nyiɛkpↄↄ tra gbeele."
61003005	La pe fɛɛ na Nyiɛkpↄↄ wra paara, mna yire u nyu kee na mna nyjeeri na tra gbeele. Nyumu nu tra na yili, mu yire nyumu na mu pan.
61003006	A nyumu ni Nyiɛkpↄↄ na tɛɛ mna fa waŋgra kre kla.
61003007	Nyiɛkpↄↄ wre nyu kee kre nunu ni chↄↄ u tɛɛ mu nyjeeri na tra ŋga yii mu tɛɛ, mbe sɛ su na we yi kla na kanhun ni. U yi yii mu tɛɛ mbe sɛ su na we leele mblɛ pe n li u kee na kre kpra kun, mbe pe kla.
61003008	Ni wolo mblɛ ni kori, kee nunu kaa wa, yaa shia kre fɛɛ, O Tafun wre, ble nunu pe u pan na yɛlɛ kagbeŋge yi, a yɛlɛ kagbeŋge pe u pan na ble nunu yi.
61003009	O Tafun wre nyu ŋga u yo kre, u n nyjii ki pee na imi na plɛ jawa kre. La, frↄ u frↄ e na, ŋgi na? U n na chaa mbe leele kla, la, u chaa mbe ndro kro laa u sisam kro.
61003010	La, O Tafun wre pan ble kre, pan we pan na juo wi. Kre ble kre nyjeeri we gblee kpↄↄ le mbe fun, yirɛ nyjɛ yii wa nyjeeri wa kro we shↄ mbe kla peii, mbe tra na yirɛ nyjɛ yii wa ki na kro nya mbe kla.
61003011	Kena ŋga yire yirɛ nyjɛ kro we kla kre kolo ŋga na ŋga, leele mblɛ sembremu ki fna mbe e eyɛ pe hin? Ki fna e tnimu nu mbe e pe cheche, mbe eyɛ wru mbe Nyiɛkpↄↄ ŋga,
61003012	mbe tni mbra Nyiɛkpↄↄ ble kre sri, mbra chaa mbe u pan yaari, kre ble kre nyjeeri we shↄ mbe kla, mbe yirɛ nyjɛ yii wa wa kro nya mbe kla.
61003013	La, oo wa na Nyiɛkpↄↄ nyu ŋga u yo kre sri, nyjeeri fↄŋgↄ, na tra fↄŋgↄ ŋga na leele mblɛ pe fraka chiin we tni kre.
61003014	Kena ni wolo mblɛ ni kori, ŋga ee wa na kre ble ŋga sri ŋga, e gbeŋmba na ee pe cheche, mbe nɛɛrɛ ka wa pe e na Nyiɛkpↄↄ yiɛ, mbe yire na wre tni wejinyiŋge nu.
61003015	E o Tafun wre frↄ ŋga u ta e na le, e chin na chaa u chaa mbe e ŋmaashↄ, imi na o nyjↄ Pↄↄl ŋmba o kori wre na yire kachindɛ ŋga Nyiɛkpↄↄ na u ŋga na mna hlɛ nyunↄ mu pan mu e ŋga kre.
61003016	Na Pↄↄl chaa mbe yire kee nyjɛ hlɛ nyunↄ kre, yire kee nyjɛ chↄↄ wraa yuu. U hlɛ yire kee yɛ naa wa a yi nↄↄloo na sheli, kra tia leele mblɛ pe nsra yaka chin kre, na mblɛ pe nsra yire gbiŋmbi kre naa yi kna, na yi nↄↄ nyina imi na yi n fna. Pan chↄↄ praa Nyiɛkpↄↄ kee yire pra nyunↄ mu tɛɛ yire kna kolo fↄŋgↄ na, na ndie tinii chaa na peyɛ kaan.
61003017	La, yire ni wolo mblɛ ni kori, e yire kee nyjɛ chin, e eyɛ dↄↄta, mbe sisampefɛɛnlɛ pre waa shia yire pe kafinɛ kee yire na mbaa e waa fun, mbe e waa yire e yirehaa kre nu mbaa to.
61003018	La, e na lee e dumiɛ, na O Tafun, na o ŋmaashↄfun Yesu Kristo wre chiɛn nu. Wre wo yi yɛnyiŋge fuŋgaami mu sɛ su nyjila kro nu. Amin.
62001001	Kee ŋga nu ŋmaa nyi kre kee o nyunↄi na e kaan, kre kee ŋga naa wa, a pra chin mna yirɛ kro gbeele. O na kee kre loo, mu ki nya na nyini ni, mu ki yii na kɛ ni.
62001002	Ŋga pra kre ŋmaa ŋga wↄ mu o nyina kre, o na ki nya, kre ki tia o na ki kee yuu na e nyina, kre blenyini ŋmaa ŋga na o Lɛ Nyiɛkpↄↄ wre praa wa, a u ki wↄ mu o nyina.
62001003	Ŋga o nya, na ŋga mu loo kre, kre kee o yuu e pan kre, mbe ki ti mbe wre na yire pe nunu, mbe o kro nyu nunu ŋga kii wa wre na o Lɛ Nyiɛkpↄↄ wre na u Pↄ Yesu Kristo pan kre ta.
62001004	O yire kee nyjɛ nyunↄi, imi kie pe mbe o kro yɛshↄↄrↄ ta kpↄↄ.
62001005	Ketaan ŋga o loo mu yiri u pan, na ki yuu e pan yi na, Nyiɛkpↄↄ pe kania, a wↄmu ka n wa u nu.
62001006	Kena na o yo na o pe nunu na u ni kre, mu je na nyaari wↄmu nu kre, kena kala o fnɛ, a o n taa kpra kre na.
62001007	La, na o nyaari kania kre na, a uu wa kania kre nu kre, kena wre na wre pe nunu, a u Pↄ Yesu nyimi o weli, a o yili sisam kro nu.
62001008	Na o yo na o n sisaa pe kre, kena o oyɛ fana, a kpra kre n wa o nu.
62001009	La, na o nyu nyaa mu o sisam yo Nyiɛkpↄↄ pan kre, we li u kee ŋga u yo mu tɛɛ kre na, mbe ŋga ki fraka pe, mbe o sisam ti mbe o kɛ, mbe o weli mbe yili o sisam pe kro nu.
62001010	Na o yo na o n sisaa pe kre, kena o Nyiɛkpↄↄ pe kafnu, a u ketaan kre n wa o nu.
62002001	Ni biile, ni e nyunↄi yire kee nyjɛ imi kie pe mbe yaa sisaa pe, la, na wa sisaa pe kre, oo wa na Yesu Kristo ni, wre u fraka, a wre u o Lɛ Nyiɛkpↄↄ wre tali o pan.
62002002	A wre Kristo wre na ki yire a o na sisam tinkɛɛ taa, a ki n pe wre chiin, la, wre na waŋgra leele kro.
62002003	Na o li Nyiɛkpↄↄ mbra na kre, kena o chin na o u chin yɛngɛ.
62002004	Na ndro yo na, "Ni u chin," la, na ufun n li u mbra na kre, ufun wre pe kafnu, a kpra n wa u nu.
62002005	La, ŋmba we li u kee kre na kre, wrefun wre nu Nyiɛkpↄↄ koroo nyi chiriri. Ŋga na oo yire mbe chin na wre na Nyiɛkpↄↄ pe nunu yi kre,
62002006	ŋmba we yo wre na Nyiɛkpↄↄ ndro wi kre, u tni imi Yesu na nyi kre.
62002007	Ni wolo, mbra fↄŋgↄ ma ni nyunↄi, la, mbra lɛɛ ŋga e na ta jle kre yi. Mbra lɛɛ kre yi kee ŋga e da mu loo fa kre.
62002008	La, kolo ka na kre, mbra ŋga e nyunↄi kre pe mbra fↄŋgↄ, a ki kpra kro, yire na Kristo nu ki nyaa. Ŋgi na, wↄmu kre troi mbe sɛ, a kpra kania kre na nyaa.
62002009	Ŋmba we yo na u nyaari kania kre na, la, mu u ŋmbrↄ pra kre, u fuun wa wↄmu nu tɛ.
62002010	Ŋmba u u ŋmbrↄ kori kree wa kania kre na, a kee ka n wa u nu, ŋga kie ti mbe ndro sisaa pe.
62002011	La, ŋmba u u ŋmbrↄ pra kree wa wↄmu nu, na nyaari ki nu, a u n chin mna u shie. Ŋgi na, wↄmu kre tia u fun nyiɛlɛ na.
62002012	Ni biile ni e nyunↄi hlɛ, ŋgi na, Kristo mɛɛ kre saara na, e sisam tinkɛɛ ta.
62002013	Ndooe, ni e nyunↄi hlɛ, ŋgi na, ŋmba wraa wa a pra chin mna yirɛ kro gbeele wre, e u chin. Nyanyjɛbɛɛlɛ, ni e nyunↄi hlɛ, ŋgi na, e Sutna wre ja.
62002014	Biile, ni e nyunↄi hlɛ, ŋgi na? E o Lɛ Nyiɛkpↄↄ wre chin. Ndoe, ni e nyunↄi hlɛ, ŋgi na? E ŋmba wraa wa, a yirɛ kro na chin mu gbeele wre chin. Nyanyjɛbɛɛlɛ, ni e nyunↄi hlɛ, ŋgi na? Faŋgaa wa e nu, Nyiɛkpↄↄ kee kree wa e nu, a e Sutna wre ja.
62002015	Yaa waŋgra ŋga kori, na yirɛ nyjɛ yii wa ki nu ni. Na wa waŋgra ŋga kori kre, kena o Lɛ Nyiɛkpↄↄ wre koroo n wa u nu.
62002016	Yirɛ nyjɛ yii wa waŋgra ŋga nu a yi pe lewo niŋge sisaa yirɛ na nyjɛ lewo nyaa mbra yi chaa, na nyjɛ ni lewo uyɛ kpↄↄri nyjɛ kro, yi ka n yiri Ndoo wre pan, yi krɛrɛ waŋgra ŋga nu yi yiri.
62002017	Waŋgra, na ki niŋge sisam yirɛ nyjɛ kro nyjila troi mbe sɛ, la, ŋmba u ŋga Nyiɛkpↄↄ wre chaa pini kre we tni blenyini.
62002018	Ni biile, nyjila haŋa kre nu o nyi kre, a imi na e na klu mu loo na, Kristo Loŋgo wre paan kre, fuŋgaami ŋga u loŋgoolo pre yiri, ki tia o chin na nyjila kre dani.
62002019	Pre leele mblɛ nyini n chaa o nu, kre ki tia pe ku o na kre, na pra chaa o nu kre, wre na pre oo na tni. La, pe n pan mu chaa o nu, ki nyina chasi na pe n wa o nu.
62002020	La, Kristo e ŋga Kpra Ŋumu wre, a ki tia e kro kpra kre chin.
62002021	Ni e nyunↄi hlɛ, ki n pe na ŋga e n kpra kre chin na ni e nyunↄi, la, ŋga e kpra kre chin kre na yi, a e chin na kafinɛ kee ka n wa kpra kre nu.
62002022	Kena ŋmbi wi kafnu hin? Kafnu wi ŋmba u yuu na Yesu ma Kristo wre. Wrefun wi Kristo loŋgo wre, wrefun u o lɛ Nyiɛkpↄↄ na u Pↄ wre je.
62002023	Ŋgi na, ŋmba we Pↄ wre je kre, u u Lɛ wre je na, ŋmba we Pↄ wre shↄ kre, u u Lɛ wre shↄ na.
62002024	E ti mbe ketaan ŋga e na klu mu loo jle kre tni e nu. Na e tia kee ŋga e na klu mu loo jle kre tni e nu kre, kena yire na Pↄ wre na u Lɛ wre we pe nunu.
62002025	Yira ŋga Kristo wre titi yo mu tɛɛ na we o ŋga yi blenyini ŋmaa.
62002026	Leele mblɛ pe e fana pre kee ni e nyunↄi kre.
62002027	La, yire rɛ, Kristo e ŋga Kpra Ŋumu wre. Ŋga u Ŋumu wree wa e nu ŋga, e n ndro shian mbe u e nyina na. Ŋgi na, Kpra Ŋumu wre e nyina kee kro, a nyjɛ u e nyina yire pe kpra, kafinɛ n wa yi nu. E li kee nyjɛ Ŋumu wre e nyina yire na, mbe yire na Kristo tni.
62002028	Ni biile, yire na Kristo wre e tni, kena na u pan ble kre waa to, mbe o gbun ta mbe nyifɛɛrɛ waa o gbo mbe o sɛ ndra.
62002029	E chin na Kristo fraka, kena ki fna e chin na ŋmba u kee ŋga ki fraka pini kpan, Nyiɛkpↄↄ pↄ wi.
62003001	E le imi o Lɛ Nyiɛkpↄↄ wre o kori mu da, imi u o kori kre tia pra o yeeri Nyiɛkpↄↄ biile, a u biile lɛ wre yɛŋgɛ. Ŋga ki tia waŋgra leele n o chin yi na pe n Nyiɛkpↄↄ wre chin.
62003002	Ni wolo, fuŋgaami ŋga Nyiɛkpↄↄ biile lɛ wre, la, o n ta mu nya chasi imi sembremu oo pe tun, la, o chin na, na o waa Kristo nya kre, oo pe na wre wi, ŋgi na, imi na u nyi kre pan oo u nya.
62003003	Ŋmba u kaan Kristo na kre kee ŋga na kre, u uyɛ pini cheche, imi na Kristo pe cheche kre.
62003004	Ŋmba we sisaa pe kre, u pimi li na u Nyiɛkpↄↄ mbra taan. Ŋgi na, sisam kro Nyiɛkpↄↄ mbra taan.
62003005	E chin na Kristo na pan mu lewo sisam kro laa u na, a sisam ka n wa u nu.
62003006	Ki tia ŋmba na Kristo pie tni kre wa kro mbra sisaa pini. Kena ŋmba we kro mbra sisaa pini wre n Kristo wre nya, ndee mu u chin tun.
62003007	Ni biile, yaa ti mbe ndro e fana, ŋmba u ŋga ki fraka pini kre fraka, imi na Kristo fraka kre.
62003008	Ŋmba we kro mbra sisaa piin kre pe Sutna wo, ŋgi na, sutna wre u sisaa pe mu yire jle kre. Kre ndra na Nyiɛkpↄↄ Pↄ wre yila mu pan, mbe paan Sutna wre tnumu kla.
62003009	Ŋmba u pe Nyiɛkpↄↄ pↄ wre wa kro mbra sisaa pini. Ŋgi na, Nyiɛkpↄↄ kepelee wa u nu, a ŋga Nyiɛkpↄↄ pe u Lɛ kre ndra na, wa jaa kro mbra sisaa pini.
62003010	Kee ŋga ki Nyiɛkpↄↄ biile na Sutna biile nyina yi kre. Lewo ŋmba u n na ŋga ki fraka pini, ndee mu u ŋmbrↄ kori kre, ufun n pe Nyiɛkpↄↄ pↄ.
62003011	Ketaan ŋga e na loo mu yire jle kre yi na, ki fna mbe o oyɛ kori.
62003012	Ki n fna o pe na Kain wi, Kain na pe Sutna wo, mna u chunu gbo. Ŋgi kra tia wra u gbo hin? Kee nyjɛ Kain naa pini yire na pe sisam kee bribri, a kee nyjɛ u chunu wre naa pini yire na fraka.
62003013	Kena ni wolo, na waŋgra leele e pra, yaa ti mbe ki e pe kawako.
62003014	O chin na o yili kumu nu mu pan ŋmaa nu, o ki chin, ŋgi na, o o ŋmbilɛ kori. Ndro ŋmba u n koroo ni wree wa kumu jaŋga jaara.
62003015	Lewo ŋmba u u ŋmbrↄ pra wre pe linkufun, a e kro chin na linkufun n wa blenyini ŋmaa ni.
62003016	Kolo ŋga na o yire na koroo chini yi kre, Kristo na yila o ndra na mna sɛ ku. Kena o fna mbe ku o ŋmbilɛ tlo.
62003017	Na lewo ta, a u u ŋmbrↄ nya na yaka u shian, a u n ya u na, mni we pe mbe yo na Nyiɛkpↄↄ koroo wa mu nu hin?
62003018	Ni biile, o koroo n fna mbe pe nyu kee yoo, na paaraa chiin. Ki fna mbe pe kpra koroo, ŋga ndro kro we nya o kepele nu.
62003019	Kena yire kee nyjɛ yie ti o chin na o pe kpra kre wolo, mbe gbun ta Nyiɛkpↄↄ yiɛ.
62003020	La, na o jawala o gbun pimi ni kre, wre Nyiɛkpↄↄ ki chin. Ŋgi na, Nyiɛkpↄↄ wre kpↄↄ mu wɛ o jawala na, mu kee kro chin.
62003021	Kena ni wolo mblɛ ni kori, na o jawala n o gbun pimi ni kee ka na kre, oo gbun ta mbe yire Nyiɛkpↄↄ yiɛ.
62003022	Ŋga o tali u pan kre o taa, ŋgi na? O lii u kee na, na kee ŋga ki tna u pan pini.
62003023	Kee ŋga u yo o pe yi kre, na oo u Pↄ Yesu Kristo mɛɛ kre shↄ mbe li, mbe oyɛ kori, imi na Kristo wre yo na o pe kre.
62003024	Ŋmba we li kee ŋga Nyiɛkpↄↄ yo o pe na kre, uu wa Nyiɛkpↄↄ nu a Nyiɛkpↄↄ wree wa o nu. A Kpra Ŋumu ŋmba Nyiɛkpↄↄ o ŋga kre ndra na, o chin na Nyiɛkpↄↄ wree wa o nu.
62004001	Ni wolo mblɛ ni kori, yaa na mblɛ pe yuu na Kpra Ŋumu wree wa pe nu pre kro shio mbra lii, la, e pe le chichie, na Ŋumu ŋmba uu wa pe nu wre, na Nyiɛkpↄↄ Ŋumu wi. Ŋgi na, kafinɛ Nyiɛkpↄↄ kee nyanyofɛɛnlɛ tataara pan mu nyina waŋgra nu kro.
62004002	Kolo ŋga na ee yire mbe Nyiɛkpↄↄ Ŋumu wre chin yi kre. Ndro ŋmba we nyu nyaa mbe yo na Yesu Kristo na pan na lewo wi kre, mu chin na Nyiɛkpↄↄ Ŋumuu wa u nu.
62004003	A ŋmba we yo na Yesu Kristo nsra pan ma kre, mu chin na Nyiɛkpↄↄ Ŋumu ma uu wa u nu. Kre ŋumu kre yiri Kristo loŋgo wre pan. E na loo na wre loŋgo ŋmba paan, u le waŋgra nu fuŋga ma.
62004004	Ni biile, yire rɛ, Nyiɛkpↄↄ wolo lɛ yire, a kafinɛ Nyiɛkpↄↄ kee nyanyofɛɛnlɛ pre wa jaa e fana, ŋgi na, Ŋumu ŋmba uu wa e nu wre, uu jaŋga ni mu wɛ ŋumu ŋmba uu wa waŋgrafɛɛnlɛ nu kre na.
62004005	Pre kafinɛ Nyiɛkpↄↄ kee nyanyfɛɛnlɛ pre, waŋgra kee pe yuu, a waŋgra leele na ndru pe pan, ŋgi na, waŋgra wolo lɛ.
62004006	La, Nyiɛkpↄↄ wolo lɛ wre. Ŋmba u Nyiɛkpↄↄ chin kre, u ndie teeri o pan, a ŋmba u n pe Nyiɛkpↄↄ wo kre, wa ndie tɛɛ mbe loo o pan. Kena ŋga na oo yire mbe Kpra Ŋumu na kafinɛ ŋumu wre chin.
62004007	Ni wolo mblɛ ni kori, e ti mbe o oyɛ kori. Ŋgi na, Nyiɛkpↄↄ pan koroo yiri. Ndro ŋmba nu koroo nyi kre, Nyiɛkpↄↄ ndro wi, a u Nyiɛkpↄↄ chin.
62004008	Ŋmba nu koroo n wa kre, u n Nyiɛkpↄↄ chin, ŋgi na, koroo wa Nyiɛkpↄↄ nu.
62004009	Kolo ŋga na Nyiɛkpↄↄ u koroo nyina yi kre, wra u Pↄ nunu chom wre tun a wra pan waŋgra nu, mbe o yire u na mbe ŋmaa ta.
62004010	Kre kee ŋga yi koroo, ki n pe na wre o Nyiɛkpↄↄ kori, la, wre u o kori, mu yila ki na mu u Pↄ tun, mbe ki yire u na mbe o sisam tinkɛɛ ta.
62004011	Ni wolo mblɛ ni kori, na kre kolo ŋga na Nyiɛkpↄↄ o kori waa, kena ki fna mbe o oyɛ kori.
62004012	Ndro n da mu Nyiɛkpↄↄ nya tun, na o oyɛ kori kre, kena Nyiɛkpↄↄ wa o nu, a o u koroo kre na chirɛ o nu.
62004013	Ŋga na oo yire mbe chin na oo wa Nyiɛkpↄↄ nu, a uu wa o nu, kre yi na, u o ŋga u Kpra Ŋumu wre,
62004014	a o nya na yuu plɛ pan na, o Lɛ Nyiɛkpↄↄ wre wra u Pↄ wre tun na u paan pe waŋgra ŋmaashↄfun.
62004015	Ŋmba we yo na Yesu wi Nyiɛkpↄↄ kre, kena Nyiɛkpↄↄ wa u nu, a uu wa Nyiɛkpↄↄ nu.
62004016	A o Nyiɛkpↄↄ koroo ŋga u o kori chin mu ki shↄ mu li. Koroo wa Nyiɛkpↄↄ nu, ki tia ndro ŋmba nu koroo nyi kre uu wa Nyiɛkpↄↄ nu, a Nyiɛkpↄↄ wa u nu.
62004017	Na o koroo ta chiriri kre, kie ti mbe o gbun ta mbe yire Nyiɛkpↄↄ kpra kun ble kre nu, ŋgi na, imi na Kristo nyi kre, pan o nyi waŋgra ŋga nu.
62004018	Mna koroo nyi kre, fiɛrɛ n wa wa, koroo chiriri fiɛrɛ kro nini. Kena ŋmba nu fiɛrɛ nyi kre, u n koroo chiriri ni, ŋgi na, fiɛrɛ na ndietiniɛ ki nyaari.
62004019	O Nyiɛkpↄↄ kori, ŋgi na, Nyiɛkpↄↄ u klu mu o kori.
62004020	Na ndro yo na, "Ni Nyiɛkpↄↄ kori", la, mu u ŋmbrↄ pra kre, kena kala u fnɛ. Ŋgi na, wa jaa Nyiɛkpↄↄ ŋmba u n nya wre kori mbe u ŋmbrↄ ŋmba u nya wre pra.
62004021	Mbra ŋga Kristo na o ŋga yi kre, mbo, "Ŋmba u Nyiɛkpↄↄ kori kre, ki fna mbe u u ŋmbrↄ kori na."
62005001	Ŋmba we shↄ mbe li na Yesu wi ŋmaashↄfun ŋmba Nyiɛkpↄↄ wↄ kre, kena Nyiɛkpↄↄ pↄ wi. A ŋmba we o Lɛ Nyiɛkpↄↄ wre kori kre, mu chin na pan u u Pↄ wre kori na.
62005002	Ŋga ni oo chin na o Nyiɛkpↄↄ biile kori yi na, oo Nyiɛkpↄↄ wre kori, mbe li u mbra na.
62005003	Ŋgi na, Nyiɛkpↄↄ koroo yi na oo li u mbra na. A u mbra n sheli mu tro.
62005004	Ŋgi na, ŋmba u pe Nyiɛkpↄↄ pↄ kpan, uu jaŋga ni waŋgra na. Ŋga ni o waŋgra ja yi o shↄnlie.
62005005	Ŋmbi we jaa jaŋga li waŋgra na hin? Fↄna ŋmba u shↄ mu li na Nyiɛkpↄↄ Pↄ wi Yesu wre bↄkↄ.
62005006	Yesu Kristo wi ndro ŋmba wra pan, a pra u ndra je na nyumu ni, a wra ku a u nyimi na wo, nyumu ni ma wra pan, la, nyumu na nyimi ni wra pan. A Kpra Ŋumu wre titi ki dansiɛrɛ li na kpra yi, ŋgi na, Kpra Ŋumu wre pe kprafun.
62005007	Yirɛ taarɛ yi u dansiɛrɛ li,
62005008	Kpra Ŋumu, na nyumu, na nyimi, yire yi u dansiɛrɛ li, a yi kro taarɛ dansiɛrɛ nunu li.
62005009	Na lewo dansiɛrɛ li, o ki shio na lii, a dansiɛrɛ kee ŋga Nyiɛkpↄↄ o ŋga mu wru u Pↄ wre haa yi kre jaŋgaa wa ki nu.
62005010	Kena ŋmba u Nyiɛkpↄↄ Pↄ wre shↄ mu li kre, mu chin na u dansiɛrɛ kee kree wa u loloŋgo nu, la, ŋmba u n Nyiɛkpↄↄ shↄ mu li kre, u Nyiɛkpↄↄ pe kafnu, ŋgi na, u fun n Nyiɛkpↄↄ dansiɛrɛ ŋga u li mu wru u Pↄ wre haa kre shↄ mu li.
62005011	U dansiɛrɛ kee kre yi na, Nyiɛkpↄↄ o ŋga blenyini ŋmaa, a u Pↄ wre nu blenyini ŋmaa kre nyi.
62005012	Kena ŋmba u Pↄ wre ta kre, u ŋmaa kre ta, ŋmba u Nyiɛkpↄↄ Pↄ wre ta kre, u n ŋmaa ni
62005013	Ni e nyunↄi yire kee nyjɛ mbe e chin na ee blenyini ŋmaa ni, yire mblɛ e Nyiɛkpↄↄ Pↄ wre shↄ mu li kre.
62005014	O gbun ta mbe yire Nyiɛkpↄↄ yiɛ, ŋgi na, o shↄ mu li na, yira ŋga o u tali kpan, u chaara na kre, u ndru o pan.
62005015	Na o u tali kpan, u ndru o pan, a o chin na kre kee ŋga pe kpra, ki tia a o chin na ŋga oo u tali kpan, we ki pe mbe o ŋga.
62005016	Na wa u ŋmbrↄ nya a u sisaa ŋga kia sɛ na u ni kumu nu pe kre, ufun u Nyiɛkpↄↄ tali u sisaa pefun wre ŋga, mbe Nyiɛkpↄↄ u ŋga ŋmaa. Mblɛ sisam kia sɛ na pe ni kumu nu pre na ni nyi. Sisaa ka shie na lewo ni kumu nu, la, ni n yo e Nyiɛkpↄↄ tali mbe kre sisam kre na.
62005017	Kee ŋga ki n fraka kro sisaa yi, la, sisam kro ma ki shie na ndro ni kumu nu.
62005018	O chin na Nyiɛkpↄↄ pↄ wa n wa mbe kro mbra sisaa pini, ŋgi na, Nyiɛkpↄↄ Pↄ Yesu wre u shↄ mu yili sisam nu, a Sutna wre wa jaa u pe sisaa.
62005019	O chin na Nyiɛkpↄↄ wolo lɛ wre, a nde Sutna wi waŋgra ŋga ŋunu.
62005020	O chin na Nyiɛkpↄↄ Pↄ wre pan mu tia o nↄↄloo ta, ki tia o Kpra Nyiɛkpↄↄ wre chin. O ŋmaa wa kpra Nyiɛkpↄↄ wre kɛɛ, ŋgi na, o pe nunu na u Pↄ Yesu Kristo wre ni. Wre wi kpra Nyiɛkpↄↄ wre, a wre wi blenyini ŋmaa.
62005021	Ni biile, e eyɛ wↄ e yili sɛɛnlɛ kafinɛ kee nu.
63001001	Hlɛ ŋga yiri mi Jↄn, e lopom wre pan, na shie chlↄ ŋmba Nyiɛkpↄↄ kori, mu u wↄ kre na u biile mblɛ ni kori pre pan. Mi nunu ma ni e kori, mblɛ pe kpra kre chin pre kro e kori.
63001002	Ŋgi na, kpra kree wa o nu nyjila kro nu, a kia jaa yili o nu fio.
63001003	O Lɛ Nyiɛkpↄↄ wre, na u Pↄ Yesu Kristo wre pe o dumi, mbe o fooro chin, mbe o ŋga wejinyiŋge, kpra na koroo nu. Kpra na koroo
63001004	Ni yiɛ na shↄ kpↄↄ na ndaa nya na mu biile pre plɛ taa kpra kre kro, imi na o Lɛ Nyiɛkpↄↄ wre yo o pe kre.
63001005	Kena Maa, ni mu tali, e ti mbe o kro oyɛ kori. Mbra fↄŋgↄ ma ni e nyunↄi, la, mbra lɛɛ ŋga o na ta fa kre yi.
63001006	A kre koroo ŋga kee ni yuu ŋga, ki kro yi na oo li Nyiɛkpↄↄ mbra na. Mbra kre, imi na e kro ki loo mu yire jle kre, na ki fna mbe e kro tni koroo nu.
63001007	Fanafɛɛnlɛ pan waŋgra ŋga nu tataara. Leele mblɛ pe yuu na Yesu Kristo nsra pan na lewo wi kre, pre na ni nyi kre. Na ndro yo ma kre, mu chin na leele u fana, a ufun wre Kristo loŋgo wi.
63001008	Kena e eyɛ dↄↄta, mbe yira ŋga na o fnai kre, mbe yaa fna ki na waara, la, mbe e kↄↄ fↄtↄↄrↄ ŋga ki fna ta.
63001009	Ndro ŋmba u n taa kee nyjɛ Kristo wre nyina yire na, mu kee yire wa kro kre, ufun n Nyiɛkpↄↄ chin. Ŋmba we taa Kristo kee yire na kre, u o Lɛ wre na u Pↄ wre ta.
63001010	Na ndro pan mbe paan e nyina kee ka, a u n ki pe Kristo kee kre, yaa shia ti u tuu e katoo, a yaa shia u shaari kple.
63001011	Ŋgi na, ŋmba we u shaari kre, kena wre na wre we pe nunu u sisam kee yire nu.
63001012	Nii wa na kee ni tataara mbe yo e pan, la, ni n na chaa mbe yi nyunↄ ni kaan na mbe paan e shaari, mbe o kro fni mbe paara, mbe ki ti o kro yiɛshↄ.
63001013	E jaa ŋmba Nyiɛkpↄↄ wↄ wre biile pre e shaari kro.
64001001	Mi Jↄn ŋmba ni pe lopom wre pan hlɛ ŋga yiri na shie ni nunu Gaiu ŋmba ni kori kpra ni wre pan.
64001002	Ni ŋmbrↄ ŋmba ni kori, ni nyiɛtali na kee kro ki nyu mbe mu ŋga, mbe mu pe gbaŋmba, imi na ni shↄ mu li na muu gbaŋmba kre.
64001003	O wolo plɛ na le, mna mu kee yo ni pan na, mu kpra kre yii kɛshiin imi na mu nyi kpra kre nu kre, ki tia ni yiɛshↄ kpↄↄ.
64001004	Ŋga ki ni yiɛshↄ mu tro kuraa yi na, ni loo na ni biile kpra kre yii kɛshiin.
64001005	Ni ŋmbrↄ ŋmba ni kori, tnumu ŋga mu tuni na mu ŋmbilɛ sumifɛɛnlɛ kaan, hali na pini na pe mblɛ pe pe fumblↄ pre kaan kre, mu kpra lii.
64001006	Pe pan mu mu koroo ŋga mu sumifɛɛnlɛ pre kori kre kee yo mna. Jande ta yaa pe na, mbe pe jaa pe kolo nyjɛ pe kuun yire kun, mbe ki Nyiɛkpↄↄ yi nyi.
64001007	Ŋgi na, na pe yili na shie Kristo tnumu kre tun haa, pra yaka shↄ leele mblɛ pe n shↄ mu li pre pan.
64001008	Kena wre Kristofɛɛnlɛ o fna mbra yaa pe na. Na ki pan ma, kena o kro pe kpra kre tnumu tunfɛɛnlɛ. Diotrɛfi na Demɛtriu
64001009	Ndaa hlɛ fiɛn ka nyunↄ mu sɛ sumifɛɛnlɛ pre ŋga, la, Diotrɛfi ŋmba u chaa mbe uyɛ pe pe lopom wre n na chaa mbe ni kee ŋga ni yuu kre loo.
64001010	Kena na ndaa pan, mbe u kee nyjɛ u pini yire kro wↄ fimi na, kefuɛn nyjɛ u yuu na taari o na, na kee nyjɛ u fnɛ yire kro. Yire chiin ma u pini kple, o wolo mblɛ pe kila na tro kre, wraa ti mbe pe le u pan, a na sumifɛɛnlɛ pre plɛ yo pie pe shↄ mbe u je, mbra chaa mbe pe ni mbe yili sumifɛɛnlɛ pre nu.
64001011	Ni wolo mblɛ ni kori, yaa na kefuɛn sɛɛlɛ, la, e na kee chichie sɛɛlɛ. Ŋmba u chichie pini kre Nyiɛkpↄↄ ndro wi. A ŋmba u sisaa pini kpan, u n Nyiɛkpↄↄ chin.
64001012	Ndro kro Demɛtriu kee chichie yuu, kpra kre titi u chichie yuu. A o ki dansiɛrɛ li, a yire titi chin na kpra o yuu.
64001013	Kee wa tataara mbe ni yo e pan, la, ni n na chaa mbe yi nyunↄ na inki ni.
64001014	Ni kaan na kia mu, mbe e nya, mbe o kro tni mbe paara. Yire na wejinyiŋge e tni. E nↄↄlↄ pre kro e shaari. E o nↄↄlↄ pre kro shaari o pan.
65001001	Mi Juda, Yesu Kristo sumifun wi mi, a Jemisi chunu wi mi, mi pan hlɛ ŋga yiri na shie leele mblɛ Nyiɛkpↄↄ yeeri, a wre titi O Lɛ Nyiɛkpↄↄ wre pe kori, a Yesu Kristo na pe le kre pan.
65001002	Foorochiɛn, na wejinyiŋge, na koroo yi tni e nu tataara.
65001003	Ni wolo mblɛ ni kori, ndaa gbeŋmba na mbe ŋmaashↄmu ŋga o kro ta kre kee nyunↄ mbe paan e ŋga, a ni jawala ta na, ki fna ni nyunↄ mbe paan e le gbeŋmbaa, mbe e wi shↄnlie ŋga Nyiɛkpↄↄ u leele ŋga, a ka n wa mbe paan ya ki na kre na.
65001004	Ŋgi na, leele plɛ ju fɛɛ mu pan mu chaa o nu, pre leele mblɛ pra pe kee nyunↄ fa mu tɛɛ na pie pimi li. Pe n Nyiɛkpↄↄ chin, pre pe o Nyiɛkpↄↄ wre dumiɛ kee kre kna, mu yire ki na na sisam nyjɛ yi n fna pini, mu o Tafun Yesu Kristo jaŋgafun wre je.
65001005	Kee nyjɛ mbe yo ŋga, e yi chin chↄ, chaa ni chaa mbe e sↄↄnri imi na o Tafun wre na Israel leele shↄ mna yili Egypt tra nu, la, ŋga wra pe shↄ mu kↄ kre kↄkro, wra mblɛ pe nsra u shↄ mu li kre kla.
65001006	E nyjeeri bitumblↄ mblɛ pe nsra pe jaŋga ŋga pe ta le chiriri kre sↄↄnri, pre pra fɛ mu pe tnihaa ti. Ki tia Nyiɛkpↄↄ na blenyini jlↄnyi tɛɛ mu pe pↄ, mna sɛ pe tɛɛ wↄmu kprikpri ndoo kre nu. Bawa Nyiɛkpↄↄ pe tɛɛ mu na u ble kpↄↄ kre sri, mbe pe gbun pimi ni.
65001007	E Sodom na Gomora na yi mbɛɛlɛ chiɛ yire sↄↄnri, pan yire chiɛ nyjɛ leele na pe na pre nyjeeri bitumblↄ mblɛ lɛ, mna tiɛrɛɛ ŋga ki n fna tiɛri, mna taa pe niŋge sisaa kro, a Nyiɛkpↄↄ na blenyini kanhun kre tɛɛ mu pe sro, a ki pe o kro pan jaaraa.
65001008	Pan chↄↄ pre leele mblɛ yire pe ŋunɛ nyjɛ pe ŋunu na, mu na sisam pini na pe wejinyi taanla. Pe Nyiɛkpↄↄ jaŋga kre le kewaa, mu na yɛnyiŋgefɛɛnlɛ mblɛ pee wa nyjeeri wa kre tɛɛlɛ.
65001009	Nyjeeri Bitumblↄ Ŋunu Maikɛl wre kuraa nsra Sutna tɛɛ, nyjila ŋga ni wre na Sutna naa nyu knai Mbose gboo na kre, pra kakra li tataara, nde Maikɛl nsra nyu nyaa mu Sutna tɛɛ, ndee mna u gbun na pimi ni, la, wra yo u pan mbo, "O Tafun wre u mu yiɛ kee yo mu pan."
65001010	La, pre leele mblɛ, kee nyjɛ nↄↄ pe n na ndru yire na pe kefuɛn yuu, a pan pe nyi na yurɛ lɛ, nyjɛ pre titi niŋge chaa kre, yire pe pini, a yira pe klai.
65001011	Pe atɛ, kolo ŋga na Kain na tro kre pe bali. Ŋgi na, pe yila swa na, mu peyɛ le sisaa ŋga Balaam na pe kre ka nu. Pe yiri mu Nyiɛkpↄↄ taan imi na Kora na pe kre, a pan Nyiɛkpↄↄ we pe kla imi na wra Kora kla kre.
65001012	Na pe chaa e nu e na lii kre, pan pe nyi na gbronto dnɛ yi e nu, pe n na nyifɛɛrɛ pini, peyɛ kee ki pe shian. Pan pe nyi na tloe yi, mu yi nya, mbe fuflɛ yi wru mbe sɛ, yia jaa pan nyiɛ. Pan pe nyi na tinyi nyjɛ yiraa ja mu sɛ, yi sɛ nyjila yi, a pe yi didinyi klↄ a yi ku.
65001013	Pan pe nyi na imi na fuflɛ epo nyumu wru na shie na paan tafↄkↄ ni kre yi, a pan pe nyifɛɛrɛ kee yire nyi na Epo nyu tafↄkↄ yi. Pan pe nyi na wↄɛlɛɛ nyjɛ yi klↄ yi, Nyiɛkpↄↄ lawee gbeele mu tɛɛ pe pan wↄmu lawee ŋga ki jio kre nu.
65001014	Mu yire Adam na, Enↄku u taa o tolɛɛlɛ pre sem na kↄↄnashin wo. Wre Enↄku ŋmba, wre wra pre leele mblɛ kee nya mu yo mbo, "E le, o Tafun wre na u nyjeeri bitumblↄ kagbeŋ kagbeŋ mblɛ pe pe cheche we pan,
65001015	mbe paan ndro kro kpra kun, we paan yire sisampefɛɛnlɛ mblɛ pe n li Nyiɛkpↄↄ kee na kre sisam kee nyjɛ pe pe na, mbe pe kro gbun pimi ni, kefuɛn nyjɛ pe yo mu Nyiɛkpↄↄ taan kre na pie pimi li kre."
65001016	Pre leele mblɛ pe taanri nyjila kro nu, na baa leele na fin fin, pre titi niŋge sisaa kolo na pe taa, na peyɛ kpↄↄri, nyu tnam kee pe yuu leele pan, mbe yire ki na mbe yaka ta pe pan.
65001017	La, ni wolo, e o Tafun Yesu Kristo bitumblↄ pre kee yire pra yo e pan fa yire sↄↄnri.
65001018	Pra yo e pan na, "Na ble hɛnyi yire waa na dani kre, leele plɛ we yiri mbra e pini mbra tɛɛ, pre leele pre we taa pre titi niŋge sisaa kolo ŋga ki n pe Nyiɛkpↄↄ kolo na."
65001019	Pre leele mblɛ pie paan e lalaa kla, waŋgra ŋga sisam kee na pe taa, a Kpra Ŋumu wre n wa pe nu.
65001020	La, ni wolo, yire rɛ, e ka ya e shↄnlie cheche kre na. E Kpra Ŋumu wre jaŋga tɛɛ e na nyiɛtali.
65001021	Ŋga ee wa na sri mbe o Tafun Yesu Kristo wre yire u foorochiɛn na, mbe paan e ŋga blenyini ŋmaa ŋga, e tni Nyiɛkpↄↄ koroo kre nu.
65001022	E mblɛ jawala yi pe pini shiin shiin pre fooro chin.
65001023	E plɛ tini e yili kanhun kre nu e pe shↄ. E Nyiɛkpↄↄ fiɛrɛ tɛɛ e plɛ fooro chin, la, nyjɛ krɛrɛ nu kre, e eyɛ dↄↄta pe nɛɛrɛ kee yire pe pini yire na, yaa shia eyɛ le yi nu.
65001024	Nyiɛkpↄↄ ŋmba we jaa e yii mbe yaa to, mbe ti e jaa paan yire yɛshↄↄrↄ ni u yɛnyiŋge kre yiɛ, mbe nɛɛrɛ ka wa pe e na kre,
65001025	wre wi Nyiɛkpↄↄ nunu chom, ŋmba wi o ŋmaashↄfun mu yire o Tafun Yesu Kristo na. Wre Nyiɛkpↄↄ wre wo yi yɛnyiŋge, na kpↄↄmu, na faŋga, na jaŋga, nyjila kro nu. Amin.
66001001	Yesu Kristo kee nyjɛ Nyiɛkpↄↄ na u ŋga, mna tia wra yi wↄ mu u sumifɛɛnlɛ nyina na yire kee yire wa mu kuraa mbe pan. A Yesu na u nyjeeri bituŋu tun, a wra pan mna kee yire krɛrɛ wↄ mna u sumifun Jↄn nyina,
66001002	a mi Jↄn na Nyiɛkpↄↄ na Yesu kee nyjɛ ndaa nya mna loo yire kro dansiɛrɛ li.
66001003	Kena ŋmba we kee nyjɛ tↄↄnri kpↄↄ mbe leele loo kre we dwamu ta o Tafun wre pan, a mblɛ pie kee yire loo mbe li yi na kre we dwamu ta. Ŋgi na, nyjila kre mbra mna.
66001004	Mi Jↄn, ni kee nyjɛ nyunↄi na paan mbe sumifɛɛnlɛ kↄↄnashin nyjɛ yii wa Asia tra nu kre ŋga. Ni wolo, yire na dumiɛ na wejinyiŋge ŋga ki yiri ŋmba wraa wa fa, mu wa aŋga, mu wa mbe pan na kre, na ŋumu kↄↄnashin pre pee wa u ŋujↄↄn kre yiɛ kre,
66001005	na Yesu Kristo ŋmba u pe kpra dansiɛrɛlifun wre, bijlo ŋmba u klu mu nyi mu yili kuulo nu kre, waŋgra ŋulo kro ŋunu wre e tni. U o kori, mu yire u kumu na u nyimi ŋga wra kna mu wo kre na, mna o sisam laa o na,
66001006	mu o pe u ŋunumu kre lebiile, a o pe sↄfue mu na u Lɛ Nyiɛkpↄↄ wre sumi. Kena Yesu na yɛnyiŋge na jaŋga kre ki tni nyjila kro nu. Amin.
66001007	E le, u paan tloe nu, ndro kro we u nya, hali mblɛ pra u gbo kre kro. Waŋgra leele kro we nyɛni na fooro ni u yiɛ. Ki pe kpra. Amin.
66001008	O Tafun Nyiɛkpↄↄ yo mbo, "Mi wi yɛklo na kotↄŋu, Jaŋgafun wre. Mi ndaa wa fa, mu wa aŋga, mu wa na paan na kre."
66001009	Mi wi Jↄn, e ŋmbrↄ wre, ŋga yire na Yesu pe nunu ŋga, kanyana nunu o kro nyaa, a o kro wo yi u ŋunumu kre, a frↄ nunu o kro frↄ. Ŋga ndaa Nyiɛkpↄↄ na Yesu kekpra kre kpali kre ndra na, pra ni yii mna sɛ ni wa kooyↄↄsu ŋga pe yeeri Patmos kre na.
66001010	O Tafun sumi ble ka na to, a ndaa wa na sumi, a Kpra Ŋumu wre na pan ni nu, a ndaa mana kpↄↄ ka loo ni kro a kraa tini na bnↄɛ yi
66001011	mbo, "Kee nyjɛ mu nya ŋga nyunↄ mu le hlɛ nu mu sɛ sumifɛɛnlɛ fnimu kↄↄnashin nyjɛ yii wa Efiso, na Smɛna, na Pɛgamo, na Tiatira, na Saadi, na Filadelfia, na Laodikia na kre ŋga."
66001012	Ŋga ndaa mana kre loo mna kna mu le kre, swa nyiɛ kaniɛ taa yirɛ kↄↄnashin ndaa nya na yii wa mu yire,
66001013	a ndaa ndro wa nya yi lalaa na Lewo Pↄ wre wi, a wra dodoŋgi titnↄŋↄ le, a kra da u jewrɛ na, mu swa nyiɛ greree pↄ gbun na.
66001014	U ndra, na u nyjure na fniŋge prupru na mbafiun yooro yi, mu pe na nyiɛsubie yi, a u nyiɛlɛ naa kani na kanhun yi.
66001015	A u jeelee naa chiɛnri na pe swa nyiɛ fre le kanhun mu ki je, a u mana naa tini na chↄlↄjuu yi.
66001016	Wra wↄɛlɛɛ kↄↄnashin yii u kalie kɛ nu, a brↄfiɛn yiɛ shiin ŋga nyu ki tna naa yilii u nyuu, a u yiɛ naa chiɛnri na lafo yila yi.
66001017	Ŋga ndaa u nya ma kre, a ndaa to u yiɛ mu sni na gboo wi, a wra u kalie kɛ taa ni ndra na mbo, "Maa fiɛ! Mi wi yɛklo na kotↄŋu wre.
66001018	A mi wi ŋmba uu wa mu tni nyjila kro nu kre, ndaa ku fa, la, ni ndru mu nyi, a mba ku na fio. Mi kɛɛ kumu na kuulo lawee jaŋga kre nyi.
66001019	Kena nyjɛ mu nya ŋga kee nyunↄ fuŋgaami, mu nyjɛ yii wa fuŋgaami, na nyjɛ yii wa kro na paan yire krɛrɛ nyunↄ mu ya.
66001020	Wↄɛlɛɛ kↄↄnashin nyjɛ mu nya ni kalie kɛ nu, na swa nyiɛ kaniɛ taa yirɛ kↄↄnashin nyjɛ mu nya yire, yi ndrandra kee yi kre. Wↄɛlɛɛ kↄↄnashin yire mu nya kre, sumifɛɛnlɛ fnimu kↄↄnashin yire bitumblↄ lɛ, a kaniɛ taa yirɛ kↄↄnashin yire mu nya kre, sumifɛɛnlɛ fnimu kↄↄnashin yire yi."
66002001	"Nyunↄ mu sɛ Efiso sumifɛɛnlɛ pre bituŋu wre ŋga na, 'Kee ŋga ŋmba u wↄɛlɛɛ kↄↄnashin yii u kalie kɛ nu, mu na nyaari swa nyiɛ kaniɛ taa yirɛ kↄↄnashin yire lalaa kre yuu yi kre.
66002002	Ni e chin, mu e kepelee chin, mu chin imi na e tnumu tun mu da, a ni chin imi na e frↄ mu da. Ni chin na yire na sisam pefɛɛnlɛɛ wa jaa tni, ki tia mblɛ pe peyɛ yeeri Nyiɛkpↄↄ bitumblↄ, a pe n pe plɛ kre, a e pe penle, mu pe nya na kafinɛfɛɛnlɛ lɛ.
66002003	Ni chin na e frↄ tɛɛ mu kala nya tataara ni mɛɛ kre ndra na, nde e n pra.
66002004	La, ni e kee ta mbe yo, na e n ni kori na jle kre yi.
66002005	Kena e e kee jle yire sↄↄnri, e e jawala chinɛ, e jle kepele yire pe. Na e n pe ma, mbe ndru mbe paan e kania taa yira kre bali ki titɛɛ.
66002006	La, kee ŋga na ni e kaan mɛɛ yi na, e Nikolaie kepele yire je imi na ni yi je kre.
66002007	Kena ŋmba uu ndie ni kre, u kee ŋga Kpra Ŋumu wre yuu sumifɛɛnlɛ pre pan kre loo. Mblɛ pie wi mbe yili kre, pre mbe ti mbe pe ŋmaa tiŋge ŋga kii wa Nyiɛkpↄↄ Paradisi lawee kre nu kre sɛŋgɛ li.' "
66002008	"Nyunↄ mu sɛ Smɛna sumifɛɛnlɛ pre bituŋu wre ŋga na. 'Kee ŋga ŋmba u yiɛklu, mu kro tↄ wre, ŋmba wra ku mu ndru mu nyi wre yuu yi kre.
66002009	Ni e kanyana na e shian kro chin, a nde Nyiɛkpↄↄ haa, e ta. Ni mblɛ pe peyɛ yeeri Judae, a pe n pe Judae kre chin. Mu sisam kee nyjɛ pe yuu na taari e na yire kro chin. Pe kro, Sutna wre kotↄmblↄ lɛ.
66002010	Kena kanyana ŋga e paan mbe nya kpan, yaa ki fiɛ. E le, Sutna wre we ti pe e plɛ yii mbe le nyuŋgo, mbe e pe mbe le, mbe e kala nya ble kɛ. E na kpra lii hali na kumu nu yi kuraa kre, mbe e ŋga blenyini ŋmaa mbe ki pe e fↄtↄↄrↄ.
66002011	Ŋmba uu ndie ni kre, e ti mbe u ndie tɛɛ mbe kala ŋga Kpra Ŋumu wre yuu sumifɛɛnlɛ pre pan kre loo. Mblɛ pie wi mbe yili kre fiɛ wa kumu shiin wo kre ku.' "
66002012	"Nyunↄ mu sɛ Pɛgamo sumifɛɛnlɛ pre bituŋu wre ŋga na, 'Kee ŋga ŋmba u brↄfiɛn yiɛ shiin nyu taan kre yii wre yuu yi kre.
66002013	Ni e tnihɛɛ chin. Mna Sutna ŋujↄↄn nyi kre, bawa e ni mɛɛ yii kɛ shiin, a e n laa ni shↄnlie kro, hali nyjila ŋga ni pra ni kpra dansiɛlifun Antipa wↄ e nu mu gbo Sutna tnihaa wa kre, na ee wa mu ni shↄnli.
66002014	La, kee chiɛri wa e na mbe ni taa yo. Plɛɛ wa e nu mu taa Balaam nyinaa yire na, imi na wra Balak nyina kooloe nyjɛ na we yire mbe ti Israel leele pre sisaa pe, mna tia praa sɛɛn kaara kaa, na tiɛri.
66002015	Pan chↄↄ plɛɛ wa e nu mu taa Nikolaie pre nyinaa yire kro.
66002016	Kena e e jawala chinɛ, e laa e sisam yire kro, na kre ma, mbe pan fuŋgaami na brↄfiɛn yiɛshiin ŋga ki yilii ni nyuu kre ni mbe paan ŋunↄ wi na e ni.
66002017	Ŋmba uu ndie ni kre, u kee ŋga Ŋumu wre yuu sumifɛɛnlɛ pre pan kre loo. Ŋmba we wi mbe yili kre, mbe u ŋga Nyiɛkpↄↄ ndrandra sro ŋga pe yeeri maana kre ka mbe u li. Mbe ndruu u yeeri mɛɛ fↄŋgↄ na, mbe ki nyunↄ dnɛ fiŋge prupru na mbe u ŋga, a ndro n wa mbe mɛɛ kre chin, fↄna ŋmba kɛɛ dnɛ kre we to kre.' "
66002018	"Nyunↄ mu sɛ Tiatira sumifɛɛnlɛ pre bituŋu wre ŋga, na 'kee ŋga Nyiɛkpↄↄ Pↄ ŋmba nyiɛlɛ yi kani na kanhun yi, a u jeelee na chiɛnri na swa nyiɛ fre yi kre yuu yi kre.
66002019	Ni e tnumu kro chin, mu e koroo, na e shↄnlie, na e sumiɛ, na e frↄ yire kro chin. Ni chin na e ka pini mu wɛ jle na.
66002020	La, ni e kee ka ta mbe yo. E chlↄ ŋmba pe yeeri Jezebɛl wre ti e nu, a u uyɛ pe na Nyiɛkpↄↄ kee nyanyofun wi na ni sumifɛɛnlɛ pre nyina, na pe fana, a pra tiɛri na sɛɛn kaara kaa.
66002021	Ni u ŋga nyjila mbe u tɛɛ mbe u jawala chinɛ, la, u n na chaa mbe laa u tiɛrɛɛ kre kro.
66002022	E le, mbe ti u yaa mbe sni dɛŋglɛ na, a mblɛ pe taa u kee na kre, mbe ti pe kala nya tataara, fↄna pe pe jawala chinɛ mu laa nyjɛ pe pini yire na.
66002023	A mbe u biile gbo peii, mbe sumifɛɛnlɛ hamblɛ pre chin na mi ni lewo jawala kee kro chini. A mbe ndro kro ŋga fↄtↄↄrↄ ŋga kie fna na u ni.
66002024	Kena yire Tiatira leele hamblɛ mblɛ e n taa yire sisam kooloe nyjɛ plɛ yeeri "Sutna ndrandra kee" yire kro kre, ni yuu e pan na mba e le keshian ka nu na.
66002025	La, ki fna mbe e shↄnlie ŋga e ta kre yii kɛshiin mbe sɛ su na mbe pan.
66002026	Kena ŋmba we wi mbe yili kre, ŋmba we na ŋga ni chaa pini mbe sɛ su waŋgra kↄ ble kre, mbe u ŋga jaŋga ŋga ndaa ta mna yili ni Lɛ pan kre ka. A mbe ti u jaŋga li waŋgra kro na, mbe tↄↄnrↄ van le u kɛɛ mbe u pe frↄ mbe juari, na pe chↄ juari, a mbe ufun ŋga nyisee nyu wↄlↄ kre.
66002029	Kena ŋmba uu ndie ni kre, u kee ŋga Kpra Ŋumu wre yuu na sumifɛɛnlɛ pre nyina kre loo.' "
66003001	"Nyunↄ mu sɛ Saadie pre bituŋu wre ŋga na, 'Kee ŋga ŋmba uu Nyiɛkpↄↄ ŋumu kↄↄnashin yire, na wↄɛlɛɛ kↄↄnashin yire ni kre yuu yi kre. Ni e kepelee chin, mu chin na ee wa mɛɛ ni kra ki nyina na e shↄnli, la, e shↄnlie kre ku.
66003002	Kena e nyi, e e shↄnlie ŋga ki paan mbe ku kre le gbeŋmbaa. Ŋgi na, e kepele kro ma yi pe chichie Nyiɛkpↄↄ yiɛ.
66003003	Kena kee nyjɛ pra e ŋga na nyjɛ e na loo yire, e yi sↄↄnri e li yi na, e e jawala chinɛ e laa e sisam kro. Na e je, a e n nyi, mbe pan mbe e fo na juo wi, yaa chin nyjila ŋga ni mbe pan.
66003004	La, e chiɛri plɛɛ wa Saadie na wa, a pe n peyɛ tↄ na nɛɛrɛ ni. Ki tia mi na pre we nyaari dodonyi finyi nu, ŋgi na, pe fna ma.
66003005	A mblɛ pie wi mbe yili kre, pan pie nyaari dodonyi finyi nu, a mba pe mɛɛ wↄ ŋmaa hlɛ kre nu. Pre mbe wↄ mbe ni Lɛ wre na u bitumblↄ pre nyina, na ni wolo lɛ.
66003006	Na muu ndie ni kre, ŋga Kpra Ŋumu wre yuu sumifɛɛnlɛ pre pan kre loo.' "
66003007	"Nyunↄ mu sɛ Filadelfia sumifɛɛnlɛ pre bituŋu wre ŋga na, 'Kee ŋga ŋmba u pe chehe mu pe kprafun, ŋmba kɛɛ Devid safwa kre nyi, na u krↄ nyaa mbe ndro wa jaa ki tↄ, a na u krↄ tↄ, mbe ndro wa jaa ki nyaa kre yuu yi kre.
66003008	Ni e kepele chin, mu chin na e jaŋgaa fiɛn, ande ee wa mu taa ni kee kre kro, a e n ni je. E le, ni krↄ nyaa mu tɛɛ e pan, ŋga ndro wa wa jaa tↄ fio.
66003009	E le, Sutna wolo kafinɛfɛɛnlɛ pre, mblɛ pe peyɛ yeeri Judae, a pe n pe Judae kre, mbe ti mbe pe paan kosie kan e yiɛ, kre pie chin na ni e kori.
66003010	Ŋgi na, e frↄ mu li ni kee kre na, ki tia kanyana ŋga ki paan waŋgra kro na, mbe paan leele kro pe mbe le kre, mbe e shↄ mbe yili ki nu.
66003011	Ni paan fuŋgaami, kena e yire chichie, e e shↄnlie yii kɛshiin, mbe ndro waa shia e fↄtↄↄrↄ ŋga ee ta kre shↄ e kɛɛ.
66003012	Ŋmba we wi mbe yili kre, mbe u pe Nyiɛkpↄↄ suminyuŋgo kre lam kaan, mbe wa yili ki nu na fio. Mbe ni lɛ Nyiɛkpↄↄ wre mɛɛ nyunↄ ufun na, mbe Jerusalɛm fↄŋgↄ kre, ni lɛ Nyiɛkpↄↄ wre chia ŋga kie yiri nyjeeri mbe pan kre mɛɛ nyunↄ u na. A mbe u yeeri mɛɛ fↄŋgↄ na, mbe ki nyunↄ u na.
66003013	Ŋmba uu ndie ni kre, u kee ŋga Ŋumu wre yuu sumifɛɛnlɛ pre pan kre loo.' "
66003014	"Nyunↄ mu sɛ Laodikia sumifɛɛnlɛ pre bituŋu wre ŋga na, 'Kee ŋga Amin, kpra dansiɛlifun, ŋmba Nyiɛkpↄↄ na tia wra klu mu yirɛ kro gbeele kre, yuu yi kre.
66003015	Ni e kepelee chin, e n wɛɛri, a e n nyjii. La, ni chaa na ee wɛɛri mbe e wɛɛri, a na ee nyjii mbe, e nyjii.
66003016	La, ŋga ee pe bɛlibɛli, a yaa wɛɛri, a yaa nyjii kre ndra na, mbe e hluu yili ni nyuu.
66003017	E kro ja na yuu na e ta, ki tia e nyu, a yaka n e shian na. La, e n chin na yire lɛ kanyanafɛɛnlɛ, na foorofɛɛnlɛ, na shianfɛɛnlɛ, na fuunlo, na tro wejiwaara.
66003018	Kena ni e jaari na yuu e pan na, e pan ni pan, e swa nyiɛ titi lↄ, kre ee pe swafɛɛnlɛ titi. E dodonyi finyi lↄ ni pan e le, e e nyifɛɛrɛ wejiwaara yire e wa kre tↄ, e tuwe lↄ ni pan e le nyiɛlɛ, kre ee nya chiriri.
66003019	A mblɛ ni kori kre, pre yiɛ kee ni yuu pe pan, na pe ndie tinii, kena e gbeŋmba e e jawala chinɛ e laa e sisam kro.
66003020	E le, nii wa mu yire krↄ nyu na na ki koorii, ŋmba we ni mana loo mbe paan krↄ nyaa ni pan kre, mbe pan ufun katoo, mbe mi na wre chaa mbe li.
66003021	Kena ŋmba we wi mbe yili kre, wre mbe ŋga kolo mbe mi na wre tni ni ŋujↄↄn kre na, imi ni wi mu yili, a mi na ni Lɛ wre tni u ŋujↄↄn kre na kre.
66003022	Kena ŋmba uu ndie ni kre, u kee ŋga Kpra Ŋumu wre yuu sumifɛɛnlɛ pre pan kre loo.' "
66004001	Nyjɛ kↄkrↄ kre, ndaa nya na pe krↄ ka nyaa nyjeeri. Bawa ndaa mana kpↄↄ ka loo a kraa paara ni pan, na tini na bnↄ ŋga mana ndaa klu mu loo jle kre yi mbo, "Nduu mu pan mna mbe ni mu nyina kee nyjɛ yie pan kee nyjɛ kↄkro."
66004002	Titɛɛ kre nu, a Kpra Ŋumu wre na ni bali mna sɛ nyjeeri. Bawa ndaa ŋujↄↄn ka nya na ndro tni ki na.
66004003	Na ŋmba uu wa mu tni ki na kre yiɛ chiɛnri na dnɛfiŋge prupru yi, mu ndru chaa pe na grazaan yi, a jlaŋgoli pe na wrɛ nyiŋge yi mu fɛ mu ŋujↄↄn kre kun.
66004004	Ndaa ŋujↄↄn nununu fulo na jijirɛ nya, na loplombo fulo na jijirɛɛ wa mu tni yi na, mu dodonyi finyi prupru, na swa nyiɛ juulee juule juule mu tni mu ŋujↄↄn kre wa lalaa.
66004005	A ndaa nya na nyiɛ nyini na tini, mu na twanri, a mana ka naa yilii ŋujↄↄn kre lawee. Na kaniɛ kↄↄnashin wa mu yire ŋujↄↄn kre yiɛ na nyini. Yira yire Nyiɛkpↄↄ ŋumu kↄↄnashin pre titɛɛ.
66004006	A ndaa yira ka nya ŋujↄↄn kre yiɛ na epo yi, a kra fniŋge prupru na chɛnri na dwanle yi. Ndaa nya na yurɛ jijirɛɛ wa mu ŋujↄↄn kre le lalaa, a nyiɛlɛ kan kan pe yiɛ na pe kro tataara.
66004007	Yurↄ jle wo wre na pe na blɛkpↄↄ wi. A ŋmba wra taa shiin kre na pe na nuu pↄ wi. A taarɛ wo wre yiɛ na pe na Lewo yiɛ yi. A jijirɛ wo wre na pe na nyuu wi.
66004008	A yurɛ jijirɛ pre kro naa kuɛn kↄↄnanu ni, a nyiɛlɛ kan kan pe wejinyi na, lam na fimi na kro. Praa nyu tↄ. Mɛɛ pe koni lafo na ble mbo, "Cheche! Cheche! O Tafun Nyiɛkpↄↄ jaŋgafun wre, u pe cheche. Wre wraa wa fa, mu wa tɛ, mu wa na paan mbakↄ."
66004009	Kena na yurɛ jijirɛ pre mɛɛ kↄ mu ŋmba uu wa mu tni ŋujↄↄn kre na kre ŋga yɛnyiŋge, na kpↄↄmu na mboo kre,
66004010	mbe loplombo fulo na jijirɛ pre na kosie kani ŋmba uu wa mu tni ŋujↄↄn kre na, a uu wa nyjila kro nu kre yiɛ, mbra u sumi, mbra pe juulee yire laari mbra waa tra u yiɛ, mbra mɛɛ koni mbo,
66004011	"O Tafun na o Nyiɛkpↄↄ, ŋu mu fna o ŋga yɛnyiŋge na kpↄↄmu na jaŋga. Ŋgi na? Ŋu mu yirɛ kro kro gbeele, a mu chaara na yi kroo wa."
66005001	A ndaa hlɛ ka nya ŋmba wraa wa mu tni ŋujↄↄn kre na kre kalie, a pra nyunↄ ki lam na ki krↄ na, mu ki nyu yii na yirɛ ni gbee nununu kↄↄnashin.
66005002	A ndaa nyjeeri bituŋu faŋgafun wa nya, a wraa gble leni na yuu mbo, "Ŋmbi u fna mbe jaa hlɛ kre nyu yirɛ yire knumu, mbe ki nyaa hin?"
66005003	A pe nsra ndro ta nyjeeri wa, ndee tra mna, ndee tra tapan, ŋmba we jaa hlɛ kre nyu yirɛ yire kunumu mbe ki lam nyaa mbe le.
66005004	A ndaa nyɛni chichie. Ŋgi na, pe nsra ndro ta ŋmba u fna mbe hlɛ kre nyaa mbe ki lam le.
66005005	Bawa loplombo pre wa na kna mna yo ni pan mbo, "Maa nyɛni! Le, ŋmba pe yeeri 'Blɛkpↄↄ', a u yiri Juda sele nu kre, ŋmba u yiri ŋunu Devid sele nu kre, u wi mu yili, mbe jaa pan mbe hlɛ kre nyu yii yirɛ nununu kↄↄnashin yire knumu mbe ki nyaa."
66005006	Bawa ndaa yiɛ wa mu nya na Mbↄↄpↄ waa wa mu yire yurɛ jijirɛ pre, na loplombo pre, na ŋujↄↄn kre lalaa. Mbↄↄpↄ wre na pe na pra da mu u gbo. Na u nyamblɛɛ kↄↄnashin, a u nyiɛlɛɛ kↄↄnashin, nyjɛ yi yire Nyiɛkpↄↄ Ŋumu kↄↄnashin nyjɛ wra tun waŋgra kro nu kre titɛɛ.
66005007	A Mbↄↄpↄ wre na sɛ hlɛ kre shↄ ŋmba wraa wa mu tni ŋujↄↄn kre na kre kalie.
66005008	Ŋga wra hlɛ kre shↄ kre, a yurɛ jijirɛ pre na loplombo fulo na jijirɛ pre na lɛɛlɛ mu kosie kan Mbↄↄpↄ wre yiɛ. Na juruu wa pe kro kɛɛ, mu swa nyiɛ kotie yɛ sembremu yii yii kɛɛ, a pe tuwe ndiom tɛɛn yɛ le le yi nu, a yi pe Nyiɛkpↄↄ leele nyiɛtalaa.
66005009	A pra mɛɛ fↄŋgↄ kↄ mbo, "Ŋu mu fna mbe jaa hlɛ kre yii mbe ki nyu yii yirɛ yire knumu. Ŋgi na? Pra mu gbo, a mu yire mu kumu na, mu mu nyimi tɛɛ mu leele ndra lↄ mu Nyiɛkpↄↄ ŋga. Leele mblɛ ndra mna lↄ kre, plɛ yili sele nyjɛ yii wa tra na kre kro nu, na yolo kro nu, na waŋgra kro nu.
66005010	Ŋu mu pe kro pe ŋulo na sↄfue, a pra o Nyiɛkpↄↄ wre sumi, mbe ŋunumu li tra."
66005011	A ndaa ndru mna yiɛ wa mu le, mna Nyjeeri bitumblↄ kagbeŋ kagbeŋ tataara nya. Pra nɛɛ chiin ndro wa jaa pe tↄↄnri, na pee wa mu yire mu Nyiɛkpↄↄ ŋujↄↄn na yurɛ jijirɛ pre, na loplombo fulo na jijirɛ pre pre le lalaa.
66005012	A pra mana kpↄↄ tɛɛ na mɛɛ koni na yuu mbo, "Mbↄↄpↄ ŋmba pra gbo kre, u fna mbe jaŋga ta, mbe uyɛ ta, mbe kachindɛ na faŋga ta, kena e u ŋga yɛnyiŋge na mɛɛ na dwamu."
66005013	A ndaa loo na yira ŋga kii wa nyjeeri wa kro, na nyjɛ yiraa wa tra kro, na nyjɛ yiraa wa tra tapan kro, na nyjɛ yiraa wa epo tapan kro, na yirɛ nyjɛ mu chin ŋga kro, a yiraa yuu mbo, "E ti mbe o ŋmba uu wa mu tni ŋujↄↄn kre na kre, na Mbↄↄpↄ wre ŋga mɛɛ, mbe pe ŋga kpↄↄmu na jaŋga na yɛnyiŋge nyjila kro nu."
66005014	A yurɛ jijirɛ pre na kna mbo, "Amin!" A loplombo pre na kosie kan mna pe sumi.
66006001	Bawa ndaa nya na Mbↄↄpↄ wre hlɛ kre nyu yii yirɛ kↄↄnashin yire, ŋga ki yiɛ klu kre kun, a ndaa loo na yurɛ jijirɛ pre wa paara, a kra tin na nyiɛ twanraa yi mbo, "Pan!"
66006002	Ŋga ni yo mbe le kre, na soo fiun prupru waa ŋmba. A u nduufun wre bɛŋɛ na sinimi yii kɛɛ, a pra u le swa nyjɛ juulee, a wra yili na ŋunↄshↄfun wi, mu sɛ ŋunↄ shↄ.
66006003	A Mbↄↄpↄ wre na ndru mu hlɛ kre nyu yii yirɛ yire shiin wo kun, a ndaa lo na yurɛ jijirɛ pre shiin wo paara mbo, "Pan!"
66006004	A soo shiin wo na ye mu yili, na wre nyina piipii. A pra u nduufun wre ŋga jaŋga na u pan na ŋunↄ ni tra mbe leele na peyɛ kuu. A pra u ŋga brↄfiɛn yiɛshiin badaaŋga ka.
66006005	A Mbↄↄpↄ wre na ndru mu hlɛ kre nyu yii yirɛ yire taarɛ wo yii mu kun, a ndaa loo na yurɛ jijirɛ pre taarɛ wo paara mbo, "Pan!" A ndaa nya na sowↄↄ kprikpri waa wa mu yili, a pɛlɛ ŋga ni pe yirɛ kraa wa u nduufun wre kɛɛ.
66006006	A ndaa yira ka tiŋge loo na leele maalɛɛ yi, a kraa tini yurɛ jijirɛ pre lalaa na yuu mbo, "Lewo we u ble nunu fↄtↄↄrↄ wru, mbe sɛ bleju lakaja nunu chom lↄ, ndee mbe sɛ yuwa lakaja taarɛ gbi lↄ, la simi na simi gbↄ wo rɛ, pia shia yi pe yaka."
66006007	Mbↄↄpↄ wre na ndru mu hlɛ kre nyu yii yirɛ jijirɛ wo kre yii mu kun, a ndaa loo na yurɛ pre jijirɛ wo wre yuu mbo, "Pan!"
66006008	Ŋga mbe nya na soo waa ŋmba, wra pe haan, a u nduufun wre mɛɛ naa kumu, a ndro wa naa wa mu taa u kro, u mɛɛ naa kuulo ndoo. Na pe leele mblɛ pee wa tra yↄↄlɛ jijirɛ, mu soo nduufun wre na ŋmba u taa u kro kre ŋga jaŋga, na pe ŋunↄ, na klo, na yira, na tra yurɛ mblɛ pe nyaai tɛɛ mbe tra leele yↄm nunu gbo.
66006009	Ŋga Mbↄↄpↄ wre na ndru mna hlɛ kre nyu yii yirɛ yire kunↄ wo kre kun kre, ndaa leele mblɛ praa Nyiɛkpↄↄ kee yuu na u dansiɛrɛ lii, a pra yila ki na mna pe gbo kre ŋumu nya sragbunu kre jaara.
66006010	A pra mana kpↄↄ tɛɛ na yuu mbo, "O Tafun jaŋgafun, ŋu mu pe cheche, mu pe kprafun, kena leele mblɛ pee wa tra, mna o yii mu gbo kre, nyjila ŋgi nu mu pe kpra kun mbe pe ndie tini hin?"
66006011	Leele pre ndaa nya kre, na pe pe ŋga dodonyi finyi titnↄnyi a pe le, a wra kna mna yo pe pan mbo, "E tni, e na wuui chiɛri e sɛ su na pie e ŋmbilɛ sumifɛɛnlɛ mblɛ pee wa tra na kre gbo imi na pra e gbo kre, mbe e nyu paan fni tun."
66006012	A ndaa Mbↄↄpↄ wre nya na u hlɛ kre nyu yii yirɛ yire kↄↄnanu wo kre kun. Titɛɛ kre nu, na tra seeri poŋgo, a yila wↄ na yoŋgo wↄↄ yi, a nyiɛpↄ nyina poŋgo na nyimi yi.
66006013	A wↄɛlɛɛ na yire nyjeeri na klↄ na tuuri tra imi na fuflɛ badaaŋga we na gbuun, mbe tinyi sɛnyi na knumu bibre mbra woni tra kre.
66006014	A nyjeeri na fun ni yiɛ na, a pra ki kru na dɛŋglɛ yi, a nyuaɛ, na kooyↄↄsu kro naa klↄ yi titɛɛ.
66006015	A waŋgra ŋulo, na lebiile, na sojae loplombo, na swafɛɛnlɛ, na faŋgafɛɛnlɛ, leele mblɛ mu chin ŋga kro, tinlɛ na mblɛ pe n pe tinlɛ kro, praa feni na ndra dnɛ weele, na nyuaɛ ndoolo.
66006016	Na gble leni na nyuɛ na dnɛ yeeri mbo, "E klↄ e pan e o fɛɛri mbe ŋmba uu wa mu tni ŋujↄↄn kre na kre wa o nya, mbe o jaa shↄ Mbↄↄpↄ wre krↄ kↄↄn kre kɛɛ.
66006017	Yaka ma ki tia, Nyiɛkpↄↄ wre, na Mbↄↄpↄ wre krↄ kun ble kre da, ŋmbi we jaa yiree ki shie hin?"
66007001	Kee nyjɛ kↄkro kre, ndaa nyjeeri bitumblↄ jijirɛ nya, na pe yire yire tra nyu kokoo jijirɛ yire kro na, mu fuflɛ jijirɛ nyjɛ yi gbuun na tro tra na kre tↄ kolo, mbe fuflɛ wa jaa gbun mbe tro tra, ndee epo yiɛ na, ndee mbe gbuun tro tinyi nu.
66007002	A ndaa ndru mna nyjeeri bituŋu wa nya na u yiri yila finhaa na paan, a yira ŋga ni Nyiɛkpↄↄ yirɛ tnↄ wa u kɛɛ. A wra mana kpↄↄ tɛɛ mu nyjeeri bitumblↄ jijirɛ mblɛ Nyiɛkpↄↄ ŋga jaŋga na pe tra, na epo kla kre yeeri,
66007003	na yuu pe pan mbo, "Yaa shia tra, ndee epo, ndee tinyi yire ka kla, fↄna o Nyiɛkpↄↄ sumifɛɛnlɛ pre tnↄ nduweele na mu kↄ."
66007004	Pra ni nyina leele mblɛ nduweele na Nyiɛkpↄↄ tnↄmu na nyi kre nyu, na pee kagbeŋ lafaa na fuloeshiin na jijirɛ, a pe kro na yiri Israel sele kɛmbↄshiin yire nu.
66007005	Leele pre kagbeŋ kɛmbↄshiin na yiri Juda sele nu, a kagbeŋ kɛmbↄshiin na yiri Rubin sele nu, a kagbeŋ kɛmbↄshiin na yiri Gad sele nu,
66007006	a kagbeŋ kɛmbↄshiin na yiri Ashɛ sele nu, a kagbeŋ kɛmbↄshiin na yiri Naftali sele nu, a kagbeŋ kɛmbↄshiin na yiri Manasɛ sele nu,
66007007	a kagbeŋ kɛmbↄshiin na yiri Siimↄn sele nu, a kagbeŋ kɛmbↄshiin na yiri Levi sele nu, a kagbeŋ kɛmbↄshiin na yiri Isacha sele nu,
66007008	a kagbeŋ kɛmbↄshiin na yiri Zebulↄn sele nu, a kagbeŋ kɛmbↄshiin na yiri Josɛf sele nu, a kagbeŋ kɛmbↄshiin na yiri Benjamin sele nu.
66007009	Nyjɛ kↄkro kre, ndaa leele tataara plɛ nya, imi na pra nɛɛ mu da kre, ndro wa jaa pe tↄↄnri, waŋgra waŋgra leele, sele kro leele, yolo kro leele, na tra kro leele, na pe kro pan mu fni ŋujↄↄn kre na Mbↄↄpↄ wre yiɛ. A pe kro dodonyi titnↄnyi finyi le le, mu shuɛ tinyi klɛ yii kɛɛ.
66007010	A pe kro na mana kpↄↄ tɛɛ na yuu mbo, "O ŋmaashↄmu kre, Nyiɛkpↄↄ ŋmba uu wa mu tni ŋujↄↄn kre na kre, na Mbↄↄpↄ wre pan ki yiri."
66007011	A nyjeeri bitumblↄ pre na yire mu ŋujↄↄn kre na, loplombo pre, na yurɛ jijirɛ pre kro kun mu le lalaa, na kosie kani ŋujↄↄn kre yiɛ, na Nyiɛkpↄↄ sumi.
66007012	A praa yuu mbo, "Kpra yi! Dwamu na yɛnyiŋge, na kachindɛ, na mboo, na mɛɛ, na jaŋga, na kpↄↄmu yi o Nyiɛkpↄↄ wo nyjila kro nu. Amin!"
66007013	Bawa loplombo pre nunu na kna mu ni wie mbo, "A leele mblɛ pe dodonyi finyi nyjɛ le le ŋga, mblɛ lɛ hin? A sena pe yiri hin?"
66007014	A ndaa kna mna yo u pan na, "Ni n chin, ni Tafun. Ŋu, mu pe chin." A wra kna mna yo ni pan mbo, "Leele mblɛ pe yili kanyana kpↄↄ kre nu mu pan kre lɛ. Pre pe pe dodonyi je Mbↄↄpↄ wre nyimi ni, a yi fniŋge prupru kre.
66007015	Kre ki tia pe ja mu yire Nyiɛkpↄↄ ŋujↄↄn kre yiɛ, na u sumi lafo na blee u sumi ndoo kre nu. A ŋmba uu wa mu tni ŋujↄↄn kre na kre we pe le mbe yaka waa pe ta fio.
66007016	Klo waa pe ta na fio, a gbↄↄ waa pe ta na, a yila ndee tra wrɛm wa pe sro na.
66007017	Ŋgi na? Mbↄↄpↄ wre uu wa ŋujↄↄn kre jaara tata kre, we pe pe lefun, mbe sɛ na pe ni ŋmaa nyumu lawee, a Nyiɛkpↄↄ wre titi we pe kro yotunyi tlu pe nyiɛlɛ."
66008001	Ŋga Mbↄↄpↄ wre na hlɛ kre nyu yii yirɛ yire kↄↄnashin wo kre kun kre, lawee na ku dimm nyjeeri wa nyjila chiɛri.
66008002	Bawa ndaa nyjeeri bitumblↄ kↄↄnashin mblɛ pe yire Nyiɛkpↄↄ yiɛ kre nya, a pra bnↄɛ kↄↄnashin le pe kɛɛ.
66008003	Nyjeeri bituŋu wa na swa nyiɛ kotolo ŋga nu pe tuwe ndiom tɛɛn suroi yii, mu yire sragbuɛnlɛɛ yire jaara. A pra u ŋga tuwe ndiom tɛɛn tataara mbe u yi ya Nyiɛkpↄↄ leele kro nyiɛtalaa na, mbe yi taa swa nyiɛ sragbuɛnlɛɛ yire na Nyiɛkpↄↄ ŋujↄↄn kre yiɛ.
66008004	A tuwe ndiom tɛɛn yire wre naa yilii bituŋu wre kɛɛ, a yire na leele pre nyiɛtalaa na chaa mu da Nyiɛkpↄↄ yiɛ.
66008005	A nyjeeri bituŋu wre na kanhun wↄ sragbuɛnlɛɛ yire nu wa, mna le tuwe ndiom tɛɛn kotolo kre nu, mna ki kna mu wo tra, a nyiɛ naa twanri, na tini, na nyini, a tra naa seeri.
66008006	Kre kↄkro kre, nyjeeri bitumblↄ kↄↄnashin pre na peyɛ kna mbe pe bnↄɛ yire fↄ.
66008007	Ŋga bituŋu jle wo wre na u bnↄ fↄ kre, nyiɛ subie na kanhun na nyimi na chaa na woni tra. Kra tia na mu tra yↄↄlɛ taarɛ kre, ki nunu na shↄ peii, a na mu tinyi nyjɛ yi wa tra yiɛ na yↄ taarɛ, yi nunu na nyaa nyinyi nyjɛ yii wa ki yiɛ na kro na shↄ peii.
66008008	Ŋga bituŋu shiin wo na u bnↄ fↄ kre, ndaa yira ka nya badaaŋga na nyua yi, a kraa nyini kanhun, a pra ki wa epo nu. A kra tia na mu epo yↄ taarɛ kre, ki nunu na kaari nyimi.
66008009	A yurɛ mblɛ pee wa epo nu, na mu pe yↄ taarɛ, pe nunu na ku, a krↄɛ nyjɛ yiraa wa epo yiɛ na kre, na mu yi yↄ taarɛ, yi nunu na kla.
66008010	A bituŋu taarɛ wo wre na u bnↄ fↄ, a wↄlↄ badaaŋga ka naa nyini na kania yi. Na mu lↄↄɛ na bloe yↄ taarɛ kre, kra pan mu to nunu nu.
66008011	Wↄlↄ kre mɛɛ na yi Sisrom. Na mu lↄↄɛ yↄ taarɛ kre, yi nunu na sro. A leele tataara na ki gbↄ mna ku, ŋga kra sro kre na.
66008012	Bituŋu jijirɛ wo wre na u bnↄ fↄ, na mu yila yↄ taarɛ, ki nunu na fii. Pan nyiɛpↄ na wↄɛlɛɛ na pe na. Kra tia na mu imi na yi nyaa yↄ taarɛ kre, yii nunu nsraa nyaa, a na mu nyisee yↄ taarɛ kre, ki nunu na kaari wↄmu, a ka na ya ble wↄmu na.
66008013	Bawa ndaa kna mu nya na nyuu wa tro nyjeeri haalee, mna na paara kpↄↄ mbo, "E atɛ! E atɛ! Leele mblɛ ee wa mu tni tra, e atɛ! Ŋgi na hin? Na nyjeeri bitumblↄ taarɛ hamblɛ pre waa pe bnↄ yire fↄ kre, kanyana kpↄↄ we pan."
66009001	Nyjeeri bituŋu kunↄ wo wre na u bnↄ kre fↄ, a ndaa wↄlↄ ka nya, a kra yiri nyjeeri mu pan mu to tra yiɛ na, na pe ki ŋga wee ŋga ki n nyukↄↄrↄ ni kre safwa.
66009002	A wↄlↄ kre na wee kre nyu nyaa, a wre badaaŋga na yili ki kre nu, imi na wre yilii paanuu fↄ ndoo badaaŋga kre, wre kre na yila tↄ, a lawee na wↄ duu.
66009003	Kpatↄ tataara plɛ na yili wre kre nu mna pan mu tra yiɛ tↄ, a Nyiɛkpↄↄ na tia pe nyu naa yaa na naala lɛ.
66009004	Mna yo pe pan na pia shia nyaa, ndee tinyi na wrɛ nyjɛ yii wa tra yire kla, la, pra leele mblɛ nduweele na Nyiɛkpↄↄ tnↄmu n wa kre, pra pre niↄ.
66009005	Nyiɛkpↄↄ n na kpatↄ pre ŋga kolo mbe pra leele pre niↄ mbra kuu, la, pe pe niↄ mbe pe kala nya nyiɛpↄ nununu knↄ. Imi na naa ndro niↄ mbe ki u yaa kre, pan kpatↄ pre naa yaa.
66009006	Yire ble yire nu leele we na kumu chaa, a pia ki nya. Pie na kumu chaa titi mbe ku, a kumu wa pan pe pan.
66009007	Kpatↄ pre na pe na soolo mblɛ pe san na shie ŋunↄ lɛ. A yirɛ yɛ naa wa pe ndrɛ na, na swa nyiɛ ŋujuulee yi, a pe yiɛ na na pe na leele yiɛ yi.
66009008	A pe nyjuro na tnu tnu na chlↄ nyjuroe yi, a pe ŋgaala na pe na blɛkpↄↄ ŋgaala yi.
66009009	A pe yirɛ yɛ le na tↄↄnrↄ dodonyi yi mu pe gbun tↄ. Pe kuɛn naa tini na soolo tataara mblɛ pe san mu soolo trogo pↄ pe na, na shie na pe ni ŋunↄ lɛ.
66009010	Praa wa nɛɛ ni na naala lɛ, a pe jaŋga ŋga ni pe leele niↄ mbe pe fiŋge nyiɛbiile knↄ kre naa wa pe nɛɛ yire nu.
66009011	Praa wa na ŋunu ni a wraa pe le. Wee ŋga ki n nyukↄↄnrↄ ni kre bituŋu na wi, a praa u yeeri Abadon Hebrie kayolo nu. A Griiki nu praa u yeeri Apolion, ki nyina na klafun.
66009012	Kanyana jle wo tro, a ŋga kↄkro kre, kanyana shiin wa kro na paan.
66009013	Bituŋu ŋmba u taa kↄↄnanu wre na u bnↄ kre fↄ, a ndaa mana ka loo na ki yilii swa nyiɛ sragbuɛnlɛɛ yire yiraa wa mu yire Nyiɛkpↄↄ yiɛ kre jenu jijirɛ yire na.
66009014	A mana kre na kna na yuu bituŋu kↄↄnanu wo ŋmba kɛɛ bnↄ na nyi kre pan mbo, "Bitumblↄ jijirɛ mblɛ pe yii mu pↄ lↄↄ kpↄↄ Eufreti mbɛɛ na kre saanla."
66009015	A wra bitumblↄ pre saanla, na pe pe yii mu tɛɛ na kre nyjila kre, na kre ble kre, na ki nyiɛkpↄↄ, na ki yɛlɛ kre sri, mbe pe paan leele kro yↄ taarɛ, mbe yↄmu nunu gbo peii.
66009016	Pra ni nyina ŋunↄ wifɛɛnlɛ pre soolo nyu, praa kagbeŋ kagbeŋ lafɛɛshiin.
66009017	Ndaa soolo pre na pe nduufɛɛnlɛ pre nya nyiɛlɛ na, a pra tↄↄnrↄ dodonyi le, a yira nyina, mu pe na ŋgonyina yi. Soolo pre ndrɛ na pe na blɛkpↄↄ ndra yi. A kanhun na wree na pwa tuwe ndiom naa yilii pe nyuu.
66009018	Na mu leele kro yↄ taarɛ kre, yire yirɛ taarɛ nyjɛ yiraa yilii soolo pre nyuu kre na pe yↄmu nunu gbo.
66009019	Soolo pre faŋga ŋga pra ta kre naa wa pe nyuu na pe nɛɛ nu, a pe nɛɛ na pe na wↄↄlↄ lɛ, a ndrɛɛ wa yi nyu na, a pe yi tɛɛ na leele fiŋge.
66009020	Leele pre hamblɛ mblɛ soolo pre nsra gbo kre nsra pe jawala chinɛ. Pe nsra ŋumufuɛn sumiɛ ti. Sɛɛnlɛ yire, pe kɛnyu tnumu yi, a pe swa nyiɛ, na swa nyiɛ fre, na swa fiŋge, na dnɛ, na tinyi tɛɛ mu yi pe, a yi n na nyaa, a yi n na ndru, a yia jaa nyaari.
66009021	Pe linkuuro kepeelee nyjɛ praa pini, na dobodobo nyjɛ praa woni, na pe chachaara na pe juuro kepeelee yire krɛrɛ, pe nsra yi ti mna pe jawala chinɛ.
66010001	Ndaa ndru mna nyjeeri bituŋu faŋgafun wa nya na u yiri nyjeeri na tiri tra, a tloe na u tↄ. A jlaŋgoli na u ndra fɛ mu kun, u yiɛ naa kani na yila yi, a u jeelee naa chiɛnri na kanhun yi.
66010002	Na pe hlɛ ka nyaa mu le u kɛɛ. A wra u jele kalie wo kan epo yiɛ na, a u kamɛŋɛ jele naa wa mu kan tra yiɛ na.
66010003	Bituŋu wre na gblee le badaaŋga na blɛkpↄↄ u nyɛni. Ŋga wra gblee kre le ma kre, a nyiɛ twanraa nununu kↄↄnashin na chaa mu tin badaaŋga, a praa paara ki nu.
66010004	Ŋga yira tin ma kre, to, a ndaa chaa mbe kee yire nyunↄ mbe tɛɛ. Bawa mana ka na yiri nyjeeri mna yo ni pan mbo, "Kee nyjɛ mu loo nyiɛ twanraa yire nu kre ti mu ndra, maa shia yi nyunↄ."
66010005	A ndaa yiɛ wa mna nyjeeri bituŋu ŋmba wra jele kan epo na tra yiɛ na kre nya, na u kalie kɛ yire nyjeeri,
66010006	mna Nyiɛkpↄↄ ŋmba uu wa mu tni nyjila kro nu kre, ŋmba wra nyjeeri na tra na epo na yirɛ nyjɛ yii wa yi nu kro gbeele kre da. A nyjeeri bituŋu wre na kna mbo, "Ni da na nyjila kre wa mu kuraa mbe da.
66010007	La, na nyjeeri bituŋu kↄↄnashin wo wre waa u bnↄ kre fↄ kre, kre Nyiɛkpↄↄ we u ndra ndra kee nyjɛ wra yo u kee nyanyofɛɛnlɛ pan yire kro pe."
66010008	Bawa ndaa mana jle ŋga kra yiri nyjeeri mu paara ni pan kre loo, na ki paara ni pan mbo, "Sɛ nyjeeri bituŋu ŋmba uu wa mu yire epo na tra yiɛ na kre pan mu sɛ hlɛ ŋga pe nyaa mu le u kɛɛ kre shↄ."
66010009	A ndaa sɛ yo bituŋu wre pan na u ni ŋga hlɛ kre, a wra kna mna yo ni pan mbo, "Ki shↄ mu ka, kie tna mu nyuu na srɛ yi, la, na mu ki jↄli kre, kie sro mu lɛɛ krakra."
66010010	A ndaa hlɛ fiɛn kre shↄ mna ki ka, a kra tna ni nyuu na srɛ yi, la, ŋga ndaa ki jↄli kre, a kra sro ni lɛɛ.
66010011	A pra kna mna yo ni pan mbo, "Leele, na waŋgrɛ, na kayolo nyini nyini leele, na ŋulo tataara kee nyjɛ yie pan pe na kre nya mu yo pe pan na."
66011001	A pra kaan ŋga ni pe yirɛ kra le ni kɛɛ, mna kna mu yo ni pan mbo, "Yiri mu Nyiɛkpↄↄ suminyuŋgo kre, na sragbuɛnlɛɛ yire kra, mu mblɛ pe sumi ki nu kre kro tↄↄnri.
66011002	La, maa shia sumi nyuŋgo kre fimi lawee kre kra, bawa kre ti. Bawa pe waŋgrafɛɛnlɛ mblɛ pe n Nyiɛkpↄↄ chin kre ŋga mbe pe kre na chia cheche kre taanla nyiɛpↄ fuloe shiin na shiin.
66011003	Mbe ni bitumblↄ shiin tun, mbe pe kumu yonyi tↄ mbe paan Nyiɛkpↄↄ kee yo ble kagbeŋge na lafɛɛshiin na fuloe taarɛ yire nu."
66011004	Bitumblↄ shiin pre lɛ Olive tinyi shiin yire, na kaniɛ taa yirɛ shiin nyjɛ yi yire waŋgra kro Tafun wre yiɛ kre.
66011005	Ŋmba we na chaa mbe pe kla kre, kanhun we yili pe nyuu mbe paan pe loŋgoolo pre suro. A na ndro chaa mbe pe fiŋge kolo ka na kre, pan kanhun we u sro mbe gbo.
66011006	Jaŋgaa wa pre leele mblɛ pan mbe pe jaa nyjeeri tↄ mbe nyiɛ wa pan ble nyjɛ nu pie Nyiɛkpↄↄ kee kre kpali yire nu. A jaŋgaa wa pe pan mbe pe jaa nyumu kaari nyimi, mbe jaa ti kanyana ŋga nyini pe chaa kpan pan tra.
66011007	Na pe waa pe kee kre kpali mu kↄ kre, yurↄ ŋmba uu wee ŋga ki n nyukↄↄrↄ ni kre nu kre we yili mbe paan wi na pe ni. We pe ja mbe pe gbo,
66011008	a pe gboolo we kro chia kpↄↄ ŋga mɛɛ pe tɛɛ Sodom, na Egypt kre lete na, mna pra pe Tafun wre kan kanyana kumu kaan na kre.
66011009	Leele mblɛ pe yiri waŋgrɛ nu, na yolo nyini nyini leele, na sele sele leele we na pe kaara yire le lete na wa, ble nunu taarɛ na yↄↄ pia kolo ŋga mbe pe pe wru mbe sɛ le.
66011010	Waŋgra leele kro yiɛ we shↄ pre leele shiin mblɛ kumu na. Pie pe kumu kre ble li na yɛshↄↄrↄ ni, mbra pe yɛ kee yirɛ ki ble kre. Ŋgi na, pre Nyiɛkpↄↄ kee nyanyofɛɛnlɛ shiin pre tia waŋgra leele kala nya tataara.
66011011	Ble taarɛ na yↄↄ kↄkro kre, Nyiɛkpↄↄ ŋmaa ŋumu na pan mu le pe nu a pra nyi, fiɛrɛ na leele mblɛ pra pe nya kre kro yii.
66011012	Bawa Nyiɛkpↄↄ kee nyanyofɛɛnlɛ shiin pre na mana ka loo na ki yiri nyjeeri na yuu pe pan mbo, "E pan mna!" Pe loŋgoolo pre tataara na yire na pe le, a pra yiri, mna le tloe nu mu sɛ nyjeeri.
66011013	Titɛɛ kre nu wa to, a tra na seeri badaaŋga, na mu chia kre yↄ kɛ, ki nunu na juari, a leele kagbeŋ kↄↄnashin na ku. Fiɛrɛ na leele hamblɛ pre yii, a pra na Nyiɛkpↄↄ kaan mɛɛ.
66011014	Kanyana shiinwo tro, la, e le, kanyana taarɛ wo paan.
66011015	Bituŋu kↄↄnashin wo wre na u bnↄ kre fↄ, a ndaa maalɛɛ badɛnyi yɛ loo nyjeeri mbo, "O Tafun wre na u Kristo wre, pre wo yi waŋgra ŋunumu lie kro faŋga, a we ki ŋunumu li nyjila kro nu."
66011016	A loplombo fulo na jijirɛ mblɛ praa wa mu tni pe ŋujↄɛn na Nyiɛkpↄↄ yiɛ wa kre, na yiɛ juule tra mna Nyiɛkpↄↄ sumi mbo,
66011017	"O Tafun Nyiɛkpↄↄ Jaŋgafun, ŋu muu wa, a mnaa wa fa, o mu kaan mboo, na mu mu jaŋga kpↄↄ tɛɛ na ŋunumu lii. Waŋgra leele krↄ na kun na mu ni, a fuŋga mu krↄ kun nyjila da, mbe mu paan gboolo kpra kun, mbe paan mu tinlɛ mblɛ pe pe mu kee nyanyofɛɛnlɛ, na mu chinfɛɛnlɛ na mblɛ pe mu mɛɛ kre fiɛ kre pe fiɛn fiɛn na pe lekpↄɛ kro ŋga fↄtↄↄrↄ chichie. A mblɛ pe tra kre kla kre, mbe mu paan pe kla na."
66011019	Ndaa nya na Nyiɛkpↄↄ suminyuŋgo kre nyu nyaa nyjeeri, a ndaa u nyu nunu pee daka kre nya ki lam. A nyiɛ naa nyini na twanri, na tini, a tra na seeri, a nyiɛ subie naa woni tataara.
66012001	Bawa kawako kee ka na pe nyiɛ yiɛ na, a ndaa nya na chlↄ wa yila paari na yoŋgo yi, a ki pe na nyiɛpↄ na u yire, a wↄɛlɛɛ nununu kɛmbↄshiin pe na juulee yi u ndra na.
66012002	Na chlↄ wre chaa mbe se, a selɛɛ na u yaa wra nyɛni.
66012003	Kawako kee ka na pe nyiɛ yiɛ na na, ndaa wↄↄ badaaŋga wa nya, wra nyina, a u ndrɛ naa kↄↄnashin, a u nyamblɛ naa kɛ, a yirɛ yɛ na pe na ŋunu juulee yi u ndrɛ yire kro na.
66012004	Wra u naa tɛɛ mna wↄɛlɛɛ yↄ taarɛ mna yi nunu tini mna pan mu wo tra. Wra sɛ yire chlↄ ŋmba wraa chaa mbe se kre yiɛ, na waa se to, mbe u pↄ wre wru mbe jↄli.
66012005	A chlↄ wre na biblↄ se, ŋmba we waŋgra kro le na tↄↄnrↄ van ni. La, Nyiɛkpↄↄ na pↄ wre wru mna sɛ u tɛɛ wre titi ŋujↄↄn jaara.
66012006	A chlↄ wre na fɛ mna sɛ fimi lawee yire nu, lawee ŋga Nyiɛkpↄↄ gbeele na mu tɛɛ u pan, mbe u pↄↄri wa ble kagbeŋge na lafɛɛshiin na fuloe taarɛ kre nu.
66012007	Bawa ŋunↄ badaaŋga ka na kun nyjeeri wa, Nyiɛkpↄↄ Nyjeeri Bituŋu, Maikɛl, na u bitumblↄ na wↄↄ wre na u bitumblↄ na tun.
66012008	La, pra wↄↄ wre na u wolo pre ja, a pe nsra lawee ta nyjeeri wa mbe tni.
66012009	A pra wre wↄↄ badaaŋga wre kun mu wa tra, wre wi wↄↄ lↄlↄ ŋmba pe yeeri Sutna kre, ŋmba u waŋgra kro fana kre. Pra wre na u bitumblↄ pre kro kun mu wa tra.
66012010	A ndaa mana badaaŋga ka loo nyjeeri mbo, "Fuŋga Nyiɛkpↄↄ ŋmaashↄmu kre, na u jaŋga kre, na u ŋunumu lie kre, na u Kristo wre jaŋga kre pan. Ŋgi na, pe ŋmba u yire Nyiɛkpↄↄ yiɛ na o ŋmbilɛ nyu kaanri lafo na ble kre, pe u kun nyjeeri mu wa tra.
66012011	Mbↄↄpↄ wre nyimi saara na, na kpra kee kre dansiɛrɛ ŋga pe li kre ndra na, pe wi mu yili. Ŋgi na? Praa chaa mbe pe ŋmaa wa mbe fun, mbe ku kee kre ndra na.
66012012	Kena e ti mbe e yiɛshↄ kpↄↄ yire mblɛ ee wa nyjeeri wa kre kro. La, mblɛ ee wa tra na epo yiɛ na kre, e atɛ! Ŋgi na, pe Sutna wre ni a u tii tra, a u krↄ kun badaaŋga. Ŋgi na, u chin na u nyjila kro fiɛɛn."
66012013	Ŋga wↄↄ wre na chin na pe u ni mu wa tra kre, wra chlↄ wre wra biblↄ wre se kre le nyini.
66012014	Pra chlↄ wre ŋga nyuu badaaŋga wa kuɛn shiin, mbe u yiri mbe shↄ wↄↄ wre kɛɛ mbe sɛ fimi lawee nu, mbe pe u pↄↄri wa yɛlɛ taarɛ na yↄↄ.
66012015	Wↄↄ wre na nyumu tuuru tataara na lↄↄ yi, mbe ki pan mbe chlↄ wre fo mbe sɛ.
66012016	A tra na ya chlↄ wre na, mna nyumu kre wↄↄ wre na tuuru kre shiun peii.
66012017	Wↄↄ wre krↄ na kun na chlↄ wre ni, a kra tia wra sɛ mbe sɛ tun na chlↄ wre biile mblɛ pe li Nyiɛkpↄↄ mbra yire na, mu Yesu kekpra nyjɛ u nyina yire kro shↄnli, mu taa u na kre kro ni. Wↄↄ wre naa wa mu yire epo tanyiɛ na.
66013001	Ndaa yurↄ wa nya na u yili epo nu na paan, yurↄ wre ndrɛ naa kↄↄnashin, a u nyamblɛ naa kɛ. U nyamblɛ kɛ yire kro, ŋujuulee naa wa mu juule yi na nununu, a pe jiɛnlɛ mɛɛ ka nyunↄ u ndrɛ yire na.
66013002	Yurↄ ŋmba ndaa nya kre na pe na kajinyurↄ wi, a u jewrɛ na pe na sisre wi, a u nyu na pe na blɛkpↄↄ wi. A wↄↄ wre na yurↄ wre ŋga wre titi faŋga na u ŋunumu, na u jaŋga kro mbe u li.
66013003	Yurↄ wre ndrɛ yire nunu na pe na pe da mu ki kↄ, a ki kla kↄ. Kra waŋgra leele kro pe na kawako, a pra taa u kro.
66013004	Leele pre kro naa wↄↄ wre sumi, ŋgi na, na wra yurↄ wre ŋga u jaŋga kro. A pan chↄↄ praa yurↄ wre sumi na yuu mbo, "Ŋmbi u da na yurɛ wre ni, mbe jaa wi na u ni hin?"
66013005	Pra yurↄ wre ŋga jaŋgaa wraa nyukpↄↄmu na jiɛnlɛ kee yuu, mna u ŋga kolo mbe u yire kee nyjɛ yo mbe sɛ su nyiɛpↄ fuloeshiin na shiin nyu na.
66013006	Wraa jiɛnlɛ kee yuu na Nyiɛkpↄↄ taanla, na u mɛɛ klai, na paara na u tnihaa kre taanla, hali mblɛ praa wa nyjeeri wa kro wraa paara na pe taanla.
66013007	A pra u ŋga kolo mbe u ŋunↄ wi na Nyiɛkpↄↄ leele ni mbe pe ja. Pra u ŋga kolo mbe u jaŋga li leele kro, na yolo kro, na waŋgrɛ kro, na sele kro leele na.
66013008	Lenɛɛrɛ we yurↄ wre sumi. Ŋgi na, mu yire waŋgra pe nyjila kre, mblɛ mɛɛ pe n nyunↄ Mbↄↄpↄ wre pra gbo wre ŋmaa hlɛ kre nu kre kro we u sumi.
66013009	Kena ŋmba uu ndie ni kre, u ndie tɛɛ u loo.
66013010	Ŋmba pie na chaa mbe yii mbe sɛ le nyuŋgo kre, fna ki fna pe u le nyuŋgo. Ŋmba we u ŋmbrↄ gbo brↄfiɛn ni kre, brↄfiɛn nyu na we ku. Kena ki fna mbe Nyiɛkpↄↄ leele frↄ na shↄnlie ta.
66013011	Bawa ndaa yurↄ wa nya na, na u yiri tra na paan, yurↄ wre nyamblɛ naa shiin na Mbↄↄpↄ wi, a u paaraa na pe na wↄↄ kpↄↄ wre wi.
66013012	Yurↄ shiin wo wre na jle wo wre jaŋga tɛɛ, mna tia leele mblɛ pee wa tra na kro na yurↄ jle wo ŋmba klɛ pe tra a yi kↄ kre sumi.
66013013	Yurↄ shiin wo wre naa kawako kee pini, hali wra tia kanhun naa yiri nyjeeri na woni tra, a leele na nya.
66013014	U kawako kee yire pra tia wraa pini yurↄ jle wo wre yiɛ na kre na tia wra ja mna leele mblɛ praa wa tra kro fana, mna yo leele mblɛ pee wa tra pan na pe sɛɛn faanri, mbe yurↄ jle wo ŋmba pra gbo na brↄfiɛn ni, a wra le tɛ kre pan.
66013015	Pra tia yurↄ shiin wo wre na ŋumu le sɛɛn kre pra gbeele yurↄ jle wo wre mɛɛ na kre nu, mbe ki ja mbra paara, mbe ja mbe mblɛ pia sɛɛn kre sumi kre kro gbo.
66013016	Sɛɛn kre na jaŋga wru mna tia pra leele fiɛnfiɛn na lekpↄɛ, na swafɛɛnlɛ, na shianfɛɛnlɛ, na tinlɛ, na lebiile kro tnↄ pe kalie kɛ na, ndee pe nduweele na.
66013017	Kre ndro n wa mbe jaa lↄ ndee mbe prɛ, fↄna mblɛ na yurↄ wre mɛɛ ndee u tnↄmu nyi kre chiin bↄkↄ.
66013018	Kena ki fna mbe leele kala chin, ŋmba u kala chin kre we ja mbe kre tnↄmu kre tɛɛ mbe yurↄ wre chin, na kre tnↄmu ŋga yire mu ndro mɛɛ ŋga. Tnↄmu kre nyu yi lafɛɛ kↄↄnanu na fuloe taarɛ na kↄↄnanu.
66014001	Ŋga mbe nya, na Mbↄↄpↄ wree wa mu yire Ziↄn nyua kre na, na leele kagbeŋ lafaa na fuloe shiin na jijirɛ mblɛ nduweele na pe Mbↄↄpↄ wre, na u Lɛ mɛɛ nyunↄ kre.
66014002	Bawa ndaa mana ka loo nyjeeri wa na ki tini na chↄlↄ juu yi, na tini na nyiɛtwanraa yi, badaaŋga. Mana kre naa yilii na pe juru tɛɛ na mɛɛ koni.
66014003	Leele kagbeŋ lafaa na fuloeshiin na jijirɛ pre naa wa mu yire Nyiɛkpↄↄ ŋujↄↄn kre, na yurɛ jijirɛ, na loplombo fulo na jijirɛ pre yiɛ, na mɛɛ fↄŋgↄ ka koni, ndro nsraa wa mbe jaa kre mɛɛ kre twan, fↄna pre mblɛ Yesu shↄ mu yili tra kre chiin bↄkↄ.
66014004	Pre lɛ mblɛ pe n chiɛlɛ chaara wru mu peyɛ tↄ na nɛɛrɛ ni kre. Ŋgi na, pe n chiɛlɛ chin. A mna Mbↄↄpↄ wre we sɛ kpan, pre leele mblɛɛ wa u kro. Pre Nyiɛkpↄↄ shↄ mu yili leweele kro nu, a pe pe yɛkulo, mblɛ pe wↄ mu Nyiɛkpↄↄ wre na Mbↄↄpↄ wre ŋga.
66014005	Pre leele mblɛ, pe nsraa kala fnɛ, a kee sisaa ka n wa pe na mbe ndro ta mbe yo.
66014006	Ndaa ndru mu bituŋu wa nya, na u tro nyiɛ babaari na blenyini ketaan kre ni, na paan mbe ki yo leele mblɛ pee wa tra, na yolo kro leele, na waŋgra kro leele na sele kro pan.
66014007	A u mana naa yilii mbo, "E Nyiɛkpↄↄ fiɛ, e u ŋga kpↄↄmu. Ŋgi na, u nyjila da mbe u paan lewo kro kpra kun. Kena e u sumi, wre u nyjeeri na tra, na epo, na lↄↄɛ bɛɛlɛ kro gbeele."
66014008	A nyjeeri bituŋu shiin wo na taa jle wo wre kro na yuu mbo, "Babilↄn ja, chia kpↄↄ ŋga pe yeeri Babilↄn kre ja. Babilↄn tia waŋgra leele kro u tiɛrɛɛ kolo kre wru."
66014009	A nyjeeri bituŋu taarɛ wo na taa, mu mana kpↄↄ tɛɛ na yuu mbo, "Na ndro waa yurↄ wre, na u sɛɛn kre sumi, maa tia yurↄ wre u tnↄ nduwe na, ndee kɛ na kre,
66014010	ufun we Nyiɛkpↄↄ krↄ kↄↄn ŋga ki pe na simi shelee ŋga nu yaka na chaa, a u ki kna mu le u krↄ kↄↄn chirɛgbↄↄ nu kre gbↄ. Mblɛ pie yurↄ wre sumi kre kro we kala nya kanhun na pwa tuwe nu, nyjeeri bitumblↄ chehe pre na Mbↄↄpↄ wre yiɛ.
66014011	A kanhun ŋga nu pie kala nya kre wre we na shie nyjeeri nyjila kro nu. Mblɛ pie yurↄ wre na u sɛɛn kre sumi kre, mblɛ na pie u mɛɛ nyunↄ kre kro, ble o, lafo o, pe n wa na yilihaa ni kanhun kre nu.
66014012	Kena ki fna mbe Nyiɛkpↄↄ leele mblɛ pe taa u kee na, mu Yesu shↄnli kre, mbe pe frↄ."
66014013	A ndaa mana ka loo na ki yiri nyjeeri mnaa yuu ni pan mbo, "Kee ŋga nyunↄ. Mu yire fuŋgaami na shie, mblɛ pe ku o Tafun wre mɛɛ nu kre wo yi dwamu." A Kpra Ŋumu wre na kna mbo, "Kpra yi! Pe tnumu ŋga pe tun kre, pie sɛ pe wuo shↄ na yɛshↄↄrↄ ni. Ŋgi na, pie pe tnumu ŋga pe tun kre tnu ta."
66014014	Ndaa yiɛ wa mna le mna tlo fiŋge ka nya, ndaa ndro wa nya, a wra pe na Lewo Pↄ wre wi, na uu wa mu tni tlo kre na. A wra swa nyiɛ ŋujuulee juule, a u brↄfiɛn nyutaan ŋga ni u yirɛ kuun naa wa u kɛɛ.
66014015	Ndaa ndru mu nyjeeri bituŋu wa nya na u yili suminyuŋgo kre nu, mna mana kpↄↄ tɛɛ mu paara ŋmba wraa wa mu tni tlo kre na kre pan mbo, "Yirɛ kun nyjila kre da, kena mu yirɛ kun brↄfiɛn kre wↄ mu yirɛ yire kun. Yirɛ nyjɛ yii wa tra na kre nyina."
66014016	A ŋmba wraa wa mu tni tlo kre na kre na u yirɛ kun brↄfiɛn kre wa tra, mna yirɛ yire kun.
66014017	Bawa ndaa nyjeeri bituŋu fuŋu wa nya na wre yiri nyjeeri suminyuŋgo kre nu mbe yili, na yirɛ kun brↄfiɛn ŋga nyu ki tna titii wa u kɛɛ.
66014018	A ndaa nyjeeri bituŋu fuŋu wa nya, na u yili sragbunu kre nu na paan, na kanhun jaŋga kroo wa u pan. A wra mana kpↄↄ tɛɛ mu paara bituŋu ŋmba kɛɛ yirɛ kun brↄfiɛn taan kre na nyi kre pan mbo, "Mu yirɛ kun brↄfiɛn kre viŋge mu yirɛ sɛnyi yire knumu, na nyina."
66014019	A nyjeeri bituŋu wre na u yirɛ kun brↄfiɛn kre viŋge mna yirɛ sɛnyi yire knumu, mna sɛ yi wo lawee ŋga nu pie yi fɛɛri mbe yi yuwi kre nu, ki yire mu Nyiɛkpↄↄ krↄ kↄↄn kpↄↄ kre ŋga.
66014020	Pra yirɛ bie yire le yi fɛɛrindoo, chia kre mbookrↄ, mna yi yuwi, a nyimi na yili yi nu mna fo mna da kↄnsni lafɛɛshiin nyu na, mna pe na lↄↄ yi, a ki jijuom na da jeelee kunↄ.
66015001	Ndaa ndru mna kawako kee ka nya nyjeeri na, kraa fiɛrɛ ni mu tro. Ndaa nyjeeri bitumblↄ kↄↄnashin nya, a praa paan na kanyana nununu kↄↄnashin ni, a yire kↄkro kre, kanyana wa pan na, a yire nu Nyiɛkpↄↄ krↄ kↄↄn kre nyu we to.
66015002	Bawa ndaa yira ka nya na epo yi, kanhun na chaa ki nu, a kraa chiɛnri na dwanle yi. Na mblɛ pe yurↄ wre na u sɛɛn, na u tnↄmu je kre, na pee wa mu yire epo kre nyu na, mna pe juru nyjɛ ni pe Nyiɛkpↄↄ sumi yii kɛɛ.
66015003	A praa Nyiɛkpↄↄ sumifun Mbose na Mbↄↄpↄ wre mɛɛ koni mbo, "O Tafun Nyiɛkpↄↄ jaŋgafun, mu kepeelee kpↄↄ mu pe kawako ni. Waŋgra kro ŋunu, mu kooloe kro fraka, a mu pe kpra ni.
66015004	O Tafun, ŋmbi uu wa a wa mu fiɛ hin? Ndee mbe wa mu mɛɛ kre ŋga yɛnyiŋge hin? Ŋgi na, ŋu chiin mu pe cheche. Waŋgra kro we pan mbe mu sumi, na mu mu kpra kↄↄn kre wↄ fimi na."
66015005	Nyjɛ kↄkro ndaa nyjeeri suminyuŋgo kre nya na ki nyu nyaa, a Nyiɛkpↄↄ yirɛ nyjɛ yi u dansiɛrɛ lii kree wa ki lam.
66015006	A bitumblↄ kↄↄnashin mblɛ pan yire kanyana kↄↄnashin yire nyi kre na yili suminyuŋgo wa, mna dodonyi finyi chiɛnri wee yɛ le, mna swa nyiɛ greree tɛɛ mna pe gbun grere.
66015007	A yurɛ jijirɛ pre nunu na swa nyiɛ kotie kↄↄnashin nyjɛ nu Nyiɛkpↄↄ ŋmba uu wa mu tni blenyini wre krↄkuↄn kre nyi yire le bitumblↄ kↄↄnashin pre kɛɛ.
66015008	Nyiɛkpↄↄ wre yɛnyiŋge na u jaŋga kre na tia wree na yili mna suminyuŋgo kre nyi, a ndro wa nsraa wa mbe jaa le wa, mna sɛ su ŋga kanyana kↄↄnashin nyjɛ ni bitumblↄ kↄↄnashin pre na pan yire nyu na to.
66016001	A ndaa mana kpↄↄ ka loo na ki yili suminyuŋgo wa na yuu bitumblↄ kↄↄnashin pre pa mbo, "E sɛ Nyiɛkpↄↄ krↄkuↄn kotie kↄↄnashin yire kanyana yire kna e wo tra."
66016002	A bituŋu ŋmba u yiɛklu wre na sɛ u kotolo kre kna mna wo tra. Klɛ badɛnyi nyjɛ yi yaa na to to leele mblɛ na yurↄ wre tnↄmu na nyi, a pra na u sɛɛn kre sumi pre na.
66016003	Bituŋu shiinwo wre na u kanyana kna mna wo epo nu, a ki nyumu na kna nyimi mna ndri na gboo nyimi yi, a yurɛ mblɛ praa wa epo nu kro na ku peii.
66016004	Bituŋu taarɛwo wre na u kanyana kna mna le lↄɛ na bloe nu, a yira kaari nyimi.
66016005	Bawa ndaa loo na bituŋu ŋmba u lↄɛ le kre yuu mbo, "Nyiɛkpↄↄ, mu kpra ŋga mu kun ŋga fraka, ŋu nunu mu pe cheche, ŋu muu wa fuŋgaami, a mnaa wa fa.
66016006	Pre leele mblɛ pra mu sumifɛɛnlɛ na mu kee nyanyofɛɛnlɛ nyimi kna mna wo kre, kre na mu pe ŋga nyimi mbe pe gbↄ, ki fna na pe ni."
66016007	A ndaa mana ka loo na ki yili sragbunu kre nu na yuu mbo, "O Tafun Nyiɛkpↄↄ jaŋgafun, mu tam na mu pimi ŋga mu kuun pe kpra mu fraka."
66016008	A bituŋu jijirɛwo wre na u kotolo kre kanyana kna mna wo yila na, mbe ki wɛɛri mbe leele sro na kanhun yi.
66016009	Yila kre wrɛmu na leele sro mu wɛ, a pra na Nyiɛkpↄↄ ŋmba uu wa na jaŋga ni kanyana yire na kre suni, pe nsra pe jawala chinɛ mna Nyiɛkpↄↄ ŋga mɛɛ.
66016010	Bituŋu kↄnↄwo wre na u kanyana kotolo kre kna mu wo yurↄ wre ŋujↄↄn kre na. Titɛɛ kre nu, wↄmu na pan lawee ŋga nu yurↄ wre ŋunumu lii kre nu kro.
66016011	Ki wejiwrɛm sisaa na tia leele naa pe ndile niↄ, na Nyiɛkpↄↄ ŋmba uu wa nyjeeri wre suni, pe klɛ yire yira toto pe na kre ndra na. La, pe nsra pe jawala chinɛ mna laa pe sisam kro.
66016012	Bituŋu kↄↄnanuwo wre na u kotolo kre kanyana kna mna le lↄↄ kpↄↄ ŋga pe yeeri Eufreti kre nu. Lↄↄ kre nyumu na kↄ peii, mbe ŋulo mblɛ pie yiri yilafinhaa mbe pan kre jaa tro ki nu.
66016013	A ndaa ŋumufuɛn taarɛ plɛ nya a pra pe na kpanhↄↄnlↄ lɛ, na yilii wↄↄ badaaŋga wre, na yurↄ wre, na kafinɛ Nyiɛkpↄↄ kee nyanyofun wre nyuu.
66016014	Pre lɛ Sutna wre ŋumufuɛn mblɛ pe kawako kee pini kre. Pre ŋumufuɛn taarɛ pre, pre pe shie mbe sɛ tra ŋulo fni mbe pe paan ŋunↄ wi na Nyiɛkpↄↄ jaŋgafun wre ni u ble kpↄↄ kre nu.
66016015	"E le, mbe paan e fo na jio wi, a ŋmba we jaa tni mbe shie, mbe u yonyi le chichie, mbe wa tro wejiwaara, mbe nyifɛɛrɛ u gbo leele yiɛ na kre, wre wo yi dwamu."
66016016	A ŋumufuɛn pre na pan na ŋulo pre ni mu ble lawee ka nu, pe ki yeeri Amagedↄn Hebrie kayolo nu.
66016017	A bituŋu kↄↄnashinwo wre na u kotolo kre kna mna wo fuflɛ na. A mana badaaŋga ka na yili ŋujↄↄn kre kii wa suminyuŋgo nu wa kre nu mbo, "Ki kↄ!"
66016018	Titɛɛ kre nu, nyiɛ naa nyini na tini na twanri, a tra na seeri badaaŋga. Mu yire ŋga pe lewo wa, tra n da mu seeri ma tun. Kre ki wɛ yi kro na.
66016019	Chia kpↄↄ kre na yↄↄlɛ taarɛ, a waŋgra kakpↄɛ yire kro na juari, la, Nyiɛkpↄↄ nsra Babilↄn chia kpↄↄ kre sisam fɛɛ. Wra tia Babilↄn na u krↄ kuↄn simi kre gbↄ peii.
66016020	Kooyↄↄsu na nyuɛ na klↄ yi titɛɛ mna fun.
66016021	Nyiɛ subie nyjɛ yira sna mbe jaa ndro gbo naa tuuri leele na. A leele pre naa Nyiɛkpↄↄ suni pe kanyana yire praa nyaa kre ndra na. Ŋgi na, kra pe kanyana kpↄↄ mu pe ŋga.
66017001	A bitumblↄ kↄↄnashin pre pra kotie kↄↄnashin yire yii kre nunu na ni yeeri mbo, "Pan mbe ni mu nyina imi sembremu Nyiɛkpↄↄ we tɛtiɛrↄↄ kpↄↄ wre uu wa mu tni lↄɛ na kre ndie tini mbe da.
66017002	Ŋulo mblɛ pee wa tra na kro tiɛri na tɛtiɛrↄↄ kpↄↄ wre ni, a leele mblɛ pee wa tra kro u sisam simi kre ka gbↄ mu to."
66017003	Bawa nyjeeri bituŋu wre na ni ŋumu bali mna sɛ fimi lawee yire nu. Bawa ndaa chlↄ wa nya na uu wa mu tni yurↄ nyiɛ wa na. Na jiɛnlɛ mɛɛ bribri pe nyunↄ u na poŋgo. Na u ndrɛɛ kↄↄnashin, a u nyamblɛ kɛ.
66017004	Chlↄ wre na yoŋgo nyiɛ faa, na nyiɛ piipii paari, mna swa nyiɛ yirɛ, na dnɛ chaara chaara nyjɛ yiraa chiɛnri tɛɛ mna uyɛ san. Mna swa nyiɛ gbↄyira ka yii kɛɛ. Afunyi kee na u tiɛrɛɛ kee bribri yira ki nyi.
66017005	Pra ndrandra mɛɛ ka nyunↄ chlↄ wre nduwe na mbo, "Babilↄn kpↄↄ kre, tiɛrifɛɛnlɛ na tra afunyi kee lo."
66017006	Ndaa chlↄ wre nya na u Nyiɛkpↄↄ leele pre, mblɛ praa Yesu dansiɛrɛ lii kre gbo mna pe nyimi gbↄ mu to. Ŋga ndaa u nya ma kre, kra ni pe kawako ni.
66017007	A nyjeeri bituŋu wre na kna mu ni wie mbo, "Ŋgi ki tia kee ŋga mu pe kawako ni ŋga hin? Mbe mu nyina chlↄ wre na yurↄ ŋmba na u tni a u ndrɛ kↄↄnashin a u nyamblɛɛ kɛ kre ndrandra kee.
66017008	Yurↄ ŋmba mna nya kre naa wa na le fa, la, u n wa fuŋgaami, a kia mu kuraa, we yili wee ŋga ki n nyukↄↄrↄ ni kre nu mbe pan, mbe pe sɛ na u ni u kla ndoo. A leele mblɛ pee wa tra na, a pe n pe mɛɛ nyunↄ ŋmaa hlɛ kre nu mu yire waŋgra gbeele nyjila kre, na pe waa yurↄ wre nya, kie pe pe kawako ni, ŋgi na, yurↄ wre naa le fa, la, u n wa fuŋgaami na, nde uu wa mbe kↄↄ pan na.
66017009	Kena e yire kee nyjɛ le chichie, e yi nↄↄ loo. Yurↄ wre ndrɛ kↄↄnashin yire, yii wa mu yire mu nyuɛ kↄↄnashin nyjɛ na chlↄ wre jiin ŋga. A yii wa mu yire wa mu ŋulo kↄↄnashin ŋga na.
66017010	A ŋulo kↄↄnashin pre, pe knↄ ŋunumu lie to, a pe nunuu wa na u ŋunumu lii tɛ, a haŋu wre n ta mu pan tun, a na wre waa pan wa mu.
66017011	Wre yurↄ ŋmba wraa wa fa, a u n wa na kre, wre wi kↄↄnataarɛ wo, la, ŋulo kↄↄnashin pre nu u yili, a pie sɛ na u ni u kla ndoo.
66017012	A nyamblɛ kɛ yire mna nya kre, ŋulo kɛ lɛ, la, pre n ta mu yiri tun. La, pie pre na yurↄ wre ŋga jaŋga mbe pe ŋunumu li nyjila chiɛri.
66017013	Pre ŋulo kɛ mblɛ jawalaa nunu, a pie pe faŋga, na pe jaŋga kro wru mbe yurↄ wre ŋga.
66017014	Pre na Mbↄↄpↄ wre we ŋunↄ wi, la, Mbↄↄpↄ wre we pe ja. Ŋgi na, wre wi Tafɛɛnlɛ kro Tafun, na ŋulo kro ŋunu. A mblɛ u yeeri mu pe wↄ, a pe pe u shↄnlifɛɛnlɛ kre we tni u jaara. "
66017015	A nyjeeri bituŋu wre na kna mu yo ni pan mbo, "Lↄɛ nyjɛ mna nya a chlↄ tɛtiɛrↄↄ wre naa wa mu tni yi na kre, waŋgra na sele na yolo kro leele lɛ.
66017016	A nyamblɛ kɛ yire mna nya, na yurↄ wre ni kre, pie chlↄ tɛtiɛrↄↄ wre le nyibie, mbe yirɛ nyjɛ yii wa u pan kro shↄ mbe u ti wejiwaara. Pie u kaara ka, mbe u sro na kanhun ni.
66017017	Ŋgi na nyiɛkpↄↄ u pre ŋulo kɛ pre ŋga kre jawala kre, mbe pe kre jawala nunu kre ta, mbe pe jaŋga kro wru mbe yurↄ wre ŋga, mbe hɛ su nyjila ŋga nu nyjɛ Nyiɛkpↄↄ yo mu tɛɛ yire kro we pe.
66017018	A chlↄ wre mna nya kre, wre wi chia kpↄↄ ŋga ŋunumulie ki waŋgra ŋga ŋulo kro juule kre."
66018001	Kee nyjɛ kↄkro ni, ndaa nyjeeri bituŋu wa nya na, na u yire nyjeeri na tri tra. Wre bituŋu wre jaŋga na kpↄↄ, a u yɛnyiŋge na tia lawee na fniŋge na nyaa kama.
66018002	A bituŋu wre na paara na jaŋga ni mbo, "Ki ja, chia kre ja, Babilↄn chia kpↄↄ kre, ki ja. Ki kaari ŋumufuɛn tnihaa. Ŋumufuɛn nyini kro, na hanyiɛlɛ sisɛɛ mblɛ mu chin ŋga kro, bawa pe nyi.
66018003	Babilↄn tia waŋgra kro leele u tiɛrɛɛ kolo kre wru mu fun, Mu tia waŋgra ŋulo kro tiɛri. A waŋgra jafalifɛɛnlɛ yire u waŋgrɛ yirɛ tataara na mu kaari swafɛɛnlɛ."
66018004	A ndaa mana fↄŋgↄ ka loo nyjeeri na mbo, "Ni leele, e yili u nu e pan, na kre ma ee u sisam kee yire ka pe, mbaa kↄↄ u kanyana yire ka nya.
66018005	Ŋgi na? U sisam nɛɛ mu tro. A u sisam yire krɛrɛ, Nyiɛkpↄↄ yi sↄↄnri peii.
66018006	Nyjɛ u taa leele na kre, pie yi taa u na ka na. Kanyana nyjɛ u tia leele nya kre, pie ti u yii nya ma shiin. U gbↄ yira ŋga ni u simi le mu leele ŋga a pe gbↄ kre, pie simi shelee le ki nyini ma gbee shiin mbe u ŋga.
66018007	U uyɛ ta, na uyɛ kpↄↄri, kena pie yi kro kaari u pan kanyana na fooro. Imi na u yuu na, 'Ŋuchlↄ wi mi. Lekuchlↄ ma mi. A mba nyɛni, a mba fooro li fio.'
66018008	Yire kee nyjɛ u yuu ŋga na, u kanyana kro we chaa mbe pan u na ble nunu. Kumu na fooro na klo we to u na, a pie u sro na kanhun ni. Ŋgi ndra? O Tafun Nyiɛkpↄↄ ŋmba u u kpra kun kre, jaŋga kpↄↄ."
66018009	"Ŋulo mblɛ pee wa waŋgra nu, a pre na wre na tiɛri, na waŋgra yɛshↄↄrↄ lii kre, pie nyɛni mbe fooro li, na chia kpↄↄ kre waa na shio, a pia ki wre nya.
66018010	Ki fiɛrɛ we ti mbe pe yire lee mbra u kanyana kre le, mbra yuu, 'Atɛ! Atɛ! Babilↄn chia kpↄↄ kre, nyjila nunu chom na mu kanyana kro pan.'
66018011	A waŋgra yaulifɛɛnlɛ we u le mbra nyɛni, mbra fooro lii. Ŋgi na, na ndro n wa mbe pe yirɛ prɛ wee lↄ na.
66018012	Pe swa nyiɛ, na pe swa finyi, na pe yonyi chichiele, na tinyi chichiele nyini nyini, na pe yirɛ nyjɛ pe hlo ŋgaala tɛɛ mu pe, na yirɛ nyjɛ pe tinyi chichiele tɛɛ mu tɛ, na nyjɛ pe swa nyiɛ fre tɛɛ mu pe, na nyjɛ pe tↄↄnrↄ na dnɛ chichiele tɛɛ mu pe,
66018013	na nyjɛ pe tuwe ndiom tɛɛn tɛɛ mu pe, na simi gbↄ wo, na simi titi, paanu mimi na bleju mimi, na nui na mbaala, soolo na kɛɛ nyjɛ soolo tinii, tinlɛ na pe ŋmaa, yire yirɛ nyjɛ krɛrɛ ndro n wa mbe ka lↄ na.
66018014	Bawa yirɛ prɛfɛɛnlɛ pre we kna mbra yuu u pan mbo, 'Yirɛ tataara nyjɛ kee mu jawa nyjila kro nu kre, yi kro fun peii. A yirɛ nyjɛ mu ta mu tnimu nu na mu yɛ lii yire kro fun, a maa yi nya na fio.'
66018015	A yaulifɛɛnlɛ mblɛ pe jafa lii chia kpↄↄ kre na mu kaari swafɛɛnlɛ kre we yire yire haalee mbra le. Ŋgi na, pe u kanyana kre fiɛ. Pie na nyɛni mbra fooro lii,
66018016	mbra yuu na, 'Atɛ! Atɛ! Babilↄn chia kpↄↄ kre, Atɛ! Babilↄn ŋmba wraa yirɛ finyi, na wↄɛ, na nyiɛ chichiele, na swa nyiɛ yirɛ, na dnɛ chaarachaara nyjɛ yi chiɛnri teeri na uyɛ sani kre, atɛ!
66018017	A yire yirɛ chichiele nyjɛ kro fun u pan nyjila nunu chom nu.' Krↄɛ nyjɛ yi tro epo yiɛ na loplombo, na mblɛ pe jiin yi nu na kolo kuun, na leele mblɛ pe tnumu tuni yi nu, na epo yiɛ yaulifɛɛnlɛ kro we yire haalee,
66018018	mbra gble leni, na chia kre waa na shio, a pia ki wre nya, 'Kre kakpↄↄ n wa mbe pe na kre chia kpↄↄ ŋga yi fio.'
66018019	Pra tablↄ ko mu le ndra, na nyɛni na fooro lii na yuu, 'Atɛ, Babilↄn atɛ! Mu yirɛ ki tia leele mblɛ pee krↄɛ ni epo yiɛ na swa ta, a mu yirɛ yire kro pe yirɛ waara nyjila nunu chom nu.
66018020	E mblɛ ee wa nyjeeri, e ti mbe e yiɛshↄ. Ŋgi na? Pe chia kpↄↄ kre kla. Nyiɛkpↄↄ leele na bitumblↄ pre, na Nyiɛkpↄↄ kee nyanyofɛɛnlɛ, e ti mbe e yiɛ shↄ. Ŋgi na? Nyiɛkpↄↄ Babilↄn ndie tini, nyjɛ u pe e na kre ndra na.' "
66018021	Ndaa nyjeeri bituŋu faŋgafun wa nya, na u dnɛ ka wru. Ki kpↄↄrↄm na da na fifiire tre dnɛ ni, a wra ki wa epo nu, mna kna mbo, "Pan pie Babilↄn chia kpↄↄ kre viŋge mbe wa, mbe pia ki nya na fio.
66018022	A pia saŋgo gbunfɛɛnlɛ, na mɛkↄmblↄ, na brↄɛnfↄfɛɛnlɛ mana loo ki na na fio. A pia tnumutunfun wa nya tnumu ka na ki nyini nu na fio. A pia yirɛ tree tiŋge loo na fio.
66018023	A pia kaniɛ nya mu na na fio. A pia bijↄ ndee bijↄplↄ mana loo mu na na fio. Mu yaulifɛɛnlɛ pre kaari waŋgra loplombo lawee kro nu, a mu yire mu kafinɛ dobodobo na, mu waŋgra kro leele fana.
66018024	Nyiɛkpↄↄ kee nyanyofɛɛnlɛ na Nyiɛkpↄↄ leele mblɛ pra gbo kre, na leele mblɛ pe gbo waŋgra nu kre kro, pra pe nyimi nya Babilↄn na. Ki tia Nyiɛkpↄↄ we u ndie tini kpↄↄ."
66019001	Nyjɛ kↄkro kre ndaa yira ka tiŋge loo nyjeeri na lenɛɛrɛ maalɛɛ yi, a yiraa yuu mbo, "Haleluuya! Ŋmaashↄmu na yɛnyiŋge, na jaŋga kro Tafun wi o Nyiɛkpↄↄ wre.
66019002	U tam kuↄn pe kpra mu fraka, a tɛtiɛrↄↄ kpↄↄ wre u u tiɛrɛɛ tɛɛ mu tra kla kre, u u pimi kun. Nyiɛkpↄↄ u ndie tini ŋga u u sumifɛɛnlɛ gbo kre ndra na."
66019003	Leele pre mana na ndru mu yili shiin wo na mbo, "Haleluuya! Chia kre shio, a ki wree wa mbra shie nyjeeri nyjila kro nu."
66019004	Bawa loplombo fulo na jijirɛ pre, na yurɛ jijirɛ pre na kosie kan mna Nyiɛkpↄↄ ŋmba uu wa mu tni ŋujↄↄn kre na kre yiɛ na yuu mbo, "Amin! Haleluuya!"
66019005	A mana ka na yili Nyiɛkpↄↄ ŋujↄↄn kre lawee mbo, "Nyiɛkpↄↄ sumifɛɛnlɛ, e o Nyiɛkpↄↄ wre ŋga mɛɛ, yire mblɛ e u fiɛ kre kro, leele fiɛnfiɛn na lekpↄɛ kro."
66019006	Ndaa yira ka tiŋge loo, a kra pe na lenɛɛrɛ mana yi. Na ki tini na chↄlↄjuu yi. Mnaa tini na nyiɛtwanraa yi badaaŋga. A ndaa loo na pe paara kpↄↄ mbo, "Haleluuya! Ŋgi na? O Tafun jaŋgafun Nyiɛkpↄↄ wre wi ŋunu.
66019007	E ti mbe o yiɛshↄ kpↄↄ, mbe o na u kaan yɛnyiŋge. Ŋgi na? Fuŋga Mbↄↄpↄ wre bijam nyjila kre da. A u bijↄ wre uyɛ kna.
66019008	Pe bijↄ wre ŋga kolo na u Mbↄfiŋge ŋga ki chiɛnri mu pe cheche tↄ, mbↄfiŋge kre ki Nyiɛkpↄↄ lefrakae pre kepele nyina."
66019009	Bituŋu wre na kna mu yo ni pan mbo, "Kee nyjɛ nyunↄ, mblɛ pie yeeri mbe pe paan Mbↄↄpↄ wre bijam sro kre li kre wo yi dwamu." A bituŋu wre na kna mna yo ni pan mbo, "Nyiɛkpↄↄ titi nyu kayolo yi kre."
66019010	A ndaa kosie kan bituŋu wre yiɛ mbra u sumi, a wra kna mbo, "Maa pe ma, sumifun wi mi, imi ŋu na mu wolo pre sumi, mu Yesu kpra kee kre yii kɛshiin kre chↄↄ pan ni nyi. Kena kosie kan Nyiɛkpↄↄ yiɛ. Yesu kee yire chↄↄ Kpra Ŋumu wre na wↄ mu Nyiɛkpↄↄ kee nyanyofɛɛnlɛ pre nyina."
66019011	A ndaa nyjeeri nya na ki nyaa, a ndaa sofiun wa nya. Ŋmba wraa wa mu tni u na kre mɛɛ na yi, Shↄnlifun na Kprafun, a u fraka u kpra kuↄn, na u ŋunↄ wiire nu.
66019012	U nyiɛlɛ naa kani na kanhun yi, a wra ŋunu juulee juule tataara. A pra mɛɛ ka nyunↄ u na, ndro nsraa wa mu ki chin, fↄna wre chiin bↄkↄ.
66019013	Wra dodoŋgi titnↄŋↄ ka le, a pra nyimi nyaara ki na poŋgo. A u mɛɛ ŋga na pe u yeeri yi "Nyiɛkpↄↄ kee."
66019014	A ŋunↄ wifɛɛnlɛ mblɛ pee wa nyjeeri na taa u kro, mu nduu soolo fimble na, mna dodonyi finyi prupru le le.
66019015	Brↄfiɛn yiɛshiin nyutaan ka naa yilii u nyuu. Kre ni we tɛɛ mbe waŋgra leele kla. Mbe tↄↄnrↄ fwa tɛɛ mbe pe le. Wre we pan na Nyiɛkpↄↄ jaŋgafun wre krↄ kuↄn kpↄↄ kre ni, mbe Simi kre yuwi ki fɛɛrihaa.
66019016	Pra mɛɛ ka nyunↄ u dodoŋgi kre, na u jesiŋge na mbo, "Ŋulo kro kro Ŋunu, na tafɛɛnlɛ kro Tafun."
66019017	Ndaa nyjeeri bituŋu wa nya na uu wa mu yire yila na, na paara badaaŋga na hanyiɛlɛ mblɛ pe tro nyiɛ babaari kro yeeri mbo, "E pan e fni titɛɛ e Nyiɛkpↄↄ sro kpↄↄ kre li.
66019018	E pan e fni e ŋulo, na sojae loplombo, na sojae, na soolo, na pe nduufɛɛnlɛ, na leele mblɛ e chin ŋga kro, mblɛ pe lↄ, na mblɛ pe n lↄ, na lekpↄɛ na bɛɛlɛ, e pan e pe wejikaara wru e li."
66019019	Bawa ndaa yurↄ wre na ŋulo mblɛ pee wa tra na kre na pe ŋunↄ nya, na pe pan mu fni titɛɛ mbe ŋunↄ wi na sofiun nduufun wre na u ŋunↄ ni.
66019020	Pra yurↄ wre na kafinɛ Nyiɛkpↄↄ kee nyanyofun wre wraa dobodobo woni yurↄ wre yiɛ na kre yii. Wre wra yire u dobodobo yire na mna mblɛ yurↄ wre tnↄ, kre na mblɛ pe u sɛɛn kre sumi kre fana. Yurↄ wre na kafinɛ kee nyanyofun wre, pra pe yii lewolo mna sɛ le kanhun tapla ŋga nu pwa tuwe nyi, na nyini kre nu.
66019021	Sofiun nduufun wre na brↄfiɛn yiɛshiin ŋga kraa yilii u nyuu kre tɛɛ mna leele hamblɛ pre gbo peii, a hanyiɛlɛ pre na li mu yↄↄ mu tro.
66020001	Ndaa ndru mna bituŋu wa nya na u yiri nyjeeri na tiri tra, mna wee ŋga ki n nyukↄↄnrↄ ni kre safwa na jlↄnyi snam yɛ yii kɛɛ.
66020002	A wra wↄↄ kpↄↄ wre wraa wa fa kre, Sutna wre, wra u yii mna u pↄ mbe sɛ su yɛlɛ kagbeŋge nyu na.
66020003	A wra u wa wee jiom kre nu, mna ki nyu tↄ, mna ki nyu kre yii na yira ni, mbe wa kolo ta mbe waŋgraleele fana na, mbe sɛ su na yɛlɛ kagbeŋge kre nyu we to. Na yɛlɛ yire nyu waa to, pie u saan mbe wa nyjila chiɛri na.
66020004	Ndaa ndru mna ŋujↄɛn yɛ nya, na leele mblɛ pee wa mu tni tni yi na kre, na pe pe ŋga jaŋga mbe pe kpra kun. Ndaa mblɛ praa Yesu dansiɛrɛ lii, na Nyiɛkpↄↄ ketaan kre yuu, a pra pe gbo kre krɛrɛ nya. Na mblɛ pe n na yurↄ wre, na u sɛɛn kre sumi, a ki tia yurↄ wre tnↄmu n wa pe nduweele na, ndee pe kɛnyi na kre, ndaa pe kro nya, na pe nyi peii, a pre na Kristo wre naa ŋunumu lii mbe sɛ su yɛlɛ kagbeŋge nyu na.
66020005	A leele hamblɛ mblɛ pra ku kre nsra nyi mna sɛ su nyjila ŋga nu yɛlɛ kagbeŋge kre nyu na to. Kunnyiɛ ŋga ki yiɛklu yi kre.
66020006	Mblɛ pie nyi kunnyiɛ jle wo kre nu kre wo yi dwamu na cheche. Kumu shiin wo kre wa jaŋga ta pe na. La, pie pe Nyiɛkpↄↄ na Kristo wre sↄfue. Mbe pre na Kristo wre chaa mbe ŋunumu li yɛlɛ kagbeŋge.
66020007	A na yɛlɛ kagbeŋge nyjɛ nyu waa to kre, pie Sutna wre saan, mbe u wↄ mbe yili wee kre nu,
66020008	mbe u pan mbe waŋgra leele fana na, mbe sɛ su waŋgra kokoe jijirɛ yire kro na, yire yi Gog na Magog. Sutna we pe kro ble mbe sɛ na pe ni ŋunↄ. Pe nɛɛmu pe na lↄↄ nyu tanyiɛ yi.
66020009	A pra nyina mu tra yiɛ tↄ, mu Nyiɛkpↄↄ leele pre tnihɛɛ, na u chia ŋga u kori kre kun mu le lalaa. La, kanhun na yiri nyjeeri mna kna mu pe sro peii.
66020010	A Sutna ŋmba wra pe fana kre, pra wre yii mna sɛ le kanhun tapla ŋga nu pwa tuwe chaa mbe nyi kre nu, mna pra yurↄ wre na kafinɛ Nyiɛkpↄↄ kee nyanyofun wre yii mna sɛ le kre. A pie kala nya wa lafo na ble nyjila kro nu.
66020011	Ndaa ŋujↄↄn fiŋge badaaŋga ka nya, na ndro waa wa mu tni ki na. A tra na nyjeeri na fɛ mu fun u yiɛ, Lawee nsraa wa yi pan mbe yi tni.
66020012	A ndaa mblɛ pe ku mu nyi kre nya, lekpↄɛ na pe fiɛnfiɛn kro, a praa wa mu yire ŋujↄↄn kre yiɛ. A pra hlɛ nyaa nyaa mu tɛɛ. A pra hlɛ fↄŋgↄ ka nyaa, kre na pe ŋmaa hlɛ a ŋmba wraa wa mu tni ŋujↄↄn kre na kre na mblɛ pe ku mu nyi kre kepelee tↄↄnri hlɛ yire nu mna pe kpra kun.
66020013	Leele mblɛ lↄɛ na li kre, kra pe wↄ mu pan, kumu na kuulo ndoo na ki gboolo kro wↄ mu ŋga. A pra pe kro kpra kun kepelee nyjɛ pra pe na.
66020014	Pra kumu na kuulo ndoo wa kanhun tapla kre nu. Kumu shiinwo kre yi kanhun tapla kre.
66020015	A ŋmba mɛɛ pe nsra nya ŋmaa hlɛ kre nu kre, pra u wa kanhun tapla kre nu.
66021001	Ndaa nyjeeri fↄŋgↄ na tra fↄŋgↄ nya. Na nyjeeri jle wo kre, na tra jle wo kre, na epo n wa na.
66021002	A ndaa chia cheche kre, Jerusalɛm fↄŋgↄ kre nya, na ki yiri nyjeeri Nyiɛkpↄↄ pan na paan, a pe ki san na bijↄ pe san wra shie u plↄ pan.
66021003	A ndaa mana kpↄↄ ka loo a kra yili Nyiɛkpↄↄ ŋujↄↄn kre lawee mbo, "E le, Nyiɛkpↄↄ tnihaa kre wa leele nu, a wre na pre we chaa mbe tni, mbe pe pe u leele, mbe u pe pe Nyiɛkpↄↄ. Nyiɛkpↄↄ wre titi we tni na pe ni.
66021004	Wre we pe yotunyi tlu pe nyiɛlɛ. Kumu n wa bawa, a foorolie na nyɛnɛɛ, ndee yira n wa wa. Ŋgi na, yirɛ lɛɛlɛ yire n wa na."
66021005	A ŋmba wraa wa mu tni ŋujↄↄn kre na kre na kna mbo, "E le, ni yirɛ kro pe fↄŋgↄ." Mna kna mu yo na mbo, "Kee nyjɛ nyunↄ. Ŋgi na? Yire kee nyjɛ pe shↄnli kee na kpra kee."
66021006	A wra kna mna yo ni pan mbo, "Ni ki pe mu kↄ! Mi wi Jlo, a mi wi Haŋu wre, yɛklo na kotↄŋu wre ŋmba gbↄↄ ta kre, mbe u ŋga blo nyumu ŋga ki pe ŋmaa nyumu kre ka mbe u gbↄ finfin.
66021007	A ŋmba we wi mbe yili kpan, we krↄ yirɛ ta, a mbe pe ufun Nyiɛkpↄↄ, mbe ufun pe ni pↄ.
66021008	La, mblɛ pe n gbun ni, na mblɛ pe n shↄnli, na mblɛ pe nyjɛ yi n fna pini kre, na linkufɛɛnlɛ, na tiɛrifɛɛnlɛ, na tuwewafɛɛnlɛ, na sɛɛn sumifɛɛnlɛ, na kafinɛfɛɛnlɛ kro, pie pre leele mblɛ wa kanhun tapla ŋga ki shio na pwa tuwe chaara ni kre nu, kre yi kumu shiin wo kre."
66021009	Nyjeeri bitumblↄ kↄↄnashin pre pra kotie kↄↄnashin nyjɛ nu kanyana nununu kↄↄnashin hɛnyi yire na nyi kre yii kre nunu na pan mna yo ni pan mbo, "Pan mbe ni mu nyina bijↄ wre, Mbↄↄpↄ wre bijↄ wre."
66021010	Titɛɛ kre nu, a Kpra Ŋumu wre na pan ni nu, a bituŋu wre na ni wru mna sɛ nyua gedeŋge ka ndra na. Bawa wra ni nyina Jerusalɛm chia cheche kre, na ki yiri nyjeeri Nyiɛkpↄↄ pan na paan tra.
66021011	A Nyiɛkpↄↄ yɛnyiŋge na tia kraa chiɛnri. Chia kre naa chiɛnri na dnɛ chichie titi yi. Mna pe na yira ka yi pe ki yeeri jaspa, na nyaa na dwanle yi.
66021012	Pra bubuŋgo gedeŋge ka faanri mu chia kre fɛ mu kun, a ki kooloe naa kɛmbↄshiin, a nyjeeri bitumblↄ kɛmbↄshiin yire yi nyu yire na, na yi sri. Pra Israel sele kɛmbↄshiin yire mɛɛ nyunↄ jlonwee nyu yire kro na nununu.
66021013	Jlonwee yire pra yi wↄ chia kre kokoe jijirɛ na, taarɛ naa wa na le yilafinhaa, a taarɛɛ wa yila tohaa, a hɛnyi yiree wa kokoe shiin hɛnyi yire na.
66021014	Chia kre bubuŋgo ŋga pra faanri kre, pra ki nↄↄ le mu taa dnɛ kɛmbↄshiin na, yire dnɛ yire na pe Mbↄↄpↄ wre bitumblↄ kɛmbↄshiin pre mɛɛ nyunↄ.
66021015	Bituŋu ŋmba wra paara ni pan kre na swanyiɛ kaan ŋga ni pe yirɛ kra yii kɛɛ, ŋga ni wraa paan mbe chia kre jlonwee, na ki mboo ŋga pe faanri mu ki fɛ mu kun kre kra.
66021016	Chia kre titnↄmu na ki valam na yila, chichie a ki jenu jijirɛ yire kro na yila. A bituŋu wre na u kra kaan kre tɛɛ mna chia kre kra, a ki titnↄmu na ki valam na ki gedem kro na pe kↄnsni kagbeŋge na lafɛɛknↄ.
66021017	Bituŋu wre na bubuŋgo kre kra, a kre gedem na pe sↄↄlↄɛ fuloetaarɛ na mu ki wru imi na lewo yira kra na.
66021018	Dnɛ chiɛnri wee yɛ yi, pe i yeeri jaspa, yire ni pra tɛɛ mu bubuŋgo kre faanri, a swa nyiɛ titi ni pe tɛɛ mna chia kre sin, a kraa nyaa chasi na dwanle yi.
66021019	Bubuŋgo kre nↄↄhlehaa kre, dnɛ chichiele nyini nyini ni pra tɛɛ mu ki hle. Dnɛ jle wo kre praa ki yeeri jaspa, kraa chiɛnri, a shiin wo kre na pe na bluu yi, praa ki yeeri Safai, a taarɛ wo na pe dnɛ chaarachaara yi, pe ki yeeri agate, jijirɛ wo kre praa ki yeeri emerald.
66021020	Ki ŋga kra taa knↄ wo kre pe ki yeeri oniks, a kↄↄnanu wo kre praa ki yeeri kanilian, a kↄↄnashin wo kre na pe na ŋgonyina yi, praa ki yeeri kwats. Kↄↄnataarɛ wo kre praa ki yeeri bɛril, a kↄↄnajirɛ wo kre praa ki yeeri Topaz. Kɛ wo kre praa ki yeeri Krisopreiz, a kɛmbↄnunu wo kre pe ki yeeri jasinf, a kɛmbↄshiin wo kre, pe ki yeeri ametist.
66021021	Chia kre salegu kɛmbↄshiin yire, dnɛ chichiele kɛmbↄshiin pra tɛɛ mna yi pe, pe dnɛ yire yeeri pearl, salegu nunu na ki dnɛ yi. A swa nyiɛ ni pe tɛɛ mu chia kre lete pe, a kraa nyaa yem na dwanle yi.
66021022	Ni nsra Nyiɛkpↄↄ sumi nyuŋgo nya chia kre na. Ŋgi na, o Tafun Nyiɛkpↄↄ wre, jaŋga kro Tafun wre, na Mbↄↄpↄ wre, pra wa lawee kro nu, a pra u sumi.
66021023	Chia kre n yila shian, a nyiɛpↄ fiŋge n shian wa. Ŋgi na, Nyiɛkpↄↄ yɛnyiŋge kre tia chia kre na nyaa kama. A Mbↄↄpↄ wre pe ki kania.
66021024	Waŋgra kro leele we nya ki kania na mbra nyaari, mbe ŋulo mblɛ pee wa tra na pan na pe swa yirɛ ni ki na.
66021025	Nyjila kro nu, chia kre salegu yire we nyaa mbe tni, pia yi tↄ fio. Ŋgi na, ble na wↄ wa,
66021026	Pie yire yɛnyiŋge na kpↄↄmu ni waŋgra kro nu mbe pan chia kre na.
66021027	La, yira ŋga ki n pe cheche ka wa le chia kre na, a lewo ŋmba u afunyi kee pini, na kafinɛfɛɛnlɛ wa le ki na. Fↄ mblɛ mɛɛ pe nyunↄ Mbↄↄpↄ wre ŋmaa hlɛ kre nu kre bↄkↄ.
66022001	Nyjeeri bituŋu wre na ndru mna sɛ ni nyina lↄↄ ŋga nu ŋmaa nyumu nyi kre, na kii wa na chiɛnri na dwanle yi, mnaa yilii Nyiɛkpↄↄ na Mbↄↄpↄ wre ŋujↄↄn kre ndoolo,
66022002	na fuu na tro chia kre lete lalaa. Lↄↄ kre kokoe gbee shiin yire kro na ŋmaa tinyi yire na nyi mu yire yire, na sɛni gbee kɛmbↄshiin, yɛlɛ nyu. Tinyi yire we sɛ gbee nunu nyiɛpↄ, a yi wrɛ ni pe tɛɛ na waŋgra kro leele trai.
66022003	Yira ŋga Nyiɛkpↄↄ na sun kro wa le chia kre na. La, Nyiɛkpↄↄ na Mbↄↄpↄ wre ŋujↄↄn kre we pe chia kre na, mbe u sumifɛɛnlɛ na u sumi.
66022004	Pie Nyiɛkpↄↄ yiɛ nya, mbe pe u mɛɛ nyunↄ pe nduweele na.
66022005	Ble wa wↄ na fio, a kania kee wa leele shian, a yila wa yili wa. O Tafun Nyiɛkpↄↄ titi wi pe kania, mbe pra ŋunumu lii nyjila kro nu.
66022006	A bituŋu wre na kna mu yo ni pan mbo, "Yire kee nyjɛ pe shↄnli kee, na kpra kee, a o Tafun Nyiɛkpↄↄ ŋmba wra u ŋumu le u kee nyanyofɛɛnlɛ nu kre, u u nyjeeri bituŋu tun mbe u pan mbe u sumifɛɛnlɛ nyina kee nyjɛ yia mu mbe pan kre."
66022007	Yesu yo mbo, "E loo, ni paan fuŋgaami, kia mu, kena ŋmba we wↄnnyinakee nyjɛ yii wa hlɛ ŋga nu ŋga shↄ mbe li kre, we dwamu ta."
66022008	A mi Jↄn, ni yire kee nyjɛ loo mu yi nya, ŋga ndaa yi loo, mna yi nya mu kↄ kre, ndaa kosie kan bituŋu wre wra ni nyina yire kee nyjɛ kre yiɛ mbe u sumi.
66022009	La, wra kna mna yo ni pan mbo, "Maa pe ma, sumifun wi mi chↄↄ, imi na ŋu na mu wolo Nyiɛkpↄↄ kee nyanyofɛɛnlɛ pre na mblɛ pe hlɛ ŋga kee shↄ mu li kre sumi kre chↄↄ, pan ni nyi. Kena Nyiɛkpↄↄ sumi."
66022010	A wra ndru mna yo ni pan mbo, "Maa shia wↄnnyinakee nyjɛ yii wa hlɛ ŋga nu ŋga ndra leele na. Ŋgi na, nyjila kre mbra mna, na yire kee yire we pan.
66022011	Lewo ŋmba u sisam pini kre, ufun u kro wra sisam pini, mbe ŋmba u nɛɛrɛ kee pini kre kro mbra yi pini. A ŋmba u chichie pini kre, u kro mbra chichie pini, mbe lewo ŋmba u pe cheche kro ma."
66022012	A Yesu na kna mbo, "Loo, ni paan fuŋgaami, ni paan na ndro kro fↄtↄↄrↄ ni mbe u fↄlↄ tↄ imi na u tnumu nyi.
66022013	Mi wi Jlo, a mi wi Haŋu, yiɛklo na kotↄŋu, mi wi nↄↄhlehaa na nyukↄↄrↄ.
66022014	Mblɛ pe pe dodonyi je kre we dwamu ta, a pre pie kolo ta mbe ŋmaa tiŋge kre sɛŋge ta mbe li, mbe nyaari chia kre jlonwee nyu na mbe le chia kre lam.
66022015	La, leesaala pre, na chlɛfɛɛnlɛ pre, na tiɛrifɛɛnlɛ pre, na linkufɛɛnlɛ pre, na mblɛ pe sɛɛnlɛ sumi, na mblɛ pe kala fnɛ pe paaraa na pe kepeelee na kre, chia kre mbookrↄ pie kro.
66022016	Mi Yesu ni nyjeeri bituŋu tun mbe u paan yire kee nyjɛ kpali sumifɛɛnlɛ pre pan. Devid nana wi mi, mi wi nyisee nyu wↄlↄ ŋga ki nyaa chiriri."
66022017	Nyiɛkpↄↄ Ŋumu na Mbↄↄpↄ wre bijↄ wre yo na! "Pan". A e ti ŋmba we kee ŋga loo kpan kre yo na, "Pan". A ŋmba gbↄↄ ta kre, u pan u ŋmaa nyumu kre shↄ finfin.
66022018	Ni e jaari, yire mblɛ e wↄnnyinakee nyjɛ yii wa hlɛ ŋga nu ŋga loo kre kro. Ŋmba we ka ya kee yire na kre, Nyiɛkpↄↄ we ti mbe kanyana nyjɛ yii wa hlɛ ŋga nu kre ufun nya.
66022019	A na ndro waa ka wↄ mu yili hlɛ ŋga wↄnnyinakee nyjɛ nu kre, ufun wohaa ŋga we ta mbe yili ŋmaa tiŋge kre sɛŋge nu kre, Nyiɛkpↄↄ we ki shↄ u pan. A ufun tnihaa ŋga kii wa chia cheche ŋga kee pe nyina hlɛ ŋga nu kre, kie yili u kɛɛ.
66022020	Ŋmba u yire kee nyjɛ dansiɛrɛ lii kre yo mbo, "Kpra yi, ni paan fuŋgaami." Amin! Pan o Tafun Yesu!
66022021	O Tafun Yesu dwamu kre ki pan e kro na. Amin.
