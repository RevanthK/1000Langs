40001001	अब्राहाममी छा दाऊद, दाऊदमी छा येशू ख्रीष्‍टमी पूस्तऊली:
40001002	अब्राहाम इसहाकमी पा तूवा। इसहाक याकूबमी पा, याकूब यहूदा ना म्बू-म्नेछोचीम् पा तूवा,
40001003	यहूदा फारेसमी लो जाहेरमीलो खची पा तूवा। खचीम् खची मा क तामार तूवा। फारेस हेस्रोनमी पा, हेस्रोन आराममी पा,
40001004	आराम अम्‍मीनादाबमी पा, अम्‍मीनादाब नहशोनमी पा, नहशोन सल्‍मोनमी पा,
40001005	ना सल्‍मोन बोअजमी पा तूवा। बोअजमी म्मा राहाब तूवा। बोअज ओबेदमी पा तूवा। ओबेदमी म्मा रूथ तूवा। ओबेद यिशैमी पा,
40001006	यिशै दाऊद होङाबूम् पा तूवा। दाऊद सोलोमनमी पा तूवा। सोलोमनमी म्मा उरियाहमी म्तोमा तूवा।
40001007	सोलोमन रहबाममी पा, रहबाम अबियामी पा, अबिया आसामी पा,
40001008	आसा यहोशापातमी पा, यहोशापात यहोराममी पा, यहोराम उज्‍जियाहमी पा,
40001009	उज्‍जियाह योताममी पा, योताम आहाजमी पा, आहाज हीजकियामी पा,
40001010	हीजकिया मनश्शेमी पा, मनश्शे अमोनमी पा, अमोन योशियाहमी पा,
40001011	योशियाह यकोनियासमी ना म्नेछोचीम् पा तूवा। बेबिलोनपी यहूदीस् कैद मस्‍ना खाईम् लाईस्पी खस् जन्मेई छूवाक तूवा।
40001012	बेबिलोनपी कैद मस्‍ना खाईचीकप्‍का: यकोनियास शालतिएलमी पा तूवा, शालतिएल यरुबाबेलमी पा,
40001013	यरुबाबेल अबिउदमी पा, अबिउद एल्‍याकीममी पा, एल्‍याकीम आजोरमी पा,
40001014	आजोर सादोकमी पा, सादोक आखिममी पा, आखिम एलिउदमी पा,
40001015	एलिउद एलाजारमी पा, एलाजार मत्तानमी पा, मत्तान याकूबमी पा तूवा।
40001016	याकूब योसेफमी पा तूवा, खम् म्तोमा मरियम तूवा। खूङ्‌क मरियमआङ् येशू वात्‍क तूवा, ख ख्रीष्‍ट मीयची।
40001017	ङ्‌कतोङ्ना अब्राहामपीका दाऊद सम्‍मो पोङ् लीक् लीऊ छूवा, ना दाऊदमी नाम्‍लापीका बेबिलोनपीका लईम् नाम्‍ला सम्‍मो पोङ् लीक् लीऊ, खीक्‍का बेबिलोनपीका लत्‍ताक नाम्‍लापीका ख्रीष्‍टमी नाम्‍ला सम्‍मो पोङ् लीक् लीऊ छूवा।
40001018	येशू ख्रीष्‍टमी जन्‍म ङ्‌कतोङ्ना छूवा: येशूम् म्मा मरियम योसेफपी ङोक्‍दीत्‍चीक तूवा, खोदोलोई योसेफलो खची सूर् छूम् लाईस्‍पी मरियम पवित्र आत्‍मापीका होपोसूम् छूवाक खोछेत्‍ता।
40001019	खोदोलोई म्तूप्पो योसेफ धर्मी मीस् तूवाकसा, मरियम ङाजावापी मान्ममो सूपीछा होम्येम् लन्‍ची मअ।
40001020	योसेफआ ङ्‌क रीङ् म्सानीवापा मीन्चक तूवा, खोदोलो म्सोमेपा योबोरोबूम् रीदाम् पोक् खोमन्‍ची, ना ख ओरो लअ, “योसेफ, दाऊदमी छाङा, मरियमलो सूर् मम् कीनव, ऊदोईपीक्यालो मूङ्‌कम् सागोवापा तूक छा, पवित्र आत्‍मापीका छूवाक तूये।
40001021	खसा ईल्पो छा वात, ना आना खम् नीङ् येशू यूक्स, ऊदोईपीक्यालो खसा म्होप्मी मीस् खची मोऊपीका लेन्‍चा मीय।”
40001022	खारीबोपोचीप्‍का योबोरोबू नेनाक रीङ् पूरा छूम् लागी ङ्‌क खोलोङ् छूवाक तूये:
40001023	“येन्‍नूम्‍व, ईल्पो म्सूर् मान्छूक् मीम्छा होपोसूम् छूये, ना खसा ईल्पो छा वात, खीक्‍का खम् नीङ् इम्‍मानुएल यूक्सची,” खूङ्‍कम् अर्थ क, “नीनाम्मा केईलो” पीक्‍याक के।
40001024	योसेफ थीतापका, ना योबोरोबूम् रीदाम् पोक्‍आ ख ऊई लक तूवा खूङ्‌क तोङ्नाङ् खसा मरियमलो सूर् मची।
40001025	खीक्‍का मरियमआ छा माङ्वाईम् सम्‍मो योसेफ खलो माङ्ईम्। खीक्‍का योसेफआ मूङ्‌क छाम् नीङ् येशू यूक्सू।
40002001	हेरोद होङाबूम् नाम्‍लापी यहूदियामी बेथलेहेमपी येशू जन्‍मेई छूवा, खोदोलो नाम्‍आप्स्को हेम्क ज्‍योतिषीची यरूशलेमपी ताबानाना खचा ओरोपीका,
40002002	“यहूदीचीम् होङाबू छूवाना जन्‍मेई छूक् हापी तूये? ऊदोईपीक्यालो केईका खम् सोङ्‌गेर् नाम्‍आप्स्कोपा तम्‍काना ख सेवा छोक्‍स् बानीकाक तूये।”
40002003	ङ्‌क रीङ् हेरोद होङाबूआ येनू, खीक्‍का ख हायाम् म्सानीवा चाईसा, खोरोनाङ् यरूशलेमपी तूप्‍चीम्‍सो खोलोमीङ् खची सानीवा चाईसा।
40002004	खीक्‍का खसा देप्‍क पूजारीची ना शास्‍त्रीची ऊदेप्‍पी बात्ल मची ना “ख्रीष्‍ट हापी म्माआ वात?” पीकाना तत्‍ची।
40002005	खोदोलो खचा हेरोद ओरोलची, “यहूदियामी बेथलेहेमपा। ऊदोईपीक्यालो खारीबोपोचा ओरो पीम् छाप्‍चीक तूये:
40002006	‘ए यहूदापी क बेथलेहेम तेल्ङा, यहूदियामी चारतोप्‍चीप्‍क हेप्पीका दूङ् चीमा आन् मान्तू, ऊदोईपीक्यालो आम्‍पीका ईबूम् चारतोप् पके खूङ्‌कसा ओ मीस् इस्राएलीचीम् चोलो-गूलो मय’।”
40002007	खीक्‍का हेरोदआ मूङ्‌क ज्‍योतिषीची सूपीछा काछचीना ऊक नाम्‍लापी सोङ्‌गेर् दाताक तूवा, खूङ्‌क खचीप्‍का तूम् तअ।
40002008	हेरोदआ खस् ओरो लचीना बेथलेहेमपी पोक्‍स्‍ची, “खात्‍नीना नम्‍लोना मूङ्‌क नूक्छा लाम्‍नूम्‍व। खीक्‍का मूङ्‌क नूक्छा छीप्‍नूम्‍कप्‍का कोङ्सो ईयोनीव, ना कोङासो मूङ्‌क नूक्छा सेवा छूयो।”
40002009	खीक्‍का होङाबूम् रीङ् येन्‍चीना खचा खची लाम् कल्‍ची। ऊक सोङ्‌गेर्‌ये खचा नाम्‍आप्स्कोपा तचीक तूवा, मूङ्‌क सोङ्‌गेर् खची लाईस्-लाईस् खाता, ना मूङ्‌क नूक्छा तूवाक थाऊपी तातेकाकप्‍का मूङ्‌क सोङ्‌गेर् मूङ्‍कपीङ् अरेई छूवा।
40002010	ना खचा मूङ्‌क सोङ्‌गेर् तची, खोदोलो खस् हायाम् खची जी नअ,
40002011	खीक्‍का खस् खीम्गो वोङालो मूङ्‌क नूक्छा म्मा मरियममी बोगोपी तूवाचाक तची, ना खचा कूम्‍चीनीना ख सेवा छची। खीक्‍काना खची कन्‍तुर हल्‍चीना हाल्‍ङो, नाम् चानप् दूप् ना मूर्रमी चाचोदाम् चारेई मची।
40002012	खीक्‍का हेरोद तूकपा आत्‍तानीना खान्‍नीनव पीम् खची सेमोपा नीनाम्माआ लचीना खस् बीन्‍नीपा लाम्‍ला खची होप्‍मी छाप्‍कूवापी आत्‍ता।
40002013	खस् आत्‍ताना खाताकप्‍का, ईल्पो रोबूम् रीदाम् पोक् म्सोमेपा ताना योसेफ ओरो लअ, “पक्‍ते, ना नूक्छा लो म्मालो खाईचीना मिश्र छाप्‍कूवापी जूकाखात्‍नीते, खीक्‍का कोङा आन् ऊसो लोयान्‍नोक सम्‍मो मूङ्‍कपीङ् तूवानीते। ऊदोईपीक्यालो हेरोदआ नूक्छा सेईम् लाम्‍चयक तूये।”
40002014	खीक्‍का योसेफ सेपाङ् पकाना मूङ्‌क चीमा नूक्छा लो म्मालो खाईचीना मिश्र छाप्‍कूवापी खालेता।
40002015	खीक्‍का हेरोद मान्सीम् सम्मो खस् मूङ्‍कपीङ् तूवा। ओरोना कोङा “ओ नूक्छा मिश्र छाप्‍कूवापीका काछू” पीकाना योबोरोबूआ खारीबोपोचीम् ङलाम्पा पीकाक रीङ् पूरा छूवा।
40002016	ना ज्‍योतिषीचा हेरोद वालीली मीचीक रीङ् खसा तूम् तना ख म्छूलीआ पूङ् छूवा। खीक्‍का ज्‍योतिषीचा पीकाक नाम्‍लाप्‍का एक्‍तो बेथलेहेमपीक ना म्बर-बारपीक थाम्पूप् जन्मेई छूवाक नीस्दोङ् मान्बाईप् तोदी खोलोङ् नूक्छा सेईमीची।
40002017	ओरोना यर्मिया खारीबोपोआ पीकाक रीङ् पूरा छूवा,
40002018	“रामा मीचीक सहरपी चाऊपो लक येन्‍ची, हायाम् येईम् चाईतो खापाक साल्‍म्, राहेल म्छाम् लागी खाप्‍चाक, खसा सान्‍त्‍वना पीप्‍चीम् रीङ् इन्कार मअ, ऊदोईपीक्यालो खम् नूक्‍छास्‌ सेत्‍चीक तूवा।”
40002019	खीक्‍का हेरोद सीयाकप्‍का, ईल्पो रोबूम् रीदाम् पोक् मिश्रपी तूवालो योसेफ म्सोमेपा ताना ओरो लअ,
40002020	“पक्‍ते, ना नूक्छा लो म्मालो खाईना इस्राएल छाप्‍कूवापी खात्‍ते, ऊदोईपीक्यालो नूक्छा सेईम् लाम्‍ची खोलोङ् सीयाखात्‍क तूये।”
40002021	खीक्‍का योसेफ पकाना नूक्छा लो म्मालो खाईना इस्राएल छाप्‍कूवापी आत्‍ता।
40002022	खोदोलोई यहूदियापी म्पा हेरोदमी फाईपी अर्खिलाउसआ चार तोक्‍स्‍चय पीम् येन्‍ना योसेफ मूङ्‌कपी खाईम् कीसा, खीक्‍का म्सोमेपा चेताऊनी तना खस् गालीलपी खाता।
40002023	खीक्‍का खस् खाताना नासरत मीचीक थाम्‍पूपी तूवा। खन्‍सा “ख नासरी मीयची” पीकाना खारीबोपोचा खारीबो मस्क रीङ् पूरा छूवा।
40003001	मूङ्‌क नाम्‍लापी बप्‍तिस्मा पीप् यूहन्‍ना यहूदियाम् गोङ्‍रूत्खाप् थाम्‍पूपी ताना, ओरोपीक्‍तो नीनाम्माम् रीङ्‌बऊ हासू,
40003002	“वालूम्‍मा मनूम्व, ऊदोईपीक्यालो साराङ्‌गाम् चारखम् दोक्पी तालाताक तूये।”
40003003	यशैया खारीबोपोआ यूहन्‍नाम् तोक्‍पी ओरो पीकाक तूये: “गोङ्‍रूत्खाप् थाम्‍पूपी ईल्पो मीस्मी साल्‍म्, ‘योबोरोबूम् लाम् थीक्‍का मनूम्व, खम् म्‍लाम् तन्तई मनूम्व’।”
40003004	यूहन्‍नाआ खाप्‍स्‍क तेई ऊँटमी मूईपीका बम्पा तूवा, ना खसा म्छूम्‍रीपी थाप्‍री मदोङू। खम् म्चोखोमाक रूः लो साप्लोपाक सूवेर्‌मी खूदलो तूवा।
40003005	यरूशलेमपी ना यहूदियापी तूप्, खीक्‍का यर्दन योऊमी बर्‌बार्‌पीक खोलोङ् मीस् ख तूवाकपी खाता,
40003006	खीक्‍का खचा वालूम्‍मा मतो यर्दन योऊपी यूहन्‍नाप्का बप्‍तिस्मा लाप्‍ची।
40003007	खोदोलो फरिसी ना सदुकी गोपीक ओरोसर्प् मीस् बप्‍तिस्मा लाप्‍स् बान्चाक तना यूहन्‍नाआ खस् ओरोलची, “ए पूम् छा तोङ्‌कचे, ताचाईक नीनाम्माम् छूलीपीका जूम्खाम् आन्‍नी आसाई ईयानी?
40003008	आन्‍ना वालूम्‍मा मनूम्ना आछीयाङ् आम्‍नी सानीवा नीनाम्मापी आतानूम्‍कदो खूङ्‌क तोङ्नाङ् लक् मनूम्व।
40003009	आन्‍ना अब्राहामङा ओखी पा तूये पीकानीना आम्‍नी होप्पी लोलनीनव। ऊदोईपीक्यालो कोङा आन्‍नी लोयान्‍नी, नीनाम्माआ ङ्‌क लूङ्पीका अब्राहाममी चास्-छा लोलीदूर।
40003010	ईनीम्‍बाङ् सीछोम् साम्‍पू बात् ताताखात्‍क तूये। खन्‍सा नप् म्चो मान्मीक् तोदी खोलोङ् सीछो देते ना मीःपू होक्से।
40003011	“कोङा आन्‍नी आम्‍नी मोऊपीका आईम्‍ना वालूम्‍मा मम् लागी काऊमी बप्‍तिस्मा पीयान्‍नी, खोदोलोई ओ दोस्पी यूप्, ओपीका दूङ् राःरालोक तूये, खमीन् कोङ्ने म्‍लोङ्पई खूर्प् तोङ्‌कसो तूवोनो। खसा आन्‍नी पवित्र आत्‍मा लो मीःआलो बप्‍तिस्मा पीनी।
40003012	थाम्‍बोको खम् हूक्‍पी तूये, खसा खोलोङ् म्खाला साक्स, ना म्दोचेर् तोदीक मूङ्‌क दोचेर् यूस्कोपी यूक्स, खोदोलोई म्बूस् तोदीक हाल्‍लोसो मान्सीप् मीःपी हूईय।”
40003013	खीक्‍का येशू गालीलपीका यूहन्‍नाम् हूक्‍पीका बप्‍तिस्मा लाप्‍स्‌ यर्दन योऊपी ताआ।
40003014	खोदोलो यूहन्‍नाआ ओरो पीकाना ख रोकेईमम् लामू, “बरू कोङ्‌ये आम् हूक्‍पीका बप्‍तिस्मा लाम्‌ खान्च तूये, ऊई खेना आन्‍ये ओ हूक्‍पीका बप्‍तिस्मा लाप्‍स् बान्‍चाये?”
40003015	खोदोलो येशूआ ख ओरो लअ, “एसेक लेईपी ओरोङ् छूनूते। ऊदोईपीक्यालो ओरोनाङ् केईया खोलोङ् नीनाम्माआ पीकाक रीङ् पूरा मम् छूये।” खीक्‍काना यूहन्‍नाआ बप्‍तिस्मा पीम् राजी छूवा।
40003016	खीक्‍का येशूआ बप्‍तिस्मा लाप्‍ना दावाङ् काऊ गोपीका पाखा लत्‍ता, खोदोलो साराङ्‌गा हलाक, ना नीनाम्माम् आत्‍मा तूक्‍तूगूल्म् तोङ्ना खपी यूवाचाक तअ।
40003017	खीक्‍का साराङ्‌गाप्‍तोका ङ्‍कतोङ्‌क साल्‍म् यूवाक येनू, “ङ्‌क कोङा हायाम् नतोक ओ छा के, ङ्‌क खोङोलो कोङ् हायाम् ओ गोङ् चानये।”
40004001	शैतानपीका चाम्चीपी छूम् लागी पवित्र आत्‍माआ येशू गोङ्‍रूत्खाप् थाम्‍पूपी खाईयू।
40004002	येशू लीक्‍पोङ् लेई लो लीक्‍पोङ् सेपालो माईस् तूवाकप्‍का साका सीया।
40004003	खोदोलो म्चाम्ची मप्‍आ बानाना ख ओरोलअ, “आन् नीनाम्माम् छा दोक ङ्‌क लूङ् सबेई छूनू पीकाना आज्ञा मते।”
40004004	खोदोलो येशूआ ओरो पीकाना ङरी आन्‍नू, “नीनाम्माम् रीङ्‌बऊपी ओरोना छाम्‍पा तूये, ‘मीस् सबेईआङाङ् लेत्‍नो, खोदोलोई नीनाम्माम् ङप्‍का लत्‍क खोलोङ् रीङ्बऊआङाङ् लेते’।”
40004005	खीक्‍का होसोङ् शैतानआ येशू यरूशलेम सहरपी खाईना नीनाम्मा दप्स्को खीम्‍मी म्छोक्‍तो यूक्सू,
40004006	ना ख ओरो लअ, “आन् नीनाम्माम् छा दोक ङ्‌कप्का मूक्सू जूकाते, ऊदोईपीक्यालो धर्मसूम्बऊपी ओन्तोङ्ना छाम्‍पा तूये, ‘नीनाम्माआ म्‍रीदाम् पोक्चीम् हूक्‍पी आन् मये, ना खचा आन् खची हूक्‍पीका हूक्पी कीये, मादोन् आम् लोङ् लूङ्पू दोरे’।”
40004007	खोदोलो येशूआ मूङ्‌क ओरो लअ, “धर्मसूम्बऊपी ङ्‍कसो छाम्पाक तूये, ‘आना योबोरोबू आम् नीनाम्माम् चाम्ची मनव’।”
40004008	होसोङ् शैतानआ येशू ईबूम् रेप्‍पा कोम्पी खाईना चारपीक खोलोङ् चारखम् ना मूङ्‌कपीक नप्-नप् थक्ची खोमीयू,
40004009	खीक्‍का ख ओरो लअ, “आना कूम्‍यान्‍चीना कोङ् सेवा छोयोदोक ङ्‌क खोलोक थक् आन् पीयान्।”
40004010	खीक्‍का येशूआ मूङ्‌क ओरो लअ, “ए शैतान, आन् ङ्‌कप्का खालेत्‍ते! ऊदोईपीक्यालो धर्मसूम्बऊपी छाम्‍पा तूये, ‘आना आम् योबोरोबू नीनाम्माङाङ् सेवा छव, ना खमीङाङ् सूसो मव’।”
40004011	खीक्‍काना शैतानआ येशू होक्‍सीना खाता ना नीनाम्माम् रीदाम् पोक्‍चा ताना खम् सूसो मची।
40004012	यूहन्‍ना थूनापी तेस्‍चीक येन्‍ना येशू गालील मेक्सा खाता,
40004013	खीक्‍काना खसा नासरत होक्‍सीना कफर्नहुमपी खाताना तूम् थालेई मअ। ङ्‌क कफर्नहुम सहर जबूलून ना नप्‍ताली इलाकापी तूवा, ङ्‌क गालील दीरीत्‍तीम् चाखेम्पी तूवा।
40004014	यशैया खारीबोपोआ लाईस्‍पीङ् पीकाक रीङ्बऊ ङ्‍कतोङ्ना पूरा छूवा:
40004015	“जबूलूनमी छाप्कूवा ना नप्‍तालीमी छाप्कूवा, यर्दन योऊमी नावादे, दीरीत्‍तीम् चाखेम्-मीखेम्, बीन्‍नीपा गोङ्ची तूस्को गालील,
40004016	नाम्कूर्मागोपी तूप् मीस्चा ईबूम् हायाम् देप् अल्हो तचीक तूये। सीम्‍मी अल्माम् छाप्‍कूवापी तूप्‍चीपी ईबूम् अल्हो ताक तूये।”
40004017	खूङ्‍क होम्‍पीका येशूआ ओरो पीकाना नीनाम्माम् रीङ्बऊ हाम् थालेई मअ, “वालूम्‍मा मनूम्व, ऊदोईपीक्यालो साराङ्‌गाम् चारखम् दोक्पी तालाताक तूये।”
40004018	गालील दीरीत्‍तीम् चाखेम्-चाखेम् लाम्‍दूमाचालो येशूआ पत्रुस मीचीक सिमोन लो म्नेछो अन्‍द्रियासलो, नीप्पोआङ् दीरीत्‍तीपी हूक्‍रीऊ होक्‍स्‍चचीक तअ। ऊदोईपीक्यालो खस् ङाः सेईप् तूवा।
40004019	खीक्‍का येशूआ खस् ओरोलची, “ओ दोस्-दोस् लाम्दूमाचीते, ना कोङा आन्‍ची मीस् ओपी ताईप् बानेई मयान्ची।”
40004020	खोदोलोङ् खचा खची हूक्‍रीऊ होक्‍सीचीना येशूम् दोस्-दोस् लाम्‍दूमा।
40004021	खीक्‍का मूङ्‍कप्का खस् खात्‍चालो जब्दियाम् छास् याकूब लो म्नेछो यूहन्‍नालोसो खची पा जब्‍दियालो हेयोङ्मापी तूवाना खची हूक्‍रीऊ बूर्‌चचीक तअ, ना येशूआ खस्सो काछची।
40004022	खोदोलो खचा खची पा जब्‍दिया हेयोङ्मापी होक्‍सीचीना येशूम् दोस्-दोस् लाम्‍दूमा।
40004023	खीक्‍का येशू खची याखऊ खीम्पी ईत्‍तो, नीनाम्माम् चारखम्‍मी जीनप् रीदाम् हातो, ना मीस्पी तूवाक म्खाल-खाल्‍क सोमोरी खीक्‍का तूक्खास् नमीत्‍तो गालीलमी खोलोपी लाम्‍दूमा।
40004024	खोन्‍तोङ्ना छूवालो गालीलमी दोक्पीक सिरिया छाप्‍कूवाबरी खम् नीङ्ला तोक्‍सा। खीक्‍का मीचा खोलोङ् सोमोरीजा ना चाप्मोङ्आ लाप्‍क तूक्‍खाची खम् दोक्पी तात्‍ची। खोन्तोदीङाङ् मा, जेजेर् आत्‍माआ लाप्‍क, हेप् नाम्‍सोमोजा, खीक्‍का म्हूःलोङ् पाल्प्खाप् येशूम् दोक्पी तात्‍ची खूङ्‌क खोलोङ् येशूआ नमीयू।
40004025	खीक्‍का गालीलपीक, डेकापोलिसपीक, यरूशलेमपीक, यहूदियापीक ना यर्दन योऊमी नावादेपाक ओरोसर्प् मीस् येशूम् दोस्-दोस् लाम्‍दूमा।
40005001	ओरोसर्प् मीस् ताना येशू कोम् थेम्तो खाता, ना ख मूङ्‌कपी तूवाचालो म्सीच्‍चेस् खम् दोक्पी ताआ।
40005002	खीक्‍का येशूआ खस् सेचीवा पीतो ओरोलची:
40005003	“आत्‍मापी छूक्‍सीप्‍ची नीनाम्माआ आसीक पीयची, ऊदोईपीक्यालो साराङ्‌गाम् चारखम् खचीमीङा।
40005004	सोक् मप्ची नीनाम्माआ आसीक पीयची, ऊदोईपीक्यालो खचा सान्‍त्‍वना तयची।
40005005	लखे: मप्चीप्ची नीनाम्माआ आसीक पीयची, ऊदोईपीक्यालो खचा चारपी हक्‌ मम् तयची।
40005006	धार्मिकताम् लागी साका-वाम्‍मा सीप्‍ची नीनाम्माआ आसीक पीयची, ऊदोईपीक्यालो खस् खची बोखासे।
40005007	सम् नप्‍ची नीनाम्माआ आसीक पीयची, ऊदोईपीक्यालो खचा सम्‍खेवा तयची।
40005008	खची गोङ् शुद्ध तूप्ची नीनाम्माआ आसीक पीयची, ऊदोईपीक्यालो खचा नीनाम्मा खोम् तयची।
40005009	चामोवाम् लक् मप्ची नीनाम्माआ आसीक पीयची, ऊदोईपीक्यालो खस् नीनाम्माम् छा पीक्‍ना खोलोआ छेत्‍तची।
40005010	धार्मिकताम् लागी दूक् तोक्‍ची नीनाम्माआ आसीक पीयची, ऊदोईपीक्यालो साराङ्‌गाम् चारखम् खचीमीङा।
40005011	“कोङ् विश्‍वास मोनीकसा मीचा आन्‍नी निन्दा मईनी, दूक् पीनी ना खोलोङ् खाल्क मान्‍नप् रीङ् लईनीदोक, आन्‍नी नीनाम्माआ आसीक पीनी।
40005012	खोदोलो आन्‍नी हायाम् आम्‍नी जीननीव, ऊदोईपीक्यालो साराङ्‌गाप्‍तो आम्‍नी पूनाऊनी देप्पा छूये। ओरोनाङ् आम्‍नीप्‍का लाईस्‍पीक खारीबोपोस्‍सो खचा दूक् पीचीक तूवा।
40005013	“आन्‍नी चारपीक रूम् तोङ्‌क के, खोदोलोई रूम्‍पी तूक कोक् मास्खात्दोक ऊसाई रूम् होसोङ् कोक् मय? मूङ्‍कन् काम लागेई मान्छूक् छूना पाखा होलातची खीक्‍का मीचा म्‍लोङ्आ सीक्‍क।
40005014	“आन्‍नी चारपीक अल्हो के। कोम् थेम्पी बोबूईम्पा सहर सूल्न्ची दूरनो।
40005015	मीचा लाबाई दईयना बूखोआ खप्‍पनो, खोदोलोई लाबाई यूस्कोपी यूक्सची, खीक्‍काना खीम्पी तूप् खोलोआङ् छेङ्छेङ्वा तयची।
40005016	ङ्‍कतोङ्नाङ् आम्‍नी अल्हो मीस्मी दोक्पी छेङ्छेङ्‍यो तीन्‍नू, खीक्‍काना खचा आन्‍ना मईनूम्क नप् लक् तचीनूना साराङ्‌गाप्‍तो तूप् आम्‍नी पाम् साम्‍दीखा मस्‍नू।
40005017	“आन्‍ना कोङ् मोशाम् ललई ना खारीबोपोचीम् सेचीवा गस्‌ यूवाक मीन्‍नीनव, कोङ् मूङ्‌क गस्‌ यूवोक मा, खोदोलोई पूरा मस् यूवोक के।
40005018	ऊदोईपीक्यालो आछीयाङ् कोङा आन्‍नी लोयान्‍नी, साराङ्‌गा लो चारलो मासेई छूना माङ्‌खाईम् सम्‍मो ना खोलोङ् रीङ् पूरा मान्छूमो ललईपी छाम्‍पा तूक दूङ् चीमा रीङ्सो मास्‍ना खात्‍नो।
40005019	खन्‍सा आसाई ङ्‌क आज्ञाप्‍क दूङ् चीमा आज्ञा रेप्पनो ना मीस्सो मोरोनाङ् ईय, मूङ्‌क साराङ्‌गाम् चारखम्पी खोलोप्का दूङ् चीमा छूये। खोदोलोई आसाई मूङ्‌क आज्ञा रेप्पना नम्‍लो ईय, खूङ्‌क साराङ्‌गाम् चारखम्पी दूङ् देप् छूये।
40005020	ऊदोईपीक्यालो कोङा आन्‍नी लोयान्‍नी, ललईपी छाम्पा तूक आज्ञा शास्‍त्रीचीम् ना फरिसीचीमपीका दूङ् नत्‍तो रेप्नूम्नोदोक आन्‍ना नीनाम्माम् चारखम्पी वोदूर्‌नूम्नो।
40005021	“केछे सून्‍मापूक मीस् ओरो लचीक आन्‍ना येनानूम्‍क तूेयेयो, ‘आन्‍ना मीस् सेईम् छूनो,’ खोरोना आसाई मीस् सेत खूङ्‌कसा सजाई तय।
40005022	खोदोलोई कोङा आन्‍नी लोयान्‍नी, म्होप्मी म्नेछोप्का छूली मप् मीचा दण्ड तय, ना आसाई म्नेछोम् साम्दी कात्‍त, खूङ्‌कसा देप् याखऊ खीम्पी ङरी आईम् बोक्से। खीक्‍का आसाई म्होप्मी म्नेछो ‘आन् छूलीपो’ पीक्‍ना लय, खूङ्‌क नरकपूक मीःपू खाईम् बोक्से।
40005023	“खन्‍सा आना नीनाम्माम् चाचोदाम् तेस्‍कोपी चाचोदाम् तेसलो आम् नेछोम् गोङ् चाईमीक तूना खूङ्‌क मीन्खीयदोक,
40005024	आम् चाचोदाम् मूङ्‌क नीनाम्माम् चाचोदाम् तेस्‍को दोक्पी होक्‍सीना खात्व। खीक्‍काना लाईस्‍पी आम् नेछोलो तङ्‌चीव खीक्‍काङाङ् आम् चाचोदाम् तेस्व।
40005025	“आम् ऊल्‍लोङ् मप् मीचा आन् रूबूसी सल्‍स्‍को खीम्पी खाईचाईदोक आन्‍ची लाम्‍पीङ् तङ्‍खात्‍चीव, मादोन् आम् ऊल्‍लोङ् मप् मीचा आन् न्‍यायाधीशमी हूक्‍पी मये। खीक्‍काना न्‍यायाधीशआ दोर्‌चीम् हूक्‍पी मईना आन् थूनापी छूये।
40005026	आछीयाङ् कोङा आन् लोयान्, आना मूङ्‌कपी खोलोङ् खाप्‍चीमा मान्छोमो आन् मूङ्‌कपीका लईम् तयनो।
40005027	“आन्‍ना ओरोना पीम्पा येनानूम्क तूयेयो, ‘आना तूम्‍लू मनव।’
40005028	खोदोलोई कोङा आन्‍नी लोयान्‍नी, आस्‍कसाई मीम्छा तयलो म्सानीवापा मान्‍नप् मीन्‍न, खूङ्‌कसा लाईस्‍पीङ् म्सानीवापीका मूङ्‍क मीम्छालो तूम्‍लू मदीतक छूये।
40005029	आन् आम् चूप्‍लाम्‍पाक आम् मूक्सा मोऊ ममीदोक मूङ्‌क लात्‍ना होक्स्लात्‍ते, ऊदोईपीक्यालो आम् गाम् खोलोङ् नरकपू खाईम्पीका आम् गाम्‍पीक ईबूम् आम् मूक्स् लाईम्‍ना होम्‍लाम् आम् लागी दूङ् नप् छूये।
40005030	आम् चूप्‍लाम्‍पाक हूःआ आन् मोऊ ममीदोक मूङ्‌क रूप्‍ना होक्स्लात्‍ते। ऊदोईपीक्यालो खोलोङ् आम् गाम् नरकपू खाईम्पीकान् आम् गाम्‍पीक ईबूम् आम् हूःमान्‍दी तूम् दूङ् नये।
40005031	“ओरोना छाम्‍पा तूये, ‘आस्‍कसाई म्तोमा होक्‍सीय, खूङ्‌कसा फार्सी पीलम् छाप्दाम् छाप्‍नूव।’
40005032	खोदोलोई कोङा आन्‍नी लोयान्‍नी, आस्‍कसाई म्तोमा तूम्‍लू मकसा मा, खोदोलोई बीन्‍नीपा कारणआ होक्‍सीयदोक खसा मूङ्‌क म्तोमा तूम्‍लू मप् बानेईमई, ना आस्‍कसाई मूङ्‌क म्तूप्पोआ होक्‍सीयक मीम्छालो सूर् मय, खूङ्‌कसासो तूम्‍लू मईक छूये।
40005033	“होसोङ् आन्‍ना येनानूम्क तूयेयो, केछे सून्‍मापू मीस् ओरोना लचीक तूवा, आना मोरोक रीङ्पी पस्तून् चनव, खोदोलोई आना नीनाम्माम् लागी चक पस्तून् पूरा मव,”
40005034	खोदोलोई कोङा आन्‍नी लोयान्‍नी, ऊतोङ्‌क रीङ्पीदोसो पस्तून् चानूम्नव। साराङ्‌गाम् नीङ्पी पस्तून् चानूम्नव, ऊदोईपीक्यालो मूङ्‌क नीनाम्माम् सिंहासन के,
40005035	खीक्‍काना चारमी नीङ्पीसो पस्तून् चानूम्नव, ऊदोईपीक्यालो मूङ्‌क खम् लोफेमा यूस्को थाऊ के, खोरोनाङ् यरूशलेममी नीङ्पीसो पस्तून् चानूम्नव, ऊदोईपीक्यालो मूङ्‌कसो साराङ्‌गाप्‍तो तूप् होङाबूम् सहर के।
40005036	खोरोनाङ् आन्‍ना आम्‍नी तोङ् पतानूम्‍ना पस्तून् चानूम्नव, ऊदोईपीक्यालो आन्‍ना ईःरी आम्‍नी बूल्प्खाप् तोसम्सो गूगूर्‌पा बानेई मदूर्‌नूम्नो।
40005037	आन्‍ना पीक्‍नीक रीङ् ‘एई’ दो ‘एई,’ ‘मा’ दो ‘मा’ ङाङ् छूनूव। ङ्‌कप्का दूङ्देतोन् दुष्‍टपीकाङाङ् ताये।
40005038	“आन्‍ना ‘मूक्स्मी फाईपी मूक्स्ङा, ना काङ्मी फाईपी काङ्‌ङा’ पीम्ने येनानूम्‍क तूयेयो।
40005039	खोदोलोई कोङा आन्‍नी ओरोलोयान्‍नी, ‘बदला लाम् लागी आम्‍नीपी रई मप्चीपी आन्‍नीसो रईङा मन्चीनीनव। बीन्‍नीपा मीचा आम् चूप्‍लाम्‍पा आम् फोऊसी फीदोक आर्कोलासो आम् फोऊसी ताईछव।
40005040	खीक्‍का बीन्‍नीपा मीचा मुद्दा तीना आम् दौरा खाईम् लामदोक, मूङ्‌क आम् खास्‍तोसो पीदीत्‍व।
40005041	खोरोनाङ् बीन्‍नीपा मीचा आन् ईक् घण्‍टा खाईबोव पीक्‍दो खूङ्‍कम् लागी आन् नीस् घण्‍टा खात्‍व।
40005042	आम्‍पी ङोक्‍तोदी खोलोङ् पीव, ना आम्‍पी नोः ङोक्‌ आना पीयान्‍नो लनव।
40005043	“आन्‍ना ओरो पीम्पा येनानूम्क तूयेयो, ‘आम् खीम्‍तोनीची सम्‍तूमा मीव, ना आम् साछीमी इन्कार मव।’
40005044	खोदोलोई कोङा आन्‍नी लोयान्‍नी, आम्‍नी साछीमीस् सम्‍तूमा मीयानूम्व, ना आम्‍नी मप्सेप्मी लागी वाङोम् मनूम्व,
40005045	खोरो मईनूम्दोक आन्‍नी साराङ्‌गाप्‍तो तूप् आम्‍नी पाम् छामाई छूनी। ऊदोईपीक्यालो खसा नप् लो रईलो नीप्पोङ् नाम्‍छोवा पीयची, ना धर्मी लो मोऊपोलो नीप्पोम् लागीङ् वा तामीय।
40005046	ऊदोईपीक्यालो आम्‍नी सम्‍तूमा मीक्ङाङ् आन्‍नासो सम्तूमा मीनूम्दोन् ऊतोङ्‌क पूनाऊनीये तईनूम्? मूङ्‍क तोङ्ने तीर बात्ल मप्चासो मईचीनोयो?
40005047	आन्‍ना आम्‍नी बूबू-नेछोचीङाङ् लाम्‍तूम्‍मा मीनूम्दोक, बीन्‍नीपाचीप्का दूङ् नप् ऊई मनूम् मोलो? ऊई मूङ्‍क तोङ्ने बीन्‍नीपाचासो मईचीनोयो?
40005048	खन्‍सा साराङ्‌गाप्‍तो तूप् आम्‍नी पा देई नप्ये तूये, खूङ्‌क तोङ्नाङ् आन्‍नीसो नप् छूवानीव।
40006001	“चीङ्चीङ् तूवानीव, ना आन्‍ना मीस् खोमीम् लागी धर्मम् लक् मनूम्नव। आन्‍ना मीचा तोम्‍मीना धर्मम् लक् मईनूम्दोन् साराङ्‌गाप्‍तो तूप् आम्‍नी पाआ आन्‍नी पूनाऊनी पीनीनो।
40006002	“खन्‍सा आन्‍ना दान पीनूम्‍लो, तुरही दूपानूम्‍नव, ऊदोईपीक्यालो मूङ्‍क तोङ्ने हायाम्‍क छेईप्-लेप्‌ लोक्‍चीप्‌ मीचा देप् याखऊ खीम्पी ना लाम्‍पी मीस्पीका सायोचोङ्मा तोम् लागी मईची। खन्‍सा आछीयाङ्, कोङा आन्‍नी लोयान्‍नी, खचा तोम् पर्ने खची पूनाऊनी तखीचीक तूये।
40006003	खोदोलोई आना दान पीयलो, आम् चूप्‍लाम्‍पाक हूःआ ऊई मचय खूङ्‌क आम् पाङ्लाम्क हूःआ तूम् तनूनव।
40006004	आना दान मईलो आसासो तूम् तनूनव, ना खोरोनाङ् आन्‍सो आम् पा नीनाम्माआ आसासो मान्छेईमो पूनाऊनी पीये।
40006005	“आन्‍ना वाङोम् मईनूम्‍लो, हायाम्‍क छेईप्-लेप्‌ लोक्‍चीप्‍ची तोङ्‌क छूनीनव, ऊदोईपीक्यालो खचा याखऊ खीम्पी ना लाम्‍होम्‍पी मीचा तचीनू मीन्‍ना वाङोम् मम् नत्‍तची। आछीयाङ्, कोङा आन्‍नी लोयान्‍नी, खचा खची पूनाऊनी तखीचीक तूये।
40006006	खोदोलोई आना वाङोम् मईलो, आसासो तूम् मान्तोम्मीना आम् तूस्कोपी वोङ्व, ना लाम्‍स्‍को छीना आसासो तूम् मान्तोक्स्कोपी तूप् आम् पा नीनाम्मापी वाङोम् मव, ना खसासो खोरोनाङ् आसासो तूम् मान्तोमो आन् पूनाऊनी पीये।
40006007	खीक्‍का वाङोम् मईनूम्‍लो बीन्‍नीपा गोङ्ची तोङ्ना म्बम्पी बनीनव। ऊदोईपीक्यालो खचा हायाम् देतो रीङ् पोक्‍तो वाङोम् मयाम्‍लोङ् नीनाम्माआ येन मीने।
40006008	खन्‍सा आन्‍नी खस् तोङ्‌क छूनीनव। ऊदोईपीक्यालो आन्‍ना आम्‍नी पा नीनाम्मापी ङोम्‍पीका लाईस्‍पीङ् आन्‍नी ऊपी लाईछोक्‍स्‍नीनोक तूये, खूङ्‌क आम्‍नी पा नीनाम्माआ छेत्‍त।
40006009	“खन्‍सा आन्‍ना ङ्‌कतोङ्ना वाङोम् मनूम्व: ‘ए साराङ्‌गाप्‍तो तूप् ओखी पाङा, आम् नीङ् पवित्र छूनूव।
40006010	खीक्‍का आम् चारखम् तानूव। आम् लन्‍ची साराङ्‌गाप्‍तो ऊतोङ्‌कई तूये, खूङ्‌क तोङ्नाङ् ङ्‌क चारपी पूरा छूनूव।
40006011	केईका एसेक लेईपीक चाम्-दूम् पीयीकाव।
40006012	केईका ऊतोङ्नाई ओखी मोऊपोस् छेमा पीयूम्काक तूये, खूङ्‌क तोङ्नाङ् केईकासो ओखी मोऊ छेमा पीयीकाव।
40006013	केईका चाम्चीपी छूमीयीकानव, खोदोलोई दूष्‍टप्‍का जगेई मईकाव। [ऊदोईपीक्यालो चारखम्, राःरा ना साम्‍दीखा दोस्कासम्मो आम्‍मीङा के, आमेन।’]
40006014	ऊदोईपीक्यालो आन्‍ना मीस्मी मोऊ छेमा पीनूम्‍दोक साराङ्‌गाप्‍तो तूप् आम्‍नी पाआसो आन्‍नी छेमा पीनी।
40006015	खोदोलोई आन्‍ना मीस् खची मोऊपीका छेमा पीनूम्‍नोदोक आम्‍नी पा नीनाम्माआ आन्‍नीसो आम्‍नी मोऊपीका छेमा पीनीनो।
40006016	“आन्‍नी माईस् तूनीलो हायाम्‍क छेईप्-लेप्‌ लोक्‍चीप्‌ मीस् तोङ्ना आम्‍नी ङाली ऊदादा मनूम्नव। ऊदोईपीक्यालो खचा खचीहोप् माईस् तूवाक बीन्‍नीपा मीस् खोमीम् लागी खची ङाली ऊदादा मईची। खोदोलोई आछीयाङ्, कोङा आन्‍नी लोयान्‍नी, खचा खची होप्‍मी पूनाऊनी तखीचीक तूये।
40006017	खोदोलोई आन् माईस् तूलो आम् ङोबो सप्‍व, ना आम् तोङ्पी तेल तेस्‍व।
40006018	ना आन् माईस् तूक मीचा तोम् लागी मा, खोदोलोई आसासो मान्तोक्स्कोपी तूप् आम् पाआङाङ् तूम् तनू, ना आसासो मान्तोक्स्कोपी तूप् आम् पा नीनाम्माआ आन् पूनाऊनी पीये।
40006019	“आम्‍नी होप्‍मी लागी चारपी दाचाम् नोङानूम्नव, मूङ्‌क पूछोङोबोआ ना खार्‌आ चईना मासेई छूये खीक्‍का मूङ्‌क खूस्पाआ खूस्‍सना खाईय।
40006020	खोदोलोई आन्‍ना आम्‍नी होप्‍मी लागी साराङ्‌गाप्‍तो दाचाम् बात्ल मनूम्व, साराङ्‌गाप्‍तो बात्ल मईनूम्दोक मूङ्‌क पूछोङोबोआ ना खार्‌आसो चईनो, खीक्‍का खूस्‍पाआसो खूस्‍सनो।
40006021	ऊदोईपीक्यालो हापी आम्‍नी दाचाम् तूये, मूङ्‍कपीङ् आम्‍नी सानीवासो छूये।
40006022	“मूक्स् गाम्‍पीक लाबाई के। खन्‍सा आम् मूक्सा नम्‍लो तयदोक, आम् ङाली-पूसी खोलोङ् छेङ्छेङ् छूये।
40006023	खोदोलोई आम् मूक्सा नम्‍लो तयनोदोक, आम् ङाली-पूसी खोलोङ् नाम्कूर्मा छूये। खन्‍सा आम् गाम्‍पी तूक् कोदी नाम्कूर्मा छूदोक, मूङ्‌क होसोङ् देई नाम्कूर्माई छूये।
40006024	“आसासो नीप्पो मालिकमी सूसो मदूरनो। ऊदोईपीक्यालो मूङ्‌कसा ईल्‍पोक सम्‍तूमा मीय, ना आर्को क जेर। खोरोनाङ् मूङ्‌कसा ईल्‍पोक सायोचोङ्मा मीय, ना आर्को क सायोचोङ्मा मीयनो। खन्‍सा आन्‍ना नीनाम्माम् लो दाचाम्मीलो नीप्पोम् सूसो मदूर्‌नूम्नो।
40006025	“खन्‍सा कोङा आन्‍नी लोयान्‍नी, ‘ऊई चाम्, ऊई दूम्’ मीनानीना आम्‍नी रीराम‍मी लागी ना ‘ऊई खाम्’ मीनानीना आम्‍नी गाम्मी लागी सोक् मनूम्नव। रीराम चाम्-दूम्‍पीका ना गाम् तेईपीका दूङ् देप् मायो?
40006026	नाम्‍तो पेर्प्‌तीप् छोऊ खोङ्नूम्ते। मूङ्‌कचा ना चालेई फूईयची, ना छीर्म्‌ङा बात्ल मईची, ना दाङ्‍खीम्पीङ् यूक्सची, खोदोलोई साराङ्‌गाप्‍तो तूप् पाआ खस् ययची, ऊई आन्‍नी खचीप्‍का दूङ् साम्दीलोक तूनीनोयो?
40006027	आन्‍ना सोक् मईनूम्ना जीस् आम्नी तोबूवा थपेई मदूरनूम्यो?
40006028	“खोरोनाङ् तेई-हाम्‍मी लागी आन्‍ना ऊनाई सोक् मईनूम्? सोगोपाक बूङ् खोङ्नूम्ते, मूङ्‌क दानाई पये। मूङ्‌कचा ना रोकोछूङा मईची, ना तेई बम् लागी साखीङ् थूत्‍तची।
40006029	खोदोलोई कोङा आन्‍नी लोयान्‍नी, सोलोमन होङाबूसो हायाम् सार म्दाचाम् तूवानासो मूङ्‌क ईबूम् बूङ्तोदीसो मान्चोन्ची।
40006030	एसे मोऊलेईछूक् खीक्‍का म्देसाङ् यम्खाप् ना मीःपू हूईम् तोङ्‌क घाँससो नीनाम्माआ ओन्‍तोनतो चोक्‍स्‍दीतदोक, ए आम्‍नी विश्‍वास मान्तूप्चे, खसा आन्‍नी ङ्‌कप्का दूङ्नतो चोक्‍स्‍नीनोयो?
40006031	खन्‍सा ‘ऊई चाम्?’ ‘ऊई दूम्?’ ‘ऊई खाम्?’ मीनानीना सोक् मनूम्नव।
40006032	ऊदोईपीक्यालो बीन्‍नीपा गोङ्चा ङ्‌क खोलोङ् थक् लामची, ना साराङ्‌गाप्‍तो तूप् आम्‍नी पाआ आन्‍नी खोलोक थक्मी खान्चतूये पीक्‍ना छेत्‍त।
40006033	खोदोलोई आन्‍ना लाईस्‍पी खम् चारखम् खीक्‍का म्धार्मिकता लाम्‍नूव, ना ङ्‌क खोलोक थक् आम्‍नी लागी ओरोतो छूक्‍तो खाते।
40006034	खन्‍सा देसाकम् लागी सोक् मनूम्नव, ऊदोईपीक्यालो देसाक लेईमी सोक् देसाक लेईआङ् मय। खन्सा एसेक दूक्‍वा एसेकम् लागीङ् थीक्‍का तूये।”
40007001	“बीन्‍नीपा दोस् तीयानूम्नव, ना आन्‍नीसो दोसी थरेई छूनीनोके।
40007002	ऊदोईपीक्यालो ऊतोङ्नाई आन्‍ना बीन्‍नीपा दोस् तीनूम्, खूङ्‌क तोङ्नाङ् आन्‍नीसो दोसी थरेई छूनी। ऊक थाम्‍आई आन्‍ना बीन्‍नीपा मीस् थाप्‍नूम्, खूङ्‌क थाम्‍आङ् आन्‍नीसो थाप्‍नी।
40007003	“ऊदोई आना आम् नेछोम् मूक्स्पी तूक फूर्क् तय, खोदोलोई आम् होप्‍मी मूक्स्पी तूक सीतोपूलूक ललीयनोकई?
40007004	खन्‍सा आम् होप्‍मी मूक्स्पी सीतोपूलू तूदोक दानाई आम् नेछो, ‘आम् मूक्स्पीक फूर्क् लाईम्‍पीयान् पीक्‍ना लोदूर।’
40007005	ए हायाम्‍क छेईप्-लेप् लोक्‍चीप्ङा, लाईस्‍पी आम् होप्‍मी मूक्स्पीक सीतोपूलू लात्‍व। खीक्‍का आम् नेछोम् मूक्स्पीक फूर्क् लाईम् आना नम्‍लोना तय।
40007006	“ऊई पवित्र तूये खूङ्‌क खेप् पीयानूम्नव। आम्‍नी होप्‍मी मोती बोःम् लाईस्‍पी होक्‍सानूम्‍नव, खोरो मईनूम्दोन् बोःआ म्‍लोङ्आ मूङ्‌क हील्‍ल।
40007007	“ङोक्‍नूम्‍ते आन्‍ना तईनूम्, लाम्‍नूम्‍ते आन्‍ना छीप्नूम्, लाम्स्को दूपानूम्ते आम्‍नी लागी लाम्‍स्‍को हले।
40007008	ऊदोईपीक्यालो आसाई ङोक, खूङ्‌कसा तय, आसाई लाम, खूङ्‌कसा छीप्प, आसाई लाम्स्को दूप्प, खूङ्‍कम् लागी लाम्‍स्‍को हले।
40007009	“आन्‍नी तूनीकतोदीपी आसाई, आम्‍नी छाआ सबेई ङोकलो लूङ् पीनूम्?
40007010	खोरोनाङ् ङाः ङोकलो पूः पीनूम्?
40007011	खन्‍सा आन्‍नी दुष्‍ट तूनीनासो आम्‍नी छामाईची नप् थक् पीम् लेस्‍नूम्‍दोक, साराङ्‌गाप्‍तो तूप् आम्‍नी पासो खपी ङोक्‍तोदी खोलोङ् हायाम् देतो नप् थक् पीय।
40007012	बीन्‍नीपा मीचा आम्‍नी लागी ऊई मीपीनीकई आन्‍ना नत्नूम्, खूङ्‌क तोङ्नाङ् आन्‍नासो खस् मीयापानूम्व, ऊदोईपीक्यालो मोशाम् ललई ना खारीबोपोचीम् सेचीवा ङ्‌कङ्‌ के।
40007013	“चीदाप् लाम्‍स्‍कोलाम्‍पा म्गोपा वोङ्नीव, ऊदोईपीक्यालो मास्को-योस्कोपी खाईप् लाम् ओरो दाप् ना लाम्दूम् चानप् छूये, ना ङ्‌कलाम्पा म्गोपा वोप् हायाम्सर्प् छूये।
40007014	ऊदोईपीक्यालो रीरामपी खास्‍को लाम्‌ चीदाप् ना हायाम् गार छूये, खीक्‍का मूङ्‍कलाम्पा लाम्‍दूम्प् चीसर्प्‌ङाङ् छूये।
40007015	“वालीली मप् खारीबोपोचीप्‍का चीङ्चीङ् तूवानीव, ऊदोईपीक्यालो मूङ्‍कस् आन्‍नी तूनीकपी लूस् तोङ्‌क मयान्चीना ताये, खोदोलोई मूङ्‍कस् खची गोपीन् ईकीम् लप् याबेर् तोङ्‌क छूये।
40007016	आन्‍ना मूङ्‍कस् म्चोपीकाङ् छेतानूम्व। ऊई तीतीम् पऊपीका वाचोसी, खोरोनाङ् सिउँडीम् पऊपीका अञ्जीर सेयेयो?
40007017	खन्‍सा नप् सीछोप्‍का नप्ङा म्चो मीय। खोरोनाङ् रई सीछोप्‍का रईङा म्चो मीय।
40007018	नप् सीछोप्‍का रई म्चो मीयनो, खोरोनाङ् रई सीछोप्‍कासो नप् म्चो मीयनो।
40007019	नप् म्चो मान्मीक् सीछो खोलोङ् देत्ना मीःपू होक्से।
40007020	खन्‍सा मूङ्‍क तोङ्‍क खारीबोपोची खची लक्‍पीका आन्‍ना छेतानूम्‍व।
40007021	“कोङ् ‘रोबू, रोबू’ पीक् खोलोङ् नीनाम्माम् चारखम्‍पी वोदूरनो। साराङ्‌गाप्‍तो तूप् ओ पाम् लन्‍ची रेप् मीस्ङाङ् नीनाम्माम् चारखम्पी वोङे।
40007022	मूङ्‌क लेई खोलोआ कोङ् ओरोलोयो, ‘रोबू, रोबू’ केईका आम् नीङ्पी खारीबो मान्मम्कायो? आम् नीङ्पी चाप्मोङ् मान्लातूम्कायो? ना आम् नीङ्पी म्खाल्-खाल्‍क राःरालोक लक् मान्मम्कायो?
40007023	खोदोलो कोङा खूङ्‍कस् नम्‍लोना ओरोपीको, ‘कोङा आन्‍नी छेईयान्‍नीनो। ए मोऊ मप्चे, ओपीका छूबूरी खात्‍नीव।’
40007024	“खन्‍सा आसाई ङ्‌क ओ रीङ् येन ना खूङ्‌क रेप्प, मूङ्‌क कोङा ईल्पो छीलूमा थेम्पी खीम् मप् लूर्‌पो मीस् तोङ्‍क मीयो।
40007025	खीम् याताकप्का वा ताआ, खीक्‍का सोक्‍वा-मोर्वा तोक्‍सा, ना हूक् केलाना मूङ्‌क खीम्पी दोरा, खोदोलोई मूङ्‌क खीम् ऊसो मान्छू। ऊदोईपीक्यालो मूङ्‌क खीम् छीलूमा थेम्पी बोबूईम्पा तूवा।
40007026	खोदोलोई आसाई ङ्‌क ओ रीङ् येननासो, खूङ्‌क तोङ्ना मईनो, मूङ्‌क कोङा ईल्पो सेरोम् थेम्पी खीम् बोबूईप् मूर्ख मीस् तोङ्‌क मीयो।
40007027	खोरोनाङ् वा ताआ, सोक्‍वा-मोर्वा तोक्‍सा, खीक्‍का हूक् केलाना मूङ्‌क खीम्पी दोरा, खोदोलो मूङ्‌क खीम् ऊताखात्‍ना मूङ्‌कपी हायाम् देप् खोती छूवा।”
40007028	येशूआ ङ्‌क रीङ् पीम् याताकप्का ओरोसर्प् मीस् खम् सेचीवा येन्‍चीना छाक्‍का छूवा।
40007029	ऊदोईपीक्यालो येशूआ खस् शास्‍त्रीचीम् तोङ्ना मा, खोदोलोई देप् हक्‍लो सेचीवा ईचीक तूवा।
40008001	येशू कोम् थेम्तोका दाली यूवाकप्का ओरोसर्प् मीचा ख म्दोस्-दोस् कल्तो खाईची।
40008002	ईल्पो छूवोयो सोमोरीआ तूक्चाप् मीस् येशूम् दोक्पी ताना खून्जू मना बीन्ती मतो ओरोपीका, “ए रोबू, आना लन्‍ची मईदोक कोङ् नमीदूरो।”
40008003	खीक्‍का येशूआ मूङ्‌क म्हूःआ पत्ना ओरो लअ, “कोङा लन्‍ची मूयो, आन् नखात्‍व।” खोदोलोङ् मूङ्‌कम् सोमोरी नखाता।
40008004	खीक्‍का येशूआ मूङ्‌क ओरो लअ, “ङ्‌क रीङ् आस्‍सो ईनव। खोदोलोई खात्‍ना पूजारीपी खोमन्चीव, खीक्‍काना मोशाम् आज्ञा तोङ्ना खोलोङ् मीस्मी लाईस्‍पी ईबूम् साक्षीम् लागी नीनाम्मा दप्स्को खीम्पी खात्‍ना चाचोदाम् पीव।”
40008005	येशू कफर्नहुमपी वोङालो ईल्पो रोमी कप्‍तान म्दोक्पी ताना बीन्ती मतो ओरोपीका,
40008006	“ए रोबू, ओ रोः म्हूःलोङ् पालाखात्‍ना खीम्‍पा ईम्स्चाईक तूये।”
40008007	खोदोलो येशूआ मूङ्‌क कप्‍तान ओरो लअ, “कोङ् आम् खीम् बानोना मूङ्‌क नन्‍खा मीयो।”
40008008	खोदोलो कप्‍तानआ ओरोपीका, “ए रोबू, आन् ओ खीम्‍पा लाम्‍तूम्‍मा मम् खाईप् तोङ्‌क कोङ् तूवोनो। खोदोलोई आना नन्‍खानूव पीक्‍ना आम् ङःआ पीक्‍दो मूङ्‌क नखाते।
40008009	ऊदोईपीक्यालो कोङ्सो हक् मप्चीम् हूक्‍पी तूवो, खीक्‍का दोर्‌चीसो ओ हूक्‍पी तूये। कोङा ईल्पो ‘खात्‍व’ पीको, खीक्‍का मूङ्‌क खाते, ना आर्को ‘ङ्‌कप् बान्व’ पीको, ना मूङ्‌क ओ दोक्पी बाने। खोरोनाङ् ओ रोः ‘ओरो मते’ पीकोना आरेई मूयो, खीक्‍का मूङ्‌कसा खूङ्‌क मय।”
40008010	मूङ्‌क मीस्मी रीङ् येन्‍ना येशू छाक्‍का छूवा, खीक्‍काना ख म्दोस्-दोस् कल्‍तो खाईप्‍ची येशूआ ओरोलची, “कोङा आछीयाङ्, आन्‍नी लोयान्‍नी, इस्राएलपीसो कोङा ओन्‍तो देप् विश्‍वास मान्तोङा।
40008011	आछीयाङ् कोङा आन्‍नी लोयान्‍नी, नाम्‍आप्स्को ना नाम्काप्स्कोलाम्पा हायाम् देतो मीस् ताये, खीक्‍का अब्राहाम, इसहाक ना याकूबचीका साराङ्‌गाम् चारखम्‍पी जागूलो चाम् लागी तूये।
40008012	खोदोलोई नीनाम्माम् चारखम्पीक मीस् मूङ्‍कप्का पाखा नाम्कूर्मादाम्‍पी लात्‍दीतची। खीक्‍का मूङ्‌कपी मीस् दीरीमोक्‍स् खापे ना खची काङ् चातो चाऊपो लये।”
40008013	खीक्‍का येशूआ कप्‍तान ओरो लअ, “हन्‍नान् आन् खात्‍व, ऊतोङ्नाई आना विश्‍वास मक तूये, खूङ्‌क तोङ्नाङ् छूनूव।” खोदोलोङ् मूङ्‌क म्‍रोः नखाता।
40008014	येशू पत्रुसमी खीम्पी खाता खोदोलो पत्रुसमी छूर्मे मीम्छा चूस्‍रामआ तूकाचाक तूवा,
40008015	खीक्‍का येशूआ मूङ्‌क म्हूक्पी पत्‍तू, खोदोलो मूङ्‌क नखाता। खीक्‍काना मूङ्‌कसा पकाना येशूम् सूसो मअ।
40008016	खीक्‍का यूपा नाम्कूर्म् हकप्‍का खचा ओरोसर्प् चाप् आत्‍माआ लाप्‍क मीस् येशूम् दोक्पी तात्‍ची। खीक्‍का येशूआ म्‍रीङ्बऊआङ् मूङ्‌क चाप् आत्मा लातू, ना देप्पोई तूक्खा तूवा, खूङ्‌क खोलोङ् नमीची।
40008017	यशैया खारीबोपोआ खारीबो मक पूरा छूम् लागी ङ्‌क छूवाक तूवा, “खसाङ् ई कमजोरीची लापू ना ई सोमोरीची थेत्खी।”
40008018	येशूआ म्बरबार ओरोसर्प् मीस् तअ, खीक्‍का म्सीच्‍चेस् दीरीत्‍तीम् नावादेपा खात्‍नीव लचीना आरेई मची।
40008019	खोदोलो ईल्पो शास्‍त्रीआ म्दोक्पी ताना ख ओरो लअ, “सेचीपो, आन् हापी खात्‍दोसो, कोङ् आम् दोस्-दोस् खातो।”
40008020	खोदोलो येशूआ मूङ्‌क ओरो लअ, “रेचेङ्‍गीमी सूल्‍न्‍चीस्‍को गोदी तूये, खीक्‍का नाम्‍तो पेर्प्‌तीप् छोऊमीसो म्योङ् तूये। खोदोलोई मीस्मी छाम् लागीन् तोङ् यूस्को तूस्कोसो मान्तू।”
40008021	म्सीच्‍चेचीप्‍क ईल्पोआ ओरोपीका, “रोबू, लाईस्‍पी कोङ् खाईम्ना ओ पा खूम् पीयोते।”
40008022	खोदोलोई येशूआ मूङ्‌क ओरो लअ, “ओ दोस्-दोस् बान्व, सालोग्‍गीआङ् खची सालोग्‍गी खूम्‍चीनूव।”
40008023	येशू हेयोङ्मापी वोङा ना म्सीच्‍चेस् खम् दोस्-दोस् खाता।
40008024	खोदोलो दीरीत्‍तीपी हायाम् देप् मूर्हूऊ तोक्‍सा, ना काऊ हूछेप्‍तो छूवाना हेयोङ्माङ् नेम् यातू। खोदोलो येशू क ईम्‍स्‍चाक तूवा।
40008025	खोदोलो म्सीच्‍चेचा ख ओरोलोक्‍तो पक्ची, “केई सीम् यातीकमायो रोबू! लेन्‍चा मीयीकाव।”
40008026	खोदोलो येशूआ खस् ओरोलची, “ए आम्‍नी विश्‍वास मान्तूप्चे, ऊनाई आन्‍नी कीस्‍नी?” खीक्‍का ख पकाना हूक्‌ लो दीरीत्‍तीलो राङ्‌ङू, ना मूर्हूऊ यसई छूवा।
40008027	खीक्‍का खचा मूङ्‌क लक् खोङ्चीना छाक्‍का छूक्‍तो ओरोपीका, “ङ्‌कन् ऊतोङ्‌क मीस्ये, मूर्हूऊआसो ना दीरीत्‍तीआसो ङ्‌कसा पीक्‍क रीङ् रेप्‍प।”
40008028	खस् नावादे गदरिनीचीम् चारपी तातेका, खोदोलो चाप् आत्‍माआ लाप्‍क नीप्पो मीस् गेम्‍पीका बान्चाकचा येशू तूप्‍ची। मूङ्‍कस् हायाम् ईकीम् लप् तूवा, मूङ्‌क लाम्‍ला आस्‍सो एक्‍सा-मेक्सा लाम्‍दूम् मान्दूर्‌स्क तूवा।
40008029	खीक्‍का मूङ्‌कचा बतो ओरोपीका, “ए नीनाम्माम् छाङा, आम्‍मी कास्‍कालो ऊई रीङ्‌ मम् तूये? ओखी नाम्‍ला मान्ताम्‍लामोङ् आन् कास्का दूक् पीस् ताकयो?”
40008030	खीक्‍का मूङ्‍कप्का चीछा मेक्सा ओरोतो बोम् बागाल चारेई छूवाचाक तूवा।
40008031	मूङ्‌क चाप् आत्‍माचा येशू ओरो पीकाना बीन्ती मीची, “आना केईका ङ्‌कप्का कलेकादोक, केईका नाक ओन्तोदेतो बोः तूकम् म्गोपा पोक्‍सीकाव।”
40008032	खीक्‍का येशूआ मूङ्‍कस्, “खात्‍नीते” लची। खीक्‍का मूङ्‍कस् खाताना बोम् गोपा वोङा, ना मूङ्‌क ओन्तोदेतो बोः पूलूमोक्स्तो दीतो दाम्‍रोप्‍का हूप्‍साना काऊपू चीयासा।
40008033	खीक्‍का बोः चारेई मप् गथालाची जूकाना सहरपी खाता, खीक्‍का चाप् आत्‍मा लागेई छूक् मूङ्‌क नीप्पो मीस् ऊई छूवा खूङ्‌क खोलोङ् येईमीची।
40008034	खीक्‍का सहरपी तूवाक खोलोङ् मीस् येशू तूप्स् मूङ्‌कपी ताआ, खीक्‍का खचा येशू तचीना ङ्‌कप्का लत्‍ताना खालेत्‍व लचीना बीन्ती मीची।
40009001	खीक्‍का येशू हेयोङ्मापी वोङाना दीरीत्‍तीम् नावादेपा तूवाक म्तेल्पा खाता।
40009002	मीचा ईल्पो म्हूःलोङ् पाल्प्खाप् सोमोरीजा मीस् म्तूस्कोलोङ् खूर्‌चीना येशूम् दोक्पी तात्‍ची। खोदोलो येशूआ मूङ्‍कचीम् खची विश्‍वास तना मूङ्‌क म्हूःलोङ् पाल्प्खाप् मीस् ओरो लअ, “ओ छाये, बल मव, आम् मोऊ छेमा छूवाके।”
40009003	खोदोलो शास्‍त्रीचीप्‍क हेप्-हेप्पा खची सानीवापाका ओरोमीना, “ङ्‌कसान् नीनाम्माम् ऊल्‍लोङ्‌ये मचय।”
40009004	खोदोलो मूङ्‌कचा खची सानीवापा मीन्चचीक रीङ् तूम् तना येशूआ खस् ओरोलची, “ऊनाई आन्‍ना आम्नी सानीवापी ङ्‌कतोङ् मान्‍नप् रीङ् मीन्चाईनूम्कई?
40009005	खोरोदोक ऊई पीक्यालोई दूङ् नये, ‘आम् मोऊ छेमा छूवा’ पीम्‍यो दूङ् नये? ‘पक्ना लाम्‍दूमाते’ पीम्‍यो दूङ् नये?
40009006	खोदोलोई मीस्मी छापी चारपीक मोऊ छेमा मम् हक् तूये पीकानीना आन्‍ना छेतानूम्‍व।” खीक्‍काना येशूआ मूङ्‌क म्हूःलोङ् पाल्प्खाप् सोमोरीजा मीस् ओरो लअ, “पक्व, ना आम् तूस्को खूर्‌ना आम् खीम् खात्‍व।”
40009007	खीक्‍का मूङ्‌क म्हूःलोङ् पाल्प्खाप् मीस् पका, ना म्खीम् खाता।
40009008	ओरोसर्प् मीचा मूङ्‌क तचीना हायाम् खची कीम् लअ, खीक्‍काना मूङ्‌कचा ङ्‌कतोङ्ना मीस् राःरापीप् नीनाम्माम् साम्‍दीखा मची।
40009009	मूङ्‍कप्का खात्‍चालो येशूआ ईल्पो मत्ती मीचीक मीस् तीर बात्लमस्‍को दोक्पी तूवाचाक तअ, खीक्‍का येशूआ ख ओरो लअ, “ओ दोस्-दोस् लाम्‍दूमाव।” खोदोलो मूङ्‌क पकाना येशूम् दोस्-दोस् लाम्‍दूमा।
40009010	खीक्‍का येशूआ म्सीच्‍चेस्का मत्तीम् खीम्पी जा चास् वाङालो ओरोसर्प् तीर बात्ल मप्ची, मोऊपोची ताना खस्का जा चाम् लागी तूवा।
40009011	खोदोलो फरिसीचा मूङ्‌क तचीना म्सीच्‍चेस् ओरो पीकाना तत्‍ची, “ऊनाई आम्‍नी धर्म-सेचीपोआ तीर बात्लमप्चीका ना मोऊपो मीस्चीका तूना जा चचयकई?”
40009012	खोदोलो मूङ्‌क रीङ् येन्‍ना येशूआ खस् ओरोलची, “सोमोरीजा माक मीस्मी लागी दबाई मप् मीस् चाहेई छूनो, खोदोलोई सोमोरीजा मीस्मी लागी दबाई मप् मीस् चाहेई छूये।
40009013	खोदोलोई खात्‍नीना ङ्‌कम् अर्थ ऊये पीम् आन्‍नी ईन्‍चीनीव, ‘कोङा बलिदान चाहेई मूयोनो, सम्‍तूमा चाहेई मूयो।’ ऊदोईपीक्यालो कोङ् धर्मीस्‌ काछोक्स् यूवोक मा, खोदोलोई मोऊपोस् काछोक्स् यूवोक।”
40009014	यूहन्‍नाम् सीच्‍चेची येशूम् दोक्पी ता, ना ख ओरो पीकाना तत्‍ची, “केईका फरिसीस्का माईस् तूयेका, खोदोलोई आम् सीच्‍चेस्‍क ऊदोई माईस् तूनोकई?”
40009015	खोदोलो येशूआ खस् ओरोलची, “दूखूलीप् सूर्‌पी तूक सम्‍मो, ऊई सूर्‌पी ताप् मीचा सोक् मईचीयो? खोदोलोई दूखूलीप् खची दोक्पीका खाईम् नाम्‍ला ताये ना दूखूलीप् खाईलेतस्‍कप्‍काङाङ् खस् माईस् तूये।
40009016	“आसासो नयाँ तेई चेनना सूपेई तेईपी तालेई मईनो। ऊदोईपीक्यालो नयाँ तालोआ सूपेई तेई तालेई मयाम्दोन् मूङ्‌क सूपेई तेई चेन्‍दीत, खीक्‍काना मूङ्‌क दूङ् ङालीवार छूये।
40009017	खोरोनाङ् आसासो सूपेई सोकोवारमी मसकपी नयाँ दाखमद्य यूक्सनो, खोरोना यूक्सदोन् मूङ्‌क मसक चेन्दीत, ना दाखमद्य पात्खाते। खोदोलोई नयाँ दाखमद्य नयाँ सोकोवारमी मसकपी तेसाम्‍दोक मूङ्‌क नीच्‍चीङ् जगेई छूये।”
40009018	येशूआ खस् ङ्‌क रीङ् ईचचीतोङ् याखऊ खीम्‍पीका ईल्पो लाम्‍लछा ताना ख सेवा छोक्‍तो ओरो लअ, “ओ मेकछा ओन्‍तोलोङ् म्सोम् थायाखाता, खोदोलोई आन् बान्‍ना मूङ्‌कम् थेम्पी आम् हूः यूक्सोपोयोदोक, मूङ्‌क ओदोलोङ् ऊस्पके।”
40009019	खीक्‍का येशू पकाना म्सीच्‍चेस्का मूङ्‌क मीस्मी म्दोस्-दोस् खाता।
40009020	खोदोलो पोङ् नीस्दोङ्पीका हीः खाईम् सोमोरीआ तूक्‍चाप् ईल्पो मीम्छा ताना येशूम् दोस्‍ला म्तेईमी छोछा पत्‍तू।
40009021	ऊदोईपीक्यालो मूङ्‌क मीम्छाआ म्सानीवापाका ओरो मीनाचाक तूवा, “कोङा येशूम् तेईङाङ् पईम् तूयोदोसो कोङ् नोखातो।”
40009022	खीक्‍काना येशूआ म्दोस् हेम् आन्‍चीना खोङ्लो मूङ्‌क मीम्छा तअ, ना ओरो लअ, “ए छाङा, बल मव, आम् विश्‍वासआ आन् नक तूये।” खीक्‍का मूङ्‌क मीम्छा मोन्तोलोङ् नखाता।
40009023	खीक्‍का येशू मूङ्‌क लाम्‍लछाम्‌ खीम्पी तातेका, खोदोलो येशूआ मीत्‍तीरी दूप्‍चाप्‍ची खीक्‍काना ओरोसर्प् चाऊपो लप्‍चाप्‍ची तअ।
40009024	खीक्‍काना येशूआ मूङ्‍कस् ओरोलची, “पाखा खात्‍नीते, ऊदोईपीक्यालो ङ्‌क मेकछा सीयाक मा, ईम्स्चाईक तूये।” खोदोलो खचा येशू तेरेमोक्‍स् गीची।
40009025	मूङ्‌क ओरोसर्प् मीस् पाखा लात्‍चीना येशू खीम्गो वोङा, खीक्‍काना मूङ्‌क मेकछा म्हूक्पीका लाप्‍ना पकू, खोदोलो मूङ्‌क मेकछा हूचूलाचू पका।
40009026	खीक्‍काना ङ्‌क रीङ् चारमी खोलोपी रीङा।
40009027	येशू मूङ्‍कप्का लत्‍ताना खात्‍चालो नीप्पो कोमूक्पा मीचा, “ए दाऊदमी छाङा, कास्का सम्‍तूमा मीयाचीकाते” पीकाना बतो ख म्दोस्-दोस् कल्‍तो खाईची।
40009028	ख खीम्गो वोङाकप्‍का मूङ्‌क नीप्पो कोमूक्पा मीस् मूङ्‌कपी ताआ। खोदोलो येशूआ खस् ओरो पीकाना तत्‍ची, “ऊई कोङा आन्‍ची आम्‍ची मूक्सा तोक् मदूर्‌यान्‍ची पीम् आन्‍चा विश्‍वास मईचूयो?” खोदोलो खचा “एई कास्का विश्‍वास मईचूका” लची।
40009029	खीक्‍काना येशूआ खची मूक्स् पत्पीची ना ओरोपीका, “आम्‍ची विश्‍वास तोङ्नाङ् आन्‍ची नखात्‍चीव।”
40009030	खीक्‍काना मूङ्‌कचा खची मूक्सा तचीकप्‍का येशूआ खस् ओरो पीकाना आरेई मची, “ङ्‌क रीङ् आस्‍सो ईयाचूनव।”
40009031	खोदोलोई खस् खाताना मूङ्‌क रीङ् खोलोपी पची।
40009032	खीक्‍का खस् मूङ्‍कप्का लत्‍ताना खाईम् पीकालो, ईल्पो चाप् आत्‍माआ लाप्‍ना म्बक्‍केङ् मान्थोप् मीस् मूङ्‌कपी तात्‍ची।
40009033	खीक्‍का येशूआ मूङ्‌क चाप् आत्मा कल्‍लात्ना मूङ्‌क म्बक्‍के माप्खाप् मीस् नेन्‍लाता। खोदोलो “इस्राएलपी ङ्‌कतोङ्‌क हाल्‍लोसो मान्छू” पीकाना ओरोसर्प् मीस् याबूयका।
40009034	खोदोलोई फरिसीचा ओरो पीम् थालेई मची, “चाप्‍मी मालिकचीलाम्पा ङ्‌कसा चाप् आत्‍मा लात।”
40009035	येशूआ खोलोङ् सहरपी, तेल्पी ना खची याखऊ खीम्पी सेचीवा पीतो, खीक्‍काना चारखम्‍मी जीनप् रीदाम् हातो ना म्खाल-खाल्‍क सोमोरीआ तूक्‍चाप्‍ची नमीत्‍तो लाम्‍दूमा।
40009036	खोदोलो येशूआ ओरोसर्प् मीस् तचीना हायाम् म्सम् तूका। ऊदोईपीक्यालो मूङ्‍कस् खची चोलोछा मान्दीक लूस् तोङ्ना दूक् तोक्‍ची खीक्‍का ऊसो ममान्दूर्प्ची तूवा।
40009037	खीक्‍का येशूआ म्सीच्‍चेस् ओरोलची, “छीर्म्‌ ओरोतो ताछोक्स्क तूये, खोदोलोई छीर्म्‌ बात्ल मप् खेताला चीछाङाङ् तूये।
40009038	खन्‍सा हन्‍ना आन्‍ना छीर्म् बोबूईप् नीनाम्मापी वाङोम् मनूम्व, ना खसा म्होप्मी छीर्म् बात्ल मप् खेतालाची पोक्सची।”
40010001	येशूआ पोङ् नीप्पो म्सीच्‍चेस् काछचीना जेजेर् आत्‍मा लाईम् खीक्‍का म्खाल्-खाल्क सोमोरी ना तूक्‍खास् नमीम् हक् पीची।
40010002	मूङ्‌क पोङ् नीप्पो म्सीच्‍चेचीम् खची नीङ् ङ्‌कतोङ्‌क तूवा, पत्रुस मीचीक सिमोन लो म्नेछो अन्‍द्रियासलो, खीक्‍का जब्दियाम् छा याकूब ना म्नेछो यूहन्‍ना,
40010003	फिलिप, बारथोलोमाइ, थोमा खीक्‍का तीर बात्लमप् मत्ती, अल्‍फयसमी छा याकूब ना थेदियस,
40010004	सिमोन कनानी ना यहूदा इस्‍करियोत, मूङ्‌क यहूदा इस्‍करियोतआ येशू लाप्‌ मीची।
40010005	येशूआ मूङ्‍क पोङ् नीप्पो म्सीच्‍चेस् ओरो लचीना पोक्‍स्‍ची, “बीन्‍नीपा गोङ्चीम् रापी खान्‍नीनव, खीक्‍का सामरीचीम् तेल्पीसो वोनीनव।
40010006	खोदोलोई इस्राएलीचीम् गोङ्पीका मासाक लूस् तोङ्‌क तूकचीपी खात्‍नीव।
40010007	‘साराङ्‌गाम् चारखम् दोक्छापीङ् तायूवाक तूये,’ पीकानीना जीनप् रीदाम् हास्‍नूम्‍व।
40010008	तूक्‍खाची नमीयानूम्व, सीप्‍खाप्‍ची ऊन्‍पो मीयानूम्व, छूवोयो सोमोरीआ तूक् मीस् शुद्ध मनूम्व, चाप् आत्‍मा लात्‍नूम्‍व। आन्‍नासो मोरोङ् तानूम्क तूये, मोरोङ् पीयानूम्व।
40010009	आन्‍ना आम्‍नी थाप्‍रीपी हाल्‍ङो, नाम्‍छेर्‌बू ना ताम्बम् चेप्‍तीरोङ् खूरानूम्‍नव,
40010010	लाम्‍रीपी लाम्दूम्नीलो फाक्सूम्, नीच्‍ची दौरा, लोङ्पई खीक्‍का तीम्‍चीम् तूप् खायानूम्‍नव। ऊदोईपीक्यालो लक्‌‌ मप् मीचा चाम्-दूम् तोम् छूये।
40010011	“आन्‍नी तेल्पी खात्‍नीना आम्‍नी लाम्‍तूम्‍मा मीक् मीस् लाम्‍नूम्‍व, ना मूङ्‌क तेल्पीका मान्खाईम्‍लेम् सम्‍मो आन्‍नी मूङ्‌क खीम्पीङ् तूवानीव।
40010012	मूङ्‌क खीम्पी वोङ्नीलो लाईस्‍पी मूङ्‌क खीम्पी तूप् मीस् सेवा छानूम्व।
40010013	खीक्‍का मूङ्‌क खीम्पी तूप् मीचा आन्‍नी हायाम् नतो साम्‍दीखा दईनीदोक, मूङ्‌क खीम्पी चामोवा छूनू। खोदोलोई मूङ्‌क खीम्‍पीक मीचा आन्‍नी नम्‍लो साम्‍दीखा दईनीनोदोक, आम्‍नीपी तूक चामोवा आम्‍नीपीङ् आन्‍नूना तानूव।
40010014	ऊदोईपीक्यालो आसासो आन्‍नी लाम्‍तूम्‍मा मीनीनो ना आम्‍नी रीङ्सो येनस्‍नोदोक, मूङ्‌क खीम्‍पीका लत्‍नीना खात्‍नीलो आम्‍नी लोङ्पूक फूर्क् रूक्‍साक्‍सानूम्‍व।
40010015	आछीयाङ्, कोङा आन्‍नी लोयान्‍नी, नीया छूक लेईपी मूङ्‌क सहरपीक मीस्पीकान्‌ सदोम् लो गमोरा सहरपीकलो मीस्मी हालत दूङ् तेम्दूर्प् छूये।
40010016	“खोङ्नूम्व, कोङा आन्‍नी याबेर्‌मी हाम्पी लूस् तोङ्ना पोन्चायान्‍नीके, खन्सा आन्‍नी पूःतो छेपोवा ना तूक्‍तूगूल्‍मतो सोज छूवानीव।
40010017	खोदोलोई आन्‍नी मीस्पीका चीङ्चीङ् तूवानीव, ऊदोईपीक्यालो खचा आन्‍नी रूबूसी सल्‍स्‍को खीम्पी खाईनी, ना खची याखऊ खीम्पी खाईनीना मारी केर्‌नी।
40010018	आन्‍नी ओ तोक्‍पी हाकिमचीम्‌ ना होङ्‌पोचीम्‌ दोक्पी खाईम्‍बोक्‍से, ओरोना आन्‍नी खची लागी खीक्‍का बीन्‍नीपा गोङ्चीम् लागी ओ साक्षी छूनी।
40010019	खचा आन्‍नी लाप्‍नीना मुद्दा तीनी खोदोलो, ला ऊई पीम् पर्ने पीकानीना सोक् मनूम्नव। ऊदोईपीक्यालो आन्‍ना ऊई पीम् पर्ने खूङ्‌क रीङ् आन्‍ना मोन्तोलोङ् तईनूम्।
40010020	ऊदोईपीक्यालो आन्‍नी नेईम् बोक्स्‍नो, खोदोलोई आम्नी पा नीनाम्माम् आत्‍मा आम्‍नीपी छूना नेने।
40010021	“म्बूआ म्नेछोङ् सेईमीय, खोरोनाङ् म्पाआ म्छामाईची सेईमीयची ना म्छामाईची खची पा-माम् ऊल्‍लोङ्पी पके खीक्‍का खस् सेईमीयची।
40010022	ओ तोक्‍पीका खोलोआ आन्‍नी जेर्नी। खोदोलोई आसे दोस्कासम्मो विश्‍वासपी चीङ्‌को-चीङ्‌को तूये, खूङ्‌कसा हल्‍वा तय।
40010023	खचा आन्‍नी ईबूम् सहरपी दूक् पीनीदोक बीन्‍नीपा सहरपी जूकाखात्‍नीव। ऊदोईपीक्यालो आछीयाङ् कोङा आन्‍नी लोयान्‍नी, मीस्मी छा ताम् लाईस्‍पी आन्‍ना इस्राएलपीक खोलोङ् सहरपी सूसो मम् लक् यात्नूम्नो।
40010024	“सीच्‍चे म्सेचीपोप्का ना रोः म्मालिकपीका दूङ् देप् छूनो।
40010025	म्सीच्‍चेस् खची सेचीपो तोक ना रोः म्मालिक तोक छूदूर। खन्‍सा खचा खीम्‍पीक मालिकङा बालजिबुल पीक्‍दोन्, खचा खची खीम्‍पोस्‍चीन् जन् ऊई लयची?
40010026	“खन्‍सा खचीप्‍का कीनीनव। ऊदोईपीक्यालो नेप्‍पाना यूक्साक थक् देत्‍तोई तूये खूङ्‌क खोलोङ् हले ना सूलाना यूक्साक रीङ् देत्‍तोई तूये खूङ्‌क खोलोङ् खोछेत्‍ते।
40010027	कोङा आन्‍नी नाम्कूर्मा गोपी ईन्‍नीक रीङ् नाम्छेमादूपी पानूम्‍व, खीक्‍का कोङा आन्‍नी सूपीछा येईमीन्‍नीक रीङ् खीम् थेम्तोका हास्‍नूम्‍व।
40010028	आन्‍नी आम्‍नी सेईम् लाम्प् मीस्पीका आन्‍नी कीनीनव, ऊदोईपीक्यालो खचा आम्‍नी गाम्‍ङाङ् सेईदूरची खोदोलोई आम्‍नी आत्‍मा सेईदूरस्‍नो। खन्‍सा आत्‍मा लो गाम्‍लो नीच्‍चीङ् नरकपू नास् मदूर्प् नीनाम्माप्का कीसानीव।
40010029	ऊई नीच्‍ची गाम् छोऊ ईक्फा खाप्‍चीमापी खेईछूनोयो? खोदोलोई ईबूम् गाम् छोऊसो नीनाम्माम् लन्‍ची मान्दी बोहोपू हूप्‍स्‍नो।
40010030	आम्‍नी तोङ्पीक तोसम्सो खोलोङ् ङीराखात्‍क तूये।
40010031	खन्‍सा आन्‍नी कीनीनव, ऊदोईपीक्यालो आन्‍नी गाम् छोऊपीका दूङ् साम्दीलोक तूनी।
40010032	“ओरोना मीस्मी लाईस्‍पी कोङ् येशूमी पीक्‍तोदी खोलोङ् कोङासो साराङ्‌गाप्‍तो तूप् ओ पाम् दोक्पी आन्‍नी ओमी पीको।
40010033	खोदोलोई मीस्मी लाईस्‍पी कोङ् येशूम् माके पीक्‍तो इन्कार मप् खोलोङ् कोङासो साराङ्‌गाप्‍तो तूप् ओ पाम् लाईस्‍पी ङ्‌कस् ओमी माके पीकोना इन्कार मूयो।
40010034	“आन्‍ना कोङ् चारपी चामोवा पीस् ताक मीन्‍नीनव। कोङ् चामोवा पीस् तोक माके, खोदोलोई दोप्सेल् तोम् लागी तोक के।
40010035	ऊदोईपीक्यालो कोङा म्चारछा म्पाम् ऊल्‍लोङ्पी, मेकछा म्माम् ऊल्‍लोङ्पी, ना म्नाम्मे म्छूर्मेम् ऊल्‍लोङ्पी ममीम् लागी यूवोक।
40010036	आम्‍नी साछीमी आम्‍नी होप्‍मी खीम्गोपीकङ् छूये।
40010037	“आसाई ओपीका दूङ् म्पा-म्मा सम्‍तूमा मीय, खूङ्‌क ओ सीच्‍चे छूदूरनो। खोरोनाङ् आसाई ओपीका दूङ् देतो म्चारछा-मेकछा सम्‍तूमा मीय, खूङ्‌कसो ओ सीच्‍चे छूदूरनो।
40010038	खोरोनाङ् आस्‍कसाई म्होप्मी क्रूस खूर्‌ना ओ दोस्-दोस् लाम्‍दूम्‍नो, खूङ्‌कसो ओ सीच्‍चे छूदूरनो।
40010039	म्‍रीराम् जगेई मम् लाम्प्‍आ मूङ्‌क तयनो, खोदोलोई ओ लागीपी म्‍रीराम् पीप्‍आ मूङ्‌क तय।
40010040	“आन्‍नी लाम्‍तूम्‍मा मीक्पा कोङ्सो लाम्‍तूम्‍मा मीयो। खोरोनाङ् कोङ् लाम्‍तूम्‍मा मीक्पा कोङ् पोप्सो लाम्‍तूम्‍मा मीय।
40010041	खारीबोपो पीक्‍ना लाम्‍तूम्‍मा मीक्पा खारीबोपोआ तयक तोङ्‌क पूनाऊनी तय। खोरोनाङ् नीनाम्माम् लाईस्‍पी धर्मी छूक् मीस् लाम्‍तूम्‍मा मीक् मीचा मूङ्‌क धर्मी मीचा तयक तोङ्‌क पूनाऊनी तय।
40010042	आसाई ङ्‌कचीप्‍क दूङ् चीमा ओ सीच्‍चे पीक्‍ना ईक् पोङ्‍कीरीम् छीक्‍छीलीप् काऊङाङ्‌ दूम् पीय, खूङ्‌कसा हाल्‍लोसो म्पूनाऊनी मास्दीतनो।”
40011001	येशूआ पोङ् नीप्पो म्सीच्‍चेस् आज्ञा पीम् यात्कप्का ख मूङ्‍कप्का लत्‍ताना खस् तूवाक सहरपी सेचीवा पीस् लो जीनप् रीदाम् हास्‍लो खाता।
40011002	बप्‍तिस्मा पीप् यूहन्‍ना थूनापी तूवालो येशू ख्रीष्‍टमी तोक्पी येन्‍क तूवा, खीक्‍काना खसा म्सीच्‍चेस् ङ्‌क रीङ् तईस् पोक्‍स्‍ची,
40011003	“हन्‍ना ताईक ख्रीष्‍ट आन्‍ङायो, केईका बीन्‍नीपाङ्‍यो हूम् पर्ने?”
40011004	खोदोलो येशूआ खस् ओरोलची, “आन्‍ना येनानूम्‍क ना तानूम्क रीङ् खोलोङ् यूहन्‍ना ईयानूम्‍व,
40011005	कोमूक्पा मीचा म्मूक्सा तय, सक्‍पा मीस् लाम्‍दूमे। छूवोयो सोमोरीआ लाप्‍क मीस् नये। खोरोनाङ् म्नोबोआ मान्येईप् तूसूम्‍पा-तूसूम्मा मीचा म्नोबोआ येन। सीप्‍खाप्‍ची ऊस्पके, ना छूक्‍सीप्‍चा जीनप् रीदाम् येईम् तयची।
40011006	ओ तोक्पी शङ्का मान्मप् मीस् नीनाम्माआ आसीक पीय।”
40011007	यूहन्‍नाम् सीच्‍चेस् खाताकप्‍का येशूआ ओरोसर्प् मीस् ओरोलची, “आन्‍नी गोङ्‍रूत्खाप् थाम्‍पूपी ऊई खोस्‍ये खातानी? ऊई हूक्‍आ तोक्‍स्‍चक पाक्‍पऊयो खोस् खातानी?
40011008	खोरोदोक आन्‍नी ऊई खोस्‍ये खातानी? ऊई हायाम् नप्छा तेई खाम् मीस्यो खोस् खातानी? नप् तेई खाम्‍ने होङाबूम् खीम्‍पीई छूये।
40011009	आन्‍नी ऊई खोस्‍ये खातानी? ऊई खारीबोपोस् खोस्‍यो खातानी? कोङा आन्‍नी लोयान्‍नी, खारीबोपोप्‍कासो दूङ् देप् मीस्यो खोस् खातानी।
40011010	ऊदोईपीक्यालो धर्मसूम्बऊपी नीनाम्माआ यूहन्‍नाम् तोक्पी ओरोना पीकाक तूये, ‘खोङ्व, कोङा ओ रीदाम् पोक् आम् लाईस्-लाईस् पोक्‍सोके, खूङ्‌कसा आम् लाईस्-लाईस् आम् लाम् चोचूप्‍स।’
40011011	“आछीयाङ् कोङा आन्‍नी लोयान्‍नी, मीम्छाचा वात्‍चीकतोदीपी बप्‍तिस्मा पीप् यूहन्‍नाप्का दूङ् देप् बीन्‍नीपा मीस् आस्‍सो जन्‍मेई मान्छू। खोदोलोई साराङ्‌गाम् चारखम्‍पी आसे खोलोप्का दूङ् चीमा तूये, खूङ्‌क यूहन्‍नाप्का दूङ् देप् छूये।
40011012	बप्‍तिस्मा पीप् यूहन्‍नाआ जीनप् रीदाम् हास्‍कप्‍का एक्‍तो ईनीम्‍बा सम्‍मो, साराङ्‌गाम् चारखम् हायाम् लोक्‍तो पतो खात्‍चाईक तूये, ना ऊल्‍लोङ् मप् मीस्चा मूङ्‍क खची हूक्पी मम् लाम्चयस्क तूये।
40011013	ऊदोईपीक्यालो यूहन्‍नाम् नाम्‍ला सम्‍मो मोशाम् ललईआ ना खोलोङ् खारीबोपोचा नीनाम्माम् चारखम्‍मी तोक्पी खारीबो मस्क तूवा।
40011014	आन्‍ना विश्‍वास मईनूम्दोक, हन्‍ना ताप् एलिया क यूहन्‍नाङ् के।
40011015	आस्‍मी नोबो तूये, खूङ्‌कसा येन्‍नूव।
40011016	“ईनीम्‍बाक मीस् कोङा ऊलोई थापो? ङ्‌कस्‍ने बजार होम्पी वास्लप्‍तीप् छाछामा तोङ्‌क तूये, खचा म्बूम्ची काछयची ना ओरोपीके,
40011017	‘केईका आम्‍नी लागी मीत्‍तीरी दूपूम्‍का, खोदोलो आन्‍नी सील् माम्बान्‍नी। केईका दूक्वाम् छाम् मम्का, खोदोलो आन्‍नी माङ्‍खाम्नी।’
40011018	ऊदोईपीक्यालो यूहन्‍ना चातो-दूतो मान्ता, खन्‍सा खचा यूहन्‍ना चाप् मोङ्आ लाप्‍क मीस् पीका।
40011019	खोदोलोई मीस्मी छा चातो-दूतो ताआ, खोदोलो खचा ओरोपीका, ‘खोङ्नूम्ते, ङ्‌क चापोयो-दूपोयो, तीर बात्लमप् ना मोऊपोचीम् म्बूम् पीक्‍तो दोस् तीयची!’ खोदोलोई नीनाम्माम् लूखूप्‍ची थीक् तूये पीम् रीङ् म्‍लक्पीकाङ् छेत्‍ते।”
40011020	येशूआ हायाम् राःरालोक लक् मक सहरपीक मीस् राङ्ची, ऊदोईपीक्यालो मूङ्‌क सहरपी तूप् मीचा वालूम्‍मा मान्मची।
40011021	“धिक्‍कार, ए खोराजीनपी तूप्‍चे, धिक्‍कार, ए बेथसेदापी तूप्‍चे। ऊदोईपीक्यालो आम्‍नी हाम्‍पी छूवाक तोङ्‌क राःराम् लक् टुरोसपी लो सीदोनपीलो छूवावादोन् मूङ्‍कप्क मीचान् जेलेम्मा खाप्स्‍चीवा ना छूबूईआ कील्‍न्‍चीवाना वालूम्‍मा मस्वा।
40011022	खोदोलोई कोङा आन्‍नी लोयान्‍नी, नीयाक लेईपी नीनाम्माआ आम्‍नीप्‍का दूङ् टुरोस लो सीदोनपीलो तूप् मीस् सम्‍तूमा मीयची।
40011023	ए कफर्नहुमपी तूप्‍चे, ऊई आन्‍ना साराङ्‌गा खातेकायो मीन्चाईनी? आन्‍नीन् नरकपू खात्‍नी। ऊदोईपीक्यालो आम्‍नी हाम्‍पी छूवाक तोङ्‌क राःरालोक लक् सदोमपी छूवावादोन् मूङ्‌क सहर एसेक लेई सम्‍मो तूवाचावा।
40011024	खोदोलोई कोङा आन्‍नी लोयान्‍नी, नीयाक लेईपी नीनाम्माआ आम्‍नीप्‍का दूङ् सदोम सहर सम्‍तूमा मीय।”
40011025	खोदोलो येशूआ ओरोपीका, “ए नीनाम्मा पाआ, साराङ्‌गाम् लो चारमीलो रोबू, कोङा आन् ओलोनूव लोयान्‍ना, ऊदोईपीक्यालो आना ङ्‌क रीङ् लूर्‌पोचीप्‍का सूल्‍ना चीमा छाछामाचीपी खोम।
40011026	पा रोबू, आना ङ्‍कङ् नप् मीना।
40011027	“ओ पा रोबूआ खोलोक थक् कोङ् एनोछोक तूये। पाङाङ् छाम् तोक्पी छेत्‍त बीन्‍नीपा आसासो छेत्‍तनो, खोरोनाङ् छापीका बीन्‍नीपा आसासो पा छेत्‍तनो। खीक्‍का म्छाआ ईचीक तोदी खोलोआ पा छेत्‍तची।
40011028	“ए हायाम् लीप् बारी खूर्प्‌ना दूवाङ् लप्चे, ओ दोक्पी तानीव, कोङा आन्‍नी नोम्चीम् पीयान्‍नीके।
40011029	ओ वोवेन्‍दा खूरानूम्‍ना ओपीका ईन्‍चीनीव, ऊदोईपीक्यालो कोङ् ओ सागोवापाकाङ् हायाम् लखेक ना सम्‍तूमा लोक तूवोके, ओरोना आन्‍ना ओपीका आम्‍नी आत्‍मापी नोम्चीम् तईनूम्।
40011030	ऊदोईपीक्यालो ओ वोवेन्‍दा फाक्पाचूप् ना कोङा खूर्‌मीयान्‍नीक बारी हाम्‍लोवाप् तूये।”
40012001	येशू नोम्चीम् लेईपी छीर्म्‌खालाम्पा खात्‍चाक तूवा। खोदोलो येशूम् म्सीच्‍चेस् साका सीयाकसा छीर्म्‌मी सीखावा कप्‍चीना चाम् थालेई मची।
40012002	खूङ्‌क तचीना फरिसीचा येशू ओरोलची, “खोङ्व, आम् सीच्‍चेचान्‌ नोम्चीम् लेईपी मान्मम् पर्ने लक्ये मचयस्क तूये।”
40012003	खोदोलो येशूआ खस् ओरोलची, “दाऊदआ म्बूम्चीका साकासीयालो ऊई मक तूवा? खूङ्‌क आन्‍ना परेई माम्मन्‍नीयो?
40012004	ख ऊतोङ्नाई नीनाम्मा दप्स्‍को खीम्पी वोङाना नीनाम्मापी तेम्पा सबेई म्बूम्चीका चची? खूङ्‌क सबेई खचा मान्चाम् पर्ने तूवा, खूङ्‌क सबेई पूजारीचाङाङ् चाम् नप् तूवा।
40012005	ऊई आन्‍ना मोशाम् ललई परेई मान्मन्‍नीयो, नीनाम्मा दप्स्को खीम्पी पूजारीचा नोम्चीम् लेईपीसो लक् मईची। ओरोना खचा नोम्चीम् लेईपी लक् मईची, खोरोदोसो खस् दोसी छूनो।
40012006	खोदोलोई कोङा आन्‍नी लोयान्‍नी, नीनाम्मा दप्स्को खीम्‍पीका दूङ् देप् ईल्पो अपी तूये।
40012007	‘कोङा पशुम् बलिदान मम् लामोनो, खोदोलोई आन्‍ना सम्‍तूमा मीयोनीक लामो’ पीकाना नीनाम्माआ पीकाक रीङ् आन्‍ना छेतानूम्‍वादोक आन्‍ना निर्दोष मीस् दोस् मान्तीन्‍नीवा।
40012008	ऊदोईपीक्यालो मीस्मी छा नोम्चीम् लेईमीसो रोबू तूये।”
40012009	खीक्‍काना येशू मूङ्‍कप्का लत्‍ताना खची याखऊ खीम्पी खाता।
40012010	खोदोलो मूङ्‌कपी ईल्पो म्हूः हार्प्खाप् मीस् तूवा। खीक्‍का खचा येशू दोस् तीम् सानीवा मस्‍ना ख ओरोलची, “नोम्चीम् लेईपी तूक्‍खास् नमीम् नईयो नईनोयो?”
40012011	खोदोलो येशूआ खस् ओरोलची, “आम्‍नीम् ईबूम् लूस् तूये, ना खूङ्‌क लूस् नोम्चीम् लेईपी खूलूम्‍पू वाईखीयदोक, ऊई खूङ्‌क आन्‍ना पाखा लात्‍नूम्‍नोयो?
40012012	ऊई लूसपीका मीस् दूङ् साम्दीलोक मान्तूयो मोलो? खन्‍सा नोम्चीम् लेईपी नप् लक् मम् नये।”
40012013	खीक्‍काना येशूआ मूङ्‌क मीस् ओरो लअ, “आम् हूः सत्‍ते।” खीक्‍का मूङ्‌कसा म्हूः सत्‍तू, खोदोलो मूङ्‌कम् म्हूः नखाता।
40012014	खोदोलो फरिसीची लत्‍ताना पाखा खाता, ना ख ऊतोङ्नाई सेताम् लोलना चाई मची।
40012015	खीक्‍का येशूआ खूङ्‌क रीङ् तूम् तकप्का मूङ्‍कप्का लत्‍ताना खालेता, खोदोलो हायाम् देतो मीचा ख म्दोस्-दोस् कल्‍तो खाईची, ना खसा तूक्‍खास् खोलोङ् नमीयू।
40012016	खीक्‍का येशूआ खस् ओ तोक्पी आस्‍सो ईयानूम्‍नव पीकाना आज्ञा पीची।
40012017	ङ्‌क यशैया खारीबोपोआ पीकाक रीङ् पूरा छूम् लागी छूवाक तूवा,
40012018	“कोङा ओ सूसो मप् सोकूक तूये, खपीका कोङ् हायाम् ओ गोङ् चानये। कोङा ओ आत्‍मा खपी यूक्सो, खीक्‍का खसा गोङ्-गोङ्चीपी नीयाम् रीङ् पय।
40012019	खसा जूम्‍लूक्सो मईनो ना ख हायाम् सार बम्सो बस्‍नो, खीक्‍का मीचा खम् साल्‍म् लाम्‍पीसो येनस्‍नो।
40012020	म्छोला कूम्खाप् पाक्पऊ खसा अतनो ना दूलाप्-दूलाप् छूक्चाप् सलेद खसा सेतनो। याईस्कोपी खसा नीया कोक्स्क सम्मो खाईय।
40012021	खम् नीङ्पी गोङ्-गोङ्चा आशा यूक्सची।”
40012022	खीक्‍का चाप्मोङ्आ लाप्‍क ईल्पो कोमूक्पा ना नेईम्सो मान्‍नेईप् मीस् येशूम् दोक्पी तात्ची। खीक्‍का येशूआ मूङ्‌क नमीयू, खीक्‍का मूङ्‌क नेना ना म्मूक्सा तोक् छूवा।
40012023	खोदोलो खोलोङ् मीस् छाक्‍का छूवा ना ओरोपीका, “ऊई ङ्‌क दाऊदमी छाङ्‌कयो?”
40012024	मूङ्‌क रीङ् येन्‍चीना फरिसीचा ओरोपीका, “ङ्‌कसान् चाप्‍मी होङाबू बालजिबुलआ पीयक राःराआ चाप् लात्‍दोङ।”
40012025	खोदोलोई येशूआ मूङ्‍कचीम् खची सानीवा तूम् तना खस् ओरोलची, “ईबूम् चारखम् हास्‍ना खची होप्ङा तङ्नो ना जूम्‍लूक मईचीदोक मूङ्‌क चारखम् हायाम् तातो पोचीङ्‌ङनो। खोरोनाङ् सहर-सहरमी हाम्‍पी ना मीस्मी हाम्‍पीसो चाई खप्‍पनो ना तङ्नोदोक मूङ्‌कसो हायाम् तातो पोचीङ्‌ङनो।
40012026	खोरोनाङ् शैतानआ शैतान लात, ना खची गोपी ऊल्‍लोङ् मीलईदोक, खची चारखम् ऊतोङ्नाई पोचीङ्‌ङ?
40012027	आन्‍ना कोङ् चाप्‍मी होङाबू बालजिबुलमी राःराआ चाप् लात लोयोनीदोक, आम्‍नी छाचाक आस्‍मी राःराआये चाप् लातची? खन्‍सा खस्ङा आम्‍नी नीया मप् छूये।
40012028	खोदोलोई कोङा नीनाम्माम् आत्‍मापीका चाप् लातोदोक नीनाम्माम् चारखम् आम्‍नीपी ताखाताक तूये।
40012029	“आसासो लाईस्‍पी बलियो मीस् मान्छूईमो, मूङ्‌कम् खीम् गोपी वोङ्‌ना म्दाचाम् खूदूरनो। दूङ् लाईस्‍पी मूङ्‌क बलियो मीस् छूईयनाङाङ् मूङ्‌कम् दाचाम् खूस्‍सना खाईदूर।
40012030	“आसे ओलाम्‍पा तूनो, खूङ्‌क ओ ऊल्‍लोङ्पी तूये, खीक्‍काना आसाई कोङ्लो तूना बात्ल मईनो, खूङ्‌कसा बात्ल मम्पासो रीस्‍दीत।
40012031	खन्‍सा कोङा आन्‍नी लोयान्‍नी, मीचा मईक खोलोङ् मोऊ ना नीनाम्माम् ऊल्‍लोङ्पी नेन्क छेमा छूये, खोदोलोई पवित्र आत्‍माम् ऊल्‍लोङ्पी नेन्क मोऊ हाल्‍लोसो छेमा छूनो।
40012032	ओरोनाङ् हेप् मीचा मीस्मी छाम् ऊल्‍लोङ्पी ऊची पीक्‍दोक मूङ्‌क छेमा छूये, खोदोलोई पवित्र आत्‍माम् ऊल्‍लोङ्पी नेन्‍दोक मूङ्‌क ङ्‌क जूकपी ना ताईक जूकपीसो छेमा छूनो।
40012033	“सीछो नप् तूदोक, नप्ङा म्चो मीय, खोरोनाङ् सीछो रई तूदोक रईङा म्चो मीय। ऊदोईपीक्यालो मूङ्‌क सीछो ऊतोङ्‌कई पीम् म्चोपीकाङ् छेत्‍ते।
40012034	ए पूम् छा तोङ्‌कचे! आन्‍नी आम्‍नी होप्‍ङा रई तूनी, ऊदानाओ आन्‍ना नप् रीङ् मईनूम्? ऊदोईपीक्यालो सागोवापा ऊई तूये खूङ्‌क रीङ्‌ङा ङप्का लत्‍ते।
40012035	नप् मीस्मी सागोवा नप् रीङ्‌आङ् पेप्पक छूये, खन्‍सा मूङ्‌क मीचा म्सागोवापाका नप् रीङ्‌ङा लात, खोरोनाङ् रई मीस्मी सागोवा रई रीङ्‌आङ् पेप्पक छूये, ना मूङ्‌क मीचा म्सागोवापाका रई रीङ्‌ङा लात।
40012036	खन्‍सा कोङा आन्‍नी लोयान्‍नी, ‘रई रीङ् मप् मीचा नीया छूक लेईपी मूङ्‌क रई रीङ्मी लेखा खची होपाङ् पीम् बोक्से।’
40012037	ऊदोईपीक्यालो आम् रीङ्आङ् आन् निर्दोष छूये, ना आम् रीङ्आङ् आन् दोसी छूये।”
40012038	खोदोलो शास्‍त्रीचीप्‍क ना फरिसीचीप्‍क हेप्-हेप्पा ख ओरोलची, “सेचीपो, केईका ईबूम् चीन्‍न खोमीयीकाते।”
40012039	खोदोलो येशूआ खस् ओरो पीकाना ङरी आन्‍ची, “रई ना तूम्‍लू मप्चा चीन्‍न लामची। खोदोलोई ङ्‌क दूङ्पीक मीचान् योना खारीबोपोम् चीन्‍नपीका बीन्‍नीपा चीन्‍न ऊसो खोम् तयस्‍नो।
40012040	ऊदोईपीक्यालो दानाई योना मूङ्‍क देप् ङाःम् गोपू सूक्‍लेई लो सूक् सेपालो तूवा, खोरोनाङ् मीस्मी छासो बोहोगोपू सूक्‍लेई लो सूक्‍सेपालो तूम् बोक्से।
40012041	निनवेपी तूप् मीस्ची नीया छूक लेईपी ङ्‌क दूङ्पीक मीस्चीका थोरेपे ना ङ्‌कस् दोस् तीयची, ऊदोईपीक्यालो खचा योनाम् रीङ्पी विश्‍वास मस्क तूवा, खोदोलोई खोङ्नूम्व, योनाप्‍कासो दूङ् देप् ईल्पो अपी तूये।
40012042	योऊमेर्‌पीक होङाबूमे नीया छूक लेईपी ङ्‌क गोङ्पीक मीस्चीका पक्ना ङ्‌कस् दोस् तीयची, ऊदोईपीक्यालो ख चारमी नाक्‍का छेऊपीका सोलोमनमी लूखूप्‍चीम्‌ रीङ् येईस्‌ बाना। खोदोलोई खोङ्नूम्व, सोलोमनपीकासो दूङ् देप् ईल्पो अपी तूये।
40012043	“जेजेर् आत्‍मा मीस्पीका लत्‍ना खाते, खीक्‍का मूङ्‌कसा नोन्‍चीस्‍को होकूवाप् थाऊ लाम, खोदोलोई हापीसो तयनो।
40012044	खीक्‍का मूङ्‌कसा ओरोपीके, ‘कोङ् हापीकाई लत्‍तोना बानो, कोङ् खूङ्‌क ओ खीम्पीङ् आत्‍तोना खातो।’ खीक्‍काना मूङ्‌क आत्‍ना ताये खोदोलो मूङ्‌क खीम् होप्‍तो ना साम्‍दीम्‍पा छीप्प।
40012045	खीक्‍का मूङ्‌क खाते ना म्होप्पीका दूङ् रई बीन्‍नीपा रेक्‍ची चाप् आत्‍मा तातना ताये, ना म्गोपा वोङ्ना तूये, खोदोलोन् मूङ्‌क मीस्मी रीराम‌ लाईस्‍पीकप्‍का दूङ् रई छूये। खन्‍सा ङ्‌क रई दूङ्पीक मीस्सो मूङ्‌कतोङ्‌कङ् छूये।”
40012046	येशू ओरोसर्प् मीस्चीका नेन्‍चाक तूवा, खोदोलो म्मा-म्नेछोस् मूङ्‌कपी तालाता ना खलो रीङ् मम् लागी पाखापा थोरेप्‍दीताक तूवा।
40012047	खोदोलो मूङ्‌कपी तूवाक ईल्पो मीचा येशू ओरो लअ, “खोङ्ते, आम् मा आम् नेछोचा आन्‍लो नेईम् लागी पाखापाका हूङ्दीते।”
40012048	खोदोलो मूङ्‌क मीस् येशूआ ओरो लअ, “ओ मा ओ नेछोस् आसे?”
40012049	खीक्‍का येशूआ म्हूःआ म्सीच्‍चेस् खोमीत्‍तो ओरोपीका, “खोङ्व, ओ मा ओ नेछोस् ङ्‌कस्ङा के।
40012050	ऊदोईपीक्यालो आसाई साराङ्‌गाप्‍तो तूप् ओ पाम् लन्‍ची रेप्प, मूङ्‍कस्ङा ओ मा ओ नेछोस् के।”
40013001	येशू मूङ्‌क लेईङा खीम्‍पीका लत्‍ताना दीरीत्‍तीम् चाखेम्पी सेचीवा ईम् लागी खाताना तूवा।
40013002	खोदोलो ओरोसर्प् मीस् म्दोक्पी बात्ल छूवा, खन्‍सा खसा तूस्को थाऊ मान्तोना ख हेयोङ्मापी वोङाना तूवा, खोदोलो मूङ्‌क ओरोसर्प् मीस्चीक दीरीत्‍तीम् चाखेम्‍पीङ् थोरेप्‍दीताक तूवा।
40013003	येशूआ खस् पोम् ललईपीका ओरोतो रीङ् ईची। खीक्‍का खसा ओरोपीका, “ईल्पो मीस् चालेई फूईस् लत्‍ता।
40013004	ओरोना खसा चालेई फूईलो हेप् चालेई लाम् मेक्सा तात्‍ता, ना छोऊ ताना मूङ्‌क चालेई कप्‍च।
40013005	खोरोनाङ् हेप् चालेई क लूङ्लापी तात्‍ता, खीक्‍का मूङ्‌कपी हायाम् देतो बोहो मान्तूकसा, मूङ्‌क चालेई दावाङ् लीमा।
40013006	खोदोलोई नाम्‍छोवा हायाम् मलो मूङ्‌क चालेई म्साम् नम्‍लो मान्मीकसा सीयाना हार्‌खाता।
40013007	खोरोनाङ् हेप् चालेई तीतीम् पऊमी हाम्‍पी तात्‍ता, खीक्‍काना मूङ्‌क तीती पतोखाताना मूङ्‌क चालेई छेप्‍सेतू।
40013008	खोदोलोई हेप् चालेई क नप् थाम्‍पूपी तात्‍ता, ना ईक् चून्दूलूम् गुणा, तूक्पोङ् गुणा, सूक्‍पोङ् गुणा म्चो मीयू।
40013009	आस्‍मी नोबो तूये, खूङ्‌कसा येन्‍नूव।”
40013010	खीक्‍काना म्सीच्‍चेस् ताना ख ओरो पीकाना तत्‍ची, “आन् ऊनाई खस्का पोम् ललईपी नेन्‍कई?”
40013011	खोदोलो येशूआ खस् ओरो पीकाना ङरी आन्‍ची, “आन्‍नाने साराङ्‌गाम् चारखम्‍मी तोक्‍पी छेईम् तानूम्क तूये, खोदोलोई खचा ङ्‌क चारखम्‍मी तोक्‍पी छेईम् तचीक मान्तू।
40013012	ऊदोईपीक्यालो आस्पी तूये, खूङ्‌कसा दूङ्देतो तय, ना मूङ्‌कम् हायाम् देतो छूये, खोदोलोई आस्‍पी मान्तू, खूङ्‌कमी तूकसो ङाप्‍खाते।
40013013	खन्‍सा कोङ् खस्का पोम् ललईपी नेनो: ‘ऊदोईपीक्यालो खचा खोम्‍ने खोङ्ची, खोदोलोई तयस्‍नो, येईम्ने येनची, खोदोलोई येनस्‍ना बूजेई मईचीनो।’
40013014	ओरोना यशैया खारीबोपोआ खारीबो मक खचीपी पूरा छूवाक तूये: ‘आन्‍ना येईम्ने येन्‍नूम्, खोदोलोई हादेलोसो बूजेई मईनूम्नो, खोम्‍ने खोङ्नूम् खोदोलोई हादेलोसो तईनूम्नो।
40013015	ऊदोईपीक्यालो ङ्‌कचीम् खची सानीवा मोगो छूवाक तूये, ना खची नोबो दीयाखात्‍क तूये, ना खची मूक्स् सीप्‍खीचीक तूये, मादोन् खचा खची मूक्सा तचीवा, खचा खची नोबोआ येन्‍चीवा, खचा खची सानीवापाका बूजेई मस्वा, खीक्‍का ओपी आत्‍तावा, ना कोङा खस् नमीयूचीवा।’
40013016	“आम्‍नी मूक्स् ना आम्‍नी नोबो नीनाम्माआ आसीक पीय, ऊदोईपीक्यालो आम्‍नी मूक्सा तईनूम्, ना आम्‍नी नोबोआ येन्‍नूम्।
40013017	आछीयाङ्, कोङा आन्‍नी लोयान्‍नी, आन्‍ना खोङानूम्क रीङ् खोलोङ् खोरीबोपोचा ना धर्मीचा हायाम् खोम् लन्‍ची मची, खोदोलोई खचा खोम् मान्तोक्ची, खीक्‍का आन्‍ना येनानूम्‍क रीङ् हायाम् येईम् लन्‍ची मची, खोदोलोई खचा येईम् मान्तोक्ची।
40013018	“चालेई फूईप्मी पोम् ललईमी अर्थ येन्‍नूम्‍व।
40013019	हेप्-हेप्पा चारखम्‍मी रीङ्बऊ येन, नासो नम्‍लो बूजेई मईनो, खीक्‍का शैतान ताये ना मूङ्‌कम् सानीवापा बीप्पाक नीनाम्माम् रीङ्सो ङाप्‍पना खाईलेत। खन्‍सा लाम्‍पी तात्‍ताक चालेईमी अर्थ क ङ्‌कङा के।
40013020	खोरोनाङ् लूङ्लापी तात्‍ताक चालेई क ङ्‌कङा के, खसा नीनाम्माम् रीङ्बऊ येनकलो ईतोतो म्जी नईना दावाङ् विश्‍वास मय।
40013021	खोदोलोई मूङ्‌कम् म्साम् मान्तूकसा हायाम् तातो चीङ्‌ङनो, खीक्‍का नीनाम्मापी विश्‍वास मकसा मूङ्‌कम् रीरामपी दूक्‍वा सतावट ताईकलो ईतोतो मूङ्‌कसा विश्‍वास मम् होक्‍सीय।
40013022	खोरोनाङ् तीतीम् पऊमी हाम्‍पी तात्‍ताक चालेईमी अर्थ क ङ्‌कङा, मूङ्‌कसा नीनाम्माम् रीङ्बऊ येईम्ने येन, खोदोलोई चारपीक सोक् ना दाचाम्मी लाङोआ नीनाम्माम् रीङ्बऊ छेप्‍सेत, ना मूङ्‌कपी ऊसो म्चो मीयनो।
40013023	खोदोलोई नप् थाम्‍पूपी तात्‍ताक चालेईमी अर्थ ङ्‌कङा के, आसाई नीनाम्माम् रीङ्बऊ येन, छेत्‍त-लेस ना आछीयाङ् म्चो सेमीय। खीक्‍का मूङ्‌कसा फूईक चालेईपीका ईक् चून्दूलूम् गुणा, तूक्पोङ् गुणा ना सूक्‍पोङ् गुणा म्चो मीय।”
40013024	खीक्‍का येशूआ खस् होसोङ् बीन्‍नीपा पोम् ललई येईमीची: “साराङ्‌गाम् चारखम् ईल्पो मीस् तोङ्‌क तूये, खूङ्‌कसा म्‍यीक्पी नप् चालेई फूईयू।
40013025	खोदोलोई मीस् ईम्स्चाकप्का म्साछीमीस् ताना, दोचेर्‌मी रापी सालीसोङ् लेत्‍यूक्‍स्‍चीना खालेता।
40013026	खीक्‍का मूङ्‌क दोचेर् पतो खाताना म्चो मीयू, खोदोलो मूङ्‌क सालीसोङ्सो खोछेत्‍ता।
40013027	“खीक्‍का म्‍रोःचा ताना म्मालिक ओरोलची, ‘ए होदूवा, ऊई आना आम् यीक्पी नप् चालेईङा मायो फूईक? खोदोलोई मूङ्‌क सालीसोङ् क हापीकाई ताआ?’
40013028	“खोदोलो खीम्‍पीक मालिकआ खस् ओरोलची, ‘आस्‍क ओ साछीमीये ताना मूङ्‌क लेत्फो।’ खीक्‍काना म्‍रोचा ख ओरो लची, ‘ऊई मूङ्‌क सालीसोङ् केईका खातेकाना देलूम्‍ताम्‍कायो?’
40013029	“खोदोलोई खसा ओरोपीका, ‘देल्‍नूम्‍नव, ऊदोईपीक्यालो आन्‍ना सालीसोङ् देल्‍नूम्‍लो दोचेर्‌सो देल्खात्के।
40013030	जा हेम् नाम्‍ला छूक सम्‍मो नीच्‍चीङ् पन्‍चानूव। हेम् नाम्‍ला छूकप्‍का कोङा जा हेक्‍ची ओरो पीकोना आरेई मूयोची, लाईस्‍पी मूङ्‌क सालीसोङ् देल्दीत्नूम्ना म्पूला मतो हूयानूम्व, खीक्‍का दोचेर् क दाङ्‍खीम्पी यूक्सानूम्व’।”
40013031	येशूआ खस् आर्को पोम् ललईसो ईची, “साराङ्‍गाम् चारखम् ईबूम् रायोम् बप् तोङ्‌क तूये, मूङ्‌क ईल्पो मीचा खाईना म्यीक्पी लेतू।
40013032	मूङ्‌क रायोम् बप् खोलोङ् चालेई तूकपी दूङ् चीमा छूये, खोदोलोई मूङ्‌क पतो खाते, ना खोलोङ् साकपीका दूङ् देप् छूना सीछो तोङ्‌क छूये। खीक्‍का नाम्‍तो पेर्प्‌तीप् छोऊ ताईना मूङ्‌कम् म्गेम्पी योङ् मय।”
40013033	येशूआ खस् होसोङ् आर्को पोम् ललईसो ईची, “साराङ्‌गाम् चारखम् खमीर तोङ्‌क तूये, खूङ्‌क ईल्पो मीम्छाआ ओरोतो फूल्पी ङलू, खीक्‍का मूङ्‌क खोलोङ् खमीर पराना थीक् मान्छूम् सम्मो ईदेऊ यूक्स्दीतू।”
40013034	येशूआ ङ्‌क खोलोङ् रीङ् मीस् पोम् ललईपी ईची। पोम् ललई मान्दी येशूआ खस् ऊसो मान्‍ईची।
40013035	ओरोना खारीबोपोचा पीकाक रीङ् पूरा छूवा: “कोङ् पोम् ललईपी नेनो। खीक्‍का चार बोबूयाकप्का एक्‍तो सूलाना यूक्साक रीङ् कोङा खस् ईयोची।”
40013036	खीक्‍काना येशूआ ओरोसर्प् मीस् होक्‍सीचीना खीम्गो वोङा, खोदोलो म्सीच्‍चेस् म्दोक्पी ताना ओरोपीक्‍तो तत्‍ची, “यीक्पीक सालीसोङ्मी पोम् ललईमी अर्थ क ऊई हाई केईका ईयीकाते।”
40013037	खोदोलो येशूआ खस् ओरो पीकाना ङरी आन्‍ची, “नप् चालेई फूईप् क मीस्मी छाङा।
40013038	खीक्‍का मूङ्‌क यीः क चारङा के, नप् चालेई क नीनाम्माम् चारखम्मी म्छामाईची, खीक्‍का सालीसोङ् क दुष्‍टम् छामाईची के।
40013039	सालीसोङ् लेईप् साछीमीक शैतान के। खीक्‍काना मूङ्‌क छीर्म् गूम् नाम्‍लाक चारमी याईस्को के। खीक्‍का खेतालास् क नीनाम्माम् रीदाम् पोक्‍ची के।
40013040	“ऊतोङ्नाई सालीसोङ् देलाम्‍ना मीपी हूयाम्‍लो छूबूई छूये, खूङ्‌क तोङ्नाङ् चारमी याईस्कोपीसो छूये।
40013041	मीस्मी छाआ म्‍रीदाम् पोक्‍ची पोक्‍सची, खीक्‍काना मीस् मोऊ ममीक् ना रई लक् मप्ची खोलोङ् खचा खम् चारखम्‍पी बात्ल मईची,
40013042	खीक्‍काना खस् कालामोक्स्तो तीप्चाप् मीःपू होक्‍सची। मूङ्‌कपी मीस् कीलीमोक्स् बसे ना म्काङ् कीरीक्‍तो चय।
40013043	खोदोलो धर्मी मीस्क म्पाम् चारखम्‍पी नाम् तोङ्ना लाङ्लाङ्‌यो छूये। आस्‍मी नोबो तूये, खूङ्‌कसा येन्‍नूव।
40013044	“साराङ्‌गाम् चारखम् रायीखापी खूम्‍यूम्‍पा दाचाम् तोङ्‌क तूये, खूङ्‌क ईल्पो मीचा छीप्प ना मूङ्‌क सूल्‍यूक्‍स ना म्सानीवा चानतो ख म्खीम् खाते। खीक्‍काना मूङ्‌कसा म्होप्पी तूक खोलोक थक् खेईमईना मूङ्‌क रायीखा खेत।
40013045	“साराङ्‌गाम् चारखम् नप् मोती लाम्प् ईल्पो नेवाली तोङ्‌क के।
40013046	मूङ्‌कसा ईबूम् हायाम् दाम् परेई छूक् मोती छीप्‍पू, खीक्‍का खाताना म्होप्पी तूवाक तोदी खोलोङ् खेईमना मूङ्‌क मोती खेतू।
40013047	“साराङ्‌गाम् चारखम् दीरीत्‍तीपी होम्पा ईबूम् हूक्‍रीऊ तोङ्‌क तूये, मूङ्‌क हूक्‍रीऊपी म्खालखाल्क ङाः सेते।
40013048	खीक्‍का मूङ्‌क हूक्‍रीऊ ङाःआ पेप्पकप्का मीचा मूङ्‌क दीरीत्‍तीम् चाखेम्पी थूत्बीयची, खीक्‍का नप् तोदीक तोबेमापी यूक्स‍ची, खीक्‍का मोरोक तोदी क पाखा मेक्सा होलातची।
40013049	चार यात्क लेईपीसो खोरोनाङ् छूये, नीनाम्माम् रीदाम् पोक्‍ची ताईना दुष्‍ट तोदी धर्मीचीम् हाम्‍पीका सोकची,
40013050	खीक्‍काना मूङ्‌क दुष्‍टतोदी कालामोक्‍स् तीप्चाप् मीःपू होक्‍सची। खीक्‍का मूङ्‌कपी मीस् कीलीमोक्स् बसे ना म्काङ् कीरीक्‍तो चय।”
40013051	खीक्‍का येशूआ म्सीच्‍चेस् ओरो पीकाना तत्‍ची, “आन्‍ना खोलोआ ङ्‌क रीङ् छेतानूम्‍यो मान्छेन्‍नीयो?” खोदोलो खचा “केईका छेतूम्‍का” पीकाना ङरी आन्‍ची।
40013052	खीक्‍का येशूआ खस् ओरोलची, “हन्‍ना साराङ्‌गाम् चारखम्‍मी तोक्‍पी सेचीवा तोक् खोलोङ् शास्‍त्रीची ईल्पो खीम्‍पीक मालिक तोङ्‌क के। खीक्‍का मूङ्‌कचा दाङ्‍खीम्पीका हायाम् दाम् परेईछूक् नयाँ चूम्सो लात, ना हायाम् दाम् परेईछूक् पुरान चूम्सो लात।”
40013053	ओरोना पोम् ललई पोम् यात्कप्का येशू मूङ्‍कप्का लत्‍ताना खाता।
40013054	खीक्‍काना ख म्होप्मी सहरपी बानाना खची याखऊ खीम्पी ओन्तोङ्ना सेचीवा ईची, खोदोलो खोलोङ् छाक्‍का छूवाना खचा ओरोपीका, “ङ्‌क मीचा ङ्‌कतोङ्‌क लूखूप्‍ची ना योबोरीखाक लक् मम् राःरा हाप्‍काई तअ?
40013055	खीक्‍काना खस् ओरो लोललाता ऊई ङ्‌कन् मूङ्‍क सीङ्मी लक् मप्मी म्छा मायो? खीक्‍का म्माम् नीङ् मरियम ना म्नेछोचीम् नीङ् याकूब, योसेफ, सिमोन ना यहूदा मायो?
40013056	ङ्‌कम् म्नेछो मीम्छास्सो केईचीकाङ् तूकमायो? खन्‍सा ङ्‌क मीचा ङ्‌क खोलोक रीङ्‌ हापीकाई तअ?”
40013057	खीक्‍का खस् येशूप्का हायाम् खची छूली काता, खोदोलो येशूआ खस् ओरोलची, “खारीबोपो म्तेल्पी ना म्खीम्पी मा खोदोलोई बीन्‍नीङाङ् सायोचोङ्मा मीयची।”
40013058	खीक्‍का मूङ्‍कचीम् खची विश्‍वास मान्तूकसा येशूआ मूङ्‌कपी हायाम् देप् राःरालोक लक् मान्म्।
40014001	खोदोलो गालीलपीक चारतोप् हेरोदआ येशूम् तोक्‍पी येन्‍क तूवा।
40014002	खीक्‍का खसा म्सूसोमप्ची ओरोलची, “बप्‍तिस्मा पीप् यूहन्‍ना सीयाना ऊसापक्‍क तूये। खन्‍सा ङ्‌क राःराम् लक् खलाम्‍पा छूचाईक तूये।”
40014003	ऊदोईपीक्यालो हेरोदआ म्नेछो, फिलिपमी तोमा हेरोदियासमी तोक्‍पीका यूहन्‍ना लाप्‍ना थूनापी तेस्‍क तूवा।
40014004	यूहन्‍नाआ हेरोद, “आना आम् नेछोम् तोमा यूम् नप् छूनो लक तूवा।”
40014005	खन्‍सा हेरोदआ यूहन्‍ना सेईम् मीनाक तूवा, खोदोलोई हेरोद तेल्पोस्‍चीप्‍का कीसाक तूवा। ऊदोईपीक्यालो मीचा यूहन्‍ना खारीबोपो पीकाना मानेई मस्क तूवा।
40014006	हेरोद जन्मेई छूवाक लेई ताआ, खोदोलो हेरोदियासमी मेकछा म्ङास्मीचीम् रापी छमाना हेरोद म्गोङ् चानमीक तूवा।
40014007	खोरोछूवालो हेरोदआ मूङ्‌क मेकछा आना ऊङोकदोसो कोङा पीयान् लना यादे मक तूवा।
40014008	खीक्‍काना मूङ्‌क मेकछाआ लाईस्‍पी म्माआ ईक तोङ्ना पीका, “कोङ् ईबूम् थालपीका बप्‍तिस्मा पीप् यूहन्‍नाम् तोङ् पीयोते।”
40014009	खोदोलो होङाबू हायाम् म्सानीवा चाईसा खोरोदोसो खसा मूङ्‍कतोरोक म्ङास्मीचीम् लाईस्पी यादे मकसा खसा मूङ्‌क मेकछाआ पीकाक तोङ्ना मीपी,
40014010	खीक्‍काना खसा थूनापी तूवाक यूहन्‍नाम् तोङ् रूप्‍मीची।
40014011	खीक्‍का यूहन्‍नाम् तोङ् थालपीका बाईचीना मूङ्‌क मेकछा पीची। खीक्‍का मूङ्‌क मेकछाआ खाईना म्मा पीयू।
40014012	खीक्‍काना यूहन्‍नाम् सीच्‍चेची ताना मूङ्‌क म्सालोग्गी खाईचीना खूम्ची। खीक्‍का खाताना खचा मूङ्‌क रीङ् येशू ईची।
40014013	येशूआ मूङ्‌क रीङ् येन्‍कप्‍का ख हेयोङ्मापी वोङाना म्हाल्‍लाङ् ईक्‍लास् थाम्‍मूपी खाता। खोदोलोई ख खाता पीम् येन्‍चीकप्‍का ओरोसर्प् मीचा सहरलाम्‍पा लाम्‍दूम्‍तोङ् म्दोस्-दोस् कल्‍तो खाईची।
40014014	ख दीरीत्‍तीम् चाखेम्पी तातेकाना मूङ्‌क ओरोसर्प् मीस् तचीना येशूआ खस् सम्‍तूमा मीची, खीक्‍का मूङ्‌कपी तूवाक खोलोङ् तूक्‍खाची नमीची।
40014015	नाम्कूराकप्का म्सीच्‍चेस् ओरोपीक्‍तो येशू तूवाकपी ता, “ङ्‌क ईक्‍लास् थाम्‍पू तूये, ना नाम्‍सो कूर्म् याताक तूये। खन्‍सा ङ्‌क ओरोसर्प् मीस् पोक्‍स्छोस्चीते, खीक्‍का खचा तेल्-तेल्पी खान्‍नूना खची होप्‍मी लागी चाम्-दूम् खेत्‍चीनूते।”
40014016	खोदोलो येशूआ खस् ओरोलची, “ङ्‌कस् खान्‍नूनव। ङ्‌कस् आन्‍नाङ् चाम्-दूम् पीयानूम्व।”
40014017	खोदोलो खचा येशू ओरोलची, “ओखीपी ङाची सबेई लो नीच्‍ची ङाःलोङ् तूये।”
40014018	खीक्‍का येशूआ खस् ओरोलची, “मूङ्‌क सबेईलो ङाःलो ओ दोक्पी बायानूम्ते।”
40014019	खीक्‍का येशूआ मूङ्‌क ओरोसर्प् मीस् सोङ्‌ थेम्पी तूमीची, खीक्‍का मूङ्‌क ङाची सबेई लो नीत्‍ची ङाःलो लाप्‍ना साराङ्‌गा हेम् खोङ्ना नीनाम्मा ओलोनूव लअ, ना सबेई एक्‍ना म्सीच्‍चेस् पीची, खीक्‍का म्सीच्‍चेचा मूङ्‌क ओरोसर्प् मीस् हाईपीची।
40014020	मूङ्‌क सबेई खोलोआ खची बोखातो चची, खीक्‍का मूङ्‌कचा चस्‍ना एत्‍ताक म्फूल् खचा पोङ् नीस्बूखो पेप्‍तो कप्‍ची।
40014021	खोदोलो मूङ्‌कपी सबेई लो ङाःलो चाप्‍ची मीम्छाची ना छाछामाचीप्का बीन्‍नीपा वात्‍छास्‍ङाङ्‌ ङाक् हबऊ तोदी तूवा।
40014022	येशूआ मूङ्‌क ओरोसर्प् मीस् आत्पोक्‍चीलो खसा म्सीच्‍चेस्क हेयोङ्मापी वोङ्नीना नावादेपा खात्‍दोङ्नीव लची।
40014023	मूङ्‌क ओरोसर्प् मीस् खोलोङ् आत्पोक्स्कप्का येशू म्हाल्‍लाङ् वाङोम् मस् कोम् थेम्तो खाता। खोदोलो नाम् कूराना येशू मूङ्‌कपीङ् म्हाल्‍ला छूवा।
40014024	खोदोलो हेयोङ्मा क दीरीत्‍तीम् रापा तातेकाक तूवा। खीक्‍का मूर्हूऊ सीसीर्‌ना तोक्‍साचाकसा हेयोङ्मा काऊआ हूछ्‌याप्‍तो मचक तूवा।
40014025	खीक्‍काना देत्छाक सूक्‍बजे होम्पी ख दीरीत्‍तीम् थेम्-थेम् लाम्‍दूम्‍तो खची दोक्पा खाता।
40014026	खोदोलो म्सीच्‍चेचा येशू दीरीत्‍तीम् थेम्-थेम् लाम्‍दूमाचाक तचीना, “ङ्‌कन् चाप्‍यो ऊई!” लोल, खीक्‍काना खची कीम्‍लहो कीलीमोक्स् बसा।
40014027	खोदोलोई येशूआ खस् दावा ओरोलची, “कीनीनव, बल मनूम्व, कोङ्‍ङा के।”
40014028	खोदोलो पत्रुसआ ओरोपीका, “ए रोबू, आन्‍ङादोक, कोङ्सो आन् तूकपी काऊ थेम्-थेम् लाम्‍दूम्‍तो बाईम् आज्ञा पीयोते।”
40014029	खोदोलो येशूआ ख ओरो लअ, “बान्ते।” खीक्‍काना पत्रुस हेयोङ्माप्‍का लत्‍ताना काऊ थेम्-थेम् लाम्‍दूम्‍तो खपा खाता।
40014030	खोदोलोई मूर्हूऊ हायाम् सार तोक्‍साक तना ख हायाम् कीसा, खीक्‍काना ख दीरीत्‍तीपू वाईम्‍खाम् हलो हायम् सार बतो ओरोपीका, “ए रोबू, कोङ् लापोते।”
40014031	खोदोलो येशूआ दावा म्हूः सत्‍ना ख लाप्‍लातू, खीक्‍का ओरो लअ, “ए आम् विश्‍वास मान्तूपा, ऊदोई शङ्का मकई?”
40014032	खीक्‍काना खस् हेयोङ्मापी वोङाकलो ईतो मूर्हूऊसो नखाता।
40014033	खीक्‍काना हेयोङ्मापी तूप्‍चाप्‍चा येशू सेवा छोक्‍तो ओरोलची, “आछीयाङ् आन् नीनाम्माम् छाङ् तूये।”
40014034	खस् नावादेपा गनेसरेत मीचीक थाम्‍पूपी तातेका।
40014035	खोदोलो मूङ्‌क थाम्‍पूप्‍क मीचा ख येशू पीम् छेत्‍चीना खची बर्‌बार्‌पीक खोलोङ् तेल्-तेल्पी रीदाम् होक्‍स्‍ची, खीक्‍का मीचा खोलोङ् सोमोरीजा मूङ्‌कपी तात्‍ची।
40014036	खीक्‍का खचा येशू आम् तेईमी छोछाङ् दोसो पईम् पीयीकाते पीकाना बीन्ती मीची, खीक्‍काना देप्पोआई म्तेईमी छो पत्ची खूङ्‌कस् खोलोङ् नखाता।
40015001	यरूशलेमपीका बानाक फरिसीचा ना शास्‍त्रीरीचा येशूम् दोक्पी ताना ख ओरो पीकाना तत्‍ची,
40015002	“आम् सीच्‍चेचा ऊदोई खूक्सू-खूलूचा मथचीक ललई मानेई मईचीनोकई? ऊदोईपीक्यालो खचा जा चाम् लाईस्‍पी खची हूः सप्‍पस्‍नो।”
40015003	खोदोलो येशूआ खस् ओरोलची, “ऊनाई आन्‍नासो आम्‍नी रेवासमी लागी नीनाम्माम् आज्ञा मानेई मईनूम्नोकई?
40015004	ऊदोईपीक्यालो नीनाम्माआ ओरो पीकाक तूये, ‘आम्‍नी पा-मा साम्‍दी दानूम्व। खीक्‍का आसाई म्पा-म्माम् ऊल्‍लोङ्पी मान्‍नप् रीङ् मय, खूङ्‌क मीस् सेईम्‍ङा छूये।
40015005	खोदोलोई आन्‍ना ओरोपीक्‍नी, आसाई म्पा-म्मा, आन्‍चा ओपीका तोम् रीङ् कोङा नीनाम्मा पीयूतूक तूये पीक्‍ना पीके,’ मूङ्‌कसा म्पा-म्माम् साम्‍दीखा मम् बोक्स्‍नो।
40015006	ङ्‍कतोङ्ना आन्‍ना आम्‍नी होप्‍मी रेवासमी लागी नीनाम्माम् रीङ् क मोरोक मनूम्क तूये।
40015007	ए हायाम्‍क छेईप्-लेप्‌ लोक्‍चीप्‍चे, यशैया खारीबोपोआ आम्‍नी तोक्पी आछीयाकङ् खारोबो मक तूवा,
40015008	‘ङ्‌क गोङ्चा कोङ् खची ङआङाङ् साम्‍दी दोयो, खोदोलोई खची सानीवा ओपीका हायाम् छूबूरी तूये।
40015009	खचा मोरोक ओ आराधाना मईची, खोदोलोई खची सेचीवा मीचा ईचीक विधिङाङ् के’।”
40015010	खीक्‍काना येशूआ मूङ्‌क मीस्ची म्दोक्पी काछचीना ओरोलची, “येन्‍नूम्‍व, ना लेस्‍नूम्‍व।
40015011	मीस्मी ङलाम्पा म्बोक्पू वोङ्‌क रीङ्‌आ मीस् अशुद्ध मईनो। खोदोलोई मीस्मी ङलाम्‍पा पाखा लत्‍क रीङ्‌आ मीस् अशुद्ध मय।”
40015012	खीक्‍का म्सीच्‍चेस् म्दोक्पी ताना ख ओरोलची, “ऊई आना छेत्‍तयो फरिसीचा आम् रीङ् येन्‍चीना खची छूली काताक आना मान्तोन्‍नायो?”
40015013	खोदोलो येशूआ ओरोपीका, “साराङ्‌गाप्‍तो तूप् ओ पाआ मान्लेईक खोलोङ् सीछो देल्‍खाते।
40015014	मूङ्‍कचीम् खची रीङ् मनूम्नते, मूङ्‍कस् कोमूक्पा लाम्‍लछास् तोङ्‌क तूये। कोमूक्पा मीचा कोमूक्‍पाङ् लाम्‍दूप्पदोक मूङ्‍कस् नीप्पोङ् खूलूम्‍पू वाईखीयची।”
40015015	खोदोलो पत्रुसआ येशू ओरो लअ, “केईका ङ्‌क पोम् ललईमी अर्थ ईयीकाते।”
40015016	येशूआ ओरोपीका, “ऊई होसोङ् आन्‍नी बीन्‍नीपास् तोङ्ना मान्छेईप्-मान्लेप्ङायो तूचाईनी?
40015017	ऊई आन्‍ना छेत्‍नूम्‍नोयो? ऊई ङलाम्पा बोक्पू वोङे, खूङ्‌क बोक्पू वोङ्नासो पाखा लत्‍खाते।
40015018	खोदोलोई ऊई मीस्मी ङलाम्‍पा पाखा लत्‍ते, खूङ्‌क म्सागोवापाका लत्‍कसा मीस् अशुद्ध मय।
40015019	ऊदोईपीक्यालो मीस्मी म्सागोवापाकाङ् रई रीङ्, मीस् सेईम्, बीन्‍नीपाम् तोमालो तूम्, तूम्‍लू लम्, खूम्, वालीली गवाई पीम् खीक्‍का बीन्‍नीपाम् ऊल्‍लोङ् मम् ङ्‌कतोङ्‌क रीङ्‌ ङलाम्पा पाखा लत्‍ते।
40015020	ङ्‌कतोङ्‌क रीङ्आ मीस् अशुद्ध मय। खोदोलोई म्हूः मान्सम्मो चईना ख अशुद्ध छूनो।”
40015021	खीक्‍का येशू मूङ्‍कप्का लत्‍ताना टुरोसमी लो सीदोनमीलो इलाका मेक्सा खाता।
40015022	मूङ्‌क इलाकाप्‍का ईल्पो कनानी मीम्छा बतो म्दोक्पी ताना येशू ओरो लअ, “ए रोबू, दाऊदमी छाङा, कोङ् सम्‍खेलू मीयोते, ओ मेकछा चाप्‍आ हायाम् लोक्‍तो दूक् पीचयक तूये।”
40015023	खोदोलो येशूआ मूङ्‌क मीम्छा ऊसो मान्लो। खीक्‍काना म्सीच्‍चेस् ताना ख ओरोपीक्‍तो बीन्ती मीची, “मूङ्‌क मीम्छा पोक्‍स्छोस्व, ऊदोईपीक्यालो मूङ्‌क बतो ओखी दोस्-दोस् कलीतीतेका।”
40015024	खोदोलो येशूआ ओरोपीका, “कोङ् इस्राएली गोङ्चीप्‍क मासाक लूस्चीम्‌ लागीङाङ् यूवोक के।”
40015025	खोदोलोई मूङ्‌क मीम्छा ताना येशूम् लाईस्‍पी सूपोम् मना ओरोपीका, “ए रोबू, कोङ् बोछोक्सोव।”
40015026	खोदोलो येशूआ ओरोपीका, “छाछामाचीम् सबेई ङाम्‍ना खेप् होम्‍छोम् नप् छूनो।”
40015027	खोदोलो मूङ्‌क मीम्छाआ येशू ओरो लअ, “ए रोबू, खोदोलोई खेबासो म्मालिकआ चईलो बोहोपू कात्‍क म्फूल् चय।”
40015028	खोदोलो येशूआ मूङ्‌क ओरोपीकाना ङरी आन्‍नू, “ए मेकछाङा, आम् विश्‍वास हायाम् देप् तूये। आना लन्‍ची मक तोङ्नाङ् छूनूव।” मोन्तोलोङ् मूङ्‌क मीम्छाम् म्मेकछा नखाता।
40015029	खीक्‍का येशू मूङ्‍कप्का लत्‍ताना गालील दीरीत्‍तीम् चाखेम्-चाखेम् खाता, ना कोम् थेम्तो लत्‍ताना मूङ्‍कपीङ् तूवा।
40015030	खोदोलो मूङ्‌कपी ओरोसर्प् मीस् ताआ ना खचा सक्‍पा, म्हूःलोङ् हार्प्‌खाप्, कोमूक्पा ना मान्‍नेईप् हायाम् देतो मीस् तात्चीना येशूम् लाईस्पी यूक्स्पीची, खीक्‍का येसूआ मूङ्‌क खोलोङ् नमीची।
40015031	खीक्‍का मान्‍नेईप्लाप् मीस् नेना, म्हूःलोङ् हार्प्‌खाप् मीस् लाम्दूमा, कोमूक्पा मीस्ची खची मूक्सा तोक् छूवा, खूङ्‌क तचीना खोलोङ् मीस् छाक्‍का छूवा, खीक्‍का इस्राएलमी नीनाम्माम् साम्‍दीखा मची।
40015032	खीक्‍का येशूआ म्सीच्‍चेस् काछचीना ओरोलची, “कोङा ङ्‌क ओरोसर्प् मीस् सम्‍तूमा मीयोची, ऊदोईपीक्यालो ङ्‌कस् कोङ्‍लो तूवाक एसे सूक्‍लेई छूये, ङ्‌कचीम् ऊसो खची चाम्-दूम्‍सो मान्तू। कोङा ङ्‌कस् माईस्ङा पोम् दूरोनो। ङ्‌कस् ऊसो मान्योमो पोक्साम्दोन् लाम्‍पी साकामाआ नीऊरीरी मीयची।”
40015033	खोदोलो म्सीच्‍चेचा येशू ओरोलची, “ओरोसर्प् मीस् जा योम् लागी ङ्‌क ऊसो मान्तूस्को थाम्‍पूपी केईका हापीकाई चाम्-दूम् ताताम्का?”
40015034	खोदोलो येशूआ खस् ओरो पीकाना तत्‍ची, “आम्‍नीपी देत्‍तोई सबेई तूये?” खचा ओरोपीका, “नूक्ची सबेई लो जीस् ची-चीमा ङाः तूये।”
40015035	खीक्‍का येशूआ मूङ्‌क ओरोसर्प् मीस् बोहोपू तूमीची।
40015036	खीक्‍का येशूआ मूङ्‌क नूक्ची सबेई लो ङाःलो लाप्‍ना नीनाम्मा ओलोनूव लना मूङ्‌क सबेई एक्‍ना म्सीच्‍चेस् पीची, खीक्‍काना म्सीच्‍चेचा मूङ्‌क मीस् हाईपीची।
40015037	खीक्‍का मूङ्‌कचा खोलोआ खची बोखातो चची। खीक्‍काना मूङ्‌कचा चस्‍ना एत्‍ताक म्फूल् खचा नूक्बूखो पेप्‍तो कप्‍ची।
40015038	मूङ्‌कपी मीम्छाची ना छाछामाचीप्का बीन्‍नीपा वात्‍छास्‍ङाङ्‌ ङाक् हबऊ तोदी तूवा।
40015039	खीक्‍का मूङ्‌क ओरोसर्प् मीस्चीका हान्‍चीना येशू हेयोङ्मापी वोङा, ना मगादान मीचीक थाऊ मेक्सा खाता।
40016001	फरिसीस् लो सदुकीस्लो ताना, येशू चाम्चीपी मम् लागी साराङ्‌गाप्‍तोका ईबूम् चीन्‍न खोमीयीकाते पीकाना खपी रीङ् यूक्स्ची।
40016002	खोदोलोई येशूआ खस् ओरोलची, “यूपा छूकप्‍का नाम्साम् हाल्‍के ङेस्‍दोक आन्‍ना देसा नाम् नये पीक्‍नी।
40016003	आन्‍ना देत्छा सेपा नाम् हेम् खोङ्नूम्‍ना ओरोपीक्‍नी, ‘एसेन् हूक् लो वालो मई, ऊदोईपीक्यालो नाम् मोम्‍आ देप्‍दीत।’ ओरोना आन्‍ना नाम् हेम् खोङ्नूम्‍ना नाम् नईयो नईनोयो पीम् छेत्नूम्, खोदोलोई ङ्‌क नाम्‍लापीक चीन्‍नम् अर्थ ऊये खूङ्‌क छेत्‍नूम्‍नो।
40016004	ङ्‌क सानीवा ईप्‌ ना तूम्‍लू लप् गोङ्आ चीन्‍न लामची, खोदोलोई खचा योनाम् चीन्‍नङाङ् तयची बीन्‍नीपा चीन्‍न तयस्‍नो।” खीक्‍का येशूआ खस् होक्‍सीचीना मूङ्‍कप्का खालेता।
40016005	म्सीच्‍चेस् नावादेपा तातेका खोदोलो खचा सबेई खूर्म् मात्‍तूक्स्चीक तूम् तची।
40016006	खोदोलो येशूआ खस् ओरोलची, “अपी येन्‍नूम्‍व, खीक्‍काना फरिसीचीम् लो सदूकीचीम्‍लो खमीरपीका चीङ्चीङ् तूवानीव।”
40016007	खोदोलो खचा खची हो-होप्‍पी ओरोपीक्‍तो रीङ्-छाम् मची, “केईया सबेई मान्बाईयीकसा, खसा केई ओरो लईचायाकफो।”
40016008	खचा खोरो पीकाचाक रीङ् येशूआ तूम् तना खस् ओरोलची, “ए आम्‍नी विश्‍वास मान्तूप्चे! ऊदोई आन्‍ना सबेई मान्तू पीक्‍नीना रीङ्-छाम् मचाईनूम्कई?
40016009	ऊई आन्‍ना होसोङ्‌यो छेत्‍नूम्‍नो? ङाक् हबऊ मीचा ङाची सबेई चस्‍ना एत्‍ताक म्फूल् आन्‍ना देक्‍बूखोई बात्ल मनूम्? ऊई खूङ्‌क आन्‍ना माताक्सानूम्यो?
40016010	खोरोनाङ् लीक् हबऊ मीचा नूक्ची सबेई चस्‍‍ना एत्‍ताक म्फूल् आन्‍ना देक् बूखोई बात्ल मनूम्?
40016011	ऊदोई आन्‍ना छेत्‍नूम्‍नोकई? कोङा आन्‍नी सबेईमी तोक्पी ईन्‍चायान्‍नीक मा, खोदोलोई फरिसीचीम् लो सदुकीचीम्‍लो खमीरपीका चीङ्चीङ् तूवानीव पीकोकई के।”
40016012	खीक्‍का खचा येशूआ सबेईपीक खमीरपीका मा, खोदोलोई फरिसीचीम् लो सदुकीचीम्‍लो सेचीवाप्‍का चीङ्चीङ् तूवानीव पीकाक पीम् बल्‍ला छेत्‍ची।
40016013	येशू कैसरिया फिलिप्‍पी मीचीक थाम्‍पूपी तालाता, खीक्‍का खसा म्सीच्‍चेस् ओरो पीकाना तत्‍ची, “मीस्चा मीस्मी छा आसे पीक्ना पीके?”
40016014	खोदोलो खचा येशू ओरोलची, “हेप्-हेप्पा आन् बप्‍तिस्मा पीप् यूहन्‍ना पीके, खोरोनाङ् हेप्पा क एलिया पीके, हेप्पा क यर्मिया पीके, ना हेप्पा क खारीबोपोचीप्क ईल्पो पीक्ना पीके।”
40016015	खीक्‍का येशूआ खस् ओरो पीकाना तत्‍ची, “खोरोदो आन्‍ना क कोङ् आसे पीक्नी?”
40016016	खोदोलो सिमोन पत्रुसआ ओरो पीकाना ङरी आन्‍नू, “आन् लेईप्चाप् नीनाम्माम् छा ख्रीष्‍ट तूये।”
40016017	खोदोलो येशूआ पत्रुस ओरो लअ “योनाम् छा सिमोन, आन् नीनाम्माआ आसीक पीये। ऊदोईपीक्यालो आना ङ्‌क रीङ् मीस्पीका येन्‍ना पीकाक मा, खोदोलोई साराङ्‌गाप्‍तो तूप् ओ पाआ ईयाक के।
40016018	कोङा आन् पत्रुस नीङ् मीयान्, कोङा ओ मण्डली ङ्‌क छीलूमा थेम्पी बोबूयो, खीक्‍का खादीपूक राःरा मूङ्‌कपी कोक्‍स्‍नो।
40016019	कोङा आन् साराङ्‌गाम् चाबी पीयान्। खीक्‍का आना ऊई चारपी छूईय, खूङ्‌क साराङ्‌गाप्‍तोसो छूये, खोरोनाङ् आना ऊई चारपी वन्‍नूव पीके, खूङ्‌क साराङ्‌गाप्‍तोसो वये।”
40016020	खीक्‍का आन्‍ना आसासो कोङ् ख्रीष्‍ट के पीकानीना पानूम्नव पीक्‍तो म्सीच्‍चेस् आज्ञा पीची।
40016021	मूङ्‌क लेईयीका येशूआ म्सीच्‍चेस् खसा तेम् दूक्वाम् तोक्पी नम्‍लोना ईची, “कोङ् यरूशलेम खाईम् बोक्से, ना धर्म-सेचीपोचीप्‍का, देप्‍क पूजारीचीप्का, शास्‍त्रीचीप्‍का हायाम् दूक्‍वा तेम् बोक्से, खीक्‍का खचा कोङ् सेतो खोरोदोसो कोङ् मूङ्‌कम् सूक्‍लेईपी ऊसोपको।”
40016022	खोदोलो पत्रुसआ ख ईक् हेम् खाईना वाछेलईयू, “नीनाम्माआ ङ्‍कतोङ् मनूनव, रोबू, आम्पी ङ्‍कतोङ्‌क हाल्‍लोसो छूनो।”
40016023	खोदोलो आत्‍ताना येशूआ पत्रुस ओरो लअ, “ए शैतान, ओ दोक्पीका मेक्सा-मेक्सा खात्‍ते, आना ओ लाम्‌ राप्‍प। ऊदोईपीक्यालो आना नीनाम्माम् रीङ्पी मा, खोदोलोई मीस्मी रीङ्पी सानीवा मय।”
40016024	खीक्‍का येशूआ म्सीच्‍चेस् ओरोलची, “आसाई कोङ्लो लाम्‍दूम् लन्‍ची मय, खूङ्‌कसा म्खोलोक थक् मात्यूक्स्‍नू खीक्‍का म्क्रूस खूर्‌नूना ओ दोस्-दोस् लाम्‍दूम्‍नू।
40016025	ऊदोईपीक्यालो आसाई म्सोम् लेन्‍चानू पीम् लन्‍ची मय, खूङ्‌कसा मूङ्‌क तयनो, खोदोलोई आसाई ओ फाईपी म्‍रीराम् पीय खूङ्‌कसा मूङ्‌क तय।
40016026	खोलोङ् चार मीचा म्हूक्पी मईनासो म्सोम् लेन्‍चामीदूरनोदोक मूङ्‌कसा ऊई तय? खीक्‍का मीचा म्सोम्मी फाईपी ऊई पीदूर?
40016027	ऊदोईपीक्यालो मीस्मी छा म्पाम् साम्‍दीखापी म्‍रीदाम् पोक्‍चीका ताये, खीक्‍काना खसा खोलोङ् मीस् म्‍लक् तोङ्ना पूनाऊनी पीयची।
40016028	आछीयाङ् कोङा आन्‍नी लोयान्‍नी, अपी तूप् हेप्-हेप्पा मीस्मी छा म्चारखम्पी ताचाईक मान्तोम्खामो सीनो।”
40017001	मूङ्‌कम् तूक्‍लेई दोस्पी येशूआ पत्रुस, याकूब, ना म्नेछो यूहन्‍ना म्साथपी खाईचीना ईबूम् रेप्‍पा कोम् थेम्तो खाता।
40017002	खोदोलो खची दोक्पीङ् येशूम् ङाली फात्‍ता। खीक्‍का म्ङाली नाम्‍छोवा तोङ्ना तीलीमोक्स् तीता,
40017003	खीक्‍का येशूम् म्तेई ओम्‍लोलोयो छूवा। खोदोलो मोशा लो एलियालो येशूस्‍का रीङ्-छाम् मचचीक खचा तची।
40017004	खीक्‍का पत्रुसआ येशू ओरो लअ, “ए रोबू, केई अपी तूयीकङ् नप् छूये। आना लन्‍ची मईदोक कोङा अपी सूप्‍ची बास् तूस्को खीम् बोबूयो, ईबूम् आम् लागी, ईबूम् मोशाम् लागी, खीक्‍का ईबूम् एलियाम् लागी।”
40017005	पत्रुस नेन्‍चातोङ् लाङ्लाङ्पा मोम्‍आ खस् देप्‍खीची, खीक्‍का मूङ्‌क मोम् गोपीका ईबूम् ओन्‍तोङ्‌क साल्‍म् यूवा, “ङ्‌क हायाम् नतोक ओ छा के, ङ्‌कप्का कोङ् हायाम् ओजी नये, आन्‍ना ङ्‌कम् रीङ् येन्‍नूम्‍व।”
40017006	खूङ्‌क रीङ् येन्‍चीना म्सीच्‍चेस् हायाम् खची कीम् लअ, खीक्‍का खचा बोहोपू सूपोम् मची।
40017007	खोदोलो येशू खची दोक्पी ताना खस् पत्‍चीना ओरोलची, “पक्नीते, कीनीनव।”
40017008	खीक्‍का खचा खची मूक्स् हल्चीना खोलोपी खोङ्ची, खोदोलो खचा येशूप्का बीन्‍नीपा आस्‍सो मान्तोक्ची।
40017009	खीक्‍का खस् कोम् थेम्तोका यूवाचा, खोदोलो येशूआ खस् ओरो पीकाना आज्ञा पीची, “मीस्मी छा सीना ऊस्‍पक्‍नोक सम्‍मो आन्‍ना ङ्‌क दर्शनमी रीङ् आस्‍पीसो पानूम्नव।”
40017010	खीक्‍का म्सीच्‍चेचा ख ओरो पीकाना तत्‍ची, “ऊनाई शास्‍त्रीचा लाईस्‍पी एलिया ताम् छूये पीक्‍ना पीक्‍कई?”
40017011	खोदोलो येशूआ खस् ओरोलची, “एलिया आछीयाङ् लाईस्‍पी ताये, खीक्‍का खसा खोलोङ् रीङ् सल।
40017012	कोङा आन्‍नी लोयान्‍नी, ‘एलिया लाईस्‍पीङ् ताखाताक तूये, खोदोलोई मीचा ख मान्छेईची, खीक्‍काना मीचा ख ऊई खची मम् ल खोरो मची। खोरोनाङ् मीस्मी छाआसो खचीप्‍का दूक्‍वा तेम् बोक्से’।”
40017013	येशूआ केईका बप्‍तिस्मा पीप् यूहन्‍नाम् तोक्पी ईयीचायाकाक पीम् म्सीच्‍चेचा बल्‍ला छेत्‍ची।
40017014	खीक्‍का खस् ओरोसर्प् मीस् तूवाक दोक्पी ताबाना खोदोलो ईल्पो मीचा येशूम् लाईस्‍पी खून्जू लना ओरोपीका,
40017015	“रोबू, ओ चारछा सम्‍तूमा मीयोपोते, ऊदोईपीक्यालो मूङ्‌क ओ चारछा नाम्‍सोमो मीय, खन्‍सा मूङ्‌कसा हायाम् चाईतो तेप्‍स्‍दीत। खीक्‍का मूङ्‌क म्नीऊ मास्खात्ना हेप्लो मीःपू वोङे, हेप्लो काऊपू वोङे।
40017016	कोङा मूङ्‌क आम् सीच्‍चेचीपी बायूक तूवा, खोदोलोई खचा मूङ्‌क नमान्‍मीम् मान्दूर्‌ची।”
40017017	खीक्‍का येशूआ ओरोपीका, “ए नीनाम्मापी आम्‍नी विश्‍वास मान्तूप्चे ना मान्‍रेप्चे! आन्‍नीस्‍कान्‌ कोङ् देक्‍लेई सम्‍मोई तूवो? कोङा आन्‍नी देईतातो सम्‍मोई हूयान्‍नी? मूङ्‌क तूक्‍खा अपी बायानूम्ते।”
40017018	येशूआ मूङ्‌क चाप् वोक्ना कल्‍लातू, खीक्‍का मूङ्‌क चारछा मोन्तोलोङ् नखाता।
40017019	खीक्‍का म्सीच्‍चेचा आसासो तूम् मान्तोमो येशूम् दोक्पी ताना ख सूपीछा तत्‍ची, “केईका मूङ्‌क चाप् ऊनाई लाई मान्दूर्‌यीकाकई?”
40017020	खोदोलो येशूआ खस् ओरोलची, “आम्‍नी विश्‍वास मान्तूकसा। आछीयाङ्, कोङा आन्‍नी लोयान्‍नी, आम्‍नीपी ईबूम् रायोम् बप्‍तो देप्ङाङ् आम्‍नी विश्‍वास तूदोक ‘ङ्‌क कोम् ङ्‍कपीका खालेत्‍ते’ पीक्‍नीलो मूङ्‌क खालेते। खीक्‍का आन्‍ना ऊदोसो मदूर्‌नूम्। [
40017021	खोदोलोई ङ्‌क खाल्‍क चाप्‍ने, माईस् तूम्ना वाङोम् मान्ममो खात्नो।”]
40017022	गालीलपी म्सीच्‍चेस्का ऊदेप्‍पी छूवालो येशूआ खस् ओरोलची, “मीस्मी छा चारपीक मीस्मी हूक्‍पी छूये।
40017023	खीक्‍का मीचा ख सेतची, खोदोलोई ख सेतस्‍क सूक्‍लेईपी होसोङ् ऊस्पके।” खोदोलो म्सीच्‍चेस् हायाम् खची सानीवा चाईसा।
40017024	खीक्‍का येशू म्सीच्‍चेस्का कफर्नहुमपी तालाता, खोदोलो नीनाम्मा दप्स्को खीम्‍पीक तीर बात्ल मप्चा पत्रुस ओरो पीकाना तत्‍ची, “ऊई आम्‍नी धर्म-सेचीपोआ तीर छोक्‍सनोयो?”
40017025	खोदोलो पत्रुसआ ओरोपीका, “एई, खसा छोक्‍स।” खीक्‍का पत्रुस खीम्गो वोङाकप्का येशूआ ख ओरो लना तत्‍तू, “ए सिमोन, आम् मीन्ताम् ऊतोङ्‌कई तूये? चारपीक होङाबूचा तीर आस्‍पीकाई बात्ल मईची? म्होप्मी मीस्चीप्कायो बात्ल मय, बीन्‍नीपा मीस्चीप्कायो?”
40017026	खोदोलो पत्रुसआ ओरोपीका, “बीन्‍नीपा मीस्चीप्का बात्ल मय,” खीक्‍का येशूआ ख ओरो लअ, “खोरोदोन् म्होप्मी मीस्चाने छोम् बोक्स्‍नो रईछ।
40017027	खोदोलोई खस् ईपीका खची छूली मान्काईम् लागी, खात्‍नीना दीरीत्‍तीपी ङाः तायानूम्ते, खीक्‍काना दूङ् लाईस्‍पी सेत्‍क ङाः बायानूम्ते। खीक्‍का मूङ्‌क ङाःम् म्ङः हतानूम्‍ते खोदोलो मूङ्‌कपी नाम्छेर्बूम् चेप्‍ती रोङ् छीप्नूम्। खूङ्‌क चेप्‍तीरोङ् खायानूम्‍ना केई खोलोमी लागी तीर छोक्‍सानूम्‍ते।”
40018001	मूङ्‌क नाम्‍लापी म्सीच्‍चेचा येशू तूवाकपी ताना ख ओरोपीक्‍तो तत्‍ची, “साराङ्‌गाम् चारखम्‍पी खोलोप्का दूङ् देप् आसे तूये?”
40018002	खोदोलो येशूआ ईल्पो चीमा छाछामा तात्‍ना खची रापी यूक्सू,
40018003	खीक्‍का येशूआ खस् ओरोलची, “आछीयाङ्, कोङा आन्‍नी लोयान्‍नी, आन्‍ना आम्‍नी सानीवा फात्नूम्ना ङ्‌क चीमा छाछामा तोङ्‌क छूनीनोदोक हादेसो आन्‍नी साराङ्‌गाम् चारखम्‍पी वोम् तईनूम्नो।
40018004	आसे ङ्‌क चीमा छाछामा तोङ्ना म्होप् लखे मयान्ची, खूङ्‌क साराङ्‌गाम् चारखम्‍पी खोलोप्का दूङ् देप् छूये।
40018005	खीक्‍का आसाई ओ नीङ्पी ईल्पो छाछामा लाम्‍तूम्‍मा मीय, खूङ्‌कसा कोङ्सो लाम्‍तूम्‍मा मीयो।
40018006	“खोदोलोई आसाई ओपी विश्‍वास मप् ङ्‌क चीमाचीप्‍क ईल्पो मोऊ ममीय, खूङ्‌क मीस्मी म्पईपी ओरोदेप् खूरूऊ लूङ् छूईम्ना ओरोगूम् दीरीत्‍तीपू होम्छोम् दूङ् नप् छूये।
40018007	“ङ्‌क चार धिक्‍कार! ऊदोईपीक्यालो ङ्‌क चारपी मीस् मोऊपी मप् रीङ् ताये, खोदोलोई धिक्‍कार! मूङ्‌क मीस् आसाई बीन्‍नीपा मीस् मोऊ ममीय!
40018008	खीक्‍का आम् हूःआ लो आम् लोङ्आलो आन् मोऊ ममीदोक मूङ्‌क रूप्‍ना होलात्‍व, नीच्‍ची हूःलोङ्लो हाल्‍लोसो मान्सीप् मीःपू खाईम्पीकान् ईबूम् हूःलोङ् मान्दी हाल्‍लोसो मान्याईप् रीराम‍पी खाईम् आम् लागी दूङ् नप् तूये।
40018009	खोरोनाङ् आम् मूक्सा आन् मोऊपी मईदोक मूङ्‌कसो लात्‍ना होलात्‍व। ऊदोईपीक्यालो नीत्‍ची मूक्स्लो हाल्‍लोसो मान्सीप् मीःपू खाईम्पीकान् बरू कोमूक्पा छूम्‍ना हाल्‍लोसो मान्याईप् रीराम‍पी खाईम् आम् लागी दूङ् नप् तूये।
40018010	“चीङ्चीङ् तूवानीव, खीक्‍का आन्‍ना ङ्‌क चीमाचीप्‍क ईल्पो छाछामासो मसेत्नूम्नव। ऊदोईपीक्यालो कोङा आन्‍नी लोयान्‍नी, साराङ्‌गाप्‍तो मूङ्‍कचीम् खची रीदाम् पोक् हादेसो ओ पाम् लाईस्‍पी तूचाये। [
40018011	ऊदोईपीक्यालो मीस्मी छा मास्खाताक मीस् लेन्चा मीक्स् यूवोक के।]
40018012	“आन्‍ना ऊई मीन्‍नी? ईल्पो मीस्मी ईक् चून्दूलूम् म्‍लूस् तूये खूङ्‌कपी ईबूम् म्‍लूस् मास्खात्दोक, ऊई खसा बोक्पोङ् बोची म्‍लूस् सोगोपाङ् होक्‍सीयना मूङ्‌क मासाक ईबूम् म्‍लूस् लाम्‍स् खात्‍नोयो?
40018013	खसा मूङ्‌क मास्खाताक छीप्‍पदो, आछीयाङ् कोङा आन्‍नी लोयान्‍नी, मूङ्‌क तूप्चाप् बोक्पोङ् बोची लूस् पीका दूङ्लोक्‍तो मूङ्‌क ईबूम् लूस्‌ छीप्‍पलो ख दूङ् म्जी नये।
40018014	खोरोनाङ् ङ्‌क चीमाछा चीप्‍क ईबूम्सो मान्खानून पीम् साराङ्‌गाप्‍तो तूप् पामी मीन्ताम् तूये।
40018015	“आम् नेछोआ आम् ऊल्‍लोङ्पी मोऊ मईदोक, खात्‍ना आन्‍ची नीप्पोङाङ् तूचीलो नम्‍लो सम्जेई मीव। खोदोलो खसा आम् रीङ् येनदोक मूङ्‌क आम् नेछोम् सानीवा आना आम् हेम् आत्‍तक छूये।
40018016	खोदोलोई खसा आम् रीङ् येननोदोन्‌ आना नीप्पो-सूप्‍पो साक्षी खाईचीना नम्‍लो सम्जेई मीयानूम्‍व, खीक्‍का मूङ्‌क रीङ् खोलोङ् साक्षीस्‍का पक्‍का मनूम्व।
40018017	खोरोना मईनूम्‍लोसो खसा आम्‍नी रीङ् येननोदोक, मण्डलीची ईयानूम्‍व। खीक्‍का मूङ्‌कसा मण्डलीम् रीङ्सो येननोदोक, मूङ्‌क नीनाम्मा मानेई मान्मप् ना तीर बात्ल मप्ची तोङ्ना होक्सायानूम्व।
40018018	“आछीयाङ्, कोङा आन्‍नी लोयान्‍नी, आन्‍ना चारपी ऊई छूईनूम्, खूङ्‌क साराङ्‌गाप्‍तो छूये। खोरोनाङ् आन्‍ना चारपी ऊई वईनूम् खूङ्‌क साराङ्‌गाप्‍तोसो वये।
40018019	“खीक्‍का होसोङ् कोङा आन्‍नी लोयान्‍नी, ङ्‌क चारपी आन्‍ची नीप्पो तङ्चीना ऊची ङोक्‍चूदोक, खूङ्‌क साराङ्‌गाप्‍तो तूप् आम्‍नी पा नीनाम्माआ आन्‍ची पीची,
40018020	ऊदोईपीक्यालो हापी नीप्पो-सूप्पो ओ नीङ्पी बात्ल छूये, खूङ्‌कपी कोङ् दानासो खची रापी छूवो।”
40018021	पत्रुसआ येशू तूवाकपी ताना ख ओरो लअ, “रोबू, ओ नेछोआ ओ ऊल्‍लोङ्पी मोऊ मचयदोक कोङा ख देईतातोई छेमा पीयो? ऊई नूक्छेम् सम्मोयो?”
40018022	खोदोलो येशूआ ख ओरो लअ, “नूक्छेम्ङाङ् मा, खोदोलोई नूक्पोङ् गुणा नूक्‍छेम् छेमा पीव।
40018023	“खन्‍सा साराङ्‌गाम् चारखम् ईल्पो होङाबूलो ईक् खाल्कङा पीदूराम्, खसा म्‍रोचीपी हीसाप् ङोम् लन्‍ची मअ।
40018024	खीक्‍का खसा हीसाप् ङोम् थालेईमअ, ना ईक् पोङ् ईक् हबऊ हाल्‍ङोम् चेप्‍ती रोङ् नोः गोप् ईल्पो ख तूवाकपी तात्‍ची।
40018025	खोदोलोई मूङ्‌क मीस्मी मोन्तोदी म्नोः छोम्‍दीम् खाप्‍चीमा मान्तूकसा होङाबूआ ओरो लअ, आना आम्छा जाहानची खीक्‍का तूकतोदी खोलोङ् खेई मना आम् नोः छोक्‍स्‍व।
40018026	“खीक्‍का मूङ्‌क म्‍रोआ होङाबूम् लाईस्‍पी खून्जू लना बीन्ती मतो ओरोपीका, ‘मालिक, जीस् तातो हूङोव, ना कोङा खोलोङ् ओ नोः छोक्‍सो के।’
40018027	खोदोलो म्मालिकआ मूङ्‌क म्‍रोः सम्‍तूमा मीना खोलोङ् म्नोः माफी पीयू।
40018028	“खोदोलोई, मूङ्‌क म्‍रोआ लत्‍ताना खातालो ईल्पो म्बूम् तूवाक रोः छीप्पू, मूङ्‌क म्बूम्‍आ खमी ईक् चून्दूलूम् नाम्छेर्बूम् चेप्‍ती रोङ् नोः गोङ्‌क तूवा। खीक्‍का खसा मूङ्‌क म्बूम् म्पईपी लाप्‍ना ओरो लअ, ‘आम् नोः बोलो छोक्स्व।’
40018029	“खोदोलो खूङ्‌क म्बूम्‍आ म्‍लोङ्दोक्पू खून्जू लना बीन्ती मतो ओरोपीका, ‘जीस् तातो सम्मो हूङोव, कोङा खोलोङ् ओ नोः छोक्सो के।’
40018030	“खोदोलोई खसा मानेई मान्म्, ना म्नोः मान्छोम् सम्मो ख थूनापी तेसू।
40018031	खीक्‍का खस्का लक् मप् नीप्पो म्बूम्चासो मूङ्‌क रीङ् तची ना हायाम् खची सानीवा चाईसा। खीक्‍का खचा खाताना मूङ्‌क खोलोङ् रीङ् खची मालिक ईची।
40018032	“खीक्‍का मालिकआ मूङ्‌क म्‍रोः काछना ओरो लअ, ‘ए दुष्‍ट मीस्ङा, आना कोङ् बीन्ती मीयो, ना कोङा आन् खोलोङ् आम् नोक्‍पीका माफी पीन्‍नाक तूवा।
40018033	कोङा आन् सम्‍तूमा मीन्‍नाक तोङ्नाङ् आनासो आम् लक् मप् आम् बूम्ची सम्‍तूमा मीम् छूनोयो?’
40018034	खीक्‍का म्मालिक म्छूली काताना खसा मूङ्‌क खोलोङ् म्नोः मान्छोम् सम्‍मो मूङ्‌क म्‍रोः थूनापी तेम् आज्ञा मअ।
40018035	“खीक्‍काना येशूआ म्सीच्‍चेस् ओरोलची, आन्‍नासो आम्‍नी सागोवापाका आम्‍नी बूबू-नेछोची छेमा पीनूम्‍नोदोक, साराङ्‌गाप्‍तो तूप् ओ पाआसो आन्‍नी खोरोङ् मईनी।”
40019001	खीक्‍काना ङ्‌क रीङ् पोम् यात्कप्का येशू गालीलपीका लत्‍ताना यर्दन योऊमी नावादेपा यहूदिया मीचीक थाम्‍पूपी खाता।
40019002	खोदोलो ओरोसर्प् मीचा येशू म्दोस्-दोस् कल्‍तो खाईची खीक्‍का येशूआ मूङ्‌क खोलोङ् नमीची।
40019003	खीक्‍का फरिसीची येशू तूवाकपी ताना ख चाम्चीपी मम् लागी ओरो पीकाना तत्‍ची, “ऊई मीचा ऊची छूना म्तोमा होम्येम् ललईआ पीययो पीयनोयो?”
40019004	खोदोलो येशूआ खस् ओरोलची, “ऊई आन्‍ना धर्मसूम्बऊ परेई माम्मन्‍नीयो? ऊदोईपीक्यालो ईबोबूईप् नीनाम्माआ केई बोबूयीलो मीम्छा लो वात्‍छालोङ् बोबूयी,
40019005	‘खन्‍सा मीचा म्पा-म्मा होक्‍सीयना म्तोमालो तङ्ना तूये, ना मूङ्‌क नीप्पोङ् ईक् गाम् छूये।’
40019006	हन्‍ना मूङ्‍कस् खची हा-हाल्‍ला मा, खोदोलोई ईक् गाम् छूये। खन्‍सा नीनाम्माआ मूङ्‍कस् ईक्‍काम् मस्क तूये, मूङ्‍कस् आसासो फोक्चीनूनव।”
40019007	खोदोलो खचा येशू ओरो लचीना तत्‍ची, “खोरोदोक मोशाआ क ऊनाई तोमा-तूप्‍पो फार्सी पीलम्मी छाप्दाम् पीलम्ना होन्येलम् नये पीकाना आज्ञा पीचीकई?”
40019008	येशूआ खस् ओरोलची, “लूङ्तो छोक् आम्‍नी गोङ् तूम्‍तना मोशाआ आन्‍नी आम्‍नी तोमा फार्सी पीम् नई पीकाना आज्ञा पीयानीक। खोदोलोई नीनाम्मा चार बोबूईलो ङ्‌कतोङ्‌क ललई मान्तू।
40019009	कोङा आन्‍नी लोयान्‍नी, “आसाई तूम्‍लू लम्पीका बीन्‍नीपा कारणआ म्तोमा होक्‍सीयना बीन्‍नीपा मीम्छालो सूर् मय, खूङ्‌क वात्‍छाआ तूम्‍लू मय, खीक्‍का आसाई होम्येम्पाक मीम्छालो सूर् मय खूङ्‍कसासो तूम्‍लूङा मईक छूये।”
40019010	खोदोलो म्सीच्‍चेचा येशू ओरोलची, “तोमा-तूप्पोम् हाम्‍पी ओन्तोङ्ना छूम्‍पीकान् सूर् मान्ममो तूम्‍चाम्‍ङा दूङ् नये।”
40019011	खोदोलोई येशूआ खस् ओरोलची, “खोलोङ् मीचा ङ्‌क रीङ् ग्रहण मदूरस्‍नो, खोदोलोई नीनाम्माआ पीचीकचाङाङ् ङ्‌क रीङ्‌ ग्रहण मदूरची।
40019012	ऊदोईपीक्यालो हेप् मीस् म्माआ वातलोङ्‌ नपुंसक जन्‍मेई छूये, हेप्‍क मीचा नपुंसक बानेई मईचीक छूये। खोरोनाङ् हेप्‍क साराङ्‌गाम् चारखम्‍मी लागी सूर्‌ङा मान्ममो तूये। खोदोलोई आस्‍कसाई ङ्‌क सेचीवा ग्रहण मदूर खूङ्‌कसाङाङ् ङ्‌क मनूव।”
40019013	येशूआ छाछामाचीम् तोङ् थेम्पी म्हूः यूक्स्‍नूना वाङोम् मयीपीकानू मीनाना मीचा छाछामाची येशूम् दोक्पी तात्‍ची। खोदोलो म्सीच्‍चेचा मूङ्‌क मीस्ची वोक्‍ची।
40019014	खोदोलो येशूआ ओरोपीका, “छाछामाची ओ दोक्पी बाईम् पीयानूम्‍ते, मूङ्‍कस् रापानूम्‍नते। ऊदोईपीक्यालो साराङ्‌गाम् चारखम् ङ्‌कचीम् लागीङा।”
40019015	खीक्‍का येशूआ छाछाचीम् तोङ् थेम्पी म्हूः यूक्स्‍ना मूङ्‍कप्का खालेता।
40019016	येशूम् दोक्पी ताना ईल्पोआ ओरोपीका, “सेचीपो, कोङा हाल्‍लोसो मान्याईप् रीराम तोम् लागी ऊई नप् लक्‌ मम् बोक्से?”
40019017	येशूआ ख ओरो लअ, “नप् ऊई पीक्‍ना आना कोङ् ऊनाई ततोकई? नप् लक् ईबूम्ङाङ् तूये। आना हाल्‍लोसो मान्याईप् रीराम तोम् लन्‍ची मईदोक, नीनाम्माम् आज्ञा रेप्‍ते।”
40019018	खोदोलो खसा येशू, “खूङ्‌क आज्ञा ऊकई?” पीकाना तत्‍तू, खोदोलो येशूआ ख ओरो लअ, “आना मीस् सेत्‍नव, तूम्‍लू लनव, खूनव, ना वालीली नेन्‍नव।
40019019	आम्‍नी पा-मा सायोचोङ्मा मीयानूम्व ना आम्‍नी खीम्तोनीची आम्‍नी होप् तोङ्नाङ् सम्‍तूमा मीयानूम्व।”
40019020	खोदोलो मूङ्‌क सोलो मीचा येशू ओरो लअ, “ङ्‌क खोलोङ् कोङा केछेयीकाङ् मतो थूक तूये। खन्‍सा बीन्‍नीपा कोङा ऊई मम् छूये?”
40019021	येशूआ मूङ्‌क ओरो लअ, “आना निर्दोष छूम् लन्‍ची मईदोक, हन्‍ना खात्‍ना आम्‍मी तूकतोदी खोलोङ् खेईमना छूक्‍सीप्‍ची हाईपीचीव, खीक्‍का बान्‍ना ओ दोस्-दोस् लाम्‍दूमाव। ओरोना मईदोक आना साराङ्‌गाप्‍तो दाचाम् तय।”
40019022	मूङ्‌क सोलो मीचा खूङ्‌क रीङ् येन्‍ना म्गोङ् चाईतो मूङ्‍कप्का खालेता, ऊदोईपीक्यालो मूङ्‌कम् हायाम् देतो म्दाचाम् तूवा।
40019023	खीक्‍का येशूआ म्सीच्‍चेस् ओरोलची, “आछीयाङ्, कोङा आन्‍नी लोयान्‍नी, होङ्पोक् मीस् साराङ्‌गाम् चारखम्‍तो वोम् हायाम्‌ गार छूये।
40019024	होसोङ् कोङा आन्‍नी लोयान्‍नी, होङ्पोक् मीस् नीनाम्माम् चारखम्‍पी वोम्‍पीकान्‌ ऊँट छामेईमी गेईलाम्पा वोम्खाम् दूङ् सजील छूये।”
40019025	ङ्‌क येन्‍चीना म्सीच्‍चेस् छाक्‍का छूवा, ना ख ओरोपीक्‍तो तत्‍ची, “खोरोदोन् आसाई लेन्‍चादूर?”
40019026	खोदोलो येशूआ खस् खोङ्चीना ओरोपीका, “मीस्मी लागी ङ्‌क छूदूरनो, खोदोलोई नीनाम्मापी ङ्‌क खोलोङ् छूदूर।”
40019027	खीक्‍का पत्रुसआ येशू ओरो लअ, “येन्‍व, केईका ओखी खोलोक होक्‍सूयूम्‍काना आम् दोस्-दोस् लाम्‍दूमीका। केईका क ऊई तयाम्‍का?”
40019028	खोदोलो येशूआ खस् ओरोलची, “आछीयाङ्, कोङा आन्‍नी लोयान्‍नी। आन्‍नी ओ दोस्-दोस् लाम्‍दूम् खोलोङ्, नयाँ चारखम्‍पी मीस्मी छा म्साम्दीखाम् सिंहासनपी तूये, खोदोलो आन्‍नीसो ईक् पोङ् नीच्‍ची सिंहासनपी तूनी, ना इस्राएलमी ईक् पोङ् नीच्‍ची गोङ्चीमी नीया मईनूम्।
40019029	खीक्‍का आसाई ओ नीङ्पी म्खीम्-नाम्, म्बू-म्ना म्नेछोची, खीक्‍का म्पा-म्मा, म्छामाई ना म्थाम्पूवार होक्‍सीयक तूये, खूङ्‌कसा ईक् चून्दूलूम् गुणा तय, ना हाल्‍लोसो मान्याईप् रीराममी हक तय।
40019030	खोदोलोई लाईस्‍पी छूक् दूङ् दोस्पी छूये, ना दूङ् दोस्पी छूक् दूङ् लाईस्‍पी छूये।”
40020001	साराङ्‌गाम् चारखम् ईल्पो थाम्पूम् मालिक तोङ्‌क तूये, खूङ्‌क देत्छा सेपा पकाना म्वाचोसीखापी दूक्नासी‌ पीम्ना लक् ममीम् लागी मीस् लाम्स् खाता।
40020002	खीक्‍का खसा ईलेईक दूक्‍नासी पीयान्‍नी लचीना लक् मप्ची वाचोसीखापी लक् मस् पोक्‍स्‍ची।
40020003	“खीक्‍का ख बोची बजे होम्पी होसोङ् बजार होम्पी खातालो खसा हेप् मीस् लक् मान्दी छूवाना मोरोङ् थोरेप्‍दीताक तची,
40020004	खीक्‍का खसा मूङ्‍कस् ओरोलची, ‘आन्‍नीसो वाचोसीखापी लक् मस् खात्‍नीते, ना कोङा आन्‍नी लक् मईनूम्कम् दूक्‍नासी सापक-खात्‍तक पीयान्‍नी।’
40020005	खीक्‍का खस् लक् मस् खाता। “खीक्‍काना होसोङ् ख ईक् पोङ् नीस् बजे होम्पी ना यूपाक सूक् बजे होम्‍पीसो खोरोनाङ् मना बीन्‍नीपा मीस् लक् मस् पोक्‍स्‍ची।
40020006	खीक्‍का होसोङ् खोरोनाङ् यूपाक ङाची बजे होम्पी पाखा लत्‍तालो खसा बीन्‍नीपा मीस्सो लक् मान्दी मोरोङ् थोरेप्‍दीताक तअ। खीक्‍का खसा मूङ्‍कस् ओरो पीकाना तत्‍ची, ‘आन्‍नी अपी ऊनाई लेपाबरी लक् मान्दी थोरेप्‍दीत्‍नीकई?’
40020007	“खोदोलो खचा ओरो पीकाना ङरी आन्‍ची, ‘हाकई केईका आसासो दूक्‍नासीपी लक् ममान्मीयीका।’ “खीक्‍का खसा मूङ्‍कस् ओरोलची, ‘खोरोदोक आन्‍नीसो ओ वाचोसीखापी लक् मस् खात्‍नीते।’
40020008	“खीक्‍का यूपा छूवाकप्का वाचोसीखाम् मालिकआ मूङ्‌क लक् मप्चीम् लाम्‍लछा काछना ओरो लअ, ‘दूङ् लाईस्‍पी ताप्‍ची ना दूङ् दोस्पी ताप्‍ची खोलोङ् काछचीना खची दूक्‍नासी पीचीते।’
40020009	“खीक्‍का ङाची बजे लक् मस् खाईप्‍ची खोलोङ् ताआ, ना खचा खोलोआङ् लेपाबरी लक्‌ मस्कम्तोदी पूरा दूक्‍नासी तची।
40020010	खीक्‍का दूङ् लाईस्‍पी लक् मस् खाईप्‍चीसो मूङ्‌कपी ताआ, ना खचा केईकान् बीन्‍नीपाचीम्पीका दूङ्देतोङ् तयाम्‍काफो मीनाना सानीवा मस्क तूवा, खोदोलोई खचासो खोलोआङ् ईलेईक दूक्‍नासीङाङ्‌ तची।
40020011	खीक्‍का खचा खचीहोप्मी दूक्‍नासी तचीकप्‍का खस थाम्पूम् मालिकपीका हायाम् खची छूली काता।
40020012	खीक्‍का खचा ओरो पीम् थालेई मची, ‘ङ्‌क दोस्पी ताप्‍चा ईक् घण्‍टाङाङ् लक् मची, केईकान् लेपाबरी नाम्‍छोवा केपीकातो लक् मम्का खोदोलोई आना खस्सो ओखीम् तोदीङ् दूक्‍नासी पीची।’
40020013	“खोदोलोई खसा खचीप्‍क ईल्पो ओरो पीकाना ङरी आन्‍नू, ए बूमे, कोङा आम्‍पी ऊसो अन्‍याय मूक मान्तू। ऊदोईपीक्यालो आना कोङ्लो ईलेईमी दूक्नासीपीङ्‌ लक् मीम्पीयान् पीकाक मायो?
40020014	आना तोम् तोदी आम् दूक्‍नासी खाईना खात्‍ते। कोङा आम् दोस्पी ताप्‍चीसो आन् पीन्‍क तोदीङ् पीम् मीनो।
40020015	ओमी ऊई तूये, खूङ्‌क कोङा ओहोपा मीनोकतोङ् मूयोलो नईनोयो? कोङा मूयोक नप् लक्‍पी ऊनाई नाचूर् लये?
40020016	“ओरोनाङ् दोस्पीक लाईस्‍पी छूये, ना लाईस्‍पीक दूङ् दोस्पी छूये।”
40020017	खस् यरूशलेम मेक्सा खात्चालो येशूआ ईक् पोङ् नीप्पो म्सीच्‍चेस् खची हाल्‍ला आसासो तूम् मान्तोम्मीना लाम्‍पी ओरोलची,
40020018	“एसे केई यरूशलेम मेक्सा खातीचाया। हन्‍ना मीस्मी छा देप्‍क पूजारीचीम् ना शास्त्रीचीम् हूक्पी छूये, खीक्‍का खचा ख सेतची।
40020019	खीक्‍का ख सेस्‍वा मीयची, कोर्राआ केरची खीक्‍का क्रूसपी काम्‍ना सेईम् लागी बीन्‍नीपा गोङ्चीम् हूक्‍पी लेईछयची, खोदोलोई खूङ्‍कम् सूक्‍लेईपी ख होसोङ् सीनासो ऊस्पके।”
40020020	खीक्‍का जब्दियाम् म्तोमा नीप्पो म्छास्का येशूम् दोक्पी ताआ, खीक्‍का खून्जू लना ख बीन्ती मीयू।
40020021	खोदोलो येशूआ मूङ्‌क ओरोपीकाना तत्‍तू, “आना ऊई मीने?” खोदोलो खसा येशू ओरो लअ, “आना कोङ् आज्ञा पीयोते, खीक्‍का आम् चारखम्‍पी ङ्‌क नीप्पो ओ छाची ईल्पो आम् चूप्‍लाम्‍पा, ना ईल्पो आम् पाङ्ला तूम् तचीनूते।”
40020022	खोदोलो येशूआ ख ओरो लअ, “आन्‍ना ऊई ङोक्‍चाईनूम् खूङ्‌क छेत्‍नूम्‍नो। ऊई आन्‍ना कोङा दूम् मीनोचोयोक दूक्वाम् पोङ्‍कीरीम्पीका दूदूर्‌नूम्‍यो?” खोदोलो खचा, “दूराम्का पीका।”
40020023	खीक्‍का येशूआ ओरोपीका, “कोङा दूङोक दूक्वाम् पोङ्‍कीरीम्पीका आन्‍ना दूदूर्‌नूम्, खोदोलोई ओ चूप्‍ला लो ओ पाङ्लालो तूम् पीम् ओमी ओ हक्‌ मान्तू। ङ्‌क रीङ्‌ने ओ पाआ आसे पीयची खूङ्‍कचीम् छूये।”
40020024	ङ्‌क रीङ् येन्‍चीना ईक् पोङ् म्सीच्‍चेस् मूङ्‌क नीप्पोप्का बूरा।
40020025	खोदोलोई येशूआ खस् म्दोक्पी काछचीना ओरोलची, “आन्‍ना छेत्‍चाईनूम्, बीन्‍नीपा गोङ्पीक चारतोप्चा मीस्चीपी ऊईमीने खूङ्‌क तोङ्ना चार तोक्सची, ना दूङ् देप्‍चा खचीपी हक् मईची।
40020026	खोदोलोई आम्‍नी गोपी ओन्तोङ् छूनो, आम्‍नी गोपी आसाई देप्पा छूम् लन्‍ची मय, खूङ्‌क आम्‍नी सूसो मप् छूम् छूये।
40020027	खोरोनाङ् आम्‍नी गोपीकचा आस्‍कसाई दूङ् लाईस्‍पी छूम् लाम, खूङ्‌क आम्‍नी रोः छूम् छूये,
40020028	मीस्मी छासो बीन्‍नीपाचीप्का सूसो तोम् लागी यूवाक मा, खोदोलोई बीन्‍नीपाम् सूसो मम् लागी खीक्‍का ओरोतो मीस् हल्‍वा पीम् लागी म्होप्मी रीराम पीस् यूवाक।”
40020029	येशू म्सीच्‍चेस्का यरीहोपीका खात्‍चालो ओरोसर्प् मीचा खची दोस्-दोस् कल्‍तो खाईची।
40020030	खोदोलो लाम्‍दोक्पी तूवाचाक नीप्पो कोमूक्‍पाचा येशू मूङ्‌क लाम्‍ला खात्‍चाये पीम् येन्‍चीना हायाम् सार बतो ओरोपीका, “ए रोबू, दाऊदमी छाङा, कास्का सम्‍तूमा मीयाचीकाते।”
40020031	खोदोलो मूङ्‌क ओरोसर्प् मीचा खस् वाये तूवाचीते पीकाना सेकाराङ्लात्‍ची, खोदोलोई खस् हायाम्‌ सार ओरोपीक्‍तो बसा, “ए रोबू, दाऊदमी छाङा, कास्का सम्‍तूमा मीयाचीकाते।”
40020032	खीक्‍का येशूआ थोरेपा ना खस् काछचीना ओरोलची, “ऊई आन्चा मीन्ची? आम्‍ची लागी कोङा ऊई मीम्पीयान्ची?”
40020033	खोदोलो खचा येशू ओरोलची, “ए रोबू, कास्का ओची मूक्स् हलापाचीकाते।”
40020034	खीक्‍का येशूआ खस् सम्‍तूमा मीचीना खची मूक्स् पन्पीची, ना खोन्तोलोङ् खचा खची मूक्सा तची खीक्‍का खस् येशू म्दोस्-दोस् लाम्दूमा।
40021001	येशू म्सीच्‍चेस्का यरूशलेम दोक्पीक जैतुन मीचीक कोम्मी बेथफागे तेल्पी तातेका, खीक्‍का येशूआ नीप्पो म्सीच्‍चेस् ओरो लचीना पोक्‍स्‍ची,
40021002	“आन्‍ची नाक आम्ची लाईस्‍पाक तेल्पी खात्‍चीव। खीक्‍का मूङ्‍कपा तातेक्चीकप्का आन्चा ईबूम् मोकोक्‍ती म्छालो छूईम्दीम्पा छीप्चू। मूङ्‌क नीच्‍चीङ् वयाचूना ओ दोक्पी बायाचूव।
40021003	बीन्‍नीपा मीचा ऊनाई आन्‍चा ङ्‌क मोकोक्‍ती वईचाईचूकई पीक्‍दोक, ‘रोबूआ ङ्‌क चाहेई मईथे लाचूव’ खीक्‍काना खचा आन्‍ची बाईम् पीचीके।”
40021004	खारीबोपोचा पीकाक रीङ् पूरा छूम् लागी ङ्‌क खोलोङ् छूवाक,
40021005	“सियोनपी तूप्‍ची ओरो लानूम्‍व, ‘खोङ्नूम्व, आम्‍नी होङाबू आम्‍नीपी बान्चाई, ख लखेछा छूना मोकोक्‍तीम् थेम्पी तोतूना, मोकोक्‍तीम् छाम् थेम्पीका बान्चाईके’।”
40021006	खीक्‍का मूङ्‌क नीप्पो म्सीच्‍चेस् खाता, ना येशूआ आरेई मस्क तोङ्ना मची।
40021007	म्सीच्‍चेचा मोकोक्‍ती म्छालोङ् वईचीना बाईची, ना खचा मूङ्‌क मोकोक्‍तीम् थेम्पी खची तेई दीमीची, खीक्‍का येशू मूङ्‌क थेम्पी तूवा।
40021008	खीक्‍का ओरोसर्प् मीचा खची तेई बूत्चीना लाम्‍पी दीमीची, ना हेप्‍पाक सीछोम्‌ गेम् म्बोऊलोक तात्चीना लाम्पी दीमीची।
40021009	येशूम् लाईस्-दोस् लाम्दूम् मीस् ओरोपीक्‍तो बसा, “दाऊदमी छा होसन्‍ना! योबोरोबूम् नीङ्पी ताप् नीनाम्माआ आसीक पीनूव! खोलोप्का दूङ् रेप् साराङ्‍गाप्‍तो तूप्मी होसन्‍ना!”
40021010	खीक्‍का येशू यरूशलेमपी वोङालो सहरपीक खोलोङ् मीस् याबूयका। खोदोलो मीचा ओरोपीका, “ङ्‌क मीस् आसे हाई?”
40021011	खोदोलो मूङ्‌क ओरोसर्प् मीचा ओरो पीकाना ङरी आन्‍ची, “ङ्‌क गालीलमी नासरतपीका ताक खारीबो मप्, येशू के।”
40021012	येशू नीनाम्मा दप्स्को खीम्पी वोङा। खीक्‍का येशूआ नीनाम्मा दप्स्को खीम्पी चूम्-सोस् खेईप्‍ची-खेईमप्‍ची खोलोङ् कल्‍लात्‍ची, खीक्‍काना खसा खाप्‍चीमा बाईप्चीम् टेबल, ना परेवा खेई मप्चीम् तूस्‍कोलोङ्‌ खोलोङ् आल्‍दीतू।
40021013	खीक्‍का येशूआ खस् ओरोलची, “धर्मसूम्बऊपी ङ्‌कतोङ्ना छाम्‍पा तूये, ‘ओ खीम् नीनाम्मा दप्स्को खीम् छूये।’ खोदोलोई आन्‍ना ङ्‌क खूस्‍पाचीम् लूबम्‍ये बानेई मनूम्।”
40021014	खीक्‍काना कोमूक्‍पाची ना सक्पाची नीनाम्मा दप्स्को खीम्पी ताआ, ना येशूआ खस् खोलोङ् नमीची।
40021015	खोदोलोई देप्‍क पूजारीचा ना शास्‍त्रीचा येशूआ मूङ्‌क योबोरीखाक लक् मक, ना छाछामाचा नीनाम्मा दप्स्को खीम्पी “दाऊदमी छामी होसन्‍ना” पीक्‍तो बसाक येन्‍चीना खस् हायाम् खची छूली काता,
40021016	खीक्‍का खचा येशू ओरोलची, “आना येन्‍चययो, ङ्‌क छाछामाचा ऊई पीक्‍चाई?” खोदोलो येशूआ खस् ओरोलची, “एई, येनूचोयो। ऊई आन्‍ना धर्मसूम्‍बऊ परेई माम्मन्‍नीयो? ‘चूचू दूप्चाप् नूक्छाचा ना चीचीमा छाछामाचा आम् साम्दीखाम् छाम् मईची’।”
40021017	खीक्‍का खस् होक्‍सीचीना येशू मूङ्‌क सहरपीका लत्‍ताना बेथानियापी खाताना बास् तूवा।
40021018	खीक्‍का म्देसा देत्छा येशू सहर आत्‍ताचालो साकासीया।
40021019	खोदोलो लाम्‍दोक्पी येशूआ ईबूम् अञ्जीरमी पऊ तअ। खीक्‍का ख मूङ्‌क अञ्जीरमी पऊ दोक्पी खाता, खोदोलोई मूङ्‌कपी म्बोऊङाङ् तअ। खीक्‍का येशूआ मूङ्‌क अञ्जीरमी पऊ ओरो लअ, “हन्‍नायीका आम् पऊपीका हाल्‍लोसो म्चो मीनूनव” ना येशूआ मोरो पीकाकलो ईतोतो मूङ्‌क अञ्जीरमी पऊ हार्‌खाता।
40021020	मूङ्‌क अञ्जीरमी पऊ मोन्तोङ् छूवाक तचीना छाक्‍का छूक्‍तो म्सीच्‍चेचा ओरोपीका, “ङ्‌क अञ्जीरमी पऊ ऊदानाई ईक् छीन्पीङ् हार्‌खाता?”
40021021	खोदोलो येशूआ खस् ओरोलची, “आछीयाङ्, कोङा आन्‍नी लोयान्‍नी, आम्‍नी विश्‍वास तूये ना हाल्‍लोसो शङ्का मईनूम्नोदोक अञ्जीरमी पऊ ऊई छूवाक तूवा, खोन्तोदीङाङ् मा, खोदोलोई ङ्‌क कोम्‍सो ‘हूजूहूकाखात्‍ना दीरीत्‍तीपू हूप्‍साते’ पीक्‍नीदोक खूङ्‌क तोङ्‌ङा छूये।
40021022	ओरोना विश्‍वास मईनूम्ना वाङोम् मईनूम्‍दोक आन्‍ना नीनाम्मापी ऊई ङोक्नूम् खूङ्‍कङ् तईनूम्।”
40021023	येशू नीनाम्मा दप्स्को खीम्पी वोङाना सेचीवा ईचचीलो देप्‍क पूजारीचीम् ना यहूदीचीम् लाम्‍लछाची येशू तूवाकपी ताना ख ओरो पीकाना तत्‍ची, “ऊक हक्‍आई आना ङ्‌क लक् मय, ना ङ्‌क लक् मम् हक् आन् आसाई पीया?”
40021024	खोदोलो येशूआ खस् ओरोलची, “कोङासो आन्‍नी ईबूम् रीङ् तईयान्‍नी। खूङ्‌क रीङ्मी ङरी आन्‍ना कोङ् आनोनीदोक, कोङा ऊक हक्‍आई ङ्‌क लक् मूयो, खूङ्‌क आन्‍नी ईयान्‍नी।
40021025	यूहन्‍नाआ बप्‍तिस्मा पीम् हक्‌ हापीकाई तअ? साराङ्‌गाप्‍तोकायो मीस्पीकायो?” खोदोलो खचा खची हो-होप्‍पी ओरोपीक्‍तो रीङ्-छाम् मची, “साराङ्‌गाप्‍तोका पीक्यालोक,खसा ‘खोरोदोक आन्‍ना ऊदोई खपी विश्‍वास माम्मन्‍नी पीके?’
40021026	मीस्पीका पीक्यालोक, केई मीस्पीका ईकीम् लये। ऊदोईपीक्यालो खोलोआ यूहन्‍ना खारीबोपो पीक्‍ना सायोचोङ्मा मीयची।”
40021027	खन्‍सा खचा येशू ओरो पीकाना ङरी आन्‍ची, “केईका छेताम्‍कानो।” खोदोलो येशूआ खस् ओरोलची, “खोरोदोक कोङासो ङ्‌क लक् ऊक हक्‍आई मूयो, खूङ्‌क आन्‍नीसो ईयान्‍नीनो।”
40021028	“आन्‍ना ऊई मीन्ताम् मईनूम्? ईल्पो मीस्मी नीप्पो म्चारछास् तूवा। मूङ्‌क मीचा म्तूस्बूईक ओरो लअ, ‘ओ छाये, एसे आन् खात्‍ना वाचोसीखापी लक् मव।’
40021029	खोदोलो मूङ्‌कसा म्पा ओरो लअ, ‘कोङ् खातोनो।’ खोदोलोई दोस्पीन् मूङ्‌क म्सानीवाचना लक् मस् खाता।
40021030	“खोरोनाङ् खसा म्छारीसो खाताना आरेई मअ। खोदोलो खसा, ‘अऊ कोङ् खातो’ पीका। खोदोलोई मूङ्‌क माङ्‌खाई।
40021031	“मूङ्‌क नीप्पोचा आस्‍कसाई म्पाआ पीकाक रेप्‍ची?” खोदोलो खचा ओरोपीकाना ङरी आन्ची, “म्तूस्बूईकसा।” खीक्‍का येशूआ खस् ओरोलची, “आछीयाङ् कोङा आन्‍नी लोयान्‍नी, तीर बात्ल मप्ची ना बेलेछी लप्‍ची आम्‍नी लाईस्‍पी नीनाम्माम् चारखम्पी वोङे।
40021032	ऊदोईपीक्यालो यूहन्‍ना धर्मीकताम् लाम् खोमीम् लागी आम्‍नीपी ताआ, खोदोलो आन्‍ना खपी विश्‍वास मान्मन्‍नी। खोदोलोई तीर बात्ल मप्चा ना बेलेछी लप्‍चा खपी विश्‍वास मची। आन्‍ना ङ्‌क तानूम्‍नासो वालूम्‍मा माम्मन्‍नी, खीक्‍का खपी विश्‍वास माम्मन्‍नी।”
40021033	खीक्‍का येशूआ खस् ओरोलची, “आर्को ईबूम् पोम् ललई येन्‍नूम्‍व। ईबूम् नाम्‍लापी ईल्पो थाम्पूम् मालिक तूवा। खूङ्‌क मीचा म्यीक्पी वाचोसी लेतू, खीक्‍का खसा मूङ्‌क खोलोलाम्पा राप्‍ना वाचोसी पेलेई मम् ईबूम् कोल यूक्सू, ना मूङ्‌क खारूवा हूम् लागी ईबूम् रेप्पा याक्सा बानेई मअ। खीक्‍काना खसा मूङ्‌क वाचोसीखा थाम्पू चाईप्‍ची मम्चाम् पीचीना म्होप्क थारूखम् खाता।
40021034	खीक्‍का मूङ्‌क वाचोसी बीम् नाम्‍ला छूवाकप्का, मालिकआ म्‍रोःची म्बाक वाचोसी लास्‌ थाम्पू चाईप्‍चीपा पोक्‍सू।
40021035	“खोदोलोई मूङ्‌क थाम्‍पू चाईप्‍चा वाचोसी लास् खाईप् म्‍रोःची लाप्‍चीना ईल्‍पोक केर्‌ची, आर्को क सेत्‍ची, ना ईल्पो क लूङ्‌आ गक्‍ची।
40021036	होसोङ् खसा लाईस्‍पीकप्‍का दूङ् देतो म्‍रोःची मूङ्‌कपी पोक्‍स्‍ची, खोदोलोई खचा खूङ्‌कस्‍सो खोरोङ् मची।
40021037	खीक्‍का खसा दूङ् दोस्पी ‘ओ छाने खचा सायोचोङ्मा मीयस्फो’ मीनाना म्छाङा खचीपा पोक्‍सू।
40021038	“खोदोलोई थाम्‍पू चाईप्‍चा मूङ्‌क तचीना खची हो-होप्‍पी ओरोलोल, ‘नाकन्‌ म्छाङाई बान्चाई लऊ ख सेताम्, ना खसा तोम् पर्ने हक्‌ ई हूक्‍पी मयाम्।’
40021039	खीक्‍का खचा मूङ्‌क लाप्‍चीना वाचोसीम् खारूवा मस्कोप्का पाखा खाईचीना सेत्‍ची।
40021040	“खन्‍सा वाचोसीखाम् मालिक ताईना, मूङ्‌क थाम्‍पू चाईप्‍ची ऊई मईची?”
40021041	खोदोलो मूङ्‌क रीङ्‌ येईप्चाप्चा येशू ओरोलची, “खसा मूङ्‌क दुष्‍ट मीस् सेतची, खीक्‍काना थीक् नाम्‍लापी खसा तोम् पर्ने म्बाक पीप् थाम्‍पू चाईप्‍ची खसा मूङ्‌क वाचोसीखा मम्चाम् पीयची।”
40021042	खोदोलो येशूआ खस् ओरोलची, “ऊई आन्‍ना हाल्‍लोसो धर्मसूम्बऊ परेई माम्मन्‍नीयो? ‘खीम् मप् मीस्चा नईनो पीकाना होक्स्लात्‍चीक लूङ्‍ङा कूनापीक सूर् लूङ् छूवाक तूये। ङ्‌क योबोरोबूपीकाङ् छूवाक के, खीक्‍का ङ्‌क ईमूक्स्दूपी योबोरीखाक तूये।’
40021043	“खन्‍सा कोङा आन्‍नी लोयान्‍नी, नीनाम्माम् चारखम् आम्‍नीपीका ङाप्‍खाते, खीक्‍का ईबूम् ङ्‌कतोङ्‌क गोङ्चा तयची, ना खचा नीनाम्माम् चारखम्‍आ चाहेई मईक तोङ्‌क नप् लक् मईची।
40021044	ङ्‌क लूङ् थेम्पी ताईप् खोलोङ् म्फूल् छूये, ङ्‌क लूङ् ऊक लूङ् थेम्पीई तात्‍ते, खूङ्‌क लूङ् ङ्‌कसा यूफूल्-यूफूल् मय।”
40021045	देप्‍क पूजारीचा ना फरिसीचा येशूम् पोम् ललई येन्‍ची, खीक्‍काना येशूआ ङ्‌क पोम् ललई खची तोक्पीङ् पीकाक पीम् रीङ् बल्‍ला खचा छेत्‍ची।
40021046	खचा येशू लाम् लाम्‍ची, खोदोलोई खस् ओरोसर्प् मीस्चीप्का कीसाना मान्लाप्ची, ऊदोईपीक्यालो खचा येशू ईल्पो खारीबोपो मीनाचाक तूवा।
40022001	येशूआ खस् होसोङ् पोम् ललई पना ओरोलची,
40022002	“साराङ्‌गाम् चारखम् ईल्पो होङाबूलो थाम् दूराम्, खसा म्छाम् सूर्‌पी चाम्-दूम् चोचूप्‍सू,
40022003	खीक्‍का चाम्-दूम् लागी काछचीक मीस् तानूव पीकाना काछोक्स् म्‍रोःची पोक्‍स्‍ची, खोदोलोई खचा ताम् मानेई मान्मची।
40022004	“खीक्‍का होसोङ् खसा बीन्‍नीपा म्‍रोःची ओरोलना पोक्‍स्‍ची, ‘खात्‍नीना मूङ्‌क नीम्तालोची ओरो लानूम्‍व, कोङा बल्‍ले हीम्‍वा-केईम्‍वा सेतूना चाम्-दूम् चोचूप्‍सूक तूये, खन्‍सा खोलोङ् चोचूम्‍दीम्‍पा तूये। दानासो सूर्‌पी तानीव।’
40022005	“खोदोलोई, खचा वास्‍ताङ् मान्ममो ईल्‍पोक म्यीक्पी लक् मस् खाता, ना आर्को क म्पईकार मस् खाता।
40022006	खोरोनाङ् बीन्‍नीपाचाक मूङ्‌क म्‍रोःची लाप्‍चीना केर्‌ची, खीक्‍का सेत्‍ची।
40022007	खीक्‍का होङाबू हायाम् सार म्छूली काता, ना म्दोर्‌ची आरेई मस्‍ना मूङ्‌क मीस् सेईप्ची सेत्‍ची, ना खची सहरसो मीःआ दईछोक्‍स्‍ची।
40022008	“खीक्‍काना होङाबूआ म्‍रोःची काछना ओरोलची, ‘सूर्‌पी चाम्-दूम् थीक्‍का छूवाखात्क तूये। खोदोलोई नीम्तो मम्पा नीम्तालोची सूर्‌पी ताम् खाईप् मान्तू।
40022009	खन्‍सा आन्‍नी मूल् लाम्पी खात्‍नीव खीक्‍का आस्‍चीई छीप्नूम्, खूङ्‌कस् खोलोङ् सूर्‌पी चाम्-दूम् फोक्स्चाईके लानूम्ना काछानूम्व।’
40022010	खीक्‍काना म्‍रोःची मूल् लाम्पी खाता ना छीप्‍चीक तोदी नप्-मान्‍नप् खोलोङ् काछचीना तात्‍ची, खीक्‍का मूङ्‌क सूर् छूवाक खीम् मीचा पेप्पू।
40022011	“खीक्‍का होङाबू ङास्‍मीची खोस् बाना, खोदोलो खसा ईल्पो सूर्‌पी ताप् मीचा सूर्‌पी खाम् तेई माङ्‍खाम्मो ताक तअ।
40022012	खीक्‍का होङाबूआ मूङ्‌क ओरो पीकाना तत्‍तू, ‘ए बूमे, आना सूर्‌पी खाम् तेई माङ्‍खाम्मो दानाई ङ्‌कपी वोङा?’ खोदोलो मूङ्‌क छाक्‍का छूवा।
40022013	“खीक्‍का होङाबूआ म्‍रोःची ओरोलची, ‘लऊ ङ्‌कम् म्हूःलोङ् छूयानूम्‍ना पाखा नाम्कूर्मागोपा होक्सालात्‍नूम्‍ते। मूङ्‌कपी मीस्ची दीरीमोक्‍स् खापे ना खची काङ् कीरीक्‍तो चईची।’
40022014	ऊदोईपीक्यालो काछोम्‍पा ओरोतो तूये, खोदोलोई सोम्‍पा क चीछाङाङ् तूये।”
40022015	खीक्‍काना फरिसीची खाताना येशू म्‍रीङ्पीङ् ऊतोङ्नाई फासेई मयाम् पीकाना चाई मची।
40022016	खीक्‍का खचा खची सीच्‍चेस् हेरोदमी मीस्चीका येशू तूवाकपी पोक्‍स्‍ची। खीक्‍का खचा खाताना येशू ओरोलची, “ए सेचीपो, केईका छेताम्का, आन् आछीयाक रीङ् नेईप् मीस् तूये, ना आना नीनाम्माम् तोक्पी आछीयाक रीङ् हायाम् नत्‍तो मीस् ईयची। ना मीचा ऊई पीके पीक्‍ना आना वास्‍ता मईनो। ना आना मीस्मी ङाली खोङ्ना हाल्‍लोसो लक् मईनो।
40022017	खन्‍सा केईका ईयीकाते, ललई तोङ्ना कैसरपी तीर छोम्‍यो नये मान्छोम्यो दूङ् नये?”
40022018	खोदोलोई येशूआ खची रई सानीवा तूम्‍तना खस् ओरोलची, “ए हायाम्‍क लोक्‍चीप्‍चे, ऊनाई आन्‍ना कोङ् चाम्ची मोयोनी?
40022019	तीर छोम् पर्ने चेप्‍तीरोङ् कोङ् खोमीयोनीते।” खीक्‍का खचा ईबूम् चेप्‍तीरोङ् तात्‍चीना ख पीची।
40022020	खीक्‍का येशूआ खस् ओरो पीकाना तत्‍ची, “ङ्‌क चेप्‍तीरोङ्पीक नक्सा आस्मी, ना ङ्‌कपी आस्मी नीङ्‌ये छाम्पा तूये?”
40022021	खोदोलो खचा येशू ओरोलची, “कैसरमी।” खीक्‍का येशूआ खस् ओरोलची, “खोरोदोक कैसरमी तोदी कैसरङा पीयानूम्‍ते, ना नीनाम्माम् तोदी क नीनाम्माङ् पीयानूम्‍ते।”
40022022	मूङ्‌क रीङ् येन्‍चीना खस् छाक्‍का छूवा, खीक्‍का खस् मूङ्‍कप्का लत्‍ताना खालेता।
40022023	सीप्‍खाप्‍ची ऊस्‍पक्‍नो पीक् सदुकीची मूङ्‌क लेई येशूम् दोक्पी ताना ख ओरो पीकाना तत्‍ची,
40022024	“सेचीपो, मोशाआ ओरो पीकाक तूये, ईल्पो मीचा सूर् मईना म्छामाई मान्मीमोङ् मूङ्‌क मीस् सीखात्‍दोक म्नेछोआ मूङ्‌क म्बाऊजू सूर् मम्ना म्बूम् लागी छामाई वाईम्‍पीम् छूये।
40022025	ओखी गोपी नूक्पो बूबू-नेछोची तूवा। तूस्‍बूईकसा सूर् मअ, खोदोलोई म्छामाई मान्मीमोङ् मूङ्‌क सीयाखाता, खीक्‍का मूङ्‌कम् म्छामाई मान्छूकसा खसा म्तोमा म्नेछो दयूक्‍सू।
40022026	खोरोनाङ् मूङ्‌क मीम्छाआ लूम्‍दूछाप्‌लो सूर् मअ, खीक्‍का लूम्‍दूछाप्‌सो म्छामाई मान्मीमोङ् सीया, ना मूङ्‌क मीम्छाआ होसोङ् छातेल्बूप्‌लो सूर् मना छातेल्बूप्‌सो खोरोनाङ् म्छामाई मान्मीमोङ् सीया। ओरोना मूङ्‌क मीम्छाआ नूक्पोलोङ् सूर् मची ना खची छामाई मान्मीमोङ् मूङ्‌क नूक्पोङ् सीया।
40022027	खस् खोलोङ् सीयाकप्‍का मूङ्‌क मीम्छासो दूङ् दोस्पी सीया।
40022028	ओरोना मूङ्‌क नूक्पो सीप्खाप्ची ऊम्पोम् लेईपी ऊस्‍पक्‍लो मूङ्‌क मीम्छा आस्‍मी तोमाई छूये? ऊदोईपीक्यालो मूङ्‌क मीम्छालो नूक्पोआङ् सूर् मस्क तूवा।”
40022029	खोदोलो येशूआ खस् ओरोलची, “आन्‍नी वातासानीक तूये, ऊदोईपीक्यालो आन्‍ना धर्मसूम्बऊ ना नीनाम्माम् राःरा छेत्‍नूम्‍नो।
40022030	ऊदोईपीक्यालो सीप्‍खाप्‍ची ऊस्‍पक्‍ना खचा सूर्‌सो मईचीनो, ना सूर्‌सो मीपीयस्‍नो, खोदोलोई खस् साराङ्‌गाप्‍तोक नीनाम्माम् रीदाम्‌ पोक्‍ची तोङ्‌क छूखाते।
40022031	खोदोलोई सीप्‍खाप्‍ची ऊम्‍पोम् तोक्पी नीनाम्माआ आन्‍नी ऊई लानीक तूवा, खूङ्‌क आन्‍ना मीन्‍नूम्नोयो?
40022032	‘कोङ् अब्राहाममी नीनाम्मा, इसहाकमी नीनाम्मा, ना याकूबमी नीनाम्मा के।’ ख सीप्‍खाप्‍चीम् नीनाम्मा मा, खोदोलोई लेईप्‍चाप्‍चीम् नीनाम्मा तूये।”
40022033	ङ्‌क येन्‍चीना ओरोसर्प् मीस् येशूम् सेचीवापी छाक्‍का छूवा।
40022034	येशूआ सदुकीची छाक्‍का छूमीची पीम् येन्‍चीकप्‍का फरिसीची बात्ल छूवाना येशू तूवाकपी ताआ।
40022035	खस् तूवाकप्‍क ईल्पो शास्‍त्रीरीआ येशू चाम्ची मम् मीनाना ईबूम् रीङ् तत्‍तू,
40022036	“सेचीपो, ललईपी तूक दूङ् देप्‍क आज्ञा ऊकई हाई?”
40022037	येशूआ ख ओरो लअ, “आना योबोरोबू आम् नीनाम्मा आम् खोलोक गोङ्आ, आम् खोलोक सोम्‍आ, ना आम् खोलोक सानीवाआ सम्‍तूमा मीव।
40022038	खोलोपीका लाईस्‍पीक ना दूङ् देप् आज्ञा ङ्‌कङा के।
40022039	खीक्‍का दोस्पीक आज्ञासो ङ्‌कतोङ्‌कङ् तूये, आना आम् खीम्‍तोनी आम् होप् तोङ्नाङ् सम्‍तूमा मीव।
40022040	खोलोङ् मोशाम् ललई ना खारीबोपोचीम् सेचीवा ङ्‌क नीच्‍ची आज्ञापीङ् आरेई छूवाक तूये।”
40022041	फरिसीची खोलोङ् ऊदेप्‍पी बात्ल छूवाक तूवा, खोदोलो येशूआ खस् ईबूम् रीङ् तत्‍ची,
40022042	“ख्रीष्‍टमी तोक्पी आन्‍ना ऊई मीन्‍नी? ख आस्‍मी छाये?” खोदोलो खचा “दाऊदमी छा” पीकाना ङरी आन्‍ची।
40022043	येशूआ खस् ओरोलची, “खोरोदोक ऊतोङ्नाई नीनाम्माम् आत्‍माआ ईयना दाऊदआ ख ‘रोबू’ पीक्‍ना दप्‍प? ऊदोईपीक्यालो दाऊद म्होपाङ् ओरोना पीकाक तूये,
40022044	‘योबोरोबूआ ओ रोबू ओरो लअ, कोङा आम् साछीमीची आम् लोफेमा गोपू यूक्सोनोक सम्‍मो आन् ओ चूप् हूःलाम्‍पा तूवाव।’
40022045	ओरोना दाऊदआ ख रोबू लयदोक, ख ऊतोङ्नाई दाऊदमी छा छूये?”
40022046	खोदोलो आसासो येशू ङःरी आईमान्दूर्‌ची। खीक्‍का मूङ्‌क लेईपीका एक्‍तो आसासो ख रीङ् तईम् मान्दूर्‌ची।
40023001	येशूआ ओरोसर्प् मीस् ना म्सीच्‍चेस् ओरोलची:
40023002	“शास्‍त्रीचा ना फरिसीचा मोशाम् ललई ईम् हक्‌ तचीक तूये।
40023003	खन्‍सा आन्‍ना खचा पीक्‍क रीङ् रेपानूम्‍व, खोदोलोई आन्‍ना खचा मईचीक तोङ्‌नाक मनूम्नव, ऊदोईपीक्यालो खचा मीस् सेचीवान्‌ ईयची खोदोलोई खची होपाक खूङ्‍कतोङ् मईचीनो।
40023004	खचा हायाम् लीप् ना खूर्‌ङा दूराम्‍नोक बारी मीस् खूर्‌मीयची। खोदोलोई खची होपाक मूङ्‌क बारी खूर्म्‌ने हापी खची छोक्‍छोमीआसो पत्‍तस्‍नो।
40023005	“खोदोलोई खचा मीचा तचीनू मीन्‍ना लक् मईची। ऊदोईपीक्यालो खचा ललईमी आज्ञा छाम्पा देप्-देप् जन्‍तर बानेई मईचीना खची थप्पी लो खची हूक्‍पीलो वातची ना धर्मी लोम्‍चीम्‌ लागी खची तेईमी फूर्का ओरोबाईप् मईची।
40023006	खचा चाचाखम्-दूदूखम्‍पी सायोचोङ्मा तोक्स्को थाऊ लामची खीक्‍का याखऊ खीम्पी क खोलोप्का दूङ्‌ देप् तूस्को नत्‍तची।
40023007	खोरोनाङ् खचा बजारपी मीचा सेवा छोम् लामची, ना मीचा सेचीपोचे पीक्‍तो साम्‍दी दोम् नत्‍तची।
40023008	“खोदोलोई आन्‍नी आसासो ‘सेचीपो’ लानीनूनव, ऊदोईपीक्यालो आम्‍नी सेचीपो ईल्‍पोङाङ् तूये, आन्‍नी क खोलोङ् बूबू-नेछोङाङ् के।
40023009	खोरोनाङ् आन्‍ना चारपीक मीस् आस्‍सो पा पीकानीना लानूम्‍नव, ऊदोईपीक्यालो साराङ्‌गाप्‍तो आम्‍नीम् ईबूम्ङाङ् आम्‍नी पा तूये।
40023010	आन्‍नी आसासो ‘मालिक’ लानीनूनव, ऊदोईपीक्यालो ईल्‍पोङाङ् आम्‍नी मालिक तूये, खूङ्‌क क ख्रीष्‍ट के।
40023011	आन्‍नी तूनीकपी खोलोप्का दूङ् देप् आस्‍कई तूये, खूङ्‌क आम्‍नी सूसो मप् छूये,
40023012	आसाई म्होप् देप् मीयान्ची, खूङ्‌क लखे छूम् छूये, ना आसाई म्होप् चीमा मीयान्ची खूङ्‌क दूङ् देप् छूये।
40023013	“धिक्‍कार, ए शास्‍त्रीचे फरिसीचे, ऊदोईपीक्यालो आन्‍नी हायाम्‍क छेईप्-लेप्‌ लोयान्‍नीची, ना आन्‍ना साराङ्‌गाम् चारखम्‍मी लाम्‍स्‍को छीनूम्‌। खीक्‍का आन्‍नी आम्‍नी होप्‍सो साराङ्‌गाम् चारखम्‍पी वोङ्नीनो, ना वोप् मीस्सो आन्‍ना वोम् पीनूम्‍नो। [
40023014	धिक्‍कार ए शास्‍त्रीचे फरिसीचे, आन्‍नी हायाम्‍क छेईप्-लेप्‌ लोयान्‍नीची! ऊदोईपीक्यालो आन्‍ना लोमेवाचीम् खीम्-नाम् ङाप्‍नूम्, खीक्‍काना मीचा तचीनूते मीन्‍नीना ओन्‍तोरो बाईप् वाङोम् मईनूम्। खन्‍सा बीन्‍नीपाचीप्कासो आन्‍ना दूङ् देतो दण्ड तईनूम्।]
40023015	“धिक्‍कार ए शास्‍त्रीचे फरिसीचे, आन्‍नी हायाम्‍क छेईप्-लेप्‌ लोयान्‍नीची, ऊदोईपीक्यालो आन्‍ना ईल्पो आम्‍नी हेम् ताईम् लागी चार ना दीरीत्‍ती खोलोङ् फल्दीत्नूम्, ना खूङ्‌क मीस् आम्‍नी हेम् ताईदोसो आन्‍ना ख आम्‍नी होप्‍पीका दूङ् सार नरकपू खाईप् बानेई मईनूम्।
40023016	“धिक्‍कार आन्‍नी, कोमूक्पा लाम्‍लछाचे, ऊदोईपीक्यालो आन्‍ना ‘नीनाम्मा दप्स्को खीम् पताम्‍ना पस्तून् चायाम्‍लो ऊसो छूनो, खोदोलोई नीनाम्मा दप्स्को खीम्‍पीक हाल्‍ङो पताम्‍ना पस्तून् चायाम्‍दोक ई पस्‍तूनआ थास्या’ पीक्‍नीना ईनूम्।
40023017	ए मूर्ख कोमूक्‍पाचे, ऊकई दूङ् देप्? हाल्‍ङो यो हाल्‍ङो पवित्र मप् नीनाम्माम् खीम्‍यो दूङ् देप्?
40023018	आन्‍ना ओरो पीक्‍नीनासो मीस् सेचीवा ईनूम्, ‘बेदी पताम्‍ना पस्तून् चायाम्‍लो नये, खोदोलोई मूङ्‌क बेदी थेम्पी यूम्पा चाचोदाम् पताम्‍ना पस्तून् चायाम्‍लो ई पस्‍तूनआ थास्या।’
40023019	ए कोमूक्‍पाचे, ऊकई दूङ् देप्? चाचोदाम्‍यो दूङ् देप्? चाचोदाम् पवित्र मप् बेदीयो दूङ् देप्?
40023020	खन्‍सा बेदी पत्‍तना पस्तून् चाप्‍आ बेदी ना मूङ्‌क थेम्पी यूम्पा खोलोक थक्मी पस्तून् चईक छूये।
40023021	खीक्‍का नीनाम्मा दप्स्को खीम्‍मी पस्तून् चाप्‍आ, नीनाम्मा दप्स्को खीम् ना मूङ्‌क गोपी तूप्‍मी पस्तून् चईक छूये।
40023022	खीक्‍का साराङ्‌गाम् नीङ्पी पस्तून् चाप्‍आ नीनाम्माम् सिंहासन ना मूङ्‌क थेम्पी तूप् नीनाम्माम् नीङ्पी पस्तून् चय।
40023023	“धिक्‍कार ए शास्‍त्रीचे फरिसीचे, आन्‍नी हायाम्‍क छेईप्-लेप्‌ लोयान्‍नीची! ऊदोईपीक्यालो आन्‍ना नीनाम्मा पुदीना, सूँप ना जीरामी दशांश पीनूम्, खोदोलोई नीया, सम्‍तूमा ना विश्‍वास ङ्‌कतोङ् ललईपीक देप् रीङ् क आन्‍ना मईनूम्नो। आन्‍ना दशांश पीम् ना ललईपी तूक देप् रीङ् क इन्कार मान्मम् तूवा।
40023024	ए कोमूक्पा लाम्‍लछाचे, आन्‍ना सूपेल् क सोक्‍नूम्‍ना होक्स्‍नूम्‌ खोदोलोई ऊँट क लूत्‍खीनूम्।
40023025	“धिक्‍कार ए शास्‍त्रीरीचे फरिसीचे, आन्‍नी हायाम्‍क छेईप्-लेप्‌ लोयान्‍नीची, ऊदोईपीक्यालो आन्‍ना थाल लो पोङ्‍कीरीम्‍लो म्थेम्‍लान् हायाम् नत्‍तो सप्नूम्, खोदोलोई मूङ्‌क म्गोपान् नाचूर्, लोप्‌ ना रई सानीवा पेप्खीक तूये।
40023026	ए कोमूक्पा फरिसीचे! लाईस्‍पी पोङ्‌कीरीम् ना थाल म्गोला नम्‍लो सपानूम्ते, खीक्‍काना म्थेम्‍लासो ङाल्‍लप् छूनूते।
40023027	“धिक्‍कार ए शास्‍त्रीचे फरिसीचे, आन्‍नी हायाम्‍क छेईप्-लेप्‌ लोयान्‍नीची, ऊदोईपीक्यालो आन्‍नी ओम्‍लोप् चूना कील्‍म्‍दीम्‍पा गेम् तोङ्‌क तूनी, मूङ्‌क म्थेम्‍ला खोङाम्‍लोन् हायाम् ङाली नये, खोदोलोई म्गोपान् सीपोचीम् तूप्‍रीआ लो जेजेर्वालो पेप्खाप् छूये।
40023028	खोरोनाङ् आन्‍नीसो मीचा खोङ्नीलोन्‌ धर्मी तोङ् ङेस्‍नी, खोदोलोई आम्‍नी सागोवा क कपट ना मोऊआ पेप्खीक तूये।
40023029	“धिक्‍कार ए शास्‍त्रीरीचे फरिसीचे, आन्‍नी हायाम्‍क छेईप्-लेप्‌ लोयान्‍नीची, ऊदोईपीक्यालो आन्‍ना खारीबोपोचीम् खची गेम् हायाम् ङाली नप् मईनूम् ना धर्मीचीम् गेम्‍सो हायाम् नतो चोक्‍स्‍दीत्‍नूम्,
40023030	खीक्‍का आन्‍ना ओरोपीक्‍नी, ‘केछे ओखी खूक्सू-खूलूचा खारीबोपोची सेत्‍ची, खोदोलो केईका खस्का तूयीकावादोक खोरो मम् माम्पीयूम्कावा।’
40023031	ओरोना आन्‍ना आम्‍नी होपाङ् केईका खारीबोपोस् सेईप्‍मी छास् पीक्‍नीना गवाई पीनूम्।
40023032	आम्‍नी खूक्सू-खूलूचा मस्क मोऊमी लक् आन्‍ना पूरा मनूम्।
40023033	“आन्‍नी गोहई पूम् छास् तोङ्‌क तूनी, आन्‍नी खादीपूक दण्‍डप्‍का ऊतोङ्नाई जूक्‍नी?
40023034	खन्‍सा कोङा आम्‍नीपी खारीबोपोची, छेछेमी मीस् ना शास्‍त्रीची पोक्‍सो। खोदोलोई आन्‍ना हेप् सेत्‍नूम्, हेप् क्रूसपी काक्‍स्‍नूम्, खीक्‍का हेप्‍क आम्‍नी याखऊ खीम्पी कोर्राआ केर्‌नूम्, ना आन्‍ना मूङ्‍कस् सहर-सहरपी दूक् पीनूम्।
40023035	ङ्‌क चारपीक खोलोङ् धर्मी मीस्चीम् हीः– निर्दोष हाबिलमी हीः लाम्पा एक्सा बेरेक्याहमी म्छा जकरियाम् हीः सम्मकम् दोस आम्नीपी ताये, जकरिया आन्‍ना नीनाम्मा दप्स्को खीम्‍मी बेदीपी सेतानूम्क तूवा।
40023036	आछीयाङ्, कोङा आन्‍नी लोयान्‍नी, ओरोना सेत्‍चीक मीस्मी हीःम् दोस् ङ्‌क दूङ्पीक मीचा तेम् बोक्से।
40023037	“ए यरूशलेम, ए यरूशलेमपी तूप्‍चे! आन्‍ना खोलोङ् खारीबोपोची सेतानूम्‌ ना आम्‍नीपा पोक्‍सूकची लूङ्‌आ गकानूम्‌। ऊतोङ्नाई वाआ म्छा म्‍लाप्‍तो गोपी बात्ल मय, खूङ्‌क तोङ्नाङ् कोङासो आन्‍नी बात्ल मम् लन्‍ची मूऊ, खोदोलोई आन्‍ना मानेई माम्मन्‍नी।
40023038	खोङ्नूम्व, आम्‍नी खीम् होप्‍तो ना गोक्खीम् छूना होक्‍सीये।
40023039	ऊदोईपीक्यालो कोङा आन्‍नी लोयान्‍नी, आन्‍ना ‘योबोरोबूम् नीङ्पी ताप् नीनाम्माआ आसीक पीनूव’ पीक्‍नीनोक सम्‍मो कोङ् होसोङ् तोखोयोनीनो।”
40024001	खीक्‍काना येशू नीनाम्मा दप्स्को खीम्‍पीका लत्‍ताना खाईम् मीना, खोदोलो म्सीच्‍चेचा नीनाम्मा दप्‍स्‍कोपीक नप्-नप् खीम् खोमीम् लागी खम् दोक्पी ताआ।
40024002	खोदोलो येशूआ खस् ओरोलची, “आन्‍ना ङ्‌क खोलोङ् तईचाईनूम्? आछीयाङ् कोङा आन्‍नी लोयान्‍नी, ‘ङ्‌क लूङ्‌ थेम्पी तूक बीन्‍नीपा लूङ् ईबूम्सो रहेई छूनो, ङ्‌क ईबूम् मान्दी खोलोङ् हत्‍खाते’।”
40024003	खीक्‍का येशू जैतुन कोम्पी तूवाचालो म्सीच्‍चेस् म्दोक्पी ताना सूपीछा ओरोपीक्‍तो तत्‍ची, “केईका ईयीकाते, ङ्‌क रीङ् हादेलोई छूये, खीक्‍काना आन् ताम् नाम्‍लापी लो ङ्‌क चार यात्ना खात्‍लोक ऊतोङ्‌कई चीन्‍न छूये?”
40024004	खोदोलो येशूआ खस् ओरो पीकाना ङरी आन्‍ची, “आन्‍नी चीङ्चीङ् तूवानीव, आसासो आन्‍नी वालीलीपी मानीनूनव।
40024005	ऊदोईपीक्यालो हायाम् देतो ओ नीङ्पी ‘कोङ् ख्रीष्‍ट के’ पीक्‍तो ताईना ओरोतो मीस् वालीलीपी मईची।
40024006	आन्‍ना जूम्‍लूक ना जूम्‍लूक छूचाईक येन्‍नूम्। खोरोना छूलो आन्‍नी कीनीनव, ऊदोईपीक्यालो खोन्‍तोङ्‌क छूम्‍ङा छूये, खोदोलोई चारने खूङ्‍क नाम्‍लापीङा यात्खात्नो।
40024007	ऊदोईपीक्यालो जातिम् ऊल्‍लोङ्पी जातिङ् पके, ना चारखम्‍मी ऊल्‍लोङ्पी चारखम्‍ङा पके, खीक्‍का हेप्-हेप् तेल्पी सीसोवा लये, ना लून्‍मा तोक्‍से।
40024008	खोदोलोई ङ्‌कतोङ् छूकन्‌ मीम्छा म्बूक्‍ती बान्लो दूक्‍वा थोक्‍स्‍क तोङ्‌कङाङ् के।
40024009	“खीक्‍काना मीचा आन्‍नी लाप्‍नीना आम्‍नी दूक् पीप् मीस्मी हूक्‍पी मईनी, खीक्‍का खचा आन्‍नी सेत्‍नी, ओन्तोङ्ना ओ नीङ्पी खोलोआ आन्‍नी जेर्नी।
40024010	खोदोलो ओरोतोआ विश्‍वास मम् होक्‍सीयची, खीक्‍का ईल्पोआ बीन्‍नीपा विश्‍वास मईचीनो ना खची होप्-होप्‍ङा दोका पीलये ना जेर्‌लये।
40024011	हायाम्‌ देतो वालीली मप् खारीबोपो लत्‍ते, खीक्‍काना खचा हायाम्‌ देतो मीस् वालीलीपी मईचीना फीत्दीतची।
40024012	खोलोपी रई रीङ्‌ पतो खात्कसा खची हो-होप्पी सम्तूमा मीलम्सो होन्येलये।
40024013	खोदोलोई आसे चार यात्क लेई सम्‍मो विश्‍वासपी पोचीप् छूना तूये खूङ्‌क मीचा हल्‍वा तय।
40024014	खीक्‍का नीनाम्माम् चारखम्मी जीनप् रीदाम्‌ चारपीक खोलोङ् गोङ्मी रापी गवाईमी लागी हासे, खीक्‍कानाङाङ् चार यास्को नाम्‍ला ताये।
40024015	“खन्‍सा आन्‍ना दानिएल खारीबोपोआ पीकाक तोङ्ना नीनाम्मा दप्स्को खीम्‍मी पवित्र थाऊपी ईजेर्म्‌लप् रीङ् यूम्पा तईनूम् (नीप्‍आ बूजेई मनूव)।
40024016	खीक्‍का यहूदियापी तूप्‍ची कोम् हेम् जून्‍खानूव।
40024017	खीम्‍मी कौसीपी तूप्‍ची खची चूम्-सोस् लास् दाली यूनूनव।
40024018	खोरोनाङ् रायीखापी तूप्‍ची खची तेई लास् खची खीम् आन्‍नूनव।
40024019	नाम्‍नामू! होबोसूम्‌ मीम्छाची ना चूचू दूप्‍चाप् खची छालो क मीम्छाची मूङ्‌क लेईपी खचा हायाम् दूक् तयची।
40024020	खीक्‍का चूनाम्‍पी दोसो नोम्चीम् लेईपी दोसो जूम्‍ना खाईम् बोनून पीकानीना आन्‍ना वाङोम् मनूम्व।
40024021	ऊदोईपीक्यालो ओन्‍तोङ्‌क हायाम् देप् दूक्‍वा ताये, खूङ्‌क तोङ्‌क दूक्‍वा चार थोक्‍साकप्‍का एक्‍तो ईनीम्‍बा सम्‍मो हाल्‍लोसो मान्छू, ना हन्‍ना हादेसो छूनो।
40024022	नीनाम्माआ मूङ्‌क दूक्वाम् लेई चीबाईप् मान्मवादोन् आसासो लेन्‍चा मान्दूर्‌वा। खोदोलोई म्होपा सोक्चीक मीस्मी लागी खसा मूङ्‌क लेई चीबाईप् मय।
40024023	खोन्‍तोलो हेप्-हेप्पा आन्‍नी ‘खोङ्नूम्व, ख्रीष्‍ट अपी तूये, मपी तूये’ पीक्‍दो आन्‍ना विश्‍वास मनूम्नव।
40024024	ऊदोईपीक्यालो ख्रीष्‍टमी नीङ्पी वालीली नेईप्, ना वालीली मप् खारीबोपोची लत्‍ते, ना खचा देप्-देप् चीन्‍न ना योबोरीखाक लक्‌ मईचीना नीनाम्माआ सोक्‍चीक मीस्सो फीत्दीतची।
40024025	ङ्‌क रीङ् छूम्‍पीका लाईस्‍पीकाङ् कोङा आन्‍नी ईन्‍नीक रीङ् खोलोङ् मीनाक्सानूम्व।
40024026	“खीक्‍का खचा आन्‍नी ‘खोङ्नूम्व, ख गोङ्‍रूत्खाप् थाम्‍पूपी तूये’ लईनीदोसो आन्‍नी खूङ्‌क खोस् पाखा लन्‍नीनव। खीक्‍का खोरोनाङ् ‘येन्‍नूम्‍व, ख खीम् गोपा तूये’ पीक्‍दोसो आन्‍ना विश्‍वास मनूम्नव।
40024027	ऊदोईपीक्यालो नाम्‍आप्स्कोपा बाक्स् केत्‍लो नाम् काम्‍स्‍को मेक्सा छेङ्छेङ्‍यो छूये, खूङ्‌क तोङ्नाङा मीस्मी छा ताईलोसो छूये।
40024028	हापी सीनूङ् तूये, मूङ्‌कपी साम्सूरू बात्ल छूये।
40024029	“खूङ्‌क दूक्‍वा यातेमोरोङ्, नाम् गूगूर् छूये, ना लालीमाआ कोदी पीम् होक्‍सीय, सोङ्‍गेर् नाम्‍तोका हूप्‍से, ना नाम्‍तोक राःरा योक्‍से।
40024030	“खीक्‍का मीस्मी छाम् चीन्‍न नाम्‍छूईतो खोछेत्‍ते, ना चारपीक खोलोङ् गोङ्ची काये-बसे। खीक्‍काना खचा मीस्मी छा नाम्‍तोका मोम्‍लो हायाम्‌ देप् राःरालो ना हायाम्‌ देप् साम्‍दीखालो यूचाईक तयची।
40024031	खसा म्‍रीदाम् पोक्‍ची तुरहीम् देप्पा साल्‍म्‍पी ङ्‌क चारमी खोलोपी पोक्‍सची, खीक्‍काना खचा खात्‍ना नीनाम्माआ सोक्‍चीक तोदी खोलोङ् चारमी लीक्‍थला बात्ल मतो तातची।
40024032	“वाचोसीम् पऊपीका ईबूम् सेचीवा ईन्‍चीनीव: मूङ्‌क वाचोसीम् गेम् मान्चोक्छा छूये ना मूङ्‌कपी म्बूकूलीम् आप्प, खोदोलो आन्‍ना येनाम् वोङा पीम् छेत्नूम्।
40024033	खोरोनाङ् आन्‍नासो ङ्‌क खोलोङ् रीङ् छूचाईक तईनूम्, खोदोलो ख ताम्‍लाम् नाम्‍ला लाम्‍स्‍को दोक्छापीङ् तालाताक तूये पीकानीना छेतानूम्‍व।
40024034	आछीयाङ्, कोङा आन्‍नी लोयान्‍नी, ङ्‌क खोलोङ् रीङ् पूरा मान्छूम् सम्‍मो ङ्‌क दूङ् यात्ना खात्‍नो।
40024035	साराङ्‌गा लो चारलो यात्ना खाते, खोदोलोई कोङा पीकोक ओ रीङ् हादेसो यात्ना खात्‍नो।
40024036	“खोदोलोई मूङ्‌क लेई ना मूङ्‌क नाम्‍लाम् तोक्‍पी साराङ्‌गाप्‍तो तूप् नीनाम्माम् रीदाम् पोक्‍चासो छेत्‍तस्‍नो ना नीनाम्माम् छाआसो छेत्‍तनो, खोदोलोई खूङ्‍कम् तोक्पी पा नीनाम्माआङाङ् छेत्‍त।
40024037	मीस्मी छा ताम् हयलो नोआम् नाम्‍लापी ऊई छूवा खूङ्‌क तोङ्नाङ् छूये।
40024038	ऊदोईपीक्यालो चारपी वातेर्वा छूम्पीका लाईस्पी नोआ हेयोङ्मा गोपा वोम्‌ लेई सम्‍मो, मीचा चचची-दूङ्चची ना सूर्‌ मचचीक तूवा।
40024039	खीक्‍का वातेर्वा छूवा ना खस् खोलोङ् योऊआ माङ्‌खाईम् सम्‍मो खचा मूङ्‌क थाऊङा मान्तोक्ची। मीस्मी छा ताईलोसो खूङ्‌क तोङ्नाङ् छूये।
40024040	खोदोलो नीप्पो मीचा रायीखापी लक् मचयस्क छूये, खोदोलो ईल्पो क खाये, ना बीन्‍नीपाक होक्‍सीये।
40024041	नीप्पो मीम्छा फूल यीक्‍चयस्‍क छूये, खोदोलो ईल्पो क खाये, बीन्‍नीपाक होक्‍सीये।
40024042	“खन्‍सा आन्‍नी जाग तूवानीव, ऊदोईपीक्यालो ऊक लेईये आम्‍नी रोबू ताये, खूङ्‌क आन्‍ना छेत्‍नूम्‍नो।
40024043	खोरोदोसो ङ्‌क रीङ् आन्‍ना छेताक्‍सानूम्‍व, खीम्‍पीक मालिकआ खूस्पा सेपा दातोलोई ताये पीम् छेत्वादोन्, जाग तूवावाना म्खीम्पी खूम् मान्पीवा।
40024044	खन्‍सा आन्‍नीसो तयार तूवानीव, ऊदोईपीक्यालो मीस्मी छा आन्‍ना छेत्‍नूम्‍नोक नाम्‍लापी छेकोक्छा तालाते।
40024045	“विश्‍वास योग्‍य ना छेछेमी म्‍रोः आस्‍कई? खूङ्‍क म्मालिकआ म्खीम्पोस्चीप्क सूसोमप्ची थीक् नाम्‍लापी चाम्-दूम् पीचीनू पीकाना आरेई मयूक्सक छूये।
40024046	खूङ्‌क म्‍रोः नीनाम्माआ आसीक पीय, ऊदोईपीक्यालो मालिक आत्‍ना ताईलो खसा खोरोनाङ् लक् मचयक छीप्प।
40024047	आछीयाङ्, कोङा आन्‍नी लोयान्‍नी, मालिकआ मूङ्‌क खोलोङ् दाचाम्मी जीम्मा पीय।
40024048	खोदोलोई मूङ्‌क दुष्‍ट म्‍रोआ ‘ओ मालिक ताछूसे’ पीक्‍ना म्सानीवापी मीने,
40024049	खीक्‍का खसा म्बूम्ची केर्‌तो ना दीछर्‌वास्‍का चातो-दूतो तूचाईदोक,
40024050	मूङ्‌कम् म्मालिक खसा छेत्‍तनोक नाम्‍लापी छेकोक्छा तालाते।
40024051	खीक्‍का म्मालिकआ मूङ्‌क हायाम् चाईप् दण्ड पीय ना मूङ्‌क खची हायाम्‍क छेईप्-लेप्‌ लोक्‍चीप्चीम्‌ हाम्‍पी होलात, मूङ्‌कपी मीचा खची काङ् कीरीक्‍तो चातो खापे-बसे।”
40025001	“साराङ्‌गाम् चारखम् ईक् पोङ् सोलोमेस्‍लो ईबूम्ङा पीक्याना थाम् दूराम्। खचा खची हो-होप्‍मी लाबाई खाईचीना दूखूलीप् तूप्स् खाता।
40025002	खोदोलो खस् तूवाकपी ङाक्पो क लूखूप्ची मान्तूप् ना ङाक्पो लूखूप्चीलोक तूवा।
40025003	ऊदोईपीक्यालो लूखूप्ची मान्तूप्चाक लाबाईङाङ् खाईची, खोदोलोई तेल क माङ्‍खात्ची।
40025004	खोदोलोई लूखूप्चीलोकचाने खची लाबाई खीक्‍काना बतलपीका तेलसो खाईचीना खाता।
40025005	खीक्‍का दूखूलीप् ताछूसाकसा मूङ्‌क खोलोङ् खची ईम्मा दाङूम् मीचीना ईम्स्चा।
40025006	“खोदोलोई आदारातपी ‘खोङ्नूम्व, दूखूलीप् ताके, ख तूप्स् तानीव’ पीकाक साल्‍म् येन्‍ची।
40025007	“खीक्‍काना मूङ्‌क सोलोमेची थीतापका, खीक्‍का खची हो-होप्‍मी लाबाई चोचूप्‍स्‍ची।
40025008	खोदोलो लूखूप्ची मान्तूप् सोलोमेचा लूखूप्चीलोक सोलोमेची ओरोलची, ‘आम्‍नी तेल केईकासो चीछा पीयीकाते, ऊदोईपीक्यालो ओखी लाबाईने सीम्‍खाम् याता।’
40025009	“खोदोलो मूङ्‌क लूखूप्चीलोक सोलोमेचा खस् ओरोलची, ‘आन्‍नीस्‍का खोलोङ् लाईप् तेल ओखीपी मान्तू, बरू तेल खेईमप्चीपी खात्‍नीना खेत्‍नूम्‍ना बायानूम्ते।’
40025010	“खोदोलोई मूङ्‍कस् तेल खेस् खातालो दूखूलीप् तालाता, ना तयार छूक्‍तोदी खस्का सूर्‌पीक चाम्-दूम् फोक्साकपी वोङा, खीक्‍काना लाम्स्को छीयाखाता।
40025011	“खीक्‍का जीस् दोस्पी मूङ्‌क बीन्‍नीपा सोलोमेस्‍सो तालाता ना ओरोपीका, ‘रोबू, रोबू, लाम्‍स्‍को हलीपीकाते!’
40025012	“खोदोलो मूङ्‌क दूखूलीप्‍आ खस् ओरोलची, ‘आन्‍नी आसे? कोङा आन्‍नी छेईयान्‍नीनो।’
40025013	“खन्‍सा आन्‍नीसो चीङ्चीङ्‌यो तूवानीव, ऊदोईपीक्यालो मूङ्‌क लेई खीक्‍का मूङ्‌क नाम्‍ला आन्‍ना छेत्‍नूम्‍नो।
40025014	“ऊदोईपीक्यालो ङ्‌क साराङ्‌गाम्‌ चारखम् ईल्पो मीचा खोलोङ् म्दाचाम् म्‍रोःची जीम्मा पीयना थारूखम् खात्‍क तोङ्‌क के।
40025015	खीक्‍का मूङ्‍कस् खोलोङ् खची हो-होप्‍मी योग्‍यता तोङ्ना ईल्पो ङाची हाल्‍ङोम् चेप्‍तीरोङ्, ना ईल्पो नीत्‍ची ना आर्को क ईबूम् पीना मूङ्‍कप्का खालेता।
40025016	खीक्‍का मूङ्‌क ङाची हाल्‍ङोम्‌ चेप्‍तीरोङ् तोक्‍पा दावाङ् खाताना मूङ्‌क चेप्‍तीरोङ्आ पईकार मना बीन्‍नीपा ङाची चेप्‍तीरोङ् तूलेई मअ।
40025017	नीच्‍ची चेप्‍तीरोङ् तोक्‍पासो खोरोनाङ् मना बीन्‍नीपा नीत्‍ची चेप्‍ती रोङ्‌ तूलेई मअ।
40025018	खोदोलोई मूङ्‌क ईबूम् चेप्‍तीरोङ् तोक्‍पा क खाताना यीक्पी खूलूम् फूत्ना म्मालिकमी दाचाम् खूम्‍यूक्‍सू।
40025019	“खीक्‍का हायाम् तातोपी मूङ्‍कचीम् खची मालिक तालाता, ना खसा म्हीसाप् खचीपी ङोकू।
40025020	खीक्‍का मूङ्‌क ङाची चेप्‍तीरोङ् तोक् म्‍रोआ बीन्‍नीपा ङाची चेप्‍तीरोङ् म्‍लाईस्पी तात्‍ना ओरोपीका, ‘ए होदूवा, आना कोङ् ङाची चेप्‍तीरोङ्मी जीम्मा पीयोक तूवा। खोङ्व, कोङा बीन्‍नीपा ङाची चेप्‍तीरोङ् तूलेई मूक तूये।’
40025021	“खोदोलो म्मालिकआ मूङ्‌क ओरो लअ, ‘स्‍याबास, नप् लक् मप् ना विश्‍वास योग्‍य रोःङा, चीमा रीङ्पीसो आन् विश्‍वासील छूवाना लक् मअ, हन्‍ना कोङा आन् हायाम् देतो रीङ्मी जीम्मा पीयान्। ना आम् मालिकलो ईतो आन्‍सो आम्‍जी नव।’
40025022	“नीत्‍ची चेप्‍तीरोङ् तोक्‍पासो ताना ओरोपीका, ‘ए होदूवा, आना कोङ् नीत्‍ची चेप्‍तीरोङ् पीयोक तूवा। खोङ्व, कोङा बीन्‍नीपा नीच्‍ची चेप्‍तीरोङ् तूलेई मूक तूये।’
40025023	“मूङ्‌क म्मालिकआ ओरो लअ, ‘स्‍याबास, आन् नप् लक् मप् ना विश्‍वासील रोःङा, आन् चीमा रीङ्पीसो विश्‍वासील छूवा, हन्‍ना कोङा आन् हायाम् देतो लक्‍मी जीम्मा पीयान्। ना आम् मालिक म्जी नईलो आन्‍सो आम्‍जी नव।’
40025024	“खोरोनाङ् ईबूम् हाल्‍ङोम् चेप्‍तीरोङ् तोक्‍पासो ताना ओरोपीका, ‘ए होदूवा, आन् सानीवाईप्‌ मीस् तूये, आना आम् होपा मान्लेईक यीक्पीका म्चो हेक ना आम्होपा साक्सनोकप्का बात्ल मय पीम् कोङा लाईस्‍पीङ् छेतूक तूवा।
40025025	खन्‍सा कोङ् आम्‍पीका कीसो, ना कोङ् खातोना आम् हाल्‍ङोम् चेप्‍तीरोङ् बोहोगोपू खूमूतूक तूवा। नेव ङ्‌क आम् चेप्‍तीरोङ् खाईव।’
40025026	“म्मालिकआ मूङ्‌क ओरो लअ, ‘ए दुष्‍ट, ना आल्प् रोःङा, मान्लेईम्पा थाम्पूप्का कोङा म्चो हेको, ना मान्साम्पा थाम्पूप्का बात्ल मूयो पीम् आना छेत्क तूवादो,
40025027	आना ओ दाचाम् साऊपी खाईम्ना यूम् तूवाक, खीक्‍का कोङ् तोवाना ओ दाचाम् ब्याजलोङ् तूवा।
40025028	खन्‍सा मूङ्‌क चेप्‍तीरोङ् खपीका ङापानूम्‍ना ईक् पोङ् चेप्‍तीरोङ् तूप् मीस् पीयानूम्‍ते।
40025029	ऊदोईपीक्यालो आस्‍पी तूये, मूङ्‌कसा होसोङ् दूङ्देतो तय, ना मूङ्‌कम् हायाम् देतो छूये। खोदोलोई आस्‍पी मान्तू, मूङ्‌कमी तूकसो ङाप्‍खाते।
40025030	मूङ्‌क तोङ्‌क रोः पाखा लात्‍नूम्‍ना नाम्कूर्मा गोपा होक्सालात्‍नूम्‍ते, मूङ्‌कपी मीचा खाप्‍तो म्काङ् कीरीक्‍तो चईची।’
40025031	“मीस्मी छा खोलोङ् रीदाम् पोक्चीका म्साम्दीखापी ताये, खोदोलो ख म्साम्दीखामी सिंहासनपी तूये।
40025032	खीक्‍का खम् लाईस्‍पी खोलोङ् गोङ्ची बात्ल छूये, खीक्‍का दानाई गथालाआ लूस् लो छारालो खची हा-हाल्‍ला फोकस्‍ना यूक्सची, खोरोनाङ् खसासो खस् खची हा-हाल्‍ला फोकस्‍ना यूक्सची।
40025033	खसा लूस् क म्चूप्लाम्पा, ना छारा क म्पाङ्ला यूक्स।
40025034	“खीक्‍का होङाबूआ म्चूप्लाम्पाकची ओरो लयची, ‘ओ पाआ आसीक पीयानीकमीस्चे! आन्‍नी बान्‍नीव, ना चार थोक्‍साकप्का एक्‍तो आम्नी लागी तयार मम्पाक चारखम्पी हक् मनूम्व।
40025035	ऊदोईपीक्यालो कोङ् साकासीयोचोक तूवा, खोदोलो आन्‍ना कोङ् चाम् पीयोनी। कोङ् वाम्‍मा सीयोचोक तूवा, खोदोलो आन्‍ना कोङ् दूम् पीयोनी। कोङ् थारूखम्पी तूवो, खोदोलो आन्‍ना कोङ् तूस्को पीयोनी।
40025036	कोङ् फूतीकेर् तूवो, खोदोलो आन्‍ना कोङ् तेई खाम्‍मीयोनी। कोङ् तूकोचोक तूवा, खोदोलो आन्‍नी ओ खोन्खास् तानी। कोङ् थूनापी तूवो, खोदोलो आन्‍नी ओ तूम्‍खास् तानी।’
40025037	“खोदोलो धर्मीचा ओरो लयची, ‘ए रोबू, हाल्‍लोई केईका आन् साकासीयाचालो चाम् पीया? खोरोनाङ् हाल्‍लोई आन् वाम्‍मा सीयाचालो केईका दूम् पीया?
40025038	केईका हाल्‍लोई आन् थारूखम्‍पी तूवालो तूस्को पीया? खोरोनाङ् हाल्‍लोई फूतीकेर् छूवालो केईका आन् तेई खाम्‍मीया?
40025039	खोरोनाङ् हाल्‍लोई केईका आन् तूकाचालो ना थूनापी तूवालो आम् खोस् ताईका?’
40025040	“खोदोलो होङाबूआ खस् ओरो पीक्ना ङरी आन्‍नची, ‘आछीयाङ्, कोङा आन्‍नी लोयान्‍नी, आन्‍ना ङ्‌क ओ नेछोचीप्क दूङ् चीमा तूवाकपी आन्‍ना ऊई मनूम्, खूङ्‌क कोङ् मोनीकलो ईबूम्ङा।’
40025041	“खीक्‍काना खसा म्पाङ्लाम्पाकची ओरो लय, ‘साराप तोक् मीस्चे! ओपीका छूबूरी खात्नीव, खीक्‍का शैतान ना मूङ्‌कम् रीदाम् पोक्चीम् लागी चोचूप्‍साक हादेसो मान्सीप् मीःपू खात्‍नीव।
40025042	ऊदोईपीक्यालो कोङ् साकासीयोलो आन्‍ना कोङ् चाम् मान्पीङानी खोरोनाङ् वाम्‍मा सीयोलो आन्‍ना कोङ् दूम् मान्पीङानी।
40025043	कोङ् थारूखम्‍पी तूवो, खोदोलो आन्‍ना कोङ् तूस्को मान्पीङानी। फूतीकेर् तूवो, खोदोलो आन्‍ना कोङ् तेई खाम् मान्मीङानी। तूक्‍खा ना थूनापी तूवो, खोदोलो आन्‍नी ओ तूम्खास् मान्तान्‍नी।
40025044	“खोदोलो खचासो ओरो पीक्ना ङरी आन्‍नची, ‘रोबू, केईका हाल्‍लोई आन् साका सीयाचाक अथवा वाम्‍मा सीयाचाक तम्का, खोरोनाङ् हाल्‍लोई आन् थारूखम्‍पी तूवाक, अथवा फूतीकेर्, तूक्‍खा अथवा थूनापी छूवाक केईका तम्का, नासोङ् केईका आम् सूसो मान्मम्का?’
40025045	“खीक्‍का खसा खस् ओरो लयची, ‘आछीयाङ्, कोङा आन्‍नी लोयान्‍नी, ङ्‌क खोलोप्का दूङ् चीमाचीप्‍क ईल्‍पोपी आन्‍ना ऊई मान्मनूम्, खूङ्‍क आन्‍ना ओपीसो मान्मनूम्कलो ईबूम्ङा के।’
40025046	“खन्‍सा ङ्‌कचा खोलोआङ् हाल्‍लोसो मान्याईप् दण्ड तयची, खोदोलोई धर्मी तोदीआ क हाल्‍लोसो मान्याईप् रीराम तयची।”
40026001	ङ्‌क रीङ् खोलोङ् पोम् यात्ना येशूआ म्सीच्‍चेस् ओरोलची,
40026002	“आन्‍ना छेच्‍चाईनूम्‌ हन्‍नाकम्‌ नीस्लेई दोस्पी निस्‍तार-चाड छूये, खोदोलो मीस्मी छा क्रूसपी काम् लागी लापची।”
40026003	खीक्‍का कैयाफा मीचीक दूङ् देप्‍क पूजारीम् दरबारपी देप्‍क पूजारीची ना इस्राएलीचीम् लाम्‍लछाची ऊदेप्‍पी बात्ल छूवा।
40026004	खीक्‍का खचा येशू ऊतोङ्नाई जूक्‍केई मयाम्ना लापाम्‍नाई सेताम्‌ लोलना चाई मची।
40026005	खोदोलोई खचा ओरोपीका, “चाड क लेईपीन् लाम्‍छूनो। ऊदोईपीक्यालो मीचा चाऊ पक।”
40026006	येशू बेथानिया मीचीक थाऊपी सिमोन छूवोयो सोमोरीजाम् खीम्पी तूवालो,
40026007	ईल्पो मीम्छा ईबूम् सिङ्गमरमरमी शीशीप्का हायाम्‌ दाम् परेई छूक् ना नाम् चानप् तेल खाईना येशू तूवाक थाऊपी खाता, खीक्‍का येशूआ जा चाम् लागी तोतूवालो खसा मूङ्‌क हायाम्‌ नाम् चानप् तेल येशूम् तोङ्पी तेईपी।
40026008	खीक्‍का मूङ्‌क तचीना म्सीच्‍चेस् खची छूली काता, ना खचा ओरोपीका, “ङ्‌कसा ऊनाई नाम् चानप् तेल यसकई?
40026009	ऊदोईपीक्यालो मूङ्‌क नाम्‍चानप् तेल हायाम् देतोपी खेई मम्पावाना मूङ्‍कप्का ताईक खाप्‍चीमा चाम्-दूम् मान्लाईप्ची पीम् दूङ् नवा।”
40026010	खोदोलोई येशूआ मूङ्‌क रीङ् तूम् तना ओरोपीका, “आन्‍ना मूङ्‌क मीम्छा ऊदोई दूक् पीनूम्? ऊदोईपीक्यालो मूङ्‌क मीम्छाआ ओ लागी ईबूम् नप् लक् मक तूये।
40026011	ऊदोईपीक्यालो छूक्‍सीप्‍चीन् पूरा आन्‍नीस्‍काङ् तूचाये। खोदोलोई कोङ्ने आन्‍नीस्‍का छूवोनो।
40026012	मूङ्‌क मीम्छाआ ङ्‌क नाम्‍चानप् तेल ओ गाम्‍पी तेस्‍ना ओ पूसी खूम् लाईस्‍पीङ् चोचूप्‍स्‍दीतक के।
40026013	आछीयाङ् कोङा आन्‍नी लोयान्‍नी, चारमी खोलोपी ङ्‌क जीनप् रीदाम्‌ हासे, खूङ्‌कपी ङ्‌क मीम्छाआ मक लक्‍मी मीन्मारो छूचाये।”
40026014	येशूम् पोङ् नीप्पो म्सीच्‍चेचीप्क ईल्पो यहूदा इस्‍करियोत मीचीक देप्‍क पूजारीचीपा खाता।
40026015	खीक्‍का खस् ओरोलची, “कोङा येशू लाम्‍लागी आम्‍नी हूक्‍पी मीम्पीयान्‍नीदोक आन्‍ना कोङ् ऊई पीयोनी?” खोदोलो खचा मूङ्‌क सूक्‍पोङ् नाम्छेर्बूम् चेप्‍ती रोङ् पीची।
40026016	खीक्‍काना यहूदाआ येशू लाम्‌ दाऊ मम् थालेईमअ।
40026017	अखमिरी सबेईमी चाडमी लाईस्‍पीक लेई म्सीच्‍चेस् येशूम् दोक्पी ताना ओरोलची, “आम् लागी निस्‍तार-चाडमी जागूलो हापी चोचूप्‍साम्‍का?”
40026018	खोदोलो येशूआ खस् ओरोलची, “सहरपी ईल्पो मीस्मी खीम् तूये खूङ्‌कपी खात्‍नीव, खीक्‍का मूङ्‌क खीम्‍पीक मीस् ओरो लानूम्‍व, ‘सेचीपोआ ओरो पीकाक तूये, ओ नाम्‍ला ताम्‍लाम् याताक तूये। कोङा ओ सीच्‍चेस्‍का आम् खीम्पी निस्‍तार-चाड मानेई मूयो’।”
40026019	खीक्‍का खचा येशूआ पीकाक तोङ्ना निस्‍तार-चाडपीक चाम्-दूम् चोचूप्‍स्‍ची।
40026020	खीक्‍का यूपा नाम्कूराकप्का येशू पोङ् नीप्पो म्सीच्‍चेस्का जा चाम् लागी ऊदेप्‍पी तूवा।
40026021	खचा जा चचचीलो येशूआ म्सीच्‍चेस् ओरोलची, “आछीयाङ्, कोङा आन्‍नी लोयान्‍नी, आन्‍नी तूनीकप्‍क ईल्पोआ कोङ् दोका पीयो।”
40026022	खोदोलो खस् हायाम् खची सानीवा चाईसा ना खचा येशू पालसा, “रोबू, ऊई खूङ्‌क कोङ्‌यो?” पीकाना तत्‍ची।
40026023	खीक्‍का येशूआ खस् ओरोलची, “आस्कसाई कोङ्लो थालपी सबेई चचय,खूङ्‍कसाङ् कोङ् दोका पीयो।
40026024	मीस्मी छान्‌‌ खम् तोक्पी धर्मसूम्बऊपी छाम्‍पा तोङ्ना छूना खाते। खोदोलोई मूङ्‌क मीस्मी छा दोका पीप् धिक्‍कार! मूङ्‌कन् म्माआ माङ्वाईवादोसो नवा।”
40026025	खीक्‍का येशू दोका पीप् यहूदाआ ओरो पीकाना ख तत्‍तू, “सेचीपो, ऊई खूङ्‌क कोङ्‌यो?” खोदोलो येशूआ मूङ्‌क ओरो लअ, “एई आना आम् होपाङ् पदीत्‍क तूये।”
40026026	खचा जा चचचीलो येशूआ सबेई लापू खीक्‍का नीनाम्मा ओलोनूव लना मूङ्‌क एकू ना म्सीच्‍चेस् पीचीना ओरोलची, “लाप्‍नूम्‍ना चानूम्व, ङ्‌क ओ गाम् के।”
40026027	खोरोनाङ् येशूआ पोङ्‌कीरीमसो लाप्‍ना नीनाम्मा ओलोनूव लअ, खीक्‍का खस्, “आन्‍ना खोलोआ ङ्‌कप्का दूङानूम्‍व पीकाना पीची।
40026028	ऊदोईपीक्यालो ङ्‌क नयाँ करारपीक ओ हीः के, ङ्‌क ओरोतो मीस्मी मोऊ छेमा छूम् लागी बगेई छूये।
40026029	खोदोलोई कोङा आन्‍नी ओरोलोयान्‍नी, ङ्‌क वाचोसीम् काऊ हन्‍ना कोङा ओ पाम् चारखम्‍पी आन्‍नीस्का नयाँ छूम्ना मान्दूम् सम्मो हाल्‍लोसो दूङोनो।”
40026030	खीक्‍का खचा ईबूम् छाम् मची, खीक्‍का लत्‍ताना खस् जैतुन कोम् हेम् खाता।
40026031	खीक्‍का येशूआ खस् ओरोलची, “एसे सेपाङ् आन्‍ना खोलोआ कोङ् होक्‍सोयोनीना खालेत्‍नी। ऊदोईपीक्यालो धर्मसूम्बऊपी ओरोना छाम्‍पा तूये, ‘कोङा चोलोछा छर् गको, ना लूस्ची खोलोपी सोकोरीस्खाते।’
40026032	खोदोलोई कोङ् सीयोना ऊसोपकोकप्‍का आम्‍नी लाईस्‍पी गालीलपी खातो।”
40026033	खोदोलो पत्रुसआ येशू ओरो लअ, “आम् कारणआ खोलोआ आन् होक्‍सीना खालेत्‍दोसो कोङा आन् हादेसो होन्‍येयान्‍नो।”
40026034	येशूआ ख ओरो लअ, “कोङा आन् आछीयाङ् लोयान्, एसे सेपाङ्‌ वाप्‌ ओम् लाईस्‍पी आना कोङ् सूक्‍छेम् इन्कार मोयो।”
40026035	खीक्‍का पत्रुसआ येशू ओरो लअ, “कोङ् आन्‍लोङ्‌ सीम् बोक्स्दोसो कोङा आन् इन्कार मयान्‍नो।” खोदोलो बीन्‍नीपा म्सीच्‍चेचासो खोरोङ् पीका।
40026036	खीक्‍काना येशू म्सीच्‍चेस्काङ् गेतसमनी मीचीक थाऊपी खाता, खीक्‍का म्सीच्‍चेस् ओरोलची, “आन्‍नी अपीङ् तूवाचानीव, कोङ् क चीछा मेक्सा खातोना वाङोम् मूयोके।”
40026037	खीक्‍का खसा पत्रुस लो जब्दियाम् नीप्पो म्चारछाची खाईचीना ख सोक्‍आ हायाम् म्सानीवा चाईसा।
40026038	खीक्‍का येशूआ खस् ओरोलची, “सोक्‍आ कोङ् सीम्‍लो लेईम्‍लो हाम्‍पी छूवोक तूये। आन्‍नी कोङ्लो अपीङ् जाग तूवानीव।”
40026039	खीक्‍का येशूआ चीछा मेक्सा खाताना सूपोम् मना ओरोपीक्‍तो वाङोम् मअ, “ए पाआ, छूदोक ङ्‌क दूक्वाम् पोङ्‌कीरीम् ओपीका खान्‍लेनूव। खोदोलोई कोङा मीनोकतोङ् मा, आना मीन्कतोङ् छूनूव।”
40026040	खीक्‍का येशू आत्‍ताना म्सीच्‍चेस् तूवाकपी बानालो म्सीच्‍चेस् ईम्‍स्‍चाक छीप्‍ची, ना खसा पत्रुस ओरो लअ, “ऊई आन्‍नी कोङ्लो ईक् घण्‍टासोयो माङ्ईम्मो तूदूर्‌नूम्‍नो?
40026041	खन्‍सा चाम्चीपी मान्छूम् लागी जाग तूवानीना वाङोम् मनूम्व। आत्‍मान् आछीयाङ् तयार तूये, खोदोलोई गाम् क गम्गम्छाक तूये।”
40026042	दोस्पीसो खसा खाताना ओरोपीक्‍तो वाङोम् मअ, “ए पाआ, कोङा ङ्‌क मान्दूमो छूनोदोक आना मीन्क तोङ्ना छूनूव।”
40026043	खीक्‍का होसोङ् ख आत्‍ताना बानालो खसा म्सीच्‍चेस् ईम्‍स्‍चाक छीप्‍ची, ऊदोईपीक्यालो म्सीच्‍चेस् हायाम् खची ईम् लचाक तूवा।
40026044	खीक्‍का येशूआ मोरोनाङ् म्सीच्‍चेस् मूङ्‍कपी होक्‍सीची, खीक्‍का खाताना खसा होसोङ् मूङ्‌क रीङ्‌ङा पोक्‍तो सूक्‍छेम् वाङोम् मअ।
40026045	खीक्‍का येशू म्चीच्‍चेची तूवाकपी बानाना खस् ओरोलची, “आन्‍नी होसोङ् ईम्स्चाईनी ना नोन्‍दीयान्‍चीनीङ्‌यो? खोङ्नूम्व, मीस्मी छा मोऊपोचीम् हूक्‍पी छूम् नाम्‍ला तालाताक तूये।
40026046	पक्नीव हन्‍नान् खातेके। कोङ् दोका पीप् दोक्छापीङ् तालाताक तूये।”
40026047	येशूआ मूङ्‌क रीङ्‌ पचतोङ् पोङ् नीप्पो म्चीच्‍चेचीप्क ईल्पो यहूदा मीचीक मूङ्‌कपी तालाता। खम् साथपी देप्‍क पूजारीचा ना इस्राएलीचीम् लाम्‍लछाचा पोक्‍स्‍चीक ओरोसर्प् मीस् दोप्सेल्, तूप् तात्‍चीना मूङ्‌कपी तालाता।
40026048	येशू लाप्मीक् यहूदाआ खस् ओरो लचीक तूवा, “कोङा चूम्मा मीयोक मीस्ङा के आन्‍ना लाम्‍नूम्‍क, खूङ्‌क आन्‍ना लाप्‍नूम्‍ना खायानूम्‍व।”
40026049	खीक्‍का मोन्तोलोङ् यहूदा येशू तूवाकपी खाताना, “ए सेचीपो, सेवाके!” पीक्‍तो चूम्मा मीयू।
40026050	खोदोलो येशूआ मूङ्‌क ओरो लअ, “बूमे, आन् ऊई मस्ये अपी बानाकई बोलो मदीत्व।” खीक्‍का खस् खोलोङ् येशू तूवाकपी बानाना ख लाप्‍चीना खाईची।
40026051	खोदोलो येशूम् साथपी तूवाक ईल्पोआ दोप्सेल् म्दाप्पूका लात्ना देप्क पूजारीम् रोःमी म्नोबो खूईरूप्दीतू।
40026052	खोदोलो येशूआ मूङ्‌क ओरो लअ, “आम् दोप्सेल् म्दाप्पी यूक्स्ते, ऊदोईपीक्यालो दोप्सेल् तोप् तोदी खोलोङ् दोप्सेल्‍आङ् खोक्‍सस्‍ना सेतची।
40026053	आना ऊई मीने, ऊई कोङा ओ पा नीनाम्मा बीन्ती मीदूरोनोयो? कोङा ख बीन्ती मीयोदोक खसा पोङ् नीस् पल्टनपीका दूङ् देतो कोङ् बोम्छोम् लागी पोन्‍दादूरनोयो?
40026054	कोङा ओ पा रोबू खोरोपीकोदोन् धर्मसूम्बऊपी ओरोना छाम्‍पा रीङ् ऊतोङ्नाई पूरा छूये?”
40026055	खोदोलो येशूआ खस् ओरोलची, “खूस्पा लापाम्‍क तोङ्ना दोप्सेल्, तूप् बायानूम्ना आन्‍नी ऊदोई बानानीकई? कोङ् लेई पीच्‍ची नीनाम्मा दप्स्को खीम्पी सेचीवा पीतो आन्‍नीस्‍काङ् तूवो, खोदोलो क आन्‍ना कोङ् ऊसो मान्मङानी।
40026056	खोदोलोई धर्मसूम्बऊपी खारीबोपोचा पीकाक रीङ् पूरा छूम् लागीङ् ङ्‌क छूवाक के।” खोदोलो म्सीच्‍चेचा येशू होक्‍स्‍सीचीना मूङ्‍कप्का खोलोङ् खालेता।
40026057	खचा येशू लाप्‍चीना दूङ् देप्‍क पूजारी कैयाफाम् खीम्पी खाईची। मूङ्‌कपी शास्त्रीचीम् ना इस्राएलीचीम् लाम्‍लछास्‌ ऊदेप्‍पी बात्ल छूवाक तूवा।
40026058	खोदोलोई पत्रुस क छूबूरीपा तूवाना दूङ् देप्‍क पूजारीचीम् खीम्‍मी पोतेल सम्‍मो येशूम् दोस्-दोस् खाता, ना ऊई मईची पीकाना खोम् मीनाना खीम् गोपा वोङाना पालेस्‍का ऊदेप्‍पी तूवा।
40026059	खीक्‍का देप्‍क पूजारीचा ना याखऊपी तूवाक मीचा येशू सेईम् लागी वालीलीक रीङ् खपी लाम्‍ची।
40026060	खोदोलो मूङ्‌कपी हायाम् देतो वालीलीक गवाई पीप्‍चीसो ताना ख दोस् तीची, खोदोलोई ऊसो प्रमाण मान्छीप्ची। खीक्‍काना दो-दोरीम्‍पी नीप्पो मीस् खची लाईस्‍पी थोरेपा,
40026061	खीक्‍का ओरोपीका, “ङ्‌क मीचा कोङा नीनाम्मा दप्स्को खीम् हतोना सूक्‍लेईपी थूतो पीकाक तूये।”
40026062	खीक्‍का देप्‍क पूजारी पकाना येशू ओरोलना तत्‍तू “ऊई आना ऊसोयो पीक्‍नो? ङ्‌क मीचा आम् ऊल्‍लोङ् मचयचीक आछीयाकङ्‍यो?”
40026063	खोदोलो येशू वाये-वाये तूवाचा। खीक्‍का दूङ् देप्‍क पूजारीआ ख ओरो लअ, “कोङा लेईप्चाप् नीनाम्माम् नीङ्पी पस्तून् चोयोना पीको, कोईका ईयीकाते, ऊई आन् नीनाम्माम् छा ख्रीष्‍टङायो?”
40026064	खोदोलो येशूआ ख ओरो लअ, “आनाङ् पदीत्‍क तूये। खोरोदोसो कोङा आन्‍नी लोयान्‍नी, हन्‍नायीका आन्‍ना मीस्मी छा हायाम् देप् राःरालोक नीनाम्माम् चूप् हूलाम्‍पा तूचाईक, ना नाम्‍तोका मोम् गोपी यूचाईक तईनूम्।”
40026065	खोदोलो दूङ् देप्‍क पूजारीआ म्छूलीआ म्तेई चेन्‍तो ओरोपीका, “ङ्‌कसान् नीनाम्माम् ऊल्‍लोङ्‌ये मचय। आन्‍ना ङ्‌कसा नीनाम्माम् ऊल्‍लोङ् मकन् येन्‍खानूम्‍क तूये। हन्‍ना केईका बीन्‍नीपा साक्षी ऊसो चाहेई छूनो।
40026066	आन्‍ना ऊई मीन्‍नी?” खोदोलो खचा ओरो पीकाना ङरी आन्‍ची, “ङ्‌क सेईम्‍ङा छूये।”
40026067	खीक्‍का खचा येशू म्ङपी थूवादची, मूर्कीआ केर्‌ची, ना हेप् हेप्पा ओरोपीक्‍तो म्फोऊसी फीची,
40026068	“आन् ख्रीष्‍टङादोक खारीबो मना पीकाते आन् केर्प्‌चाप् आसे?”
40026069	मोन्तोलो पत्रुस पोतेल्पा तूवाचा। खोदोलो ईल्पो रोःमेआ पत्रुसमी दोक्पी ताना ख ओरो लअ, “आन्‍सो गालीलपीक येशूलो तूप्‍ङा मायो?”
40026070	खोदोलोई पत्रुसआ खोलोमी दोक्पी मूङ्‌क मीम्छाआ पीकाक रीङ् इन्कार मतो ओरोपीका, “आना ऊई पीक्‍चाईकई खूङ्‌क आसे कोङा छेतोनो।”
40026071	खीक्‍का ख सीक्‍वापी लत्‍ताचालो बीन्‍नीपा रोःमेचासो ख तची, ना मूङ्‍कप् तूवाक मीस् ओरोलची, “ङ्‌क मीस् नासरतपीक येशूलो तूप्‍ङा मायो?”
40026072	खोदोलो पत्रुसआ पस्‍तूनचना ओरोपीका, “कोङा खूङ्‌क मीस् छेतोनो।”
40026073	खीक्‍का जीस्‍तातोप्‍का मूङ्‌कपी तूप्‍चासो म्दोक्पी खाताना पत्रुस ओरोलची, “आछीयाङ्, आन् खस्का तूप्‍ङामायो, ऊदोईपीक्यालो आन् नेन्‍चाईक आम् रीङ्पीकाङ् छेत्‍खाते।”
40026074	खोदोलो पत्रुसआ म्होपा म्होप्ङा वेईतो छोन्‍चीतो ओरो पीकाना पस्तून् चअ, “कोङा खूङ्‌क मीस् छेतोनो।” खीक्‍का मोन्तोलोङ् वाप् अक्‍लाता।
40026075	खोदोलो पत्रुसआ, “वाप् ओम् लाईस्‍पी आना कोङ् सूक्‍छेम् इन्कार मोयो।” पीकाना येशूआ पीकाक रीङ् मीन्खी। खीक्‍का ख पाखा खाताना चूरूमोक्‍स खापा।
40027001	म्देसा देत्छासेपा, देप्‍क पूजारीचा ना इस्राएलीचीम् लाम्‍लछाचा खोलोआ येशू सेईम् छूये पीकाना चाई मची।
40027002	खीक्‍का खचा येशू छूईचीना पिलातस हाकिममी दोक्पी खाईची।
40027003	खीक्‍का येशू लाप्मीक् यहूदा ख सेईम् दण्ड पीचचीक तना हायाम् म्सानीवा चाईसा, खीक्‍का खसा मूङ्‌क सूक्‍पोङ् नाम्छेर्बूम् चेप्‍तीरोङ्सो देप्‍क पूजारीची ना इस्राएलीचीम् लाम्‍लछास्‌ आन्‍छची।
40027004	खीक्‍का यहूदाआ ओरोपीका, “कोङा निर्दोष मीस् दोका पीयूना मोऊ मूक रईछ।” खोदोलो खचा ओरो पीकाना ङरी आन्‍ची, “केईका ऊसो छेताम्‍कानो, आना आम् होपाङ् छेत्‍व।”
40027005	खीक्‍का खसा नाम्छेर्बूम् चेप्‍तीरोङ् नीनाम्मा दप्‍स्‍को खीम्पी होक्‍सूक्‍स्‍ना खाता, खीक्‍का कान्‍सेन्‍ची।
40027006	खोदोलोई देप्‍क पूजारीचा मूङ्‌क नाम्छेर्बूम् चेप्‍ती रोङ् कप्‍चीना ओरोपीका, “ङ्‌क हीःम् दाम्, खन्‍सा नीनाम्मा दप्स्को खीम्‍पीक दाङ्‌खीम्पी यूम् नईनो।”
40027007	खीक्‍का खचा चाई मस्‍ना मूङ्‌क चेप्‍तीरोङ्आ थारूखम् खाईप्‍ची खूम् लागी बोहोम् लक्‌ मप्पी थाम्‍पू खेत्‍ची।
40027008	खन्‍सा खूङ्‌क यीः ईनीम्बा सम्मोङ् हीःमी थाम्पू पीक्ना नीङ् मीचयस्क तूये।
40027009	ओरोना यर्मिया खारीबोपोआ पीकाक रीङ् पूरा छूवा, “इस्राएलपीक मीचा खम् लागी तोकेई मस्‍ना पीकाक म्दाम् नाम्छेर्बूम् सूक्‍पोङ् चेप्‍तीरोङ् तूवा, खूङ्‌क खचा लाप्‍चीना यूक्स्ची।
40027010	खीक्‍का योबोरोबूआ कोङ् आरेई मोकतोङ्नाङ् खचा मूङ्‌क चेप्‍तीरोङ्आ बोहोम् लक्‌ मप्पी थाम्‍पू खेत्‍ची।”
40027011	येशू रोमी हाकिममी लाईस्‍पी थोरेपा, खीक्‍का हाकिमआ येशू ओरो पीकाना तत्‍तू, “ऊई आन् यहूदीचीम् होङाबूयो?” खोदोलो येशूआ ख ओरो लअ, “आनाङ् खोरो पीक्‍चाये।”
40027012	खीक्‍का देप्‍क पूजारीचा ना इस्राएलीचीम् लाम्‍लछाचा ख दोस् तीची, खोदोलोई खसा ऊसो मान्पीमो वाये-वाये तूवाचा।
40027013	खीक्‍का पिलातसआ ख ओरो लअ, “आम् ऊल्‍लोङ्पी खचा म्खाल-खाल्‍क रीङ् मचयची, नासोङ् ऊदोई आन् वाये तूचाईकई?”
40027014	खोदोलोई येशूआ ईबूम्सो दोस् तीचीक रीङ्मी ङरी माङ्आई। खोदोलो रोमी हाकिम छाक्‍का छूवा।
40027015	निस्‍तार-चाडपी रोमी हाकिमआ मीचा ङ्‌क पीकाना ङोक्‍चीक ईल्पो कैदी मीस् थूनाप्‍का लेईम्‍दीम् रेवास् तूवा।
40027016	खोन्‍तोलो बारब्बा मीचीक ईल्पो मीस् थूनापी तूवा।
40027017	खीक्‍का ओरोसर्प् मीस् मूङ्‌कपी बात्ल छूवा, ना पिलातसआ खस् ओरो पीकाना तत्‍ची, “आन्‍ना ऊई मीन्‍नी? कोङा आम्‍नी लागी आसे थूनाप्‍का लातो? बारब्बा यो येशू ख्रीष्‍ट यो?”
40027018	ऊदोईपीक्यालो खचा येशू नाचूर् खोङ्चीना तात्‍चीक पीम् खसा छेत्‍क तूवा।
40027019	खीक्‍का पिलातस नीया मस्को थाऊपी तूवाचातोलो म्तोमाआ ओरो पीकाना रीदाम् होक्‍सू, “मूङ्‌क निर्दोष मीस् ऊसो मनूम्नव, ऊदोईपीक्यालो एसे सेपा मूङ्‌क मीस्मी तोक्‍पी सेमो मोङू, ना हायाम् दूक् तूक तूवा।”
40027020	खोदोलोई देप्‍क पूजारीचा खीक्‍का इस्राएलीचीम् लाम्‍लछाचा बारब्बाङ् थूनाप्‍का लाईम् छूये ना मूङ्‌क येशूङ् सेईम् दण्ड पीम् छूये पीकानीते लचीना मूङ्‍कप् तूवाक मीस् चप्‍स्‍ची।
40027021	खीक्‍का हाकिमआ होसोङ् खस् ओरो पीकाना तत्‍ची, “ङ्‌क नीप्पोपी ऊकई कोङा आम्‍नी लागी थूनाप्‍का लातो? ऊई आम्‍नी लन्‍ची तूये?” खोदोलो खचा ओरो पीकाना ङरी आन्‍ची, “बारब्बा लाईम्‍दीम् छूये।”
40027022	खीक्‍का पिलातसआ खस् होसोङ् ओरो पीकाना तत्‍ची, “खोरोदोक ख्रीष्‍ट मीयस्क येशू क कोङा ऊई मूयो?” खोदोलो खचा ओरोपीका, “मूङ्‌क क्रूसपी काम्‍ङा छूये।”
40027023	पिलातसआ खस् होसोङ् ओरो पीकाना तत्‍ची, “ऊनाई? खसा ऊई मूङ्‍क तोङ्‍क अपराध मक तूये?” खोदोलोसो खस् हायाम् सार बतो ओरोपीका, “मूङ्‌क क्रूसपी काम्‍ङा छूये।”
40027024	खीक्‍का पिलातसआ हन्‍नान् कोङा ऊसो मदूरोनो रईछ, ङ्‌कपी चाऊपोङाङ् पके मीनाहो म्कीम्मा काऊ बाईयू, खीक्‍का म्हूः सप्‍ना खस् ओरोलची, “आन्‍ना आम्‍नी होपाङ् छेतानूम्‍व, ङ्‌क मीस्मी हीःमी दोस् ओपी तान्‍नूनव।”
40027025	खोदोलो खचा खोलोआ ओरोपीका, “खम् हीःमी दोस् ओखीपी लो ओखी छामाईचीपीलोङ् छूनूव।”
40027026	खीक्‍का हाकिमआ मूङ्‌कचा पीकाक तोङ्नाङ् बारब्बा थूनाप्‍का लातू, खोदोलोई येशू क कोर्राआ केर्‌म् ना क्रूसपी काम् लागी दोर्‌ची जीम्मा पीची।
40027027	खीक्‍का पिलातसमी दोर्‌चा येशू हाकिममी खीम्पी खाईची, ना खोलोङ् दोर्‌ची मूङ्‌कपी बात्ल मची।
40027028	खीक्‍का खचा येशूम् म्तेई बूत्चीना बैजनी तेई खाम्‍मीची।
40027029	खीक्‍का खचा तीतीम् मुकुट मस्‍ना म्तोङ्तो खूमीची, खीक्‍का म्चूप्लाम्पाक हूक्पी मीक्पऊ लाप्मीची, ना म्‍लाईस्पी खची खून्जू मस्‍ना ओरोपीक्‍तो सेस्वा मीची, “ए यहूदीचीम् होङाबू सेवाके।”
40027030	खीक्‍का खचा येशू थूवा दची, ना मूङ्‌क मीक्पऊआ म्तोङ्पी केर्‌ची।
40027031	खीक्‍का खचा येशू सेस्‍वा मीम् यात्चीकप्का मूङ्‌क म्तेई बूत्ची। खीक्‍का लाईस्‍पीक म्तेईङा खाम्मीचीना ख क्रूसपी काम् लागी पाखा खाईची।
40027032	खीक्‍का लाम्‍पी खात्‍चालो खचा सिमोन मीचीक कूरेनीप्‍क ईल्पो मीस् छीप्‍ची, ना खचा मूङ्‌क येशूम् क्रूस खूर्म् लागी कर तीची।
40027033	खीक्‍का खस् गलगथा मीचीक थाऊपी तातेका, मूङ्‌क गलगथा तोङ्‌मी खप्‍रम्मी थाम्पू पीकाना मीदोङची,
40027034	खीक्‍का खचा येशू खीङ् हल्म्पा दाखमद्य दूम् पीची, खोदोलोई येशूआ मूङ्‌क मान्दूङ्‍ङू।
40027035	खीक्‍का खचा येशू क्रूसपी काक्‍स्‍ची, ना म्तेई कर्‌सीङ् होक्स्‍चीना हास्‍ची।
40027036	खीक्‍का खस् येशू हूतो मूङ्‍कपीङ् तूवा।
40027037	येशूम् तोङ् छोक्‍पी खचा “ङ्‌क येशू यहूदीचीम् होङाबू के,” पीम् छाप्‍चीना दोस् तीचीक छाप्दाम् तासेई मस्क तूवा।
40027038	खोदोलो नीप्पो खूस्‍पास्‍सो खम् साथपी ईल्पो म्चूप्लाम्पा, ना आर्को क म्पाङ्लाम्पा क्रूसपी काक्‍स्‍चीक तूवा।
40027039	खीक्‍का मूङ्‍कलाम्पा एक्‍सा-मेक्सा लाम्‍दूम् मीचा खची तोङ् दाल्‍ङूप्‍तो मतो येशू सेस्‍वा मीची,
40027040	खीक्‍का ओरोसो लची, “ए नीनाम्मा दप्स्को खीम् हईप्‍दीप्‍ना सूक्‍लेईपी थोक्‍दीप्‍ङा, आन् आम् होप्‍ङा लेन्‍चा मीन्चीते, ना आन् नीनाम्माम् छाङ् दोक, क्रूसपीका लत्‍ताना अपी यूवाते।”
40027041	खोरोनाङ् देप्‍क पूजारीचासो शास्‍त्रीस्‍का ना इस्राएलीचीम् लाम्‍लछास्‍का तङाना ख सेस्‍वा मीक्‍तो ओरोलची,
40027042	“ङ्‌कसा बीन्‍नीपान् लेन्‍चा मीयू, खोदोलोई म्होप्क लेन्‍चा मीदूर्‌यान्चीनो। ङ्‌क इस्राएलमी होङाबू दोक। ओदोलोङ् क्रूसपीका लन्‍नूना अपी यूनूते, खीक्‍का केईका विश्‍वास मयाम्का।
40027043	ङ्‌कसा नीनाम्मापी आशा यूक्स। नीनाम्माआ लन्‍ची मईदोक ङ्‌क ओदोलोङ् क्रूसपीका लात्‍दीत्‍नूते, ऊदोईपीक्यालो ङ्‌कसा ‘कोङ् नीनाम्माम् छा,’ पीकाना लोन्‍चीक तूवा।”
40027044	खीक्‍का खम् साथपी क्रूसपी काक्‍स्‍चीक मूङ्‌क नीप्पो खूस्‍पाचासो ख खोरोनाङ् सेस्‍वा मीची।
40027045	खीक्‍का छेकालपीक पोङ् नीस्बजेप्का यूपाक सूक्‍बजे सम्‍मो खोलोङ् छाप्‍कूवापी नाम्कूर्मादाम् छास्‍खाता।
40027046	खीक्‍का यूपाक सूक् बजे होम्पी येशू ओरोपीक्‍तो हायाम् सार बसा, “ईलोई, ईलोई, लामा सबखथनी?” खूङ्‌कम्‌ अर्थ क, “ए ओ नीनाम्मा, ए ओ नीनाम्मा, आना कोङ् ऊनाई होक्‍सोयोकई?”
40027047	खोदोलो मूङ्‌कपी थोरेप्‍दीप् हेप्-हेप्पा खूङ्‌क येन्‍चीना ओरोपीका, “ङ्‌क मीचान् एलियाई काछचय।”
40027048	खोदोलो मूङ्‌कपी तूवाक ईल्पो मीस् वीकीमोक्‍स्‍तो बूल्तो खाताना ईबूम् तेईमी म्छो पूपूल् मना जूजूर्पा दाखमद्यपी चीना ईबूम् बाईपा मीक्पऊमी छोक्पी यूक्स्‍ना येशू दूम् लागी पीयू।
40027049	खोदोलो हेप्पाक ओरोपीका, “खोङाम् खोङ्, बातो एलिया यूना ङ्‍क लेन्‍चामीययो?”
40027050	खीक्‍का येशू होसोङ् हायाम् सार बसा खीक्‍का म्सोम् थाया।
40027051	खोदोलो नीनाम्मा दप्स्को खीम्‍पीक पर्दा म्छोक्पीका म्दो सम्मो नीस्चेल छूवा, खीक्‍का थाम्पू गूदूमोक्स् तोक्सा ना छीलूमाची खेता।
40027052	गेम् हला, खीक्‍का सीप्‍खाप् ओरोतो नीनाम्माम् मीस्ची ऊसापका,
40027053	खीक्‍का खस् गेम्‍पीका पाखा लत्‍ता, ना सीयाखात्‍क येशू ऊसापक्‍कप्‍का खस् पवित्र सहरपी वोङाना ओरोसर्प् मीस्चीपी खोमन्‍ची।
40027054	खीक्‍का कप्‍तानआ ना मूङ्‌कपी तूवाक मीस्चा लून्‍मा तोक्‍साक ना मूङ्‌क खोती छूवाक तची, खीक्‍का हायाम् सार कीसाना ओरोपीका, “आछीयाङ् ङ्‌कन् नीनाम्माम् छाङाई रईछ।”
40027055	खोदोलो गालीलपीका बानाक ओरोतो मीम्छाचासो छूबूरीपाका मूङ्‌क खोलोक खोङ्चचीक तूवा। मूङ्‌कचा येशूम् सूसो मतो गालीलपीका ख म्दोस्-दोस् कल्‍तो खाईचीक तूवा।
40027056	मूङ्‍कस् मरियम मग्दलिनी, ना याकूबमी लो योसेफमीलो खची मा मरियम, खीक्‍का जब्दियाम् म्तोमा तूवा।
40027057	खीक्‍का यूपा नाम् कूराचालो अरिमाथियापीक योसेफ मीचीक ईल्पो होङ्पोक् मीस् मूङ्‌कपी ताआ। खसो येशूम् म्सीच्‍चेङ् तूवा।
40027058	खीक्‍का ख पिलातस तूवाकपी खाताना येशूम् सालोग्‍गी ङोकू, ना पिलातसआ ख येशूम् सालोग्‍गी होमीयू।
40027059	खीक्‍का योसेफआ येशूम् सालोग्‍गी सफा ना ओम्‍लोप् तेईया रीम्‍मू,
40027060	खीक्‍का खसा छीलूमा रईम्‍पाना बानेई मम्पा म्होप्मी नयाँ गेम्‍पी खाईना येशू खूम्यूक्सू, खीक्‍का मूङ्‌क गेम् ईबूम् देप्पा लूङ्‌आ खप्यूक्स्‍ना ख मूङ्‍कप्का खालेता।
40027061	खोदोलो मूङ्‌क गेम्‍मी लाईस्‍पी मरियम मग्दलिनी लो आर्को मरियमसो तूवाचाक तूवा।
40027062	मूङ्‌कम् म्देसापाका अर्थात् चोचूम्‍चीम् लेईमी म्देसा देप्‍क पूजारीची ना फरिसीची पिलातस तूम्‍खास् खाता,
40027063	ना पिलातस ओरोलची, “ए होदूवा, केईका मीनूम्चायाम्का, मूङ्‌क वालीलीपो मीचा सीम्पीका लाईस्पी, ‘कोङ् सूक्लेईपी होसोङ् ऊसोपको’ पीकाना पीकाक तूवा।
40027064	खन्‍सा सूक्‍लेई सम्‍मो मूङ्‌क गेम् हूप् मीस् यूम् लागी आना आज्ञा मते, मादोन् म्सीच्‍चेस् बान्‍ना मूङ्‌क म्सालोग्गी खूस्‍सस्‍ना खाईलेतची, खीक्‍का ‘मूङ्‌क सीयाखात्‍क ऊसापका’ पीक्‍ना मीचा पीके, ना मूङ्‌क दोस्पीक दोका लाईस्‍पीकप्‍का दूङ् रई छूये।”
40027065	खोदोलो पिलातसआ खस् ओरोलची, “आम्‍नीम् आम्‍नी होप्‍मीङ् हूप् मीस् तूये। खन्‍सा खात्‍नीना आन्‍नाङ् दूरनूम्‍क सम्‍मो हूङानूम्‍ते।”
40027066	खीक्‍का खस् खाताना लूङ्पी छाप तेस्‍ची, खीक्‍का गेम्पी हूप्‌ मीस्ची यूक्स्चीना हायाम्‌ नम्‍लो हूङ्ची।
40028001	नोम्चीम् लेई याताना, फावेईमी लाईस्‍पीक लेई साम्-साम्‌ कोअस्चालो मरियम मग्दलिनी ना आर्को मरियम येशूम् गेम् खोस् खाता।
40028002	खोदोलो हायाम् देप् लून्‍मा तोक्‍सा, ऊदोईपीक्यालो ईल्पो योबोरोबूम् रीदाम् पोक् साराङ्‌गाप्‍तोका यूवाना गेम् खम्‍पा लूङ् आल्‍दीत्‍ना मूङ्‌क थेम्पी तोतूवा।
40028003	खीक्‍का मूङ्‌कम् म्ङाली बाक्स्तो लाङ्लाङ्पा ना म्तेई नोङ्तो ओम्‍लोप् छूवा।
40028004	खोदोलो मूङ्‌क तचीना गेम् हूप्‍ची खची कीम्‍आ थारामोक्‍स्‍तो योक्‍सा।
40028005	खोदोलोई नीनाम्माम् रीदाम् पोक्‍पा मूङ्‌क मीम्छा ओरो लअ, “आन्‍नी कीनीनव, ऊदोईपीक्यालो कोङा छेतो, आन्‍ना क्रूसपी काक्‍स्‍चीक येशू लाम्‍चाईनूम्‍क तूये।
40028006	येशू अपी मान्तू, ऊदोईपीक्यालो येशूआ पीकाक तोङ्ना ख ऊसापक्‍क तूये। मा मीन्‍नीदो बान्‍नीना ख खूम्‍पा थाऊ खोङ्नूम्ते।
40028007	आन्‍नी दावा खात्‍नीना येशू ऊसापक्नासो आम्‍नी लाईस्‍पी गालीलपा खात्‍चाईक तूये पीकानीना म्सीच्‍चेस् ईयानूम्‍ते। आन्‍ना ख मूङ्‌कपी छीप्नूम्। ङ्‌क रीङ् कोङा आन्‍नी ईन्‍नीक तूये।”
40028008	खीक्‍का खस् खची कीम्‍ल, खोरोदोसो हायाम् खची जीनतो मूङ्‍कप्का लत्‍ताना खाता, खीक्‍का खस् मूङ्‌क रीदाम् येशूम् म्सीच्‍चेस् ईम् लागी बूल्तो खाता।
40028009	खीक्‍का येशूआ खस् छीप्‍चीना ओरोलची, “चामोवा!” खोदोलो खस् येशूम् दोक्पी ताआ, खीक्‍काना म्‍लोदोपू कूम्‍चीना सेवा छची।
40028010	खीक्‍का येशूआ खस् ओरोलची, “कीनीनव, खात्‍नीना ओ नेछोस् गालीलपा खात्‍नीते लानूम्‍व, खीक्‍का खचा कोङ् छीपो।”
40028011	खीक्‍का मूङ्‌क मीम्छाची लाम्‍पी तूवाचालो, मूङ्‌क गेम् हूप्‍चीप्‍क हेप्-हेप् सहरपी खाताना देप्‍क पूजारीची मूङ्‌क रीङ्‌ खोलोङ् ईची।
40028012	खीक्‍का देप्‍क पूजारीची ना इस्राएलीचीम् लाम्‍लछास्‌ ऊदेप्‍पी बात्ल छूवाना चाई मची, खीक्‍का मूङ्‌क गेम् हूप्‍ची ओरो लचीना हायाम्‌ देतो खाप्‍चीमा पीची,
40028013	“आन्‍ना ओरो पीकानीव, ‘केईका सेपा ईम्‍सीचाईकालोङ् म्सीच्‍चेस् ताना मूङ्‍कम् सालोग्‍गी खूस्‍चीना खाईची।’
40028014	ङ्‌क रीङ् रोमी हाकिमआ छेत्‍तदोसो केईका ख लेमाम्‍काना आन्‍नी लेन्‍चा मीनी।”
40028015	खीक्‍का खचा खाप्‍चीमा खाईचीना देप्‍क पूजारीचा ईचीक तोङ्ना मची, खूङ्‌क रीङ् यहूदीचीम् हाम्‍पी ईनीम्‍बा सम्‍मोङ्‌ रीङ्चाईक तूये।
40028016	मूङ्‌क पोङ् ईल्पो म्सीच्‍चेस् गालीलमी कोम् थेम्तो खाता, खपी येशूआ खस् खात्‍नीव लचीक तूवा।
40028017	खूङ्‌कपी खातालो खचा येशू तची खीक्‍का सेवा छची, खोदोलोई हेप्पा क शङ्का मची।
40028018	खीक्‍का येशू खची दोक्पी ताना खस् ओरोलची, “साराङ्‌गाम् लो चारमीलो अधिकार ओ हूक्‍पी तूये।
40028019	खन्‍सा खात्‍नीव, ना खोलोङ् छाप्‍कूवापीक गोङ्ची सीच्‍चे बानेई मनूम्व, खीक्‍का पा नीनाम्मा खीक्‍का छा ख्रीष्‍ट ना पवित्र आत्‍माम् नीङ्पी खस् बप्‍तिस्मा पीयानूम्व,
40028020	खीक्‍का कोङा आन्‍नी ईन्‍नीक खोलोङ् रीङ् विश्‍वास मम् लागी खस् सेचीवा ईयानूम्‍व। खोङ्नूम्व, कोङ् ङ्‌क दूङ् यात्क सम्मो आन्‍नीस्‍काङ् तूवोके।”
41001001	नीनाम्माम् छा येशू ख्रीष्‍टमी जीनप् रीदाम् ओरोना थोक्‍से।
41001002	यशैया मीचीक खारीबोपोम् सोक्‍सरपी ओरोना छाम्‍पा तूये: “खोङ्व, कोङा ओ रीदाम् पोक् आम् लाईस्-लाईस् पोक्‍सो, खूङ्‌कसा आम् लाम् थीक्‍का मय।
41001003	गोङ्‍रूत्खाप् थाम्‍पूपी ईल्पो मीचा हायाम् सोतो ओरोपीक्‍चाई, ‘योबोरोबूम् लागी लाम् थीक्‍का मनूम्व, ना ख लाम्‍दूम्‍स्‍को म्‍लाम् तन्तई मनूम्व’।”
41001004	यूहन्‍ना मीस् बप्‍तिस्मा पीम् लाईस्‍पी गोङ्‍रूत्खाप् थाम्‍पूपी खोमन्‍ची। खसा मीस्चीपी ओरो पीकाना जीनप् रीदाम् हासू, “आन्‍ना वालूम्‍मा मनूम्ना, मोऊ मम् होक्‍सायानूम्‍व खीक्‍का बप्‍तिस्मा लाप्‍नूम्व ना नीनाम्माआ आम्‍नी मोऊ छेमा मय।”
41001005	यहूदिया छाप्‍कूवाप्‍क ना यरूशलेमपी तूप् खोलोङ् तेल्पोस्‍ची यूहन्‍नाम् दोक्पी ताआ। ना हन्‍ना ओखी मोऊ होक्‍सूयाम्‍का पीक्‍तोदीआ यूहन्‍नाप्का यर्दन योऊपी बप्‍तिस्मा लाप्‍ची।
41001006	यूहन्‍नाआ ऊँटमी मूईपीका बम्पा तेई खाप्सू, खीक्‍का म्छूम्‍रीपी सोगोम् थाप्‍री मदोङू, ना रूः लो साप्‍लोपाक खूदलो चदोङू।
41001007	यूहन्‍नाआ नीनाम्माम् रीङ् ओरोपीक्‍तो येईमीची, “हन्‍ना ओ दोस्पी यूये ख ओपीका दूङ् राःरालोक तूवे, खमीन् कूम्‍चीम्‍ना म्‍लोङ्पूक लोङ्पईमी लेस्‌ बूईम् तोकसो कोङ्ने तूवोनो।
41001008	कोङा आन्‍नी काऊआ बप्‍तिस्मा पीन्‍नीक तूये, खोदोलोई खसा आन्‍नी पवित्र आत्‍माआ बप्‍तिस्मा पीनी।”
41001009	मोन्तोलो येशू गालीलमी नासरतपीका बाना, ना यूहन्‍नाम् हूक्‍पीका यर्दन योऊपी बप्‍तिस्मा लापू।
41001010	काऊपूका लताथोङ् मोरो येशूआ साराङ्‌गा हलाक ना पवित्र आत्‍मा तूक्‍तूगूल्‍म्‍मी ङालीपी म्होप्पी यूवाचाक तअ।
41001011	खीक्‍का साराङ्‌गाप्‍तोका ङ्‌क तोङ्‌क ईबूम् साल्‍म् यूवाक येनू, “आन् हायाम् नईयान्‍क ओ छा, आम्‍पीका कोङ् हायाम् ओजी नये।”
41001012	मोन्तोलो ख पवित्र आत्‍माआ दावाङ् गोङ्‍रूत्खाप् थाम्‍पूपी खाईयू।
41001013	खीक्‍का शैतानपीका चाम्ची छूक्‍तो येशू लीक्‍पोङ् लेई सम्‍मो गोङ्‍रूत्खाप् थाम्‍पूपी तूवा। खपी येशू साप्‍लोपाक साप्‍लोसास्‍का तूवालो, साराङ्‌गाप्‍तोक नीनाम्माम् रीदाम् पोक्‍चा येशूम् सूसो मची।
41001014	यूहन्‍ना लाप्‍चीना थूनापी तेस्‍चीकप्‍का नीनाम्माम् जीनप् रीदाम् पोक्‍तो येशू गालीलपी ताआ।
41001015	येशूआ ओरोपीका, “नाम्‍ला याताक तूये, ना नीनाम्मामी चारखम् ई दोक्पी तालाताक तूये। मोऊपीका सानीवा आतानूम्व, ना जीनप् रीदाम्‍पी विश्‍वास मनूम्व।”
41001016	खीक्‍का गालील मीचीक दीरीत्‍तीम् म्बर-बर लाम्पा खात्‍चालो येशूआ सिमोन लो म्नेछो अन्‍द्रियासलो दीरीत्‍तीपी हूक्‍रीऊ होक्‍स्‍चचीक छीप्‍ची। ऊदोईपीक्यालो खस् ङाः सेईप्‍ची तूवा।
41001017	येशूआ खस् ओरोलची, “ओ दोस्-दोस् लाम्दूमाचीव, ना कोङा आन्‍ची मीस् नीनाम्माम् रीङ् येईमीक् बानेई मयान्ची।”
41001018	खीक्‍काना खचा मोन्तोलोङ् खची हूक्‍रीऊ होक्‍सीचीना येशूम् दोस्-दोस् लाम्‍दूमा।
41001019	खीक्‍का जीस् मेक्सा खातालो येशूआ जब्दियाम् म्छास् याकूब लो यूहन्‍नालो हेयोङ्मापी तूवाना सूपेई हूक्‍रीऊ बूर्‌चचीक तअ।
41001020	खीक्‍का येशूआ खस् दावा काछची, खूङ्‌क येन्‍चीना खचा खची पा जब्‍दिया लक् मप्चीका हेयोङ्मापी होक्‍स्‍सीचीना येशूम् दोस्-दोस् लाम्‍दूमा।
41001021	खीक्‍का येशू म्चीच्‍चेस्का कफर्नहुमपी खाता, ना नोम्चीम् लेईपी याखऊ खीम्पी वोङाना येशूआ मूङ्‍कपी तूप्‍ची सेचीवा ईची।
41001022	खीक्‍का येशूम् सेचीवा येन्‍चीना खस् खोलोङ् छाक्‍का छूवा। ऊदोईपीक्यालो येशूआ बीन्‍नीपा शास्‍त्रीचीम् तोङ्ना मा, खोदोलोई हक् तोक् मीस्‍आ तोङ्ना ईची
41001023	खोन्‍तोलो मूङ्‌क याखऊ खीम्पी ईल्पो जेजेर् आत्‍मालोक मीस् तूवा।
41001024	मूङ्‌क जेजेर् आत्‍मा ओरोपीक्‍तो बसा, “ए नासरतपीक येशू, आना केईका ऊई मम् पीक्‍कई? ऊई आन् केईका मासेई मस् ताकयो? आन् नीनाम्माम् पवित्र म्छा तूये पीम् कोङा छेईयान्‍ना।”
41001025	खोदोलोई येशूआ मूङ्‌क ओरोपीक्‍तो वोकू, “वाये तूवाते, ना मूङ्‍कप्का लत्‍ताना खालेत्‍ते।”
41001026	खोदोलो मूङ्‌क जेजेर् आत्‍माआ मूङ्‌क मीस् सीम्‍लो-लेईम्‍लो हाम्‍पी मना ओरोसोतो बतो मूङ्‌क मीस्पीका लत्‍ताना खालेता।
41001027	मूङ्‌क तोक्‍तोदी खोलोङ् छाक्‍का छूवा, ना खस् खची होप्-होप्पी ओरोपीक्‍तो तई लअ, “ङ्‌क ऊये? ङ्‌कन् नयाँ सेचीवा तोङ्‌कई तूये। ङ्‌कसान् हक्‍लो जेजेर् आत्‍मासो आज्ञा मई खोदोलो खचा खम् आज्ञा रेप्पची।”
41001028	खीक्‍काना येशूआ मक नप् लक्‌ दावाङ् गालीलमी खोलोपी रीङा।
41001029	येशू याखऊ खीम्पीका लत्‍तामोरोङ्‌ याकूब लो यूहन्‍नालो म्साथपी खाईचीना सिमोन लो अन्‍द्रियासमीलो खीम्पा खाता।
41001030	मूङ्‌कपी सिमोनमी छूर्मे चूस्‍रामआ तूकाना ईम्‍स्‍चाक तूवा, ना येशू तालाता मोरोङ् खीम्‍पीक मीचा मूङ्‌क रीङ्‌ येशू ईची।
41001031	येशू मूङ्‌क तूक्खाम् दोक्पी खाताना म्हूक्पीका लाप्‍ना पकू, खोदोलो म्चूस्‍राम् नखाता। ना मूङ्‌कसा पकाना खची सूसो मअ।
41001032	मूङ्‌क लेई नाम् कामाकप्‍का मीचा सोमोरीजा, तूक्‍खाची ना चाप् मोङ्आ लाप्‍क खोलोङ् येशूम् दोक्पी तात्‍ची।
41001033	सहरपीक खोलोङ् मीस् खीम्‍मी पोतेल्पी बात्ल छूवा।
41001034	खीक्‍का म्खाल्-खाल्‍क सोमोरीलोक ओरोतो तूक्‍खा येशूआ नमीयू, ना ओरोतो चाप् लातू, खोदोलोई येशू आसे पीम् मूङ्‌क चाप्‍चा छेत्‍ची खन्‍सा येशूआ मूङ्‌क चाप्‍ची नेईम् मान्पी।
41001035	कोःअम् लाईस्पी येशू पकाना ईक्‍लास् थाम्‍पूपी खाता, ना खपा वाङोम् मअ।
41001036	सिमोन म्बूम्चीका येशू लाम्‍तो खाता।
41001037	येशू छीप्‍चीकप्‍का खचा ओरोलची, “खोलोआ आन् लाम्‍चाईक तूये।”
41001038	खूङ्‌क येन्‍ना येशूआ खस् ओरोलची, “बान्‍नीव, केई ईबर-बारपीक बीन्‍नीपा तेल्पी खात्‍या, ना खपासो कोङा जीनप् रीदाम् येईमीम् छूये, ऊदोईपीक्यालो कोङ् ङ्‌कम् लागीङ्‌ यूवोक।”
41001039	येशू गालीलमी खोलोपी ना खची याखऊ खीम् होम्पी जीनप् रीदाम् हातो ना चाप्मोङ् लात्‍तो लाम्दूमा।
41001040	ईल्पो छूवोयो सोमोरीआ तूक मीस् येशूम् दोक्पी बाना खीक्‍का म्‍लाईस्पी खून्जूलना बिन्तीमतो ओरोपीका, “आना सानीवा मईदोक कोङ् नमीदूरो।”
41001041	मूङ्‌क तूक्‍खा खोङ्ना येशू म्सम् तूका, खीक्‍का म्हूः सत्ना मूङ्‌क पत्‍तू ना ओरो लअ, “कोङा सानीवा मूयो आन् नखात्‍व।”
41001042	खोदोलो मूङ्‍कम् छूवोयो सोमोरी खपीका लत्‍ताना खाता, ना ख नखाता।
41001043	खीक्‍का येशूआ मूङ्‌क ओरो लना पोक्‍सू,
41001044	“आना ङ्‌क रीङ्‌ आस्‍पीसो पनव, खोदोलोई खात्‍ना आना आम् होप्ङा पूजारीचीपी खोमन्चीव ना आन् नक मीचा छेईम् लागी मोशाआ आज्ञा पीयानीक तोङ्ना बलि पीव।”
41001045	खोदोलोई मूङ्‌क मीस् लत्‍ताना खाता, खीक्‍का म्सोमोरी नक रीङ्‌ खोलोपी पअ, ना मूङ्‍क रीङ्‌ खोलोपी रीङा। खन्‍सा येशू सहरपी खोमन्चीतो लाम्दूम् मान्दूर्, ना ईक्लास् थाम्पूपी तूवाचा। खोदोलोसो लीक्‍थला मीस् येशू तूवाकपी ताआ।
41002001	जीस्तातोपी येशू कफर्नहुमपी आत्‍ता, खीक्‍का येशू ईबूम् खीम्पी तूये पीम् मीचा येन्‍ची।
41002002	खीक्‍का ओरोसर्प् मीस् बात्ल छूवाकसा मूङ्‌कपी तूस्को थाऊ मान्तूवा, खीक्‍का लाम्स्कोप्का मेक्सासो लोङ्‌ तीस्‍को थाऊङा मान्तूवा। खोदोलोसो येशूआ मीस् नीनाम्माम् रीङ्‌ ईचचीक तूवा।
41002003	खोन्‍तोलो लीक्‍पो मीचा खूर्‌चीना ईल्पो म्हूःलोङ् पाल्प्खाप् मीस् बाईचीना येशूम् दोक्पी ताआ।
41002004	ओरोसर्प् मीस् मान्वान्छोकसा येशूम् दोक्पी मूङ्‌क म्हूःलोङ् पाल्प्खाप् मीस् खाईमान्‍दूर्‌स्लो खचा येशू तूवाकम् छोक्‍पीक खीम्‍मी खीप्सूफेर हल्‍चीना, खूङ्‌कलाम्पा येशूम् दोक्पी म्तूस्कोलोङ् लेन्दात्ची।
41002005	खीक्‍का मूङ्‍कचीम् विश्‍वास खोङ्ना येशूआ मूङ्‌क म्हूःलोङ् पाल्प्खाप् मीस् ओरो लअ, “ए छाङा, आम् मोऊ खोलोङ् छेमा छूवा।”
41002006	खोदोलोई मूङ्‍कपी हेप् शास्‍त्रीचीसो तूवाचा, ना खचा खची सानीवापी ओरो मीनाचाक तूवा,
41002007	“ङ्‌क मीस् ऊदोई ओरोना नेन्‍चाई? ङ्‌कसान् नीनाम्माम् साम्‍दीये कात्‍चय। ईल्पो, नीनाम्माप्का बीन्‍नीपा आसाई मोऊ छेमा मदूर?”
41002008	खीक्‍का खचा खची सानीवापा खोरोना मीनाचाक येशूआ मोन्तोलोङ् म्गोपाका छेत्‍ना खस् ओरोलची, “ऊदोई आन्‍ना आम्‍नी सानीवापा ङ्‌कतोङ्ना मीन्चाईनूम्?
41002009	मूङ्‌क म्हूःलोङ् पाल्प्खाप् मीस्, ‘आम् मोऊ छेमा छूवा’ पीम्, यो ‘पक्‍ते, खीक्‍का आम् तूस्को खूर्‌ना लाम्‍दूमाते’ पीम् यो ऊकई दूङ् नपा?
41002010	खोदोलोई मीस्मी छापी चारपी मीस्मी मोऊ छेमा मम् हक्‌ तूये पीम् आन्‍ना छेतानूम्व।” खीक्‍का खसा मूङ्‌क म्हूःलोङ् पाल्प्खाप् मीस् ओरो लअ,
41002011	“कोङा आन् लोयान्‍ना, पक्‍ते, खीक्‍का आम् तूस्को खूर्‌ना आम् खीम् खात्‍ते।”
41002012	खोन्‍तोलो मूङ्‌क पका, ना दावा म्तूस्को खूर्‌ना खोलोमी दोक्पीका खालेता। खोदोलो मूङ्‍कपी तूवाक खोलोङ् छाक्‍का छूवाना, “ओन्तोङ्‌कने केईया हाल्‍लोसो मान्तोम्खाम्पा” पीकाना खचा नीनाम्माम् साम्दीखा मची।
41002013	येशू होसोङ् ईलाम् दीरीत्‍तीम् दोक्पी खाता। खोदोलो ओरोसर्प् मीस् खम् म्दोक्पी ताआ, खपासो येशूआ खस् सेचीवा ईची।
41002014	मूङ्‍कप्का खात्‍चालो येशूआ अल्‍फयसमी छा लेवी तीर छोस्‍को दोक्पी तूवाचाक तना ख ओरो लअ, “कोङ्लो लाम्दूमाते।” खीक्‍का मूङ्‌क पकाना येशूम् दोस्-दोस् लाम्‍दूमा।
41002015	खीक्‍काना ख लेवीम् खीम्पी जा चाम् पीकाना तूवालो, ओरोसर्प् तीर बात्लमप्ची, मोऊपोची, येशूम् लो म्सीच्‍चेचीमलो दोक्पी तूवाचा। ऊदोईपीक्यालो येशूम् दोस्-दोस् लाम्‍दूम्‍ची ओरोसर्प् तूवा।
41002016	येशूआ मोऊपोस्का, तीर बात्ल मप्चीका तूवाना जा चचचीक फरिसी दलपीक शास्‍त्रीचा तचीना म्सीच्‍चेस् ओरोलची, “येशूआ ऊदोई तीर बात्ल मप्चीका तूना चचयस्‍कई?”
41002017	खची रीङ्‌ येन्‍ना येशूआ ओरोपीका, “डक्टर सोमोरीजा माक मीस्‍मी लागी चाहेई छूनो, खोदोलोई सोमोरीजा मीस्मी लागीङ्‌ चाहेई छूये। खन्‍सा कोङ् धर्मी मीस् काछोक्स् यूवोक मा, मोऊपो मीस् काछोक्स् यूवोक के।”
41002018	यूहन्‍नाम् सीच्‍चेस् लो फरिसीस्लो माईस् तूवादोङा। मीस्ची ताना येशू ओरो लचीना तत्‍ची, “यूहन्‍नाम् लो फरिसीमलो खची सीच्‍चेस्‍क माईस् तूये, खोदोलोई आम् सीच्‍चेस् क ऊनाई माईस् तूनोकई?”
41002019	खोदोलो येशूआ खस् ओरोलची, “ऊई दूखूलीप् खची साथपी तूक सम्‍मो सूर्‌पी ताप् मीस् माईस् तूयेयोनाई? हादेसम्‍मोई दूखूलीप् खची साथपी तूये, खूङ्‌क सम्‍मो खस् माईस् तूनो।
41002020	खोदोलोई ङ्‌कतोङ्‌क नाम्‍ला ताये, हादेई दूखूलीप् खचीप्‍का छूबूरी छूये, खीक्‍का खस् मूङ्‌क लेई माईस् तूये।
41002021	“आसासो सूपेई तेईपी नयाँ तेईमी तालो तेसनो, नयाँ तालो तेसदोन् थूर्‌ना सूपेई तेई चेन्‍दीत, ना दूङ् ङालीवार छूखाते।
41002022	खोरोनाङ् नयाँ दाखमद्य सोकोवारमी सूपेई मसकपी तेसनो, खोरोना तेसाम्‍दोन् मूङ्‌क दाखमद्यआ सोकोवारमी मसक चेन्‍दीत, ना दाखमद्यलो सोकोवारमी मसकलोङ् नास् छूये। खोदोलोई नयाँ दाखमद्य नयाँ मसकपी तेम् छूये।”
41002023	येशू नोम्चीम् लेईपी म्सीच्‍चेस्का छीर्म्‌खालाम्पा खात्‍चालो, म्सीच्‍चेचा लाम्‍दूम्‍तो छीर्म्‌मी सीखावा थाईचीना चाम् थालेई मची।
41002024	मूङ्‌क तचीना फरिसीचा येशू ओरोलची, “खोङ्ते, नोम्चीम् लेईपी ऊई मान्मम् पर्ने तूये खूङ्‌क आम् सीच्‍चेचा ऊदोई मईचीकई?”
41002025	खोदोलो येशूआ खस् ओरोलची, “दाऊद होङाबूआ म्बूम्चीका खान्चपी छूवालो ना साकासीयालो ऊई मक तूवा? ऊई खूङ्‌क पोम् ललई आन्‍ना हाल्‍लोसोङ्‌यो परेईमान्‍मन्‍नी?
41002026	दूङ् देप्‍क पूजारी अबियाथारमी पालपी नीनाम्मा दप्स्को खीम्पी दाऊद वोङा, ना नीनाम्माम् नीङ्पी मम्पा सबेई चअ, ना म्बूम्चीसो पीची, मूङ्‌क पूजारीचाङाङ् चाम् नपा खोदोलोई बीन्‍नीपा मीचा चामान्‍नप् तूवा।”
41002027	येशूआ खस् ओरोलची, “नोम्चीम् लेई मीस्मी लागीङ्‌ बोबूयाक, खोदोलोई मीस् नोम्चीम् लेईमी लागी बोबूयाक मा।
41002028	खन्‍सा मीस्मी छा नोम्चीम् लेईमीसो रोबू तूये।”
41003001	दोस्पीसो येशू याखऊ खीम्पी वोङा। खोदोलो मूङ्‌कपी ईल्पो म्हूः हार्प्‌खाप् मीस् तूवा।
41003002	येशूआ मूङ्‌क म्हूःहार्प्‌खाप् मीस् नोम्चीम् लेईपी नमीययो मीनाना दोस् तीम् लागी मीचा ख चङ्तीत्‍ची।
41003003	खीक्‍का येशूआ मूङ्‌क म्हूः हार्प्‌खाप् मीस् काछना ओरो लअ, “खोलोमी हाम्‍पीका पक्ना बान्ते।”
41003004	खीक्‍काना येशूआ खस् ओरोलची, “नोम्चीम् लेईपी नप् मम् यो मान्‍नप् मम् यो, सेईम्‍दीम्‍यो लेन्‍चामीम् यो ऊकई दूङ् नप् तूये?” खोदोलो खस् वाये-वाये तूवाचा।
41003005	लूङ्तो छोक् खची गोङ् खोङ्ना येशू म्दूक् खाता, खीक्‍का म्छूली काताना खोलोङ् खोङ्ची ना मूङ्‌क मीस् ओरो लअ, “आम् हूः सत्‍ते।” खीक्‍का मूङ्‌क मीचा म्हूः सत्‍तू खोदोलो मूङ्‍कम् हूः नखाता।
41003006	खीक्‍काना फरिसीची याखऊ खीम्‍पीका लत्‍ताना पाखा खाता ना येशू ऊतोङ्नाई सेताम् पीकाना हेरोदमी मीस्चीका तङाना चाई मची।
41003007	खीक्‍काना येशू म्सीच्‍चेस्का दीरीत्‍ती हेम् खाता, ना गालीलपीका ओरोसर्प् मीस् खम् दोस्-दोस् लाम्‍दूमा।
41003008	येशूआ मक छाक्‍काक लक् येन्‍चीना यहूदिया, यरूशलेम, इदुमिआ, यर्दन नावादेप्‍क ना टुरोसमी लो सीदोनमीलो बर्‌बार्‌पीका ओरोसर्प् मीस् येशूम् दोक्पी ताआ।
41003009	खीक्‍का ओरोसर्प् मीचा हीलोनून मीनाना येशूआ म्सीच्‍चेस् म्‍लागी ईबूम् हेयोङ्मा थीक्‍का ममीची।
41003010	येशूआ ओरोतो मीस् नमीकसा खोलोङ् सोमोरीजा मीचा येशू पईम् छूये पीकाना एक्‍सा र मेक्सा तल्‍लचाक तूवा।
41003011	जेजेर् आत्‍मालोक मीचा येशू तअ मोरोङ् खम् लाईस्‍पी सूपोम् मना बतो ओरोपीका, “आन् नीनाम्माम् छा तूये।”
41003012	खोदोलोई येशूआ कोङ् आसे पीम् रीङ्‌ आस्‍सो ईयानूम्‍नव पीकाना मूङ्‌क जेजेर् आत्‍माची देप् आज्ञा पीची।
41003013	येशू ईबूम् कोम् थेम्तो खाता, ना खसा मीनाक तोदी म्सीच्‍चेस् काछची, खीक्‍का खस् म्दोक्पी ताआ।
41003014	येशूआ म्होप्लो तूम् लागी ना जीनप् रीदाम् हास् पोम् लागी पोङ्नीप्पो सीच्‍चेस् सोकू,
41003015	ना येशूआ खस् चाप् लाईम् हक्‍सो पीची।
41003016	येशूआ सोक्‍क पोङ्नीप्पो प्रेरितचीम् नीङ् ङ्‌कस्ङा: सिमोन, येशूआ खम् नीङ् पत्रुस यूक्स्पी,
41003017	जब्दियाम् छास् याकूब लो म्नेछो यूहन्‍नालो। येशूआ खची नीङ् बोअनर्गेश, यूक्स्पीची खूङ्‍कम् अर्थ गूलूलूऊमी छास्।
41003018	खीक्‍का अन्‍द्रियास, फिलिप, बारथोलोमाइ, मत्ती, थोमा, अल्‍फयसमी छा याकूब ना थेदियस सिमोन कनानी,
41003019	ना यहूदा इस्‍करियोत, ङ्‌क यहूदा इस्‍करियोतआ दोस्पी येशू म्‍ऊल्‍लोङ् मप्चीम् हूक्पी पीयू।
41003020	खीक्‍काना येशू ईबूम् खीम्पी वोङा। खोदोलोसो ओरोसर्प् मीस् बात्ल छूवाकसा म्सीच्‍चेचा जा चाम्‍सो मान्तोक्ची।
41003021	खूङ्‌क रीङ्‌ येशूम् खीम्‍पोस्‍चा येन्‍चीना येशू लास् खाता, ऊदोईपीक्यालो मीचा येशूम् सानीवा थीक्पी मान्तू पीकाचाक तूवा।
41003022	खीक्‍का यरूशलेमपाका बाईप्ची ललईमी शास्‍त्रीचा ओरोपीका, “मूङ्‌कपी बालजिबुल चाप् तूये, ना चाप्‍मी होङाबू लाम्‍पाङ्‌ खसा चाप् लात।”
41003023	खोदोलोई येशूआ खस् म्दोक्पी काछचीना पोम् लालईपी ईची, “शैतानआ शैतान ऊतोङ्नाई लाईदूर?
41003024	खोरोनाङ्‌ चारखम् गोपीसो खची सानीवा तङ्नोदोक मूङ्‌क चारखम् हायाम् तातो पोचीङ्‌ङनो।
41003025	खीक्‍का खीम् गोपीसो सानीवा तङ्नोना खेईदोक मूङ्‌क खीम्‍सो हायाम् तातो पोचीङ्‌ङनो।
41003026	खोरोनाङ् शैतानआ शैतानमी हाम्‍पी फातो मईदो मूङ्‌कसो हायाम् तातो पोचीङ्‌ङनो, खोदोलोई शैतान मासेई छूम् नाम्‍ला तालाताक तूये।
41003027	आसासो बलियो मीस्मी खीम्पी वोङ्ना लाईस्‍पी मूङ्‌क बलियो मीस् मान्छूईम् सम्मो मूङ्‍क खीम्‍पीक दाचाम् खूदूरनो। खोदोलोई मूङ्‌क बलियो मीस् छूईयनाङाङ् खूदूर।
41003028	आछीयाङ्, कोङा आन्‍नी लोयान्‍नी, मीस्मी खोलोङ् मोऊ खीक्‍का नीनाम्माम् निन्दा मईक मोऊ छेमा छूये,
41003029	खोदोलोई पवित्र आत्‍माम् ऊल्‍लोङ्पी रीङ्‌ मप् नीनाम्माआ हादेसो छेमा पीयनो। खीक्‍का ख दोस्का सम्‍मोङ्‌ मूङ्‌क मोऊमी दोसी थरेई छूये।”
41003030	खचा येशूपी, “जेजेर् आत्‍मा वोङाक तूये” पीकाकसा खसा ङ्‌क रीङ्‌ पीकाक तूवा।
41003031	खीक्‍का येशूम् म्मा म्नेछोस् मूङ्‍कपी बाना, ना खीम्‍मी पाखापी थोरेपाना मपी तूवाक मीस् येशू काछोमीची।
41003032	म्बर-बार तूवाचाक ओरोसर्प् मीचा येशू ओरोलची, “खोङ्ते, आम् मा आम् नेछोचा पाखापा आन् हूङ्दीते।”
41003033	येशूआ खस् ङरी आत्‍ना ओरोलची, “ओ मा ओ नेछोस् आसे?”
41003034	खीक्‍का येशूआ म्बर-बारपी तूप्‍चाप्‍ची खोङ्ना ओरोपीका, “खोङ्नूम्व, ङ्‌कस्ङा ओ मा ओ नेछोस् के।
41003035	ऊदोईपीक्यालो आसाई नीनाम्माम् लन्‍ची रेप्‍पची खूङ्‌कङ्‌ ओमी ओ मा ओ नेछोची।”
41004001	दोस्पीसो येशूआ दीरीत्‍तीम् दोक्पी तूवाना सेचीवा ईम् पीका। खोदोलो म्‍लीक्थला ओरोसर्प् मीस् बात्ल छूवाकसा येशू दीरीत्‍तीपी तूवाक ईबूम् हेयोङ्मापी वोङाना तूवा। खोदोलो मीस्ची क दीरीत्‍तीम् दोक्पी तूवाचा।
41004002	खीक्‍का येशूआ खस् पोम् ललईपीका ओरोतो रीङ्‌ ईची, ना येशूआ म्सेचीवापी खस् ओरोलची:
41004003	“येन्‍नूम्‍व! ईल्पो चालेई फूईप् मीस् चालेई फूस् लत्‍ता।
41004004	खीक्‍का चालेई फूईप्‍आ चालेई फूईलो हेप् चालेई लाम्‍पी तात्‍ता, ना मूङ्‌क चालेई छोऊ ताना कप्‍च।
41004005	हेप् चालेई लूङ्तूस्‍को थाम्‍पूपी तात्‍ता, ना मूङ्‍कपी ओरोतो बोहो मान्तूवाकसा दावाङ् मूङ्‌क चालेई लीमा। ऊदोईपीक्यालो मूङ्‌कपी ओरोगूम् बोहो मान्तूक तूवा।
41004006	खोदोलोई नाम्‍खर् मकसा म्‍लीम् सीयाखाता खीक्‍का म्साम् नम्‍लो मान्मीकसा मूङ्‌क चालेई हार्‌खाता।
41004007	खोरोनाङ् हेप् चालेई क तीतीम् पऊमी हाम्‍पी तात्‍ता। ना मूङ्‌क तीती पतो खाताकप्‍का मूङ्‌क चालेईमी पऊ छेप्सेतू खीक्‍का मूङ्‌कपी ऊसो म्चोङा मान्मी।
41004008	खोदोलोई हेप् चालेई क नप् थाम्‍पूपी तात्‍ता, ना लीमा खीक्‍का पतो खाताना सूक्‍पोङ्‌ गुणा, तूक्‍पोङ्‌ गुणा ना ईक् चून्दूलूम् गुणा म्चो मीयू।”
41004009	खीक्‍काना येशूआ ओरोपीका, “आस्‍मी येईम्‌ नोबो तूये, खूङ्‌कसा येन्‍नूव।”
41004010	येशू म्हाल्‍ला तूवालो, पोङ्नीप्पो म्सीच्‍चेची ना बीन्‍नीपा मूङ्‍कपी तूवाकचा ङ्‌क चालेई फूईम् पोम् ललईमी तोक्पी ख तत्‍ची।
41004011	खीक्‍का येशूआ खस् ओरोलची, “नीनाम्माम् चारखम्‍पीक बूजेईङा ममान्दूर्प् रीङ् आन्‍ना बूजेई मम् तानूम्क तूये, खोदोलोई बीन्‍नीपा पाखापाकचाने पोम् ललईपीङाङ्‌ येईम् तचीक तूये,
41004012	खन्‍सा ‘खचा खोम्‍ने खोङ्ची, खोदोलोई हादेलोसो तयस्‍नो, येईम्ने येनची, खोदोलोई हादेलोसो बूजेई मईचीनो, मादोन् खचा वालूम्‍मा मस्वा, ना खची मोऊ छेमा छूवावा’।”
41004013	खीक्‍का येशूआ खस् ओरोलची, “आन्‍ना ङ्‌क पोम् ललईमी अर्थ बूजेई मान्मन्‍नीयो? खोरोदोन् बीन्‍नीपा खोलोङ् पोम् ललईमी अर्थ क ऊतोङ्नाई बूजेई मदूर्‌नूम्?
41004014	चालेई फूईप्‍आ नीनाम्माम् रीङ्बऊ फूईय।
41004015	खोरोनाङ् हेप् मीस् लाम्‍पी तात्‍क चालेई तोङ्‌क छूये। खचा नीनाम्माम् रीङ्‌ येनची मोरोङ् शैतान ताईना खचीपी फूईम्पा नप् रीदाम् खाईलेत।
41004016	खोरोनाङ् लूङ्लापी फूईम्पा चालेई ङ्‌कङा, मूङ्‌कचा नीनाम्माम् रीङ्बऊ येनची ना खचा खचीजीनतो दावा विश्‍वास मईची।
41004017	खोदोलोई मूङ्‍कचीम् म्साम् ओरोगूम् खात्‍नोकसा हायाम् तातो पोचीङ्‌ङस्‍नो। नीनाम्माम् रीङ्बऊपी विश्‍वास मईचीकसा खचीपी दूक्‍वा ना सतावट ताये मोरोङ् मूङ्‌कचा विश्‍वास मम् होक्‍सीयची।
41004018	तीतीम् पऊमी हाम्‍पी तात्‍ना लीम्‍क चालेईमी अर्थ ङ्‌कङा, खचा नीनाम्माम् रीङ्‌बऊ येनची,
41004019	खोदोलोई खची सानीवा ङ्‌क चारपीक दाचाम्पी ना बीन्‍नीपा थक्पी मईचीकसा नीनाम्माम् रीङ्‌बऊ छेप्‍सेत ना मूङ्‌कपी ऊसो म्चो मीयनो।
41004020	नप् थाम्‍पूपी फूईम्पा चालेईमी अर्थ ङ्‌कङा, खचा नीनाम्माम् रीङ्‌ येनची, ना विश्‍वास मईची। खीक्‍का मूङ्‌कपी सूक्‍पोङ्‌ गुणा, तूक्‍पोङ्‌ गुणा, ईक् चून्दूलूम् गुणा म्चो मीय।”
41004021	येशूआ खस् ओरोलची, “ऊई मीचा लाबाई दईयना बूखो गोपी यो दाप्‍सी गोपी यो हापी यूक्सची? आसासो खोरो मईनो, खोदोलोई लाबाई दईयस्‍ना लाबाई यूस्कोपी यूक्सस्‍नोयो?
41004022	मीचा मान्छेईम्मीना सूल्‍म्‍पाना यूम्पा रीङ्‌ ऊसो मान्तू, खोरोनाङ् मीचा मान्तोम्मीना यूम्पा रीङ्‌ ऊसो मान्तू।
41004023	आस्‍मी येईम् नोबो तूये खूङ्‌कसा येन्‍नूव।”
41004024	येशूआ होसोङ् खस् ओरोलची, “आन्‍ना ऊई येन्‍नूम्, मूङ्‌कपी सानीवा मनूम्व। ऊदोईपीक्यालो आन्‍ना ऊक थाम्‍आई थाप्‍नूम्‍ना पीनूम् खूङ्‌क थाम्पीकाङ् आन्‍नासो तईनूम्। ना खूङ्‌क थेम्पी होसोङ् दूङ्देतोसो तईनूम्।
41004025	ऊदोईपीक्यालो आस्‍पी तूये खूङ्‌कसा होसोङ् दूङ्देतो तय, खोदोलोई आस्‍मी मान्तू खूङ्‍कम् तूकसो ङाप्‍खाते।”
41004026	येशूआ होसोङ् ओरोपीका, “नीनाम्माम् चारखम् ओन्‍तोङ्‌क तूये: ईल्पो मीचा यीक्पी चालेई फूईय,
41004027	ना ख ईम्‍स्‍चाईदोसो, तूचाईदोसो मूङ्‌क चालेई सेपा-लेपा म्‍लीम् आप्‍प ना पतो खाते, खोदोलोई मूङ्‌क ऊतोङ्नाई पये खूङ्‌क, खारूवा मप्‍आ ऊसो छेत्‍तनो।
41004028	थाम्‍पू म्होपाङ् चालेई लीम्‍मीय, ना लाईस्‍पी म्‍लीम् आप्‍प खीक्‍काना म्सीखावा मीय ना म्सीखावापी म्चो छूये।
41004029	खीक्‍का छीर्म्‌ ताये, ना दावाङ् खारूवा मपा बेलो खाईयना हेक्‍लात, ऊदोईपीक्यालो म्चो ताखात्‍क छूये।”
41004030	होसोङ् येशूआ ओरोपीका, “नीनाम्माम् चारखाम् ऊलोई थापाम्? अथवा कोङा ङ्‌क पोम् ललईमी तोक्पी ऊतोङ्नाई पूयो?
41004031	ङ्‌क रायोम् चालेई तोङ्‌क तूये। रायोम् चालेई चारपीक दूङ्चीमा चालेईदोसो, ईल्पो मीचा मूङ्‌क यीक्पी फूईय,
41004032	मूङ्‌क जीस्तातोपी लीम्‍ना पये खीक्‍का बीन्‍नीपा गीलखाईपीका दूङ् देप् म्पऊ छूये। ना देप् म्गेम् मीयना खूङ्‍कपी छोऊ ताईना योङ्‌ मय।”
41004033	खीक्‍का खचा येईलेस्चीक सम्मो ङ्‌कतोङ्‌क ओरोतो पोम् ललई पना येशूआ नीनाम्माम् रीङ्‌ येईमीची।
41004034	येशू पोम् ललई मान्दी खस्का मान्‍नेई, खोदोलोई म्सीच्‍चेस्ङाङ् तूवालो खसा खोलोङ् पोम् ललईमी अर्थ ईची।
41004035	मूङ्‌क लेई नाम् कूराकप्‍का येशूआ म्सीच्‍चेस् ओरोलची, “बान्‍नीव, हन्‍ना केई दीरीत्‍तीम् नावादेपा खात्‍या।”
41004036	खीक्‍का ओरोसर्प् मीस्चीका हान्‍चीना म्सीच्‍चेस् येशू तूवाचाक हेयोङ्मापी वोङा, खीक्‍का येशू म्सीच्‍चेचा खची साथपी खाईचीना नावादे खात्‍लाता। मूङ्‌कपी बीन्‍नीपासो हेयोङ्मा तूवा।
41004037	मूङ्‌क दीरीत्‍तीपी हायाम् देप् मूर्हूऊ तोक्‍सा, ना काऊ हूछेप्‍तो छूवाना हेयोङ्मापी दोरा, ना काऊ वोङाना हेयोङ्मा गेबोरो पेप्पू।
41004038	खोदोलो येशू म्होप्क हेयोङ्माम् दोस्पा ईबूम् तोङ्‌को मना ईम्‍स्‍चाक तूवा। खोन्‍तोलो म्सीच्‍चेचा, “सेचीपो, केई वाईम्खाम् यातूम् पीम् आना छेत्‍तनोयो?” पीकाना पक्ची।
41004039	खीक्‍का येशू पकाना मूर्हूऊ वोकू, ना दीरीत्‍ती ओरो लअ, “वाये तूवाते! ना नखात्‍ते” खोदोलो मूर्हूऊ नखाता ना सीप्सीलीली छूवाखाता।
41004040	खीक्‍का येशूआ खस् ओरोलची, “आन्‍नी ऊदोई ओरोना कीस्‍नी? आम्‍नी विश्‍वास मान्तूयो?”
41004041	खीक्‍का खस् छाक्‍का छूवाना कीतो खची होप्-होप्‍पी ओरो लोल, “ङ्‌क मीस् आसे हाई? ङ्‌कसा पीक्‍क रीङ्‌ मूर्हूऊआ लो दीरीत्‍तीआलोङ्‌ रेप्प।”
41005001	खीक्‍का म्सीच्‍चेस्का खस् दीरीत्‍तीम् नावादे गेरासेनस छाप्‍कूवापी बाना।
41005002	येशू हेयोङ्मापीका लत्‍ता मोरो जेजेर् आत्‍माआ लाप्‍क ईल्पो मीस् गेम् तूवाक थाऊपीका येशू तूम् लागी बूल्तो बाना।
41005003	मूङ्‌क गेम्‍मी दोहोम्‍पी तूवादोङा। मूङ्‌क आसासो साङ्लआ छूईचीना यूमान्दूर्‌स्‍क तूवा।
41005004	मूङ्‍क म्खेप्क-खेप् नेलआ, साङ्लआ छूईचीक तूवा, खोदोलोई मूङ्‌कसा थीङ्‌र ना साङ्लसो थाईदीतू। मूङ्‌क आसासो खची तईपी ताई मान्दूर्‌स्क तूवा।
41005005	मूङ्‌क सेपा-लेपा हाल्‍लसो गेम् होम्पी ना कोम् थेम् होम्पी म्होपा-म्होप्ङा लूङ्आ चेल्न्चीतो लाम्दूमादोङा।
41005006	मूङ्‌कसा येशू छूबूरीपाकाङ्‌ तअ खीक्‍का बूल्तो बानाना येशूम् लाईस्पी सूपोम् मना सेवा छ।
41005007	खीक्‍का ओरोसोतो बतो मूङ्‌कसा ओरोपीका, “ए खोलोप्का दूङ् रेप्‍तोक नीनाम्माम् छा येशू, कोङा आम्‍मी ऊई मीम्पीन्‍नाक तूनाई आना कोङ् दूक् पीयो? नीनाम्माम् नीङ्पी पस्तून् चोयोना आन् बीन्ती मीयान्, कोङ् दूक् पीयोनते।”
41005008	ऊदोईपीक्यालो येशूआ मूङ्‌क ओरो लक तूवा, “ए जेजेर् आत्‍मा, मूङ्‍क मीस्पीका लत्‍ताना बान्ते।”
41005009	खीक्‍का येशूआ मूङ्‌क, “आम् नीङ् ऊई?” लना तत्‍तू खोदोलो मूङ्‌कसा ओरोपीका, “ओ नीङ् फौज, ऊदोईपीक्यालो केईका ओरोसर्प् तूयेका।”
41005010	खीक्‍का मूङ्‌क चाप् आत्‍माआ केईका ङ्‌क थाम्‍पूप्‍का पाखा कलीकानव पीकाना येशू बीन्ती मीयू।
41005011	मूङ्‌कपी ईबूम् कोम् तूवा, खूङ्‍कम् दोहोम्‍पी ओरोतो बोः चारेई छूवाचाक तूवा।
41005012	खीक्‍का मूङ्‌क चाप् आत्‍माचा ओरोपीक्‍तो येशू बीन्ती मीची, “केईका बोम् गोपा खाईम्ना वोम् पीयीकाते।”
41005013	खीक्‍का येशूआ खस् अऊ लचीना मूङ्‌क जेजेर् आत्‍मा मूङ्‍क मीस्पीका लत्‍ताना खाता ना बोम् गोपा वोङा, खीक्‍का नीस् हबऊ बोम् बागाल बूल्तो खाता, ना दीरीत्‍तीपू चीयासा।
41005014	मूङ्‌क बोः चारेई मप्ची जूकाना खाता, खीक्‍का सहर होम्‍पीक ना तेल्पीक मीस् मूङ्‌क खोलोङ् रीङ्‌ ईची। खीक्‍का ऊई छूवाकई पीकाना मीस् मूङ्‌कपी खोस् ताआ।
41005015	खीक्‍का मूङ्‌क मीस् येशूम् दोक्पी ताआ, ना खोङ्चीलो मूङ्‌क जेजेर् आत्‍माआ लाप्क मीस् नखातानासो तेई खाफ्‍स्‍ना तूवाचा। मूङ्‌क तचीना खस् हायाम् कीसा।
41005016	खीक्‍का मूङ्‌क तोक्‍चा जेजेर् आत्‍माआ लाप्‍क मीस् नखाताक ना बोः दाम्‍रोप्‍का हूप्‍साना सीयाक खोलोङ् रीङ्‌ मूङ्‍कपी ताक मीस्ची ईची।
41005017	ङ्‌क रीङ्‌ येन्‍चीना मूङ्‌क मीस्चा येशू ङ्‌क थाम्‍पूप्‍का लत्‍ताना खालेत्‍व पीकाना बीन्ती मीची।
41005018	येशू हेयोङ्मापी वोम् पीकालो मूङ्‌क जेजेर् आत्‍माआ लाप्क मीचा कोङ्सो खायोते पीकाना बीन्ती मीयू।
41005019	येशूआ मूङ्‌क मीस् म्होप्लो खाईम् मान्पी, खोदोलोई ओरो लअ, “आन् खीम्‍पा खात्‍ना खोलोङ् रोबूआ आम् लागी मक देप् लक् लो सम्‍तूमा मीयाक रीङ्लो येईमीचीते।”
41005020	खीक्‍का मूङ्‌क मीस् खालेता, ना येशूआ खम् लागी देप् लक्‌ मीपीक डेकापोलीसमी खोलोपी पअ, खूङ्‌क येन्‍चीना खोलोङ् मीस् छाक्‍का छूवा।
41005021	खीक्‍का येशू होसोङ् हेयोङ्मापीका दीरीप्‍तीम् नावादेपा खाता, ना दीरीत्‍तीम् दोक्पी तूवालो ओरोसर्प् मीस् येशूम् म्बर-बार बात्ल छूवा।
41005022	याखऊ खीम्‍पीक ईल्पो याइरस नीङ् मीचीक लाम्‍लछा येशूम् दोक्पी बाना, ना म्‍लोङ् दोक्पी सूपोम् मअ,
41005023	खीक्‍का ओरो पीकाना येशू बीन्ती मीयू, “चीमा ओ मेकछा सीम् याताक तूये, बान्‍ना मूङ्‍कम् थेम्पी आम् हूः यूक्सोपोते, ना ओ मेकछा नन्खानूना लेन्चानूते।”
41005024	खीक्‍काना येशू याइरसलो खाता। येशू खातालो ओरोसर्प् मीस् एक्‍सा र मेक्सा तल्‍लतो खम् म्दोस्-दोस् खाता।
41005025	मूङ्‌क ओरोसर्प् मीस् तूवाकपी नीस्पोङ् दोङ् लाईस्‍पीका हीः बगेई छूक् सोमोरीलोक ईल्पो मीम्छासो तूवा।
41005026	मूङ्‌कसा ओरोतो डाक्‍टरपी दबाईमलो म्होप्मी तूवाक तोदी खोलोङ् खाप्चीमा खर्च मनासो म्सोमोरी मान्‍न खोदोलोई दूङ् सार छूवाक तूवा।
41005027	मूङ्‌क मीम्छाआ येशूम् तोक्पी येन्‍क तूवा, खीक्‍का मूङ्‍क मीम्छा ओरोसर्प् मीस्मी हाम् लाम्‍पा बानाना येशूम् तेई पत्‍तू।
41005028	ऊदोईपीक्यालो मूङ्‍क मीम्छाआ म्सानीवापा, “कोङा येशूम् तेईङाङ् पतोदोसो कोङ् नोखोतो मीनाक तूवा।”
41005029	येशूम् तेई पत्‍तू मोरोङ् मूङ्‌क मीम्छाम् हीः बगेई छूम् नखाता, ना मूङ्‌कसा म्गाम्पीक सोमोरी नखाताक तूम् तअ।
41005030	येशूआ म्होप्पीका राःरा लत्‍ताना खाताक तूम् तना ओरोसर्प् मीस् तूवाक हेम् आन्‍चीना, “आसाई ओ तेई पत्‍तू” पीकाना तत्‍ची।
41005031	खोदोलो म्सीच्‍चेचा येशू ओरोलची, “ओन्तोरोसर्प् मीस् एक्‍सा र मेक्सा तल्‍लचाईक तचयनासोङ् आना कोङ् आसाई पतो पीके?”
41005032	खीक्‍का येशूआ आसाई कोङ् पतो मीनाना खोलोपी खोङू।
41005033	खोदोलो मूङ्‍क मीम्छा म्होप् ऊई छूवा खूङ्‌क रीङ्‌ तूम्‍तकसा म्कीम्मा योतो बानाना येशूम् लाईस्‍पी खून्जूलना खोलोङ् आछीयाक रीङ्‌ ईयू।
41005034	खीक्‍का येशूआ मूङ्‌क ओरो लअ, “ए मेकछाङा, आम् विश्‍वासआ आन् नक तूये। खाऊमा खासेर्मापी खात्‍व। ना आम् सोमोरी नन्‍खानूव।”
41005035	येशू नेन्‍चालो, याइरसमी खीम्‍पाका मीस् बानाना खचा याइरस ओरोलची, “आम् छाम् म्सोम् थायाखाता, हन्‍ना सेचीपो ऊमोई आना दूक् पीय?”
41005036	खोदोलोई खचा पीकाक रीङ्‌ माङ्‌येईमो येशूआ मूङ्‌क याखऊ खीम्‍पीक लाम्‍लछा ओरो लअ, “कीनव, विश्‍वासङाङ्‌ मव।”
41005037	खीक्‍का येशूआ पत्रुस, याकूब ना याकूबमी नेछो यूहन्‍नाङाङ् म्साथपी खाईची, खीक्‍का बीन्‍नीपा आस्‍सो म्साथपी खाईम् मान्पीची।
41005038	खस् याखऊ खीम्‍पीक लाम्‍लछाम् खीम्पी ताबाना, खीक्‍का येसूआ मूङ्‍कपी चाऊपो लप्‍चाप्‍ची, खाप्‍चाप्‍ची ना तूनीवा मप्चाप्ची तची।
41005039	खीक्‍का येशू खीम्गोपा वोङा, ना मूङ्‌क मीस्ची ओरोलची, “आन्‍नी ऊदोई चाऊपोलईनी ना खाप्‍नी? ङ्‌क मेकछा सीयाक मा, खोदोलोई ईम्स्‍चाईक तूये।”
41005040	खोदोलोई येशूआ खोरो पीकाक रीङ्‌ येन्‍चीना मूङ्‍कपी तूप् मीस्ची तेरेमोक्‍स् गेसा। खीक्‍का येशूआ खस् खोलोङ् पाखा लात्‍ची, ना मूङ्‌क मेकछाम् म्पा, म्मा ना म्सीच्‍चेची खसा म्सात्‌पी खाईचीना मूङ्‌क मेकछा तूवाकपी खाता।
41005041	खीक्‍का येशूआ मूङ्‌क मेकछाम् म्हूः लाप्‍ना ओरो लअ, “तालिता कूमी” खूङ्‍कम् अर्थ क, कोङा आन् लोयान, “ए चीमा मेकछाङा, पक्‍ते!”
41005042	खीक्‍का मूङ्‌क मेकछा दावा पकाना लाम्‍दूमा। मूङ्‌क मेकछा पोङ्नीस्दोङ्‍ बाईक तूवा। ना मूङ्‌क तोक्‍ची खोलोङ् छाक्‍का छूवा।
41005043	खीक्‍काना येशूआ ङ्‌क रीङ्‌ आस्‍सो ईयानूम्‍नव पीकाना खस् हायाम् देप् आज्ञा पीची। खीक्‍का मूङ्‌क मेकछा क ऊचीई चाम् पीयानूम्‍ते लची।
41006001	येशू मूङ्‍कपीका लत्‍ताना म्होप्मी तेल्पी आत्‍ता। खोदोलो म्सीच्‍चेस्सो म्दोस्-दोस् खाता।
41006002	खीक्‍का नोम्चीम् लेईपी येशूआ याखऊ खीम्पी सेचीवा पीयू। खोदोलो ओरोतो येईप् मीस् छाक्‍का छूवाना ओरोपीका, “ऊतोङ्नाई ङ्‌क मीचा ङ्‌कतोङ्‌क रीङ्‌ लेसू? ङ्‌कसा तक सानीवाने ऊतोङ्‌कई? खीक्‍का खम् हूः लाम्‍पा छूवाक लक्‌ देई राःरालोकई?
41006003	ऊई ङ्‌कन् मूङ्‌क सीङ्मी लक्‌ मप् मायो? ऊई ङ्‌कन् मरियममी छा खीक्‍का याकूब, योसेफ, यहूदा ना सिमोनमी म्बू मायो? ऊई ङ्‌कम् म्नेछो मीम्छास्सो केईचीकाङ्‌ तूक मायो?” खोरोपीक्‍तो खस् येशूप्‍का खची छूली काता।
41006004	खोदोलो येशूआ खस् ओरोलची, “खारीबोपो म्होप्मी तेल्पी, म्होप्मी खीम्‍तोनीचीम् ना होप्‍मी खीम्‍पोस्‍चीम् हाम्‍पी साम्‍दी-सायो छूनो।”
41006005	ना येशूआ मूङ्‌कपी हेप्-हेप् सोमोरीलोक मीस्मी थेम्पी म्हूः यूक्स्‍ना खस् नमीची, खोदोलोई बीन्‍नीपा राःरालोक लक्‌ ममान्दूर्।
41006006	खीक्‍का मूङ्‍कचीम् खची विश्‍वास मान्तूक तना येशू छाक्‍का छूवा। ना ख तेल्-तेल्पी सेचीवा पीतो लाम्‍दूमा।
41006007	येशूआ पोङ्नीप्पो म्सीच्‍चेची म्दोक्पी काछची, ना खस् नी-नीप्पो मस्‍ना पोक्‍स्‍ची। खीक्‍का येशूआ म्सीच्‍चेची जेजेर् आत्‍मा लाईम्‌ हक्‍सो पीचीक तूवा।
41006008	खीक्‍का येशूआ म्सीच्‍चेची ओरो लना आज्ञा पीची, “लाम्‍दूम्‍नीलो आम्‍नी साथपी, सबेई, फाक्सूम्, थूलूम्‍मापी खाप्चीमा ऊसो खायानूम्‍नव, ईबूम् तूप्‍ङाङ्‌ खायानूम्व।
41006009	खीक्‍का खात्‍नीलो लोङ्पई वात्‍नूम्, खोदोलोई नीच्‍ची दौरा खूरानूम्‍नव।”
41006010	खीक्‍का येशूआ खस् ओरोलची, “लाईस्‍पी ऊक खीम्‍पीई आन्‍नी वोङ्नी, मूङ्‌क तेल्पीका माङ्‍खाईम्‍लेम् सम्‍मो मूङ्‍क खीम्पीङ् तूवानीव।
41006011	खीक्‍का आन्‍नी खात्‍नीक थाम्‍पूपी मीचा आन्‍नी साम्‍दी दईनीनो, ना आम्‍नी रीङ्सो येनस्‍नोदोक, मूङ्‌क थाम्पूप्‍का लत्‍नीना खात्‍नीलो खची ऊल्‍लोङ्पी ईबूम् गवाईमी चीन्‍न छूम् लागी आन्‍ना आम्‍नी लोफेमापूक फूर्क् रूक्‍साक्‍सानूम्‍व।”
41006012	खीक्‍का खस् लत्‍ताना खाताकप्‍का मीचा वालूम्‍मा मस्‍नू पीकाना जीनप् रीदाम् हास्‍ची।
41006013	मूङ्‌कपी खचा ओरोतो चाप् लात्‍ची, ना ओरोतो सोमोरीजा तेलआ गाल्चीना नमीची।
41006014	हेरोद होङाबूआ येशूम् नीङ्ला खोलोपी रीङाक येनू। ना हेप्-हेप्पा ओरोपीका, “बप्‍तिस्मा पीप् यूहन्‍नाई सीयाखात्‍क ऊसापकयो ऊई, ना ङ्‌कतोङ्‌क राःराम् लक्‌ खपीकाङाई छूचाईक होगो।”
41006015	खोदोलो हेप्पा ओरोपीका, “ङ्‌कन् एलियाये” ना बीन्‍नीपाआ ओरोपीका, “ङ्‌कन् सून्‍मापूक खारीबोपोची तोङ्‍क ईल्पो खारीबोपोई तूये।”
41006016	खोदोलो हेरोद होङाबूआ ङ्‌क रीङ्‌ येन्‍ना ओरोपीका, “कोङा म्तोङ् रूप्‍मीयूना सेतूक यूहन्‍नाई ऊसा पक् होगो।”
41006017	ऊदोईपीक्यालो हेरोद होङाबूआ म्होप्मी नेछो फिलिपमी तोमा हेरोदियासमी तोनीनाम्पी यूहन्‍ना लाप्‍मीचीना थूनापी तेस्‍क तूवा। ऊदोईपीक्यालो हेरोद होङाबूआ म्नेछो फिलिपमी तोमा हेरोदियासलो सूर् मक तूवा।
41006018	ऊदोईपीक्यालो यूहन्‍नाआ हेरोद ओरो लक तूवा, “आम् नेछोम् तोमा आम् होपा तोमा मम्ना यूम् रीदूम्पी मान्तू।”
41006019	खन्‍सा हेरोदियासआ यूहन्‍नाप्का नाछोबी मना ख सेईम् लागी दाऊ मचक तूवा, खोरोदोसो मूङ्‌क सम्‍मो हेरोदआ यूहन्‍ना सेईम् मान्दूर्‌क तूवा।
41006020	ऊदोईपीक्यालो यूहन्‍ना नीनाम्माम् लाईस्‍पी थीक् थरेई छूक् ना पवित्र मीस् मीनाना हेरोद होङाबू यूहन्‍नाप्का म्कीम् लना ख योङ्‌खईदीत्‍क तूवा। खीक्‍का यूहन्‍नाम् सेचीवा येन्‍लो हेरोद होङाबू म्सानीवा चाईसादोसो यूहन्‍नाम् रीङ्‌ म्जी नतो येन्दोङ्‍क तूवा।
41006021	खोदोलोई हेरोदियासआ यूहन्‍ना सेईम् लागी नीहू छूवा। हेरोद म्माआ वात्‍क लेई तूवा, खन्‍सा हेरोदआ म्माआ वात्क लेईपी म्होप्मी देप्-देप् पदपीक मीस्ची, कप्‍तानची ना गालीलपीक देप् मीस्ची चाम्-दूम् चास् काछचीक तूवा।
41006022	हेरोदियासमी मेकछा खोलोमी रापी छमाक तूवा, खन्‍सा हेरोद होङाबू ना म्ङास्मीची खची जीनमीक तूवा। खीक्‍का हेरोद होङाबूआ मूङ्‌क मेकछा ओरो लअ, “आना ऊदोसो ङोक्‍ते, खूङ्‌क कोङा पीयान्‍ना।”
41006023	खीक्‍काना हेरोदआ पस्तून् चना ओरो लअ, “आना ओपी ऊई ङोक ङोक्‍ते, कोङा ओ चारखम् दोसो म्‍राप्का आन् पीयान्।”
41006024	खीक्‍का मूङ्‌क मेकछा पाखा लत्‍ताना म्मा हेरोदियास ओरो पीकाना तत्‍तू, “कोङा ऊई ङोको?” खोदोलो म्माआ ओरोपीका, “बप्‍तिस्मा पीप् यूहन्‍नाम् म्तोङ् ङोक्‍ते।”
41006025	खीक्‍का मूङ्‌क मेकछा बूल्तो हेरोद होङाबू तूवाकपी खाता ना ओरो पीकाना ङोकू, “सायोबूपा, आना कोङ् मूङ्‌क बप्‍तिस्मा पीप् यूहन्‍नाम् म्तोङ् ओदोलोङ् थालपी यूक्स्‍ना पीयोते पीम् कोङा सानीवा मूयो।”
41006026	खूङ्‌क येन्‍ना हेरोद होङाबू हायाम् म्सानीवा चाईसा, खोदोलोई ङास्‍मीची मूङ्‌क मेकछाआ म्जी नमीकसा पस्तून् चना ऊई ङोक खूङ्‌कङ्‌ पीयान् लक म्‍रीङ् हेरोदआ कीप्‍मान्‍दूर्।
41006027	खीक्‍का हेरोद होङाबूआ दावाङ् म्चौकीदार तूवाक ईल्पो दोर् यूहन्‍नाम् म्तोङ् रूप्‍ना बाईते लना पोक्‍सू। खीक्‍का मूङ्‌क दोर् थूनापा खाताना यूहन्‍नाम् म्तोङ् रूप्‍पू,
41006028	खीक्‍का मूङ्‌क दोर्‌आ यूहन्‍नाम् म्तोङ् थालपीका बाईना मूङ्‍क मेकछा पीयू, खीक्‍का लाप्‍ना मूङ्‌क मेकछाआ म्मा पीयू।
41006029	खीक्‍का यूहन्‍नाम् म्सीच्‍चेचा मूङ्‌क रीङ्‌ येन्‍चीना खस् बानाना यूहन्‍नाम् सीप्‍खाप् म्सालोग्गी खाईचीना गेम्‍पी खूम्ची।
41006030	पोङ्नीप्पो म्सीच्‍चेस् आत्‍ताना येशूम् दोक्पी बात्ल छूवा, ना खचा ऊचीई मची खूङ्‌क रीङ्‌ खोलोङ् ख येईमीची।
41006031	खीक्‍का येशूआ खस् ओरोलची, “आन्‍नीसो कोङ्लो ईक्‍लास् थाम्‍पूपी बान्‍नीव, ना जीस्तातो नोन्‍नीचीव।” ऊदोईपीक्यालो मूङ्‌कपी खाईप्-बाईप्ची ओरोतो तूवा, खन्‍सा खचा जा चाम्‍सो माङ्‍कान्छोक तूवा।
41006032	खीक्‍का खस् हेयोङ्मापी वोङाना सूपीछा आस्‍सो मान्तूस्को थाम्‍पूपी नोन्‍चीस् खाता।
41006033	ओरोतो मीचा खस् खाच्‍चाक तची, ना खस् छेत्‍खीची, खीक्‍का खोलोङ् सहर होम्‍पीक मीस् लाम्‍दूम्‍तो बूल्साना खची लाईस्‍पी मूङ्‌कपा तातेका।
41006034	येशू हेयोङ्मापीका दीरीत्‍तीम् चाखेम्पी लत्‍ताचालो ओरोसर्प् मीस्चा ख हूङ्दीत्‍चीक तअ, ना येशू हायाम् म्सम् तूका, ऊदोईपीक्यालो खस् खची चोलोछा मान्दीक लूस्‌ तोङ्‌क तूवा। खीक्‍का येशूआ खस् ओरोतो रीङ्‌ ईची।
41006035	खीक्‍का नाम्कूर्म् हक खोङ्चीना म्चीच्‍चेचा येशू ओरोलची, “हन्‍ना नाम्कूर्म् याता ङ्‌क ईक्‍लास् थाम्‍पू तूये।
41006036	खन्‍सा ङ्‌क मीस्ची बिदा पीचीते, खीक्‍का ङ्‌क दोहोम्‍पीक तेल हेम् खान्‍नूना खची होप्मी लागी चाम्-दूम् खेत्चीनूते।”
41006037	खोदोलोई येशूआ खस् ओरोलची, “आन्‍नाङ् ङ्‌कस्‍सो चाम्-दूम् पीयानूम्‍ते।” खोदोलोई म्सीच्‍चेचा येशू ओरोलची, “ऊई ओन्तोसर्प्आ चाम् सबेई नीस्‍चून्‍दूलूम् नाम्छेर्बूम् खाप्‍चीमाआ खेताम्सो लाईयनो खन्‍सा ऊतोङ्नाये केईका खस् चाम्-दूम् ययाम्का?”
41006038	खोदोलो येशूआ खस् ओरोलची, “आम्‍नीपी देत्‍तोई सबेई तूये? खात्‍नीना खोङ्नूम्ते।” खीक्‍का खस् खाताना खोङ्चीना येशू ओरोलची, “ङाची सबेई लो नीच्‍ची ङाःलो।”
41006039	खीक्‍काना येशूआ म्सीच्‍चेस् ओरो लना आज्ञा पीची, “खोलोङ् मीस् म्बूस्-बूस्‌ मनूम्ना गीगीप्पा सोङ् थेम्पी तोतूमीयानूम्‍ते।”
41006040	खीक्‍का खस् खाताना ईक् चून्दूलूम्-ईक् चून्दूलूम् ना ङाक्पोङ्-ङाक्‍पोङ्मी बूस् छूवाना तूवा।
41006041	खीक्‍का येशूआ मूङ्‌क ङाची सबेई लो नीच्‍ची ङाः लो लाप्‍ना साराङ्‌गाहेम् खोङू, ना नीनाम्मा ओलोनूव लअ। खीक्‍का येशूआ सबेई एक्‍ना मूङ्‌क मीस्ची हायापानूम्‍ते लचीना म्सीच्‍चेस् पीची, खोरोनाङ् मूङ्‌क नीच्‍ची ङाःसो खोलोङ् हाईपीची।
41006042	खीक्‍का मूङ्‌क चस्‍ना खोलोङ् खची बोखासा।
41006043	खोलोआ चाम् यात्चीना म्सीच्‍चेचा सबेई लो ङाःलो एत्‍ताक म्फूल् पोङ्नीच्‍ची बूखो पेप्‍तो बात्ल मची।
41006044	खोरोना मूङ्‌क सबेई चाप्‍ची ङाची हबऊ वात्‍छाची तूवा।
41006045	खीक्‍का येशूआ दावाङ् म्सीच्‍चेस् हेयोङ्माप्‍का नावादे बेथसेदापा म्होप्मी लाईस्‍पा खात्‍दोङ्नीव लची, ना येशू म्होपाक मूङ्‌क ओरोसर्प् मीस् बिदा पीची।
41006046	खोलोङ् मीस् खची खीम् पोक्‍स्‍चीना येशू म्होप्क वाङोम् मस् कोम् थेम्तो खाता।
41006047	नाम्कूर्म् हलो हेयोङ्मा क दीरीत्‍तीम् रापी तातेकाक तूवा, खोदोलो येशू क म्हाल्‍लाङ् पाखापी तूवाचा।
41006048	खोदोलो येशूआ म्सीच्‍चेस् हेयोङ्मा तोम् हायाम् गार छूवाचाक तअ, ऊदोईपीक्यालो खची सीसीर्‌ना मूर्हूऊ तोक्‍साचाक तूवा। देत्छाक सूक्‍बजेहोम्‍पी येशू म्सीच्‍चेचीम् दोक्पी दीरीत्‍तीम् थेम्-थेम् लाम्‍दूम्‍तो बाना, ना येशूआ खस् होक्‍सीचीना खाईम् पीकालो
41006049	म्सीच्‍चेचा येशू दीरीत्‍तीम् थेम्-थेम् लाम्‍दूम्‍तो बान्चाक तचीना, चाप्ये मीनाहो कीलीमोक्‍स्‍तो बसा।
41006050	ऊदोईपीक्यालो ख तचीना म्सीच्‍चेस् खोलोङ् कीसा। खोदोलोई येशूआ म्सीच्‍चेस् दावाङ् ओरोलची, “कोङ् के, कीनीनव, आत् मनूम्व।”
41006051	खीक्‍का येशू खस् तूवाक हेयोङ्मापी वोङा, खोदोलो मूर्हूऊसो यसई तेका। खोदोलो खस् छाक्‍का छूवा,
41006052	खीक्‍का खचा सबेईआ ओरोसर्प् मीस् लाईना एत्‍ताक छाक्‍काक लक्‍मी अर्थ बूजेई मान्मस्क तूवा। ऊदोईपीक्यालो खचीम् खची सानीवा लूङ्तो छोक् तूवा।
41006053	दीरीत्‍ती तरेई छूवाना येशू म्सीच्‍चेस्का गनेसरेत मीचीक थाम्‍पूपी ताबाना, खीक्‍का खचा खची हेयोङ्मा दीरीत्‍तीम् म्बरपी यूक्स्ची।
41006054	खस् हेयोङ्मापीका लत्‍ता मोरोङ् मीचा येशू छेत्‍खीची,
41006055	ना खची दोहोम्‍पीक खोलोङ् तेल्पी बूल्तो खाता, ना येशू मूङ्‍कपी तूये पीम् येन्‍ची खूङ्‌कपी मीचा तूक्खास् म्तूस्कोपी यूक्स्चीना तात्‍ची।
41006056	खीक्‍का येशू तेल्पी, सहरपी, मीस् तूस्को तेल्पी, हापी खाता, मूङ्‌कपी मीचा तूक्खास् बजार-बजारपी यूक्स्ची, ना आम् तेईमी छोछाङ् पईम् पीयीकाते पीकाना ख बन्‍ती मीची, ना आस्-आसाई म्तेईमी छो पत्‍ची खूङ्‌क खोलोङ् नखाता।
41007001	यरूशलेम सहरपीका बानाक फरिसीस् लो शास्‍त्रीस्लो येशूम् म्बर-बार बात्ल छूवा।
41007002	खीक्‍का येशूम् हेप्-हेप् म्सीच्‍चेचा खची हूः मान्सम्मो चचचीक खचा तची।
41007003	फरिसीचा लो खोलोङ् यहूदीचालो खची खूक्सू-खूलूचा मथचीक रीदूम् तोङ्ना खची हूः मान्सम्मो जा मान्चान्दोची।
41007004	खोरोनाङ् बजारपीका ताईकप्का मान्सम्चीमो खचा चईचीनो। ओन्तोदीङाङ् मा, खचा ङ्‌क तोङ्‌क ओरोतो बीन्‍नीपा रीदूम्‍सो मानेईमईची, अर्थात् थाल-खोङ्, काँसम् रोङ्-रोदाम् मान्सम्मो चाईयस्‍नो।
41007005	खन्‍सा फरिसीचा शास्‍त्रीचा येशू ओरो पीकाना तत्‍ची, “आम् सीच्‍चेचा फप्-पाचा यूक्स्थचीक रीदूम्-होदीम् ऊदोई रेप्पस्‍नोकई, ना खची हूः मान्सम्मो चईचीकई?”
41007006	खोदोलो येशूआ खस् ओरोलची, “यशैयाआ आन्‍नी चारगो लेईप्चीम् तोक्पी आछीयाक खारीबो मअ, खूङ्‍कपी ओरोना छाम्‍पा तूये, ‘ङ्‌क मीस्चा खची ङआङाङ् कोङ् सायोचोङ्मा मीयो खोदोलोई खची सानीवा ओपीका छूबूरी तूये।
41007007	मोरोछा खचा कोङ् दपो, खची सेचीवा मीचा ईचीक रीदूम्‍ङाङ्‌ के।’
41007008	आन्‍ना नीनाम्माम् आज्ञा होक्‍सीनूम्‍ना मीचा मक रीदूम्-होदूम् रेप्‍नूम्।”
41007009	खीक्‍का येशूआ खस् ओरोलची, “आन्‍ना आम्‍नी रीदूम्-होदूम् मानेई मम् लागी छेईप्-लेप् छूनीना नीनाम्माम् आज्ञा क होक्‍सीनूम्।
41007010	ऊदोईपीक्यालो मोशाआ ओरो पीकाक तूये, ‘आम्‍नी पा-मा साम्‍दी दानूम्, ना आसाई म्पा-म्माम् तोक्पी मान्‍नप् रीङ्‌ मय खूङ्‌क सेईम्‍ङा छूये।’
41007011	हेप् मीचा म्होप्मी म्पा-म्मा आन्‍चा ओपीका तोम् पर्ने रीङ्‌ ‘कूर्वान’ अर्थात् नीनाम्मापी चारेईमूतू पीक्‍दोक,
41007012	ओरोनाङ् आन्‍ना मूङ्‌क म्पा-म्माम् लागी होसोङ् ऊसो मम् पीनूम्‍नो।
41007013	ओरोना आन्‍ना आम्‍नी होप्मी तोक्साथोङ्‌क रीदूम्-होदूम् यूक्स्दीत्नूम्ना नीनाम्माम् रीङ्‌ क आफाल्‍सीङ्‌ मईनूम्। खीक्‍का ङ्‌क तोङ्‌क बीन्‍नीपा ओरोतो लक्‌ मईनूम्।”
41007014	खीक्‍का येशूआ मीस् होसोङ् म्दोक्पी काछचीना ओरोलची, “आन्‍नी खोलोआङ् ओ रीङ् येन्‍नूम्‍व ना लेस्‍नूम्‍व।
41007015	पाखाप्‍का मीस्मी गोपा वोङ्‌क रीङ्आ मीस् अशुद्ध मदूरनो, खोदोलोई मीस्मी गोङ्पीका पाखा लत्‍क रीङ्आ मीस् अशुद्ध मय। [
41007016	आस्‍मी येईम् म्नोबो तूये खन्‍सा येन्‍नूव।”]
41007017	ना येशूआ ओरोसर्प् मीस् होक्‍स्‍सीचीना खीम् गोपा वोङाकप्‍का म्सीच्‍चेचा येशू ङ्‌क पोम् ललईमी तोक्पी तत्‍ची।
41007018	येशूआ खस् ओरोलची, “ऊई आन्‍नी होसोङ् मान्छेईप्ङायो तूचाईनी? ऊई पाखाप्‍का मीस्मी म्गोपा वोङे खूङ्‌कसा मीस् अशुद्ध मईनो पीम् आन्‍ना छेत्‍नूम्‍नोयो?
41007019	ऊदोईपीक्यालो मूङ्‌क म्गोङ्पी मा, खोदोलोई म्बो गोपू वोङे, ना पाखा लत्‍खाते।” (ओरोना खसा खोलोङ् चाम् थक् शुद्ध पीकाना ईची)।
41007020	खीक्‍का येशूआ ओरोपीका, “मीस्मी म्गोङ्पीका ऊई पाखा लत्‍ते खूङ्‌कसा मीस् अशुद्ध मय।
41007021	ऊदोईपीक्यालो मीस्मी म्गोङ्पीका मान्‍नप् मीन्ताम्, तूम्‍लू लमा, खूमा, मीस् सेईम्, बीन्‍नीपा मीस्मी तोमापी मीर्वा मम्,
41007022	लोप् मम्, रई मम्‍चीम्, वालीली-काताप्‍सी नेईम्, मान्‍नप् लक्‌ मम्, नाचूर् लम्, नाछोबी मम्, देप् लोम्‍चीम्, छूलीपो मम्चीम्, ङ्‌कतोङ्‍क ओरोतो मान्‍नप् रीङ्‌ मीस्मी म्गोङ्पीका लत्‍ते।
41007023	ङ्‌क खोलोङ् मान्‍नप् रीङ्‌ मीस्मी म्गोपीका लत्‍ते, ना खूङ्‌कसा मीस् अशुद्ध मय।”
41007024	मूङ्‍कप्का पकाना येशू टुरोस लो सीदोनमीलो सहर हेम् खाता ना ईबूम् खीम्गोपी वोङा। ङ्‌क रीङ्‌ आसासो छेत्‍नून खसा मीना, खोदोलोई येशू ङ्‍कपी तूये पीम् खोलोआ छेत्‍खीची।
41007025	मोन्तोलो ईल्पो मीम्छाआ येशू मूङ्‍कपी तूये पीम् येनू मोरोङ् ताना येशूम् लोदोपू सूपोम् मअ– मूङ्‍क मीम्छाम् चीमा म्मेकछा जेजेर् आत्‍माआ लाप्‍क तूवा।
41007026	मूङ्‌क सिरियामी फोनिसियापा जन्मेई छूवाक ईबूम् ग्रीक मीम्छा तूवा। मूङ्‌क मीम्छाआ म्मेकछापी तूवाक चाप् लायोपोते पीकाना येशू बीन्ती मीयू।
41007027	खीक्‍का येशूआ ओरोपीका, “छाछामाची लाईस्‍पी सबेई चाम् पीचीते, ऊदोईपीक्यालो छाछाचीम् सबेई खेप् होम्‍छोम् नप् मा।”
41007028	खोदोलोई मूङ्‌क मीम्छाआ येशू ओरो लअ, “एई रोबू, खोदोलोई खेबासोङ्‌ छाछामाचा चईचीलो कात्‍क म्फूल्‌ची चय।”
41007029	खीक्‍का येशूआ मूङ्‌क मीम्छा ओरो लअ, “आना ओरो पीकाकसा आम् मेकछाप्का चाप् लत्‍ताना खालेताक तूये। आन् आम् खीम् खात्‍व।”
41007030	खीक्‍का मूङ्‌क मीम्छा म्खीम् खातालो म्मेकछा तूस्कोपी ईम्‍स्‍चाक छीप्‍पू खोदोलोई मूङ्‍कप्का चाप् क लत्‍ताना खालेताक तूवा।
41007031	येशू टुरोस सहरपीका लत्‍ताना सीदोन सहर छूक्‍तो डेकापोलिसमी रीम् हाम्‍लाम्‍पा गालील दीरीत्‍तीपी खाता।
41007032	खीक्‍का मूङ्‌कपी मीचा ईल्पो म्नोबोआ मान्येईप् ना मान्‍नेईप् सोमोरीजा येशूम् दोक्पी बाईची, खीक्‍का मूङ्‌क थेम्पी आम् हूः यूम्पीम् छूये पीकाना ख बीन्ती मीची।
41007033	खीक्‍का मूङ्‌क ओरोसर्प् मीस्मी रापीका म्हाल्‍ला खाईना येशूआ म्हूःम् छोक्छोमी मूङ्‌क मान्येईप् मीस्मी नोबोपा तेसू। खीक्‍काना म्हूक्पी म्थूवामीना मूङ्‍कम् म्‍लेम् पत्पी।
41007034	खीक्‍का येशूआ साराङ्‌गा हेम् खोङू ना ओरोबाईप् म्सोम्‌ थना मूङ्‌क ओरो लअ, “इफ्फाता,” अर्थात् “हलाखात्‍ते।”
41007035	मोन्तोलोङ् मूङ्‍कम् म्नोबो हला, खीक्‍का म्ङ छेल्‍लातू, ना बोक्छे-बोक्छे नेना।
41007036	“ङ्‌क आस्सो ईयानूम्‍नव,” पीकाना येशूआ खस् आज्ञा पीची। खोदोलोई येशूआ आस्-आस्ये आज्ञा पीची, मूङ्‌क मीचा जन् खची जीनतो ङ्‌कम् तोक्पी खोलोपी पची।
41007037	ङ्‌क रीङ्‌ येईप् तोदीआ हायाम् छाक्‍का छूवाना ओरोपीका, “खसा खोलोङ् रीङ्‌ नप् मक तूये। खसा म्नोबोआ मान्येईप् मीस् येईप् ना मान्‍नेईप् नेईप् मय।”
41008001	मूङ्‌क लेईपी होसोङ् ओरोसर्प् मीस् बात्ल छूवा, खोदोलोई खचीपी ऊसो चाम्-दूम् मान्तू। खीक्‍का येशूआ म्सीच्‍चेस् म्दोक्पी काछचीना ओरोलची,
41008002	“ङ्‌क ओरोसर्प् मीस् खोङोलो कोङ् हायाम् ओ सम् तूके, ऊदोईपीक्यालो कोङ्लो ङ्‌कस् तूवाक एसे सूक्‍लेई छूवा, खोदोलोई खचीपी चाम्-दूम् ऊसो मान्तू।
41008003	ङ्‌कस् माईस्ङा खची खीम् पोक्साम्दोन् ङ्‌कस्‍ने लाम्पीङ्‌ नीऊरीरी मीयस्‍ना ऊत्खाते। ङ्‌कस् हेप्-हेप्ने छूबूरीप्का ताक तूये।”
41008004	खोदोलो म्सीच्‍चेचा येशू ओरोलची, “ङ्‌क ऊसो मान्तूस्को थाम्पूपी हाप्काई सबेई ताताम्नाई ङ्‌क मीस्ची ययाम्?”
41008005	खीक्‍का येशूआ म्सीच्‍चेस् ओरो पीकाना तत्‍ची, “आम्‍नीपी देत्‍तोई सबेई तूये?” खोदोलो खचा पीका, “नूक्ची”
41008006	खीक्‍का येशूआ मूङ्‌क ओरोसर्प् मीस् बोहोपूू तूमीची, ना नूक्ची सबेई म्हूक्पी लाप्‍ना नीनाम्मा ओलोनूव लकप्‍का सबेई एक्‍ना, मीस्ची हायाछानूम्व लचीना म्सीच्‍चेची पीची, खीक्‍का म्सीच्‍चेचा मूङ्‌क सबेई ओरोसर्प् मीस् हाईछची।
41008007	खचीपी चीछा ची-चीमा ङाःसो तूवा, ना मूङ्‌क ङाःम् लागी येशूआ नीनाम्मा ओलोनूव लना खस् हान्‍छो मीची।
41008008	खीक्‍का मीचा खची बोखातो चस्‍ना एत्‍चीक म्फूल् नूक्बूखो पेप्‍तो बात्ल मची।
41008009	मूङ्‌कपी लीक् हबऊ तोदी मीस् तूवा। येशूआ मूङ्‍कस् बिदा पीचीना पोक्‍स्‍ची।
41008010	खीक्‍का येशू म्होप्क म्सीच्‍चेस्का दावाङ् हेयोङ्मापी वोङाना दलमनुथा मीचीक थाम्‍पूपी खाता।
41008011	फरिसीची येशू तूवाक थाम्‍पूपी ताना येशूलो रीङ्-छाम् मम् थालेईमची, खीक्‍का फरिसीचा येशू चाम्ची मम् पीकाना साराङ्‌गाप्‍तोका ईबूम् चीन्‍न ङोक्‍ची।
41008012	खोदोलो येशूआ ओऊसूम् लना ओरोपीका, “ङ्‌क दूङ्पीकचा ऊनाई चीन्‍न लामची? आछीयाङ्, कोङा आन्‍नी लोयान्‍नी ङ्‌क दूङ्पीक आसासो चीन्‍न तोदूर्‌नूम्‍नो।”
41008013	खीक्‍का येशूआ मूङ्‍कस् होक्‍सीची, ना हेयोङ्मापी वोङाना नावादे मेक्सा खाता।
41008014	म्सीच्‍चेचा खची साथपी सबेई खूर्म् मात्‍यूक्स्चीक तूवा, ना हेयोङ्मापी तूवालो खचीपी ईबूम्ङाङ् सबेई तूवा।
41008015	खीक्‍का येशूआ म्सीच्‍चेस् ओरो लचीना वाछे लईची, “आन्‍नी फरिसीचीम् खमीर लो हेरोदमी खमीरपीकालो होस् तूवानीव।”
41008016	खोदोलोई म्सीच्‍चेचा ईपी सबेई मान्तूक छेत्‍ना येशूआ केई ओरो लईचायाक लोलना खची होप्-होप्‍पी रीङ्-छाम् मची।
41008017	येशूआ म्सीच्‍चेचा ओरोपीक्‍चाई पीम् रीङ्‌ छेत्‍ना खस् ओरोलची, “आम्‍नीपी सबेई मान्तू पीक्‍नीना ऊदोई आन्‍ना रीङ्-छाम् मचाईनूम्? ऊई आन्‍ना होसोङ् तईनूम्नोयो ना बूजेई मईनूम्नोयो? ऊई होसोङ् आम्‍नी सानीवा लूङ्तो छोक्ङायो तूचाई?
41008018	ऊई आम्‍नी मूक्स् तूनासो आन्‍ना तईनूम्‍नोयो? ऊई आम्‍नी नोबो तूनासो आन्‍ना येन्‍नूम्‍नोयो? ऊई आन्‍ना मीन्चाईनूम्नोयो?
41008019	कोङा ङाची सबेई मूङ्‌क ङाक् हबऊ मीस्मी रापी एकूना, देक्बूखोई म्फूल् आन्‍ना बात्लमनूम्क तूवा?” खोदोलो म्सीच्‍चेचा पीका, “पोङ्नीस्बूखो।”
41008020	“खीक्‍का मूङ्‌क नूक्ची सबेई लीक् हबऊ मीस्मी रापी हासू, ना आन्‍ना देक्‍बूखोई म्फूल् बात्ल मनूम्?” खोदोलो म्सीच्‍चेचा ख ओरोलची “नूक्बूखो।”
41008021	येशूआ खस् ओरोलची, “ऊई आन्‍ना होसोङ्‌यो बूजेईमईनूम्नो?”
41008022	खीक्‍काना येशू बेथसेदापी बाना, ना मूङ्‌कपी मीचा ईल्पो कोमूक्पा येशूम् दोक्पी बाईची, ना मूङ्‌क पतीपीकाते पीकाना येशू बीन्ती मीची।
41008023	येशूआ मूङ्‌क कोमूक्पा म्हूक्पीका लाप्‍ना तेल्पीका बीन्‍नी पाखा खाईयू, ना मूङ्‍कम् मूक्स्पी म्थूवा तेईपी खीक्‍का म्थेम्पी म्हूः यूक्स्‍ना खसा मूङ्‌क कोमूक्पा ओरो पीकाना तत्‍तू, “ऊई आना ऊचीई तययो?”
41008024	खोदोलो मूङ्‌कसा म्बर-बार खोङ्ना ओरोपीका, “कोङा मीस् सीछो तोङ्ना लाम्‍दूम्‍चाईक तूयो।”
41008025	खीक्‍का होसोङ् येशूआ मूङ्‍कम् मूक्स् थेम्पी म्हूः यूक्सू, ना मूङ्‌कसा म्मूक्स् यामीक मान्ममो खोङ्च खोदोलो मूङ्‍कम् म्मूक्स् हला ना खोलोक थक् छेङ्‌गा तअ।
41008026	खीक्‍का येशूआ मूङ्‌क तेल् होम्पी मान्वोमो आम् खीम् खात्‍व लना पोक्‍सू।
41008027	येशू म्सीच्‍चेस्का कैसरिया फिलिप्पीम् तेल् मेक्‍सा खाता। लाम्‍पी खात्‍चालो खसा म्सीच्‍चेस् ओरो पीकाना तत्‍ची, “मीचा ऊई पीके कोङ् आसे?”
41008028	खोदोलो खचा येशू ओरो पीकाना ङरी आन्‍ची, “हेप्पा पीके, ‘बप्‍तिस्मा पीप् यूहन्‍ना।’ हेप्पा पीके ‘एलिया,’ खोरोनाङ् बीन्‍नीपा पीके ‘खारीबो मप्चीप्क ईल्पो’।”
41008029	खीक्‍का येशूआ म्सीच्‍चेस् ओरो पीकाना तत्‍ची, “खोरोदोक आन्‍ना क ऊई पीक्‍नी, कोङ् आसे?” खोदोलो पत्रुसआ ङरी आत्ना ओरोपीका, “आन् ख्रीष्‍ट तूये।”
41008030	ना येशूआ म्सीच्‍चेस् ङ्‌क रीङ्‌ आस्‍पीसो पानून्‍नूव पीकाना आरेई मची!
41008031	येशूआ म्होप्मी तोक्पी म्सीच्‍चेस् ओरोना ईची, “मीस्मी छाआ हायाम् देप् दूक्वा तेम् बोक्से ना धर्म-सेचीपोचा, देप्‍क पूजारीचा ना शास्‍त्रीचा इन्कार मईची, खीक्‍का सेतची। खोदोलोई होसोङ् ख सूक्‍लेई दोस्पी ऊस्पके।”
41008032	ओरोना ङ्‌क रीङ्‌ येशूआ बोक्छे-बोक्छे पीका। खोदोलोई पत्रुसआ मूङ्‌क रीङ्‌ येन्‍ना येशू ईक् हेम् खाईना ओन्‍तोङ्‌क रीङ्‌ मनते पीक्‍तो वाछेलईयू।
41008033	खोदोलोई येशू आन्‍चीना म्सीच्‍चेस् खोङू, खीक्‍का ओरोलना पत्रुस वोकू, “ए शैतान, ओपीका लत्‍ताना खात्‍ते, ऊदोईपीक्यालो आम् सानीवा नीनाम्मा लाम्‍पाक मा, खोदोलोई मीस् लाम्‍पाक तूये।”
41008034	खीक्‍का येशूआ म्सीच्‍चेचीम् साथपी ओरोसर्प् मीस् म्होप्मी दोक्पी काछचीना खस् ओरोलची, “मीचा कोङ्लो लाम्‍दूम् ना ओ सीच्‍चे छूम् लन्‍ची मईचीदोक, खसा लाईस्पी म्होपा-म्होप् सम्तूमा मीम् होन्येन्चीनू, खीक्‍का सीम् बोक्स्दोसो सीम् लागी तयार छूनूना म्होप्मी म्क्रूस खूर्‌नूना ओ दोस्-दोस् लाम्दूम्नूव।
41008035	ऊदोईपीक्यालो आसाई म्सोम् लेन्‍चानू पीम् लन्‍ची मय, खूङ्‌कसा मूङ्‌क तयनो, खोदोलोई ओ लागी लो जीनप् रीदाम्मी लागीलो म्सोम् पीप्‍आ मूङ्‌क तय।
41008036	ऊदोईपीक्यालो मीचा चार म्हूक्पी मईना म्‍आत्माक मास्दीतदोक खम् ऊई फाइदा तूये?
41008037	मास्दीतक आत्‍मा होसोङ् ऊसाई आईम् दूर?
41008038	ङ्‌क तूम्‍लू लप् ना मोऊपो दूङ्पी आसे ओपीका लो ओ रीङ्पीकालो म्ङईम् लये, मीस्मी छासो पामी साम्दीखापी पवित्र नीनाम्माम् रीदाम् पोक्चीका यूलो खस् ओ होप्मी पीम् म्ङईम् लये।”
41009001	खीक्‍का येशूआ मूङ्‍कस् ओरोलची, “आछीयाङ्, कोङा आन्‍नी लोयान्‍नी, ङ्‍कपी थोरेप्दीप् हेप्-हेप् तूये, खचा नीनाम्माम् चारखम् देप् राःरापी ताईक मान्तोम् सम्‍मो सीनो।”
41009002	खूङ्‌कम् तूक्लेई दोस्पी येशूआ पत्रुस, याकूब ना यूहन्‍ना म्साथपी खाईचीना ईबूम् रेप्पा कोम् थेम्पी खाता। खूङ्‌कपी खस्ङाङ् तूवा, खोदोलो खची दोक्पी येशूम् ङाली फात्‍ता।
41009003	खीक्‍का येशूम् म्तेई लाङ्लाङ्पा ना ओम्‍लोलोयोक छूवा, खूङ्‌कतो ओम्‍लोलोयोकन् ङ्‌क चारपी आसासो सप्‍पना मदूरनो।
41009004	मूङ्‍कपी एलिया लो मोशालो येशूम् दोक्पी खोमन्‍चीना खचा येशूलो रीङ्-छाम् मचचीक तूवा।
41009005	खीक्‍का पत्रुसआ येशू ओरो लअ, “सेचीपो, केई ङ्‍कपी तूयीक हायाम् नप् छूवा। केईया ङ्‍कपी सूप्‍ची तूस्को खीम् बोबूयाम्, ईबूम् आम् लागी, ना ईबूम् मोशाम् लागी खीक्‍काना ईबूम् एलियाम् लागी।”
41009006	खस् हायाम् कीसाकसा ऊई पीम् पर्नेई खूङ्‌क रीङ्‌ खचा मान्लेची।
41009007	खीक्‍का मोम् यूवाना खस् देप्‍खीची, खीक्‍काना मूङ्‌क मोम्पीका ईबूम् साल्म् लत्‍ताक खचा येन्‍ची, खूङ्‌क साल्‍म् ङ्‍कतोङ्‌क तूवा, “ङ्‌क कोङा हायाम् नतोक ओ छा, खसा पीक्‍क रीङ् आन्‍ना येन्‍नूम्‍व।”
41009008	खीक्‍का खचा दावाङ् खची बर्‌बार् खोङ्चीलो खची साथपी येशूङाङ्‌ तची बीन्‍नीपा आस्‍सो मान्तोक्ची।
41009009	खस् कोम् थेम्तोका यूवाचालो येशूआ म्सीच्‍चेस्, “मीस्मी छा सीना ऊस्‍पक्‍नोक सम्‍मो आन्‍ना कोम् थेम्तो तानूम्क रीङ् आस्‍सो ईयानूम्‍नव” लचीना आज्ञा पीची।
41009010	खूङ्‌क रीङ्‌ खचा खची सानीवापीङ्‌ यूक्स्ची, खीक्‍का सीम्‍ना ऊम्‍पोम् पीक्‍याक ऊई हाई पीकाना खची होप्-होप्‍पी रीङ्-छाम् मची।
41009011	खीक्‍का खचा येशू तत्‍ची, “ऊदोई शास्‍त्रीचा लाईस्‍पी एलिया ङ्‌क चारपी यूम् छूये पीके?”
41009012	येशूआ खस् ओरोलची, “खोलोक थक् होसोङ् चोचूम् लागी आछीयाङ् एलिया लाईस्‍पी यूम् छूये। खोदोलोई ऊदोई मीस्मी छाआ हायाम् दूक्‍वा तेम्बोक्से ना बीन्‍नीपा मीचा नत्‍तस्‍नो पीम् धर्मसूम्बऊपी छाम्‍पा तूकई?
41009013	खोदोलोई कोङा आन्‍नी लोयान्‍नी, एलिया लाईस्‍पीङ् यूवातेक्‍क तूये, ना खम् तोक्पी छाम्‍पा तोङ्नाङा मीचा ऊई मीना खूङ्‌कतोङ्‌ मची।”
41009014	खस् बीन्‍नीपा म्सीच्‍चेस् तूवाक थाम्‍पूपी आत्‍तालो म्सीच्‍चेस् ओरोसर्प् मीचा ऊर्‌दीत्‍चीक ना शास्‍त्रीस्‍चा खस्का रीङ्-छाम् मचचीक खचा तची।
41009015	ओरोसर्प् मीचा येशू तखीची मोरो हायाम् छाक्‍का छूवा, ना येशूम् दोक्पी बूल्तो खाताना ख सेवा छची।
41009016	येशूआ म्सीच्‍चेस् तत्‍ची, “ङ्‌कस्‍का आन्‍ना ऊमी तोक्पीई रीङ्-छाम् मचानूम्क तूवा?”
41009017	खोदोलो ओरोसर्प् मीस्मी हाम्‍पीका ईल्पोआ ङरी आत्‍ना ओरोपीका, “सेचीपो ओ चारछा जेजेर् आत्‍माआ लाप्‍ना नेईमान्दूर्प् मक तूये, ना आम् दोक्पी तातूक तूये।
41009018	मूङ्‌कसा लापतोलो, मूङ्‌क बोहोपूू दाप्स, ना म्जाजाबूल्म् खप, खीक्‍का म्काङ् कीरीक्‍तो चईना कोकोर् छूये। खन्‍सा कोङा आम् सीच्‍चेची मूङ्‌क चाप् आत्‍मा लायोपोनीते पीकोना बीन्ती मीयूची, खोदोलोई खचा लाईमान्‍दूर्‌ची।”
41009019	खोदोलो येशूआ खस् ओरोलची, “ए नीनाम्मापी विश्‍वास मान्मप् दूङ्चे, कोङ् आन्‍नीस्‍का हादेसम्‍मोई तूवो? आम्‍नी विश्‍वास मान्तूक देईओ तेम्‍मा? मूङ्‌क चारछा ओ दोक्पी बायानूम्ते।”
41009020	खचा मूङ्‌क चारछा येशूम् दोक्पी बाईची। खोदोलो मूङ्‌क चाप् आत्‍माआ येशू तअ मोरोङ् मूङ्‌क चारछा लाछार्-पाछार् मना बोहोपूू दाप्सू, खीक्‍का मूङ्‌क म्जाजाबूल्म् खप्‍तो पूलूलूऊ मन्ची।
41009021	येशूआ मूङ्‌क चारछामी म्पा, “हाल्‍लोयीकाई ङ्‌क ओन्‍तोङ्‌ छूवाकई?” पीकाना तत्‍तू। खोदोलो मूङ्‌कसा पीका “म्साहीछापूकाङ् छूवाक।
41009022	ङ्‌क चारछा सेईम् मीन्‍नना मूङ्‌क चाप्‍आ म्खेप्क-खेप् मीः पू ना काऊपू होक्‍स। आना नमीदूरदोक केईका सम्‍तूमा मीयीकाना बईछोक्सीकाते।”
41009023	येशूआ ओरोपीका, “ ‘आना दूरयो!’ पीक्‍ना ऊई पीक्‍कई? नीनाम्मापी विश्‍वास मप्मी लागी खोलोङ् छूदूर।”
41009024	मोन्तोलो दावा मूङ्‌क चारछामी म्पा बसाना ओरोपीका, “कोङा विश्‍वास मूयो। आना ओ छा नमीदूर, ओ विश्‍वास पमीम् लागी कोङ् बोछोक्‍सोते।”
41009025	खीक्‍का ओरोसर्प् मीस् येशू तूवाक हेम् बूल्तो बानाक तना खसा मूङ्‌क जेजेर् आत्‍मा ओरो पीकाना हायाम् सोतो राङ्‌ङू, “आन् मान्‍नेईप् ना मान्येईप् जेजेर् आत्‍मा, कोङा आज्ञा मूयोना आन् लोयान, मूङ्‌क चारछाप्‍का लत्‍ताना खालेत्‍ते ना हाल्‍लोसो मूङ्‌कपी आन्‍वोनते।”
41009026	खीक्‍का ओरोसोतो बतो मूङ्‌क चारछा हायाम् सार लाछार-पछार मना मूङ्‌क आत्‍मा लत्‍ता, ना मूङ्‌क चारछा मेलोङ्-कोलोङ् छूवाखाता, खोदोलो ओरोतो मीचा मूङ्‌क सीयाकई मीना।
41009027	खोदोलोई येशूआ मूङ्‌क म्हूक्पीका लाप्ना दावा पकू, खोदोलो मूङ्‌क हूचू-लाचू पका।
41009028	खीक्‍का येशू खीम् गोपा वोङा खोदोलो म्सीच्‍चेचा सूपीछा ख ओरो पीकाना तत्‍ची, “केईका ऊदोई मूङ्‌क चाप् आत्मा लाईम् मान्दूर्‌यीकाकई?”
41009029	येशूआ म्सीच्‍चेस् ओरोलची, “ङ्‌क खाल्कन् वाङोम् मयाम्नाङाङ्‌ लाईदूराम्, बीन्‍नीपा ऊसासो लाईदूराम्‍नो।”
41009030	मूङ्‍कप्का लत्‍ताना येशू म्चीच्‍चेस्का गालीलहेम् छूक्‍तो खाता। खोदोलोई येशूआ ङ्‌क रीङ्‌ आसासो छेत्‍नून मीनाक तूवा,
41009031	ऊदोईपीक्यालो येशूआ मोन्तोलो म्सीच्‍चेची सेचीवा पीचचीक तूवा। खोदोलो येशूआ म्सीच्‍चेस् ओरोलची, “मीस्मी छा मीस्मी हूक्‍पी छूये, ना खचा सेतची खोदोलोई सेतस्‍क सूक्‍लेई दोस्पी होसोङ् ऊस्पके।”
41009032	खोदोलोई येशूआ पीकाक रीङ्‌ खचा बूजेई मान्मची, खोदोलोई होसोङ् तईम् क कीसा।
41009033	येशू म्सीच्‍चेस्का कफर्नहुमपी बाना ना मूङ्‌कपी ईबूम् खीम्पी तूवालो येशूआ म्सीच्‍चेस् ओरो पीकाना तत्‍ची, “लाम्‍पा आन्‍ना ऊमी तोक्पी रीङ्-छाम् मचानूम्क तूवा?”
41009034	खोदोलो म्सीच्‍चेस् वाये तूवा, ऊदोईपीक्यालो लाम्‍पा खचा, “केई तूयेक तोदीपी दूङ् देप् आसे?” लोलना खची होप्‍पी रीङ्‌ मचचीक तूवा।
41009035	येशू तोतूवाना पोङ्नीप्पोङ् म्सीच्‍चेस् काछचीना ओरोलची, “आस्‍कसाई लाईस्‍पी छूम् सानीवा मय खूङ्‌क दूङ् दोस्पी ना खोलोमी सूसो मप् छूम् छूये।”
41009036	खीक्‍का येशूआ ईल्पो चीमा छाछामा बाईना म्सीच्‍चेचीम् रापी यूक्सू, ना खसा मूङ्‌क म्बोगोपी यूक्स्‍ना म्सीच्‍चेस् ओरोलची,
41009037	“आस्कसाई ङ्‌क चीमा छाछामाचीप्क ईल्पो ओ नीङ्पी सम्‍तूमा मीय खूङ्‌कसा कोङ्‌ङा सम्तूमा मीयोक छूये। खोरोनाङ् आस्कसाई कोङ् सम्तूमा मीयो खूङ्‌कसा कोङ् मा खोदोलोई कोङ् पोप् साम्‍दी दयक छूये।”
41009038	यूहन्‍नाआ ख ओरो लअ, “सेचीपो, ईल्पो मीचा आम् नीङ्पी चाप् आत्‍मा लात्‍चक केईका तम्का, ना केईका मूङ्‌क चाप् आत्‍मा लाईम् माम्पीयूम्का, ऊदोईपीक्यालो मूङ्‌क केईलो लाम्‍दूप् मीस् मा।”
41009039	खोदोलो येशूआ खस् ओरोलची, “मूङ्‌क रापानूम्नते, ऊदोईपीक्यालो ओ नीङ्पी राःराम् लक्‌ मप्‍आ ओ तोक्पी मान्‍नप् नेन्‍नो।
41009040	आसे ई ऊल्‍लोङ्पी मान्तू, मूङ्‌क ई लाम्‍पाङ्‌ तूये।
41009041	ऊदोईपीक्यालो आछीयाङ् कोङा आन्‍नी लोयान्‍नी, आसाई आन्‍नी ख्रीष्‍टमी पीक्‍ना ओ नीङ्पी ऊक्खोङ्‌ काऊ दूम् पीनीदोक, खसा तोम् पर्ने पूनाऊनी तय।
41009042	“आस्‍कसाई ओपी विश्‍वास मप् दूङ् चीमाछा मोऊ ममीय, मूङ्‍कन् बरू ईबूम् देप्पा खूरूऊलूङ्‌ म्पईपी काम्‍ना मूङ्‌क दीरीत्‍तीपू होम्‍लाम् दूङ् नप् छूवावा।
41009043	खोरोनाङ् आम् हूःआ मोऊ ममीदोक मूङ्‌क रूप्‍ना होक्स्लात्‍ते। नीत्ची हूःलो नरकपूक हाल्‍लोसो मान्सीप् मीःपू खाईम्पीकान् ईबूम् हूःमान्‍दी हाल्‍लोसो मान्याईप् रीराम‍पी खाईम् दूङ् नप् छूये। [
41009044	नरकपूने ना पूछो सीये ना मीःङा सीये]
41009045	आन् आम् लोङ्आ मोऊ ममीदोक मूङ्‌कसो रूप्‍ना होक्स्लात्‍ते, नीच्‍ची लोङ्लो नरकपू खाईम्पीका लोङ्‌मान्‍दी हाल्‍लोसो मान्याईप् रीराम‍पी खाईम् आम् लागी दूङ् नप् छूये। [
41009046	नरकपूने ना पूछोङ् सीये, ना मीःङा सीये]
41009047	खोरोनाङ् आम् मूक्सा मोऊ ममीदोक मूङ्‌क लात्दीत्‍ते। नीच्‍ची मूक्स्लो नरकपू खाईम्पीका ईबूम् मूक्स् मान्दी नीनाम्माम् चारखम्पी खाईम् दूङ् नप् छूये।
41009048	नरकपूने ना पूछोङ् सीये ना मीःङा सीये।
41009049	खोलोङ् मीस् मीःलाम्पाङ् खारेई छूये।
41009050	“रूम्‍आ खोलोङ् चानप् मय, खोदोलोई रूम्पी रूम् लईनोदोक मूङ्‌क ऊसाई कोक् मय? खूङ्‌क तोङ्नाङा आन्‍ना आम्‍नी होप्-होप्पी रूम् यूक्सानूम्, ना खोलोङ्लो तङ्नीना तूवानीव।”
41010001	मूङ्‍क थाम्‍पूप्‍का लत्‍ताना येशू यर्दन योऊमी नावादे यहूदिया मीचीक थाम्‍पूपी खाता ना मूङ्‍कपासो ओरोसर्प् मीस् बात्ल छूवा, खीक्‍का येशूआ खस् लाईस्पीक तोङ्नाङ् सेचीवा ईची।
41010002	फरिसीस् येशूम् दोक्पी बानाना ख चाम्चीपी मम् लागी तत्‍ची, “ऊई मीचा म्तोमा फार्सी पीम् नईयो?”
41010003	येशूआ खस् ङरी आत्‍ना ओरोलची, “मोशाआ आन्‍नी ङ्‌क रीङ्मी तोक्पी ऊई आज्ञा पीयानी?”
41010004	खचा ओरोपीका, “मीचा फार्सी पीलम् ईबूम् छाप्दाम् छाप्‍पना म्तोमालो फार्सी छूम् दूर पीकाना मोशाआ पीकाक तूये।”
41010005	खोदोलोई येशूआ खस् ओरोलची, “आम्‍नी गोङ् लूङ्तोङ्‌क खोङ्ना मोशाआ आन्‍नी ङ्‌कतोङ्‌क आज्ञा छापापानीक के।
41010006	खोदोलोई नीनाम्माआ केछे सून्‍मापू मीस् लोलीस्‍लोङ्‌ खस् मीम्छा लो वात्‍छालोङ्‌ लोलीस्‍सू।
41010007	‘खन्‍सा मीचा म्पा-म्मा होक्‍सीयना म्तोमालो तङ्चाये,
41010008	खीक्‍का मूङ्‌क नीप्पो मीस् ईक् गाम्‍ङा छूये।’ हन्‍ना खस् नीस्गाम् मा, खोदोलोई ईक् गाम्‍ङा छूये।
41010009	ओरोना नीनाम्माआ खस् ईबूम् गाम् तोङ्नाङ् बोबूईचीक तूये, खन्‍सा बीन्‍नीपा मीचा खस् होन्‍ये लमीचीनूनव।”
41010010	खीम्पी खस्ङाङ् तूवालो म्सीच्‍चेचा येशू होसोङ् ङ्‌क रीङ्मी तोक्पी तत्‍ची।
41010011	येशूआ म्सीच्‍चेस् ओरोलची, “आसाई म्तोमा होक्‍सीयना बीन्‍नीपा मीम्छालो सूर् मय, मूङ्‌कसा लाईस्‍पीक म्तोमाम् ऊल्‍लोङ्पी तूम्‍लू मय।
41010012	खीक्‍का मीम्छाआसो म्तूप्पो होक्‍सीयना बीन्‍नीपा वात्‍छालो सूर् मईदोक, मूङ्‌कसासो लाईस्पीक म्तूप्पोम् ऊल्‍लोङ्पी तूम्‍लू मईक छूये।”
41010013	मीस्चा खची छाछामाची येशूआ पतीपीयीकानू मीनाना खम् दोक्पी बाईची, खोदोलोई म्सीच्‍चेचा खस् राङ्ची।
41010014	खोदोलोई मूङ्‌क तना येशू म्छूली काता, ना म्सीच्‍चेस् ओरोलची, “छाछामाची ओपी बाईम् पीयानूम्‍ते, रापानूम्‍नव, ऊदोईपीक्यालो नीनाम्माम् चारखम् ङ्‌क तोङ्‌क चीमीङा के।
41010015	आछीयाङ् कोङा आन्‍नी लोयान्‍नी, आस्‍कसाई नीनाम्माम् चारखम् ईबूम् चीमा छाछामाआ तोङ्ना लापनो, खूङ्‌क हाल्‍लोसो नीनाम्माम् चारखम्‍पी वोङ्नो।”
41010016	खीक्‍का येशूआ छाछामास् म्बोगोपी यूक्सू, ना खची थेम्पी म्हूःयूक्स्‍ना आसीक पीची।
41010017	येशू लाम्‍पी खात्‍चालो, ईल्पो मीस् बूल्तो बानाना येशूम् लाईस्‍पी खून्जूलना ख तत्‍तू, “ए नप् सेचीपो, हादेसो मान्याईप् रीराम तोम् लागी कोङा ऊई मम् छूये?”
41010018	येशूआ मूङ्‌क ओरो लअ, “आना ऊनाई कोङ् नप् सेचीपो पीक्‍ना पीके? ईबूम् नीनाम्माप्का बीन्‍नीपा आस्‍सो नप् मान्तू।
41010019	आना नीनाम्माम् आज्ञाने छेत्‍त– मीस् सेईम् छूनो, तूम्‍लू लम् छूनो, खूम् छूनो, वालीली नेईम् छूनो, मीस् थगेई मम् छूनो, होप्‍मी पा-मा साम्‍दीखा दोम् छूये।”
41010020	मूङ्‌क मीचा येशू ओरो लअ, “सेचीपो, ङ्‌क खोलोङ् कोङा ओ साहीछापूकाङ्‌ मतो थोङोक तूये।”
41010021	मूङ्‌क मीस् येशूआ खोङू, खीक्‍का सम्‍तूमा मीना ओरो लअ, “आना होसोङ् ईबूम् रीङ्‌ मम् छूये। खात्‍व, ना आम् होप्‍मी तूक तोदी खोलोक थक् खेईमना छूक्‍सीप्‍ची हाईपीचीते, ना आना साराङ्‌गाप्‍तो दाचाम् तय। खीक्‍का बान्‍ना ओदोस्-दोस् लाम्दूमाते।”
41010022	खोदोलोई मूङ्‌क रीङ्आ खम् म्ङाली ऊदादा छूवा ना मूङ्‌क म्सानीवा चाईतो खालेता, ऊदोईपीक्यालो मूङ्‌कमी ओरोतो म्दाचाम् तूवा।
41010023	खीक्‍का येशूआ म्बर-बार खोङ्ना म्सीच्‍चेस् ओरोलची, “होङ्पोक् मीस् नीनाम्माम् चारखम्‍पी वोम् हायाम् गार छूये।”
41010024	येशूआ पीकाक ङ्‌क रीङ्पी म्सीच्‍चेस् छाक्‍का छूवा। खोदोलोई येशूआ म्सीच्‍चेस् होसोङ् ओरोलची, “ए छाछामाचे, होप्‍मी दाचाम्पी सानीवा यूप् खोलोङ् मीस् नीनाम्माम् चारखम् गोपी वोम् हायाम् गार छूये।
41010025	होङ्पोक् मीस् साराङ्‌गाप्‍तो खाईम्पीकान्, बरू ऊँट छामेईमी गेईलाम्पा वोम्खाम् दूङ् सजील छूये।”
41010026	खीक्‍का खस् छाक्‍का छूवा ना येशू तत्‍ची, “खोरोदोन् आसाई लेन्‍चादूर?”
41010027	येशूआ म्सीच्‍चेस् खोङ्चीना ओरोपीका, “ङ्‌क मीस्पीका छूदूरनो खोदोलोई नीनाम्माम् लागी गार मान्तू, ऊदोईपीक्यालो खोलोङ् रीङ्‌ नीनाम्मापी छूदूर।”
41010028	पत्रुसआ येशू ओरो लअ, “खोङ्ते, केईका खोलोङ् होक्‍सूयूम्‍काना, आम् दोस्-दोस् लाम्‍दूमीकाक तूये।”
41010029	खोदोलो येशूआ ओरोपीका, “आछीयाङ् कोङा आन्‍नी लोयान्‍नी आसाई ओ नीङ्पी लो जीनप् रीदाममी लागीपीलो म्खीम्-नाम्, म्बूस्-म्नास्, म्नेछोची, म्पा-म्मा, म्छास् खीक्‍का म्थाम्पूवार होक्सीय,
41010030	मूङ्‌कसा सतावटलो ईतोतो ईक् चून्दूलूम् गुणा दूङ्देतो खीम्-नाम्, म्बू-म्ना, म्नेछोची, म्पा-म्मा, छामाई थाम्‍पूवार् ङ्‍क नाम्‍लापी तय, खीक्‍का ताईक दूङ्पी हाल्‍लोसो मान्याईप् रीराम तय।
41010031	लाईस्‍पी छूक् दोस्पी छूये, ना दोस्पी छूक् लाईस्‍पी छूये।”
41010032	खस् यरूशलेम मेक्सा खात्‍चालो येशू म्सीच्‍चेचीम् लाईस्-लाईस् लाम्दूमाचाक तूवा। खोदोलो म्सीच्‍चेस् छाक्‍का छूवा, खीक्‍का म्दोस्-दोस् खाईप्‍चाप्‍ची हायाम् कीसा। खीक्‍काना येशूआ पोङ्नीप्पो म्सीच्‍चेस् ईक् हेम् खाईचीना म्होप्पी छूम् होक् रीङ्‌ येईमीची।
41010033	खसा ओरोपीका, “खोङ्नूम्व, केई यरूशलेम खातीचाया। मूङ्‌कपी तातेकेकप्‍का मीस्मी छा देप् पूजारीचीम् ना शास्‍त्रीचीम् हूक्‍पी छूये खीक्‍का खचा येशू सीम् दण्ड पीयची ना बीन्‍नीपा जातिचीम् हूक्‍पी लेईछयची।
41010034	खीक्‍का खचा सेस्‍वा मीयची, थूवा दयची, कोर्राआ केरची ना सेतची। खूङ्‍कम् सूक्‍लेईपी ख होसोङ् ऊस्पके।”
41010035	जब्‍दियामी नीप्पो म्छास्, याकूब लो यूहन्‍नालो येशूम् म्दोक्पी बानाना ओरोलची, “सेचीपो, कास्का ऊई ङोक्‍चूका खूङ्‌क आना मीयापाचीकाते पीम् लन्‍ची मईचूका।”
41010036	खोदोलो येशूआ खस् तत्‍ची, “आम्‍ची लागी कोङा ऊई मीम्पीम् आम्‍ची लन्‍ची तूये?”
41010037	खचा येशू ओरोलची, “आम् साम्‍दीखाम् चारखम्‍पी कास्का ईल्पो आम्‍चूप्‍ला ना ईल्पो आम् पाङ्ला तूम् पीयाचीकाते।”
41010038	खोदोलो येशूआ खस् ओरोलची, “ऊई ङोक्‍चाईचू खूङ्‌क आन्‍चा छेत्‍चूनो। ऊई कोङा दूक्वामी पोङ्‌कीरीम्‍पीका दूङो, खूङ्‌क आन्‍चा दूम् दूरचूयो? खूङ्‌क तोङ्नाङा कोङा लापूक बप्‍तिस्मा आन्‍चा लाप्‍दूरचूयो?”
41010039	खोदोलो खचा ओरोपीका, “कास्का दूर्‌चूका।” येशूआ खस् ओरोलची, “कोङा दूङोक दूक्वाम् पोङ्‌कीरीम्‍पीका आन्‍चा दूङ्चू, ना कोङा लापूक बप्‍तिस्मा आन्‍चा लाप्‍चू।
41010040	खोदोलोई ओ चूप्‍ला लो ओ पाङ्लालो तूम् कोङा पीम् मा। ङ्‌कन् आस्-आस्‍मी लागीई थीक्‍का मम्पा तूये, खूङ्‌कचाङाङ्‌ मूङ्‌कपी तूम् तयची।”
41010041	खूङ्‍क येन्‍चीना ईक्पोङ् म्सीच्‍चेची याकूब लो यूहन्‍नाप्कालो खची छूली काता।
41010042	खीक्‍काना येशूआ खोलोङ् म्दोक्पी काछचीना ओरोलची, “आन्‍ना छेत्नूम् चारपी बीन्‍नीपा जातिचीपी हक्‌ तोप्‍चा मूङ्‍क खोलोङ्पी हक्‌ तोक्‍सची। खीक्‍का खची देप्-देप्‍चा खचीपीसो हक्‌ तोक्‍सची।
41010043	खोदोलोई आम्‍नीपी खोरो छूनो। आम्‍नीपी आसाई देप् छूम् सानीवा मय, मूङ्‌क आम्‍नी सूसोमप् छूम् छूये।
41010044	खीक्‍का आम्‍नीपी आसाई लाईस्‍पी छूम् सानीवा मय खूङ्‌क खोलोमी सूसो मप् छूम् छूये।
41010045	ऊदोईपीक्यालो मीस्मी छा ङ्‌क चारपी सूसो तोम् लागी मा, खोदोलोई सूसो मस् ना ओरोतो मीस्मी छुट्काराम् दाम् पीम् लागी ना म्सोम् पीस् यूवाक तूये।”
41010046	खीक्‍का खस् यरीहो सहरपी बाना, खीक्‍का येशू म्सीच्‍चेस्का ना ओरोसर्प् मीस्चीका खात्‍चालो ईल्पो ङोक्‍तीप् कोमूक्पा तिमैमी छा बारतिमै लाम्‍मी चाखेम्पी तूवाचाक तूवा।
41010047	मोन्तोलो मूङ्‌कसा ख नासरतपीक येशू पीम् येनू, खीक्‍का ओरोसोतो बतो ओरोपीका, “ए दाऊदमी छा येशू कोङ् आना सम्‍तूमा मीयोते।”
41010048	खोदोलो ओरोतो मीचा मूङ्‌क वाये तूवाते पीकाना राङ्ची। खोदोलोई मूङ्‌क हायाम् सार बतो ओरोपीका, “ए दाऊदमी छाङा, कोङ् आना सम्‍तूमा मीयोते।”
41010049	खोदोलो येशू थोरेपाना ओरोपीका, “मूङ्‌क काछानूम्‍ते।” खीक्‍का खचा मूङ्‌क कोमूक्पा ओरो लचीना काछची, “बल मना पक्‍ते, येशूआ आन् काछईचाये।”
41010050	खीक्‍का मूङ्‌कसा म्खास्तो होक्स्लात्ना दावा पकाना येशूम् दोक्पी बाना।
41010051	खीक्‍काना येशूआ मूङ्‌क ओरो लअ, “आना ऊई मीने, आम् लागी कोङा ऊई मीम् पीयान्?” खोदोलो मूङ्‌क कोमूक्पाआ येशू ओरो लअ, “सेचीपो कोङा ओ मूक्सा तूनू।”
41010052	खीक्‍का येशूआ मूङ्‌क ओरो लअ, “पक्ना खात्‍ते। आम् विश्‍वासआ आन् नखाताक तूये।” खोन्तोलोङ् मूङ्‌कसा म्मूक्सा तअ, खीक्‍का येशूम् दोस्-दोस् लाम्‍दूमा।
41011001	येशू म्होप्मी सीच्‍चेस्का यरूशलेममी दोक्पीक जैतुन कोम्मी चाखेम्‍पीक बेथफागे लो बेथानियालो मीचीक थाम्‍पूपी बाना ना येशूआ नीप्पो म्सीच्‍चेची ओरो लचीना पोक्‍स्‍ची,
41011002	“आन्‍ची आम्‍ची लाईस्‍पीक तेल्पी खात्‍चीते, ना खात्‍चाईचीलो आन्‍चा ईलाम्‍सो मीस् मान्खूर्‌क ईबूम् मोकोक्‍तीम् छा छीप्‍चू। खूङ्‌क वयाचूना ङ्‍कपी बायाचूते।
41011003	बीन्‍नीपा मीचा ‘ङ्‌क आन्‍चा ऊई मईचूकई?’ पीक्‍दोक, ‘रोबूआ चाहेई मईक तूये, ना खसा दावाङ् आन्‍छईनीथे’ लाचूव।”
41011004	खीक्‍का खस् खाता, ना मूङ्‌क मोकोक्‍तीम् छा ओरो दाप् लाम्‌ दोक्पी ईबूम् खीम्‍मी लाईस्‍पी छूईम्‍दीम्‍पा छीप्‍चीना वईचचीलो,
41011005	मूङ्‍कपी थोरेप्दीप् हेप्-हेप्पा खस् ओरो पीकाना तत्‍ची, “ङ्‌क मोकोक्‍तीम् छा आन्‍चा ऊनाई वईचाचू?”
41011006	खोदोलो खचा येशूआ पीमीचीक तोङ्ना मूङ्‍कपी तूवाक मीस् लची, खीक्‍का मूङ्‍कपी तूवाक मीचा खस् खाईम् पीची।
41011007	खचा मोकोक्‍तीम् म्छा येशूम् दोक्पी बाईची, ना खचा खची तेई बूत्चीना मूङ्‌क मोकोक्‍तीम् थेम्पी दीमीची, खीक्‍का येशू खूङ्‍कम् थेम्पी वोङाना खाता।
41011008	ओरोतो मीचा खची तेई ना हेप् हेप्पा सीछोम् बोऊ हीप्‍चीना लाम्‍पी दीमीची।
41011009	खीक्‍का येशूम् लाईस्-लाईस् लाम्‍दूम्‍ची ना म्दोस्-दोस् बाईप्चाप्ची ओरोपीक्‍तो खम् नीङ्पी बसा, “होसन्‍ना! योबोरोबूम् नीङ्पी ताप् नीनाम्माआ आसीक पीनूव!
41011010	ई खूक्सू दाऊदमी ताचाईक चारखम्‍पी नीनाम्माम् आसीक छूनूव! खोलोप्का दूङ् रेप् साराङ्‍गाप्‍तो तूप्मी होसन्‍ना!”
41011011	येशू खस्का यरूशलेमपी बानाना नीनाम्मा दप्स्को खीम्पी वोङा। खीक्‍का येशूआ म्बर-बारपीक खोलोक थक् खोङू खीक्‍का नाम्कूर्म् हकसा येशू पोङ्नीप्पो म्सीच्‍चेस्का बेथानियापी खाताना तूवा।
41011012	म्देसापाका खस् बेथानियापाका बान्चालो येशू साका सीया।
41011013	खीक्‍का येशूआ छूबूरीपा हायाम् म्बोऊलोक ईबूम् अञ्जीरमी पऊ तना मूङ्‌कपी म्चो तूयेयो मीनाहो म्दोक्पी खाताना खोङू खोदोलो खसा म्बोऊङाङ्‌ तअ। ऊदोईपीक्यालो मूङ्‌क तोलो अञ्जीरमी म्चो सेम् नाम्‍लाङ् मान्छूक तूवा।
41011014	खीक्‍का येशूआ मूङ्‌क अञ्जीरमी पऊ ओरो लअ, “हन्‍नायीका आम् पऊपी हाल्‍लोसो म्चो मीनून ना मीचा चनून।” येशूआ खोरो पीकाक म्सीच्‍चेचा येन्‍चीक तूवा।
41011015	खीक्‍का यरूशलेमपी तातेकाना येशू नीनाम्मा दाप्‍स्‍को खीम्पी वोङा, खीक्‍का नीनाम्मा दप्स्को खीम्पी खेईप्, खेईमप्‍ची पाखा लात्‍चीना खाप्‍चीमा बाईप्चीम् टेबल खीक्‍का परेवा खेईमप्चीम् तूस्को खोलोङ् आल्‍दीतू।
41011016	येशूआ आस्‍सो नीनाम्मा दप्स्को खीम्‍पीका ऊसो खाईम् मान्पीची।
41011017	येशूआ खस् सेचीवा ईत्‍तो ओरोलची, “धर्मसूम्बऊपी ओरोना छाम्‍पा तूये, ‘ओ खीम् जात्-जात्‍क मीस्चीम् लागी वाङोम्मी खीम् छूये।’ खोदोलोई आन्‍नाने ओ खीम् खूस्पाचीम् लूबम् बानेई मनूम्क तूये।”
41011018	येशूआ खोरो पीकाक देप्‍क पूजारीचा ना शास्‍त्रीचा येन्‍ची। खीक्‍का येशू ऊतोङ्नाई सेताम् लोलना लाम् खोङ्तीत्‍ची। खोदोलोई खचा येशू कीत्‍चीक तूवा, ऊदोईपीक्यालो ओरोसर्प् मीस् येशूम् सेचीवा येन्‍चीना छाक्‍का छूवाक तूवा।
41011019	खीक्‍का नाम्कूर्म् हकप्‍का खस् सहरपीका लत्‍ताना खाता।
41011020	म्देसा देत्छा लाईस्‍पीक लाम्‍ला खस् खात्चालो मूङ्‌क अञ्जीरमी पऊ म्दोरीप्का म्छो सम्मोङ्‌ हार्‌खाताक तची।
41011021	खीक्‍का पत्रुसआ लाईस्‍पीक रीङ्‌ मीन्खीना येशू ओरो लअ, “सेचीपो, खोङ्ते आना वेईतो छक अञ्जीरमी पऊने हार्‌खाताई।”
41011022	खोदोलो येशूआ ओरोपीका, “नीनाम्मापी विश्‍वास मनूम्व।
41011023	आछीयाङ् कोङा आन्‍नी लोयान्‍नी, आसाई म्गोङ्पीका शङ्का मान्ममो म्होपा पीक्‍क रीङ्‌ छूये पीम् विश्‍वास मईना, ‘ङ्‌क कोम् ऊलाखात्ना दीरीत्‍तीपू हूप्‍साते’ पीक्‍दो, मूङ्‌क खोरोङ् छूये।
41011024	खन्‍सा कोङा आन्‍नी लोयान्‍नी, आन्‍ना वाङोम् मईनूम्‍लो ऊई ङोक्नूम् खूङ्‌क छूवा पीम् सानीवा यूक्सानूम्व, ना खूङ्‌क आम्‍नी लागी छूखाते।
41011025	आन्‍ना वाङोम् मईनूम्‍लो बीन्‍नीपा म्गोङ् तूमीयानूम्‍क तूदो छेमा पीयानूम्व, ऊदोईपीक्यालो साराङ्‌गाप्‍तो तूप् आम्‍नी पाआसो आन्‍नी आम्‍नी मोऊपीका छेमा मानी। [
41011026	खोदोलोई आन्‍ना छेमा पीनूम्‍नोदोक साराङ्‌गाप्‍तो तूप् आम्‍नी पाआसो आन्‍नी आम्‍नी मोऊपीका छेमा पीनीनो।”]
41011027	खस् होसोङ् यरूशलेमपी बाना। खीक्‍का येशू नीनाम्मा दप्स्को खीम्पी एक्‍सा-मेक्सा लाम्‍दूमाचालो देप्‍क पूजारीची, शास्‍त्रीची ना धर्म-सेचीपोस् येशूम् दोक्पी बाना।
41011028	खचा येशू तत्‍ची, “ऊक हक्‍आई आना ङ्‌क लक्‌ मय। ङ्‌क लक्‌ मम् हक्‌ आन् आसाई पीया?”
41011029	येशूआ खस् ओरोलची, “कोङा आन्‍नी ईबूम् तईम् रीङ्‌ तईयान्‍नी, खूङ्‍कम् ङरी आन्‍ना कोङ् आनोनीते, ना ऊक हक्‍आई कोङा ङ्‌क लक् मूयो खूङ्‌क कोङा आन्‍नी ईयान्‍नी।
41011030	यूहन्‍नाआ बप्‍तिस्मा पीम् हक्‌ हाकलाम्‍पाई तकई, साराङ्‌गाप्‍तोकायो मीस्पीकायो? कोङ् ङरी आनोनीते।”
41011031	खोदोलो खस् ओरोलोलतो खची होप्-होप्पी रीङ्-छाम् मची, “ ‘साराङ्‌गाप्‍तोका’ पीक्यालोक ‘आन्‍ना ऊदोई खसा पीकाक रीङ्पी विश्‍वास मान्मनूम्’ पीक्‍ना पीके।
41011032	‘मीस्चीपीका’ पीम्सो” खस् मीस्चीपीका कीसाक तूवा, ऊदोईपीक्यालो खोलोआ यूहन्‍ना खारीबोपोङा पीकाना विश्‍वास मस्क तवा।
41011033	खोदोलो खचा येशू ङरी आन्चीना ओरोलची, “केईका छेताम्‍कानो।” खोदोलो येशूआसो खस् ओरोलची, “कोङासो ऊक हक्‍आई लक्‌ मूचोयो खूङ्‌क आन्‍नी ईयान्‍नीनो।”
41012001	येशूआ खस् ङ्‌कतोङ्‌क ईबूम् पोम् ललईपी ईची, “ईल्पो मीचा वाचोसी लेत्‍ना म्बर-बार खर् राप्‍पू, ना वाचोसी पेलेई मम् लागी कोल बानेई मना मूङ्‌क यूस्को खूलूम् फूत्‍तू। खीक्‍का ईबूम् रेप्‍पा याक्सा बानेईमना मूङ्‌क वाचोसीखा खसा बीन्‍नीपास् मम्चाम् पीना म्होप्क थारूखम् खालेता।
41012002	वाचोसी तूम् नाम्‍ला छूवाकप्का मूङ्‌कसा म्होप्मी भग लास् ईल्पो म्‍रोः मूङ्‌क गूस्‍पी यीः चाईप्चीपा पोक्‍सू।
41012003	खोदोलोई खचा मूङ्‌क लाप्‍चीना केर्‌ची खीक्‍का ऊसो होमान्‍मीमो मोरोङ् आत्‍पोक्‍स्‍ची।
41012004	होसोङ् खसा आर्को म्‍रोः पोक्‍सू, खोदोलोई खचा मूङ्‌कसो म्तोङ्पी केर्‌ची ना म्नीङ्ला कात्‍ची।
41012005	होसोङ् मूङ्‍क मीचा आर्को म्‍रोः पोक्‍सू, खूङ्‌कसो खचा केर्‌चीना सेत्‍दीत्‍ची, खोरोनाङ् ईल्पो-ईल्पो मतो ओरोतो म्‍रोः पोक्‍सू, खोदोलोई खचा हेप् केर्‌ची हेप् सेत्‍ची।
41012006	“मूङ्‍क मीस्मी ईबूम्ङाङ् हायाम् नत्‍क म्छा तूवा, ङ्‌क ओ छाने ‘खचा साम्‍दी दयची’ पीकाना दूङ् दोस्पी खचीपा पोक्‍सू।
41012007	“खोदोलोई मूङ्‌क गूस्‍पी यीः चाईप्चा खची होप्-होप्पी ‘ङ्‌कन् म्छाङाई बान्‍चाये। खन्‍सा ङ्‌क सेताम्‍दोन्, खोलोङ् वाचोसीखा ईमीङ्‌ छूये।’
41012008	खीक्‍का खचा मूङ्‌क लाप्‍चीना सेत्‍ची, ना वाचोसीखापीका पाखा मेक्सा होलात्‍ची।
41012009	“खोदोलो वाचोसीखाम् मालिकआ बान्‍ना खस् ऊई मईची? म्मालिक बान्‍ना मूङ्‍क वाचोसीखा चाईप्ची खोलोङ् सेतस्, ना वाचोसीखा थाम्पू बीन्‍नीपास् पीयची।
41012010	ऊई आन्‍ना धर्मसूम्बऊपीक रीङ्बऊ परेई मान्मनूम्यो? ‘खीम् मप् मीस्चा नईनो पीकाना होक्स्लात्‍चीक लूङ्‍ङा कूनापीक सूर् लूङ् छूवाक तूये।
41012011	ङ्‌क योबोरोबूपीकाङ् छूवाक के, खीक्‍का ङ्‌क ईमूक्स्दूपी योबोरीखाक तूये’।”
41012012	खीक्‍काना खचा येशू लाम् मीना, ऊदोईपीक्यालो ङ्‌क पोम् ललई येशूआ खची तोक्पीङ् पीकाक तूवा पीम् खचा छेत्‍ची। खोदोलोई खस् ओरोसर्प् मीस्पीका कीसाकसा येशू होक्‍सीचीना मूङ्‍कपीका खालेता।
41012013	खचा येशू खची रीङ्‌आ दूर्म्‌सेम् लागी फरिसीची, हेरोदी गोपीकची हेप्-हेप्ची येशूम् दोक्पी पोक्‍स्‍ची।
41012014	खस् बानाना येशू तत्‍ची, “सेचीपो, केईका छेताम्का, आन् आछीयाक तूये, मीचा ऊपीक्‍दोसो खची रीङ्‌ आना येननो। ऊदोईपीक्यालो मीस्मी रीङ्‌ येनना आना लक्‌ मईनो, खोदोलोई नीनाम्माम् लाम् आछीयाङ् हायाम् नत्‍तो ईयची। खन्‍सा केईका ईयीकाते, कैसरपी तीर छोम् नईयो नईनोयो?
41012015	केईका तीर छोक्‍साम्‍कायो छोक्‍साम्‍कानोयो?” येशूआ खची रई सानीवा छेत्‍खीना खस् ओरोलची, “आन्‍ना ऊदोई कोङ् चाम्ची मोयोनी? ईबूम् चेप्‍तीरोङ् बायानूम्ना खोमीयोनीते।”
41012016	खचा ईबूम् चेप्‍तीरोङ् बाईची। खीक्‍का येशूआ खस् ओरो पीकाना तत्‍ची, “ङ्‌क ङाली लो छाप्‍लो आस्‍मीये?” खोदोलो खचा येशू ओरोलची, “कैसर होङाबूम्।”
41012017	खोदोलो येशूआ खस् ओरोलची, “कैसरमी तूक कैसर होङाबूङ्‌ पीयानूम्‍ते, नीनाम्माम् तूक नीनाम्‍माङ्‌ पीयानूम्‍ते।” खादोलो खस् येशूम् ङ्‌कतोङ्‌क रीङ्‌ येन्‍चीना छाक्‍का छूवा।
41012018	सीयेकप्‍का ऊसीपक्‍यानो पीक् सदुकीस् येशूम् दोक्पी ताना ख तत्‍ची,
41012019	“सेचीपो, मोशाआ केईका छापीपीयीकाक तूये। हेप् मीचा सूर् मईना म्छा मान्मीमोङा सीना म्तोमा होक्‍सीयदोक, मूङ्‍कम् म्नेछोआ म्बाऊजूलो सूर् मम्ना म्बूम् लागी छामाई वाईम्पीम् छूये।
41012020	ईबूम् खीम्पी नूक्पो बूबू-नेछोस् तूवा। बूसूम्छाप्‍आ ईल्पो तोमा तातू, खोदोलोई मूङ्‌क बूसूम्छाप् म्छा मान्मीमोङा सीया।
41012021	हन्‍ना लूम्‍दूछाप्‍आ मूङ्‌क मीम्छालो सूर् मना मूङ्‌कसो म्छा मान्मीमोङा सीया, खीक्‍का छातेल्बूप्सो खोरोनाङ् म्छा मान्मीमोङ् सीया।
41012022	खोरोनाङ् नूक्पोमीङ् खची म्छामाई मान्छूवा। खीक्‍का दूङ् दोस्पी मूङ्‌क मीम्छासो सीया।
41012023	हन्‍ना सीप्खाप्ची ऊम्पोम् लेईपी मूङ्‍क मीम्छा आस्‍कम् तोमाई छूये? ऊदोईपीक्यालो मूङ्‌क मीम्छाआ नूक्पोलोङ् सूर् मक तूवा।”
41012024	येशूआ खस् ओरोलची, “आन्‍नी वालीलीपी छूवानीक तूये, ऊदोईपीक्यालो आन्‍ना, ना धर्मसूम्बऊङा छेत्नूम् ना नीनाम्माम् राःराङ्‌ छेत्नूम्?
41012025	ऊदोईपीक्यालो सीप्‍ची ऊस्‍पक्लो, खचा सूर्‌सो मईचीनो, ना खची सूर्‌सो छूनो, खोदोलोई खस् साराङ्‌गाप्‍तो तूप् नीनाम्माम् रीदाम् पोक् तोङ्‌क छूये।
41012026	सीप्‍खाप्‍ची ऊम्पोम् तोक्पी ऊई आन्‍ना मोशाम् सोक्‍सरपी परेई मान्मनूम्यो? पोथ्राम् तोक्पी छाम्‍पापी नीनाम्माआ मोशा ओरो लअ, ‘कोङ् अब्राहाममी नीनाम्मा, इसहाकमी नीनाम्मा ना याकूबमी नीनाम्मा।’
41012027	ख सीप्‍खाप्‍मी नीनाम्मा मा, खोदोलोई लेईप्‍चाप्‍मी नीनाम्मा तूये। खन्‍सा आन्‍नी वालीलीपी छूवानीक तूये।”
41012028	शास्‍त्रीचीप्‍क ईल्पो बानाना खचा खची होप्-होप्पी रीङ्-छाम् मचचीक येनू। खीक्‍का येशूआ मीस् आछीयाक ङरी आन्क येन्‍ना मूङ्‍कसा येशू ओरो पीकाना तत्‍तू, “खोलोङ् आज्ञाप्क दूङ् देप्क आज्ञा क ऊकई?”
41012029	येशूआ ओरो पीकाना ङरी आन्‍नू, “खोलोप्का दूङ् देप्क आज्ञा ङ्‌कङा के ‘ए इस्राएल येन्‍व, योबोरोबू ई नीनाम्मा ईबूम्ङाङ् योबोरोबू तूये।
41012030	आना योबोरोबू आम् नीनाम्मा आम् खोलोक गोङ्आ आम् खोलोक सोम्‍आ आम् खोलोक सानीवाआ ना आम् खोलोक राःराआ सम्‍तूमा मीव।’
41012031	खीक्‍का आर्को आज्ञा ङ्‌कतोङ्‌क तूये, आना आम् खीम्‍तोनीस्‍सो आम् होप् तोङ्नाङ् सम्‍तूमा मीव। ङ्‌कप्का दूङ् देप् आज्ञा बीन्‍नीपा ऊसो मान्तू।”
41012032	मूङ्‌क शास्‍त्रीआ ख ओरो लअ, “सेचीपो, आना आछीयाङ् पीका, नीनाम्मा ईबूम्ङाङ् तूये, ख पीका बीन्‍नीपा नीनाम्मा आस्‍सो मान्तू।
41012033	ख खोलोक गोङ्आ, खोलोक सानीवाआ, खोलोक राःराआ सम्‍तूमा मीम्, ना आम् खीम्‍तोनीसो आम् होप्‍तोङ्नाङा सम्‍तूमा मीम् खोलोङ् होमबलि ना बलिदान पीका दूङ् नप् तूये।”
41012034	खीक्‍का मूङ्‌कसा म्सानीवापाका ङःरी आन्‍क खोङ्ना येशूआ मूङ्‍क ओरो लअ, “आन् नीनाम्माम् चारखम्‍पीका छूबूरी मान्तू।” मूङ्‌क लेईपीका आसासो येशूपी तईम् रीङ्‌ मम् आत् मान्म।
41012035	खीक्‍का नीनाम्मा दप्स्को खीम्पी ईचचीलो येशूआ ओरोपीका, “ऊतोङ्नाई शास्‍त्रीचा ख्रीष्‍ट दाऊदमी छा पीके?
41012036	ऊदोईपीक्यालो दाऊद म्होपाङ् पवित्र आत्‍मालाम्‍पा पीकाक तूये, ‘योबोरोबूआ ओ रोबू ओरो लअ, कोङा आम् साछीमीची आम् लोफेमा गोपू यूक्सोनोक सम्‍मो आन् ओ चूप् हूःलाम्‍पा तूवाव।’
41012037	ओरोना दाऊद म्होपाङ् ‘रोबू’ पीक्‍ना पीके, खोरोदोक ख्रीष्‍ट ऊतोङ्नाई दाऊदमी छा छूये?” खोदोलो मूङ्‍कप्क ओरोसर्प् मीचा खम् रीङ्‌ खची जीनतो येन्‍ची।
41012038	सेचीवा ईचीलो येशूआ ओरोपीका, “शास्‍त्रीचीप्‍का कीसानीव। खचा ओरोरो बाईप् तेई खाम्‍ना एक्‍सा-मेक्सा लाम्‍दूम् खीक्‍का बजार होम्पी मीस्पीका सायोचोङ्मा तोम्,
41012039	खीक्‍का याखऊ खीम्पीक देप् मीस् तूस्को ना चास्को-दूस्को खम्पीक सायोचोङ्मा मस्को तूस्कोपी तूम् नत्‍तची।
41012040	खचा लोमेवाचीम् खीम्-नाम् ङाप्‍पची, खीक्‍का मीस् खोमीम् लागी ओरोबाईप् वाङोम् मईची। खोदोलोई ङ्‌क तोङ्‌क मीस्चा देप् दण्ड तयची।”
41012041	खीक्‍का येशू नीनाम्मा दप्स्को खीम्‍मी चाचोदाम् तेस्‍को लाईस्‍पी तूवा, खोदोलो ओरोसर्प् मीचा चाचोदाम् तेस्‍चीक खोङू। मूङ्‍कपी ओरोसर्प् होङ्पोक् मीचा ओरोतो चाचोदाम् तेस्‍ची।
41012042	खोदोलो मूङ्‍कपी ईल्पो छूक्‍सीप् लोमेवा ताना ताम्बम् नीस्फा चेप्‍तीरोङ्, अर्थात् ईक् खाप्‍चीमा चारेई मअ।
41012043	येशूआ म्सीच्‍चेस् म्दोक्पी काछना ओरोलची, “आछीयाङ् कोङा आन्‍नी लोयान्‍नी, चाचोदाम् तेप्‍तोदीपी ङ्‌क लोमेवाआ दूङ् देतो तेस्‍क तूये।
41012044	ऊदोईपीक्यालो खोलोआ खची होप्‍मी योक्‍खाताकपीका तेस्‍ची। खोदोलोई ङ्‌क लोमेवाआ म्होप् छूक्सीप्दोसो म्होप्पी तूवाक तोदी खोलोङ् पीदीत्क तूये।”
41013001	येशू नीनाम्मा दप्स्को खीम्‍पीका लत्‍ताचालो म्सीच्‍चेचीप्क ईल्पोआ येशू ओरो पीकाना तत्‍तू, “खोङ्ते, सेचीपो, ऊतोदेतोई देप्-देप् लूङ्‌ खीक्‍का देप्-देप् खीम्।”
41013002	येशूआ खस् ओरोलची, “आन्‍ना ङ्‌क देप्पा खीम् तईनूम्, ङ्‌क खोलोङ् हत्‍खाते खीक्‍का ईबूम् लूङ्‌ थेम्पी बीन्‍नीपा लूङ्‌ मूङ्‍कपी ऊसो रहेई छूनो।”
41013003	खीक्‍का येशू नीनाम्मा दप्स्को खीम्‍मी लाईस्‍पी जैतुन मीचीक कोम्पा तूवाचालो पत्रुस, याकूब, यूहन्‍ना ना अन्‍द्रियासआ येशू सूपीछा तत्‍ची,
41013004	“केईका ईयीकाते आना पीकाक ङ्‌क खोलोङ् रीङ्‌ हादेई छूये? ङ्‌क छूम् नाम्‍लापी ऊचीई चीन्‍न छूये?”
41013005	येशूआ खस् ओरोलची, “आन्‍नी चीङ्चीङ् तूवानीव, आसासो वालीलीपी छूमीयानीनूनव।
41013006	ओरोतो मीस् ओ नीङ्पी ‘कोङ् खङ् के’ पीक्‍ना ताये, खीक्‍का खचा ओरोतो मीस्ची वालीलीपी मईची।
41013007	खोन्‍तोलो आन्‍ना मीस् खेईक-मोईक ना खेम्-मोम्मी रीङ्‌ येन्‍नूम्, खोदोलोई कीनीनव। ऊदोईपीक्यालो ङ्‌कतोङ् छूम्‍ङा छूये। खोदोलोई यास्को लेई क होसोङ् मान्तान्लामोङ् तूये।
41013008	ऊदोईपीक्यालो जाति-जातिचीम् हाम्‍पी ना चारखम्-चारखम्‍मी हाम्‍पी खेम्-मोम् छूये। खोलोपी लून्‍मा तोक्‍से खीक्‍का सीसोवा लये। ङ्‌क क मीम्छा म्बूक्‍ती बान्क लेईपीक दूक्‍वा तोङ्‌क थोक्‍स्‍चाईकङाङ् के।
41013009	“आन्‍नी आम्‍नी होप्‍ङा चीङ्चीङ् तूवानीव। खचा आन्‍नी लाप्‍नीना अदालतपी खाईनी। खीक्‍का आन्‍नी याखऊ खीम्पी खाईनीना केर्‌नी। ना आन्‍ना ओपी विश्‍वास मईनूम्कसा हाकिमचीम् लो होङाबूचीम्‍लो लाईस्‍पी ओ साक्षी पीम् लागी आन्‍नी थोरेम् बोक्से।
41013010	ना यात्क लेई ताम् लाईस्‍पी खोलोङ् जाति-जातिस् जीनप् रीदाम् येईमीम् छूये।
41013011	खीक्‍का मीचा आन्‍नी लाप्‍नीना नीया मस्कोपी मुद्दा तीनी, खोन्‍तोलो ऊई पीम् पर्नेये मीम्ना लाईस्‍पीकाङ्‌ सानीवा चाईम् छूनो। खोन्‍तोलो पवित्र आत्मा ऊई ईनी खूङ्‍क नेन्‍नीव, ऊदोईपीक्यालो नेईप् आन्‍नी मा खोदोलोई आम्‍नीपी छूना पवित्र आत्‍मा नेने।
41013012	“ईबूम् म्नेछोआ बीन्‍नीपा म्नेछो सेईमीयची, खोरोनाङ् म्पाआ म्छाची। म्छास् म्पा-म्माचीमी तोक्पी पके, ना खस् सेईमीयची।
41013013	खीक्‍का ओ नीङ्पी खोलोआ आन्‍नी जेर्नी, खोदोलोई दूङ् दोस्का सम्मो ओपी विश्‍वास मप्ची खोलोङ् लेत्‍चाई।
41013014	“आन्‍ना पीलूलूक्दीप्, ईजेर्म्‌लप् थक् हापी मान्तूम् पर्ने खूङ्‌कपी तूक तईनूम्। (ङ्‌क रीङ्‌ नीक्‍पा बूजेई मनू), खीक्‍का यहूदियापी तूप् खोलोङ् बूर् हेम् जून्‍खानू।
41013015	खीक्‍का खीम्‍मी कौसीपी तूप् आस्‍सो दाली बोहोपूू यूनून, ना आस्‍सो म्चूम्-सोस् लास् खीम्गो वोनून।
41013016	यीक्‍पी तूप् मीस् आस्सो म्जेलेम्मा लास् खीम्पी आन्‍नूनव।
41013017	खोदोलोई नाम्‍नामू! मूङ्‌क लेईपी होपोसूम्ची खीक्‍का चूचू पईप् छाम्माची।
41013018	मूङ्‌क चूनाम्‍पी छूनूनव पीकानीना वाङोम् मनूम्व।
41013019	ऊदोईपीक्यालो खूङ्‌क लेईपी हायाम् देप् दूक्‍वा ताये, नीनाम्माआ चार बोबूईकप्का ईनीम्‍बा सम्मो मोन्तोङ्‌क हाल्‍लोसो मान्छूमोङ् तूये ना दोस्कासो हाल्‍लोसो ङ्‌क तोङ्‌क छूनो।
41013020	नीनाम्माआ मूङ्‌क दूक्वाम् लेई चीबाईप् मान्मवादोन् आस्सो मीस् मान्लेईम्पावा, खोदोलोई रोबूआ सोक्‍चीक मीस्चीम् लागी खसा मूङ्‌क मीचा तोम् पर्ने दूक्वाम् लेई चीबाईप् मक तूये।
41013021	मूङ्‌क तोलो आन्‍नी हेप्-हेप्पा ‘ख्रीष्‍ट अपी तूये’ ना ‘मपी तूये’ पीक्‍ना पीक्‍दो आन्‍ना खची रीङ्‌ रेपानूम्‍नव।
41013022	खोन्‍तोलो ख्रीष्‍टमी नीङ्पी वालीली नेईप् खारीबोपोची खोमयान्‍ची, खीक्‍का छूदूरदोक, नीनाम्माआ सोक्‍चीक मीस् वालीलीपी छूमीम् लागी खचा चीन्‍न ना छाक्‍काक लक्‌ मईची।
41013023	खोदोलोई आन्‍नी चीङ्चीङ् तूवानीव। खोङ्नूम्व, कोङा खूङ्‌क रीङ्‌ लाईस्‍पीङ् आन्‍नी ईन्‍दीन्‍नीक तूये।
41013024	“खूङ्‌क हायाम् देप् दूक्‍वा छूम् यात्कप्का नाम् गूगूर् छूये ना लालीमाआ कोदी पीम् होक्‍सीय।
41013025	सोङगेर् नाम्‍छूईतोका हूप्‍से ना नाम्‍छूईतोक खोलोङ् राःरा योक्‍से।
41013026	“खूङ्‌कतोलो मीचा मीस्मी छा देप् राःरापी ना साम्‍दीखालो मोम्पी यूचाईक तयची।
41013027	खोदोलो खसा साराङ्‌गाप्‍तोक रीदाम् पोक्ची पोक्‍स ना चारमी यान्तेस्कोपाका नाम्छूईमी यान्तेस्को सम्मोक लीक् हेम्‍लाम्पा म्होपा सोक्‍क खोलोङ् बात्ल मईची।
41013028	“अञ्जीरमी पऊ पीका सेचीवा ईन्‍चीनीव: मूङ्‌कमी म्गेम् लबावाप् छूना म्‍लीम् आप्पतोलो होल्‍नाम् दोक्पी तालाता पीम् आन्‍ना छेत्नूम्।
41013029	ओरोनाङ् आन्‍नासो ङ्‌क खोती छूचाईक तईनूम्, खोदोलो आन्‍ना ख यूम् नाम्‍ला छूवा पीम् ना ख लाम्‍स्‍को दोक्पीङ् तूये पीम् छेतानूम्‍व।
41013030	आछीयाङ् कोङा आन्‍नी लोयान्‍नी, ङ्‌क खोलोक रीङ्‌ मान्याईम् सम्‍मो ङ्‌क दूङ् यात्ना खात्‍नो।
41013031	साराङ्‌गा लो चारलो यात्ना खाते खोदोलोई ओ रीङ्बऊ हाल्‍लोसो यात्ना खात्‍नो।
41013032	“खोदोलोई मूङ्‌क लेई ना मूङ्‌क नाम्‍लामी तोक्पी पाआङाङ् छेत्‍त, बीन्‍नीपा आसासो छेत्‍तनो, साराङ्‌गाप्‍तोक नीनाम्माम् रीदाम् पोक्‍आसो छेत्‍तनो, म्छाआसो छेत्‍तनो।
41013033	चीङ्चीङ् तूवानीव, जाग तूवानीव ना वाङोम् मनूम्व, ऊदोईपीक्यालो मूङ्‌क लेई हादेई ताये, खूङ्‌क आन्‍ना छेत्‍नूम्‍नो।
41013034	ङ्‌कन् ईल्पो मीचा म्‍रोःची खीम्‍पीक खोलोङ् लक्‌ ममीयूक्स्‍ना खीम् हूप् मीस् जाग तूवाव लयना थारूखम् खात्‍क तोङ्‌क के।
41013035	“खन्‍सा आन्‍नीसो जाग तूवानीव, ऊदोईपीक्यालो खीम्‍पीक मालिक यूपायो ताये, सेपायो ताये, वाप् अक्‍चाईलोयो ताये, देत्छायो ताये, खूङ्‌क नाम्‍ला आन्‍ना छेत्‍नूम्‍नो।
41013036	मादोने ख छेकोक्छा तालात्लो आन्‍नी ईम्‍स्‍चाईनीक छीप्‍नी।
41013037	आन्‍नी कोङा ऊई लोयान्‍नी, खूङ्‌क कोङा खोलोपीङ् पीको, ‘जाग तूवानीव’।”
41014001	मूङ्‍कम् नीस्लेई दोस्पी निस्‍तार-चाड लो अखमिरी सबेईमी चाडलो तूवा। देप्‍क पूजारीचा ना शास्‍त्रीचा ऊतोङ्नाई सूपीछा येशू सेईम् मीनाना लाम्‌ खोङ्चचीक तूवा।
41014002	ऊदोईपीक्यालो खचा पीकाक तूवा, “चार-बार क लेईपीन् ओरो मम् छूनो, खोरो मयाम्दोन् मीस् पक्ना चाऊपो पकची।”
41014003	येशू बेथानियापी छूवोयोआ तूक् सिमोनमी खीम्‍पा जा चाम् लागी तूवा, खोदोलो ईल्पो मीम्छाआ शुद्ध ना हायाम् दाम् परेई छूक् ना नाम्चानप् तेल सिङ्गमरमरमी शीशीप्का बाईना मूङ्‌क शीशी खेत्‍बोक्‍ना मूङ्‍कपी तूवाक हायाम् नाम् चानप् तेल येशूम् तोङ्पी तेईपी।
41014004	खोदोलोई मूङ्‌कपी तूप् हेप् मीस् खची छूली काताना खची होप्-होप्पी ओरोलोलना तई लअ, “ङ्‌क नाम् चानप् जटामसीम् तेल ऊदोई यसकई?
41014005	ऊदोईपीक्यालो ङ्‌क हायाम् नाम् चानप् तेल सूक्‍चून्‍दूलूम् नाम्छेर्बूम् चेप्‍तीरोङ्पीका दूङ्देतोपी खेईमम्‍ना खूङ्‍क खाप्‍चीमा छूक्‍सीप्‍ची पीम् दूङ्नवा।” खीक्‍का खचा मूङ्‌क मीम्छा हायाम् चाईतो राङ्ची।
41014006	खोदोलोई येशूआ खस् ओरोलची, “ऊसो लानूम्‍नते ऊनाई आन्‍ना मूङ्‌क दूक् पीनूम्? मूङ्‌कसा ओ लागी नप् लक्‌ मक तूये।
41014007	ऊदोईपीक्यालो छूक्‍सीप्‍चीन् आन्‍नीस्‍काङ् हादेसो छूये, ना आन्‍ना लन्‍ची मईनूम्क नाम्‍लापी मीन्‍नीक तोङ्ना नत्‍तो खची गूलो मम् तईनूम्। खोदोलोई कोङ्ने पूरा आन्‍नीस्‍का छूवोनो।
41014008	मूङ्‌क मीम्छाआ ऊई मदूरू खूङ्‌क मक तूये। मूङ्‌कसा ओपूसी खूम् लाईस्‍पीङ्‌ नाम् चानप् जटामसीम् तेलआ कील्‍ना थीक्‍का मक तूये।
41014009	खन्‍सा आछीयाङ् कोङा आन्‍नी लोयान्‍नी, चारमी हाक-हाकपीई ङ्‌क जीनप् रीदाम् हासची, खोदोलो मूङ्‌क मीम्छाआ मक नप् लक्‍मी मीन्‍मारोम् लागी खोलोपी पयची।”
41014010	खीक्‍का पोङ्नीप्पो म्सीच्‍चेचीप्क ईल्पो यहूदा इस्‍करियोत मीचीकसा येशू लाम्‍ना खची हूक्‍पी पीम् लागी देप्‍क पूजारीचीपा खाता।
41014011	खचा यहूदा इस्‍करियोतमी रीङ्‌ येन्‍चीना खची जी नअ, ना खचा यहूदा इस्‍करियोत खाप्‍चीमा पीम् यादे मची। खीक्‍का यहूदा इस्‍करियोतआ येशू ऊतोङ्नाई लाम्‍ना खची हूक्‍पी पीम् मीनाना लाम् खोम् थालेई मअ।
41014012	अखमिरी सबेईमी चाडमी लाईस्‍पीक लेई, निस्‍तार-चाडमी लूस्‍मी छा बलि चारेई मदोङ्ची, म्सीच्‍चेचा येशू ओरो लचीना तत्‍ची, “आम् लन्‍ची ऊई तूये? केईका हापी खातेकाना आम् लागी निस्‍तार चाडपीक जागूलो चोचूप्‍साम्‍का?”
41014013	खीक्‍का खसा नीप्पो म्सीच्‍चेची ओरोलना पोक्‍स्‍ची, “सहरपी खात्‍चीव ना खपा गाग्रीपीका काऊ खूरना खाईप्चाप् ईल्पो मीस् छीप्चू। खूङ्‌क म्दोस्-दोस् कल्‍तो खायाचूव।
41014014	मूङ्‌क मीस् हापी वोङे खूङ्‌क खीम्‍पीक मालिक आन्‍चा ओरो लाचूव, ‘सेचीपोआ ओरोपीके, ओ सीच्‍चेस्‍का निस्‍तार चाडमी जागूलो चास्को ओ ङास्‍मीचीम् तूस्को हापी तूये?’
41014015	खीक्‍का खसा आन्‍ची तालाथेम्तो नम्‍लो चोम्‍दीम्‍पा ईबूम् देप्पा तूस्को खोमीची, खूङ्‌कपी आन्‍चा ई लागी जागूलो चोचूप्‍साचूव।”
41014016	खीक्‍काना मूङ्‌क म्सीच्‍चेस् खाताना सहरपी वोङा ना येशूआ पीकाक तोङ्‌कङ् खचा छीप्‍ची, खीक्‍का खचा निस्‍तार-चाडमी जागूलो चोचूप्‍स्‍ची।
41014017	यूपा येशू पोङ् नीप्पो म्सीच्‍चेस्का ताआ।
41014018	खस् तूवाना चचचीलो येशूआ ओरोपीका, “आछीयाङ् कोङा आन्‍नी लोयान्‍नी, केईया चाम्चायाम्‍कप्‍क ईल्पोआ कोङ् दोका पीयो।”
41014019	खोदोलो खस् खची सानीवा चाईसा, खीक्‍का पालसा “ऊई खूङ्‌क कोङ्‌यो?” पीकाना खोलोआ ख तत्‍ची।
41014020	खोदोलो येशूआ खस् ओरोलची, “पोङ् नीप्पो पीक ईल्पो, खूङ्‌कसा कोङ्लोङ् थाल्पी सबेई लूप्‍ना चचय।
41014021	ऊदोईपीक्यालो मीस्मी छाम् तोक्पी छाम्पा तोङ्ना छूये, खोदोलोई धिक्‍कार मूङ्‌क मीस्, खूङ्‌कसा मीस्मी छा दोका पीय। मूङ्‍कन् म्माआ मान्वात्वादोसो नवा।”
41014022	खीक्‍का चचचीलो येशूआ सबेई लापू ना आसीक पीना एकू, ना खस् पीतो ओरोपीका, “लाप्‍नूम्व, ङ्‍क ओ गाम् के।”
41014023	खीक्‍का खसा पोङ्‍कीरीम् लाप्‍ना नीनाम्मा ओलोनूव लअ, ओलोनूव लोम् यात्कप्का खस् खोलोङ् पीची ना खोलोआङ् मूङ्‍कप्का दूङ्‌ची।
41014024	खीक्‍का येशूआ खस् ओरोलची, “ङ्‌क नयाँ करारपीक ओ हीः के, ङ्‌क ओरोसर्प्‌मी लागी बगेई छूये।
41014025	आछीयाङ्, कोङा आन्‍नी लोयान्‍नी, नीनाम्माम् चारखम् नयाँ छूना मान्ताम् सम्‍मो हन्‍ना वाचोसीम् काऊ कोङा हाल्‍लोसो दूङोनो।”
41014026	खीक्‍का खचा ईबूम् छाम् मस्‍ना मूङ्‍कप्का लत्‍ताना जैतुन कोम् हेम् खाता।
41014027	लाम्‍पी खात्‍चालो येशूआ खस् ओरोलची, “आन्‍नी खोलोआङ् कोङ् होक्‍सोयोनीना खालेत्‍नी, ऊदोईपीक्यालो धर्मसूम्बऊपी छाम्‍पा तूये, ‘कोङा चोलोछा गको, ना लूस्ची खोलोङ् सोको रीस्‍खाते।’
41014028	खोदोलोई कोङ् ऊसोपकोकप्‍का आम्‍नी लाईस्‍पी गालीलपा खातो।”
41014029	खोदोलो पत्रुसआ येशू ओरो लअ, “खोलोआ आन् होक्‍सीदोसो कोङा आन् हादेसो होन्‍येयान्‍नो।”
41014030	खोदोलो येशूआ पत्रुस ओरो लअ, “आछीयाङ् कोङा आन् लोयान्, एसे सेपा नीस्छेम् वाप् ओम् लाईस्‍पी आना कोङ् सूक्‍छेम् इन्कार मोयो।”
41014031	खोदोलोई पत्रुसआ तेत्‍तेईमो यीङाना ओरोपीका, “कोङ् आन्‍लोङ्‌ सीम् छूदोसो कोङा आन् इन्कार मयान्‍नो।” खीक्‍का खोलोङ् म्सीच्‍चेचा खोरोङ् पीका।
41014032	खीक्‍काना खस् गेतसमनी मीचीक थाम्‍पूपी खाता ना येशूआ म्सीच्‍चेस् ओरोलची, “कोङा वाङोम् मूयोक सम्‍मो आन्‍नी अपीङ् तूवानीव।”
41014033	खीक्‍का येशूआ पत्रुस, याकूब, यूहन्‍ना सूप्‍पो म्साथपी खाईची, ना ख हायाम् म्सानीवा चाईसाना ऊदा-दा ङेसा।
41014034	खीक्‍का येशूआ खस् ओरोलची, “ओ आत्‍मा सीम् सम्‍मोङ्‌ सोक्‍आ चाईस्चाईक तूये। आन्‍नी अपीङ् तूवानीव, ना जाग तूवानीव।”
41014035	खीक्‍का येशू चीछा मेक्सा खाताना बोहोपूू सूपोम् मअ, ना छूदोक ङ्‌क दूक्वाम् नाम्‍ला ओप्‍का खान्‍लेनू पीकाना नीनाम्मापी वाङोम् मअ।
41014036	वाङोम् मलो येशूआ ओरोपीका, “अब्‍बा, पाआ, आम्‍पी खोलोकङ्‌ छूदूर। ङ्‌क दूक्वाम् पोङ्‍कीरीम् ओपीका खान्‍लेमीते। खोदोलोई कोङा लन्चीमूयोक तोङ्ना मा, आना लन्चीमईक तोङ्ना छूनूव।”
41014037	येशू होसोङ् खची दोक्पी बानालो म्सीच्‍चेस् ईम्स्‍चाक छीप्‍ची। खीक्‍का खसा पत्रुस काछना ओरो लअ, “सिमोन, ऊई आन् ईम्‍स्‍चाईङायो? ऊई आन् ऊक्‍छीन्सोयो जाग तूदूरनो?
41014038	जाग तूवानीव खीक्‍का वाङोम् मनूम्‍ना आन्‍नी चाम्चीपी छूवानीनव। आत्‍मान् आछीयाङ् तयार तूये, खोदोलोई गाम् तयार मान्तू।”
41014039	होसोङ् ख खाताना लाईस्‍पीक तोङ्नाङ् वाङोम् मअ।
41014040	होसोङ् ख आत्‍ताना बानालो म्सीच्‍चेची ईम्‍स्‍चाक छीप्‍ची, ऊदोईपीक्यालो खस् हायाम् खची ईम् लक तूवा, खन्‍सा खचा येशू ऊई पीम्नाई ङरी आईम् पर्ने, खूङ्‌क मान्लेची।
41014041	येशू सूक्‍छेम्‍पीसो बानाना खस् ओरोलची, “ऊई आन्‍नी होसोङ् ईम्स्चाईनीङ्‌यो? ना नोन्‍दीयान्‍चीनीङ्‌यो? हन् नाम्‍ला तालाताक तूये। खोङ्नूम्व, मीस्मी छा मोऊपोचीम् हूक्‍पी छूम् याताक तूये।
41014042	पक्नीव, खातेके। खोङ्नूम्व, कोङ् दोका पीप्‍ची ई दोक्पी ताबानाक तूये।”
41014043	येशू नेन्‍चालो, पोङ् नीप्पो म्सीच्‍चेचीप्क ईल्पो यहूदा छेकोक्छा मूङ्‍कपी खोमन्‍ची। देप्‍क पूजारीची, शास्‍त्रीरीची ना धर्म-सेचीपोचा पोक्‍स्‍चीक ईक् हूल् दोप्सेल् ना तूप् बाईचीना मूङ्‍कपी बाना।
41014044	येशू दोका पीप्‍आ खस् ङ्‌कतोङ्‌क ईबूम् चीन्‍न पीचीक तूवा, “आस्कई कोङा चूम्मा मीयो खूङ्‍कङ् आन्‍ना लाम्‍नूम्‍क मीस् के, मूङ्‌क लाप्‍नूम्‍ना हायाम् नत्‍तो ऊरानूम्‍ना खायानूम्‍व।”
41014045	खीक्‍का यहूदा इस्‍करियोत येशूम् म्दोक्पी खाताना, “सेचीपो,” पीकाना चूम्मा मीयू।
41014046	खीक्‍का खचा येशू लाप्‍चीना खाईची।
41014047	मूङ्‌कपी थोरेप्‍दीप्‍पीक ईल्पोआ दोप्सेल् थूत्‍ना दूङ् देप्‍क पूजारीम् रोःमी म्नोबो खूईरूप्‍दीतू।
41014048	खीक्‍का येशूआ खस् ओरोलची, “ऊई आन्‍नी ईबूम् खूस्पा लापाम्‍क तोङ्ना दोप्सेल् खीक्‍का तूप् बायानूम्ना कोङ् लाप्‍स् तानीकयो?
41014049	नीनाम्मा दप्स्को खीम्पी लेई पीच्‍ची सेचीवा ईत्‍तो कोङ् आन्‍नीस्‍काङ् तूवो, खोदोलो आन्‍ना कोङ् मान्लाम्ङानी। खोदोलोई ङ्‌क धर्मसूम्बऊपी तूक रीङ्‌ पूरा छूनू।”
41014050	खीक्‍का खोलोङ् म्सीच्‍चेचा ख होक्‍सीचीना जूकाखाता।
41014051	म्गाम् ईबूम् खोऊसीम् तेईआ रीम्ना ईल्पो सोलो मीस् येशूम् दोस्-दोस् खाता। खचा मूङ्‌क सोलो लाप्‍ची,
41014052	खोदोलोई मूङ्‌कसा म्तेई होक्‍सीना फूतीकेर्‌ङा जूकाखाता।
41014053	खीक्‍का खचा येशू दूङ् देप्‍क पूजारीपा खाईची, ना खूङ्‍कपी खोलोङ्‌ देप्‍क पूजारी, धर्म-सेचीपोची ना शास्‍त्रीची बात्ल छूवाक तूवा।
41014054	पत्रुस क छूबूरीपीकाङ् दूङ् देप्‍क पूजारीम् पोतेल् सम्‍मो म्दोस्-दोस् खाता, खीक्‍का मूङ्‌कपी दोर्‌चीका तूवाना खसा मीः जूईम् थालेई मअ।
41014055	देप्‍क पूजारीचा ना खोलोङ् देप् याखऊपीक मीचा येशू सेईम् मीनाना खम् ऊल्‍लोङ्पी गवाईमी रीङ्‌ लाम्‍ची, खोदोलोई खचा ऊसो मान्छीप्ची।
41014056	ओरोसर्प् मीचा येशूम् ऊल्‍लोङ्पी मोरोक वालीलीक गवाई पीची। खोदोलोई खचा पीचीक गवाई मान्खम्।
41014057	हेप्-हेप्पा क येशूम् ऊल्‍लोङ्पी वालीलीक गवाई पीम् लागी पकाना ओरोपीका,
41014058	“ङ्‌कसा ओरो पीकाक केईका येनूम्‍का, ‘मीस्मी म्‍हूःआ बोबूईम्पा नीनाम्मा दप्स्को खीम् कोङा हतूतो, ना हूःमान्‍दीङ्‌ सूक्‍लेईपी आर्को नीनाम्मा दप्स्को खीम् कोङा बोबूयूतो’।”
41014059	खोदोलोई होसोङ् खची गवाई मान्खम्।
41014060	खोदोलो दूङ् देप्‍क पूजारीआ खोलोमी लाईस्‍पी पकाना येशू ओरो पीकाना तत्‍तू, “ऊई आम्‍पी ऊसोङ्‌यो ङरी आईम् रीङ्‍‌ मान्तू? ओन्तोरोक मीचा आम् तोक्पी पीकाक गवाई ऊये?”
41014061	खोदोलोई येशू वाये तूवाचा ना ऊसो ङरी मान्‍आई। होसोङ् दूङ् देप्‍क पूजारीआ येशू ओरो पीकाना तत्‍तू, “ऊई आन् आछीयाङ् खोलोप्का दूङ्‍रेप्‍तो तूप् नीनाम्माम् छा ख्रीष्‍ट यो?”
41014062	खोदोलो येशूआ खस् ओरोलची, “एई कोङ्‌ङा, आन्‍ना मीस्मी छा खोलोप्का दूङ् राःरालोकम् चूप्‍ला तूचाईक ना नाम्‍छूईतोका मोम्पीका यूचाईक तईनूम्।”
41014063	खीक्‍का दूङ् देप्‍क पूजारीआ म्तेई चेन्‍ना ओरोपीका, “हन्‍ना केईका खम् ऊल्‍लोङ्पी बीन्‍नीपा साक्षी ऊसो चाहेई छूनो?
41014064	आन्‍ना खोलोआ नीनाम्माम् तोक्पी मान्‍नप् नेनाकन् येन्‍खानूम्। आम्‍नी मीन्ताम् ऊई तूये?” खोदोलो खचा खोलोआ ख सेईम्‍ङा छूये पीका।
41014065	खीक्‍का हेप्-हेप्पा ख थूवा दोम् थालेईमची ना म्मूक्स् देप्‍चीना केर्‌तो ओरोलची, “खारीबो मते।” खीक्‍काना दोर्‌चा ख खची जीम्मापी खाईचीना केर्‌ची।
41014066	पत्रुस नूक्‍का पोतेल्पू तूवाचालो दूङ् देप्‍क पूजारीम् म्‍रोःमेचीप्क ईल्पो मीम्छा मूङ्‍कपी बाना,
41014067	खीक्‍का मूङ्‌कसा पत्रुसआ मीः जूईचक नत्‍तो खोङू, ना ओरो लअ, “आन्‍सो नासरतपीक येशूलोङ्‌ तूवाक मायो।”
41014068	खोदोलोई पत्रुसआ इन्कार मतो ओरोपीका, “ङ्‌क आना ऊई पीक्‍चाईकई, खूङ्‌क कोङा ऊसो छेतोनो ना ऊसो लेसोनो।” ना ख पाखापाक मूल् लाम्स्को हेम् खाता। खीक्‍का वाप् अका।
41014069	मूङ्‌क रोःमेआ होसोङ् मूङ्‌कपी पत्रुस तना थोरेप्‍दीप्‍ची ओरोलची, “ङ्‌कन् मूङ्चीप्क ईल्पो मायो।”
41014070	पत्रुसआ होसोङ् इन्कार मअ। खोदोलोई ऊक्‍छीन्‍पीका म्बर-बार थोरेप्‍दीप्चा होसोङ् पत्रुस ओरो पीकाना तत्‍ची, “आछीयाङ्, मूङ्‌कचीप्कङ् आन्सो, ऊदोईपीक्यालो आन्सो गालीलपी तूप् मीस्ङा।”
41014071	खोदोलोई पत्रुसआ कोङ्ने मा पीक्‍तो पस्तून् चातो ओरोपीका, “आन्‍ना आस्‍मी तूम्‍पोई मचाईनूम्कई खूङ्‌क मीस् कोङा छेतोनो।”
41014072	खीक्‍का मोन्तोलोङ् दोस्पीक वाप् अका, खोदोलो येशूआ ओरो पीकाक रीङ्‌ पत्रुसआ मीन्मारो मअ, “नीस्छेम् वाप् ओम् लाईस्‍पी आना कोङ् सूक्‍छेम् इन्कार मोयो।” खीक्‍का खूङ्‌क रीङ्‌ मीन्खीना पत्रुस दीरीमोक्‍स्‍तो खापा।
41015001	देत्छा सेपा देप्‍क पूजारीची, धर्म-सेचीपोची शास्‍त्रीची ना देप् याखऊपीक मीचा खची हो-होप्पी चाई मस्‍ना येशू छूईचीना पिलातसमी हूक्‍पी पीची।
41015002	पिलातसआ येशू ओरो पीकाना तत्‍तू, “ऊई आन् यहूदीचीम् होङाबू यो?” खोदोलो येशूआ ओरो पीकाना ङरी आन्‍नू, “आनाङ् खोरो पीके।”
41015003	देप्‍क पूजारीचा येशू ओरोतो रीङ्पी दोस् तीची।
41015004	पिलातसआ येशू होसोङ् ओरो पीकाना तत्‍तू, “ऊई आम्‍पी ऊसोङ्‌यो ङरी आईम् रीङ् मान्तू? खोङ्ते, आम् तोक्पी खचा ओरोतो रीङ्आ दोस् तीचाई।”
41015005	खोदोलोई येशूआ होसोङ् ङरी मान्‍आई, मूङ्‌क खोङ्ना पिलातस छाक्‍का छूवा।
41015006	निस्‍तार-चाडपी मीचा ङोक्‍चीक ईल्पो थानापी तेस्‍चीक मीस् खची लागी पिलातसआ लाईम्दोम् रेवास् तूवा।
41015007	खोन्‍तोलो चारखम्मी ऊल्‍लोङ्पी पोक्‍ना मीस् सेईप् ईल्पो बारब्बा मीचीक मीस् थूनापी तेस्‍चीक तूवा।
41015008	ओरोसर्प् मीस् पिलातसमी दोक्पी ताना पिलातस आम् रेवास् तूक तोङ्ना ईल्पो थानापी तेम्‍पा मीस् खची लागी लेत्‍दीत्‍व लचीना बीन्ती मीची।
41015009	पिलातसआ ओरो पीकाना खस् तत्‍ची, “ऊई कोङा आम्‍नी लागी यहूदीचीम् होङाबू लेईम्‍दीम् आन्‍ना अऊ मीन्‍नीयो?”
41015010	ऊदोईपीक्यालो नाचूर् लनाङा देप्‍क पूजारीचा ओ दोक्पी बाईचीक पीम् पिलातसआ छेत्‍क तूवा।
41015011	येशूम् फाईपी बारब्बाङा ई लागी पिलातसआ लात्‍दीत्‍नूव पीकाना देप्‍क पूजारीचा ओरोसर्प् मीस् चप्स्ची।
41015012	पिलातसआ होसोङ् खस् ओरो पीकाना तत्‍ची, “खोरोदोक आन्‍ना यहूदीचीम् होङाबू पीक्‍नी, खूङ्‌क क कोङा ऊई मूयो?”
41015013	खस् बसाना होसोङ् ओरोपीका, “मूङ्‌क क्रूसपी काम्‍ङा छूये।”
41015014	पिलातसआ खस् ओरोलची, “ऊनाई? खसा ऊई मान्‍नप् लक्‌ मक तूये?” खोदोलोई हायाम् सोतो बसाना खचा ओरोपीका, “मूङ्‌क क्रूसपी काक्‍स्ते।”
41015015	पिलातसआ ओरोसर्प् मीस् खची जीनमीम् लागी खचा मीनाक तोङ्नाङा बारब्बा थूनाप्‍का लात्‍दीतू ना येशू कोर्राआ केर्‌चीना क्रूसपी काम् लागी दोर्‌चीम् हूक्पी जीम्मा पीची।
41015016	दोर्‌चा येशू देप्पा खीम्‍मी पोतेल्पी खाईची ना खोलोङ् दोर्‌ची मूङ्‍कपी बात्ल मची।
41015017	खीक्‍का खचा येशू बैजनी तेई खाम्‍मीची, ना तीती पाल्‍चीना बूयूङ्‍गा तोङ्‌क मस्‍ना म्तोङ्पी खूमीची।
41015018	खीक्‍का खचा, “यहूदीचीम् होङाबूमी जय पीक्‍तो” सेस्‍वा मीक्‍तो सेवा छची।
41015019	खीक्‍का खचा येशूम् तोङ्पी मीक्पऊआ केर्‌तो थूवा दची, ना खस् खून्जूलना सेवा छची।
41015020	खीक्‍का खचा येशू सेस्‍वा मीम् यात्चीकप्का बैजनी म्तेई बूत्ची ना म्होप्मी तेईङा खाम्‍मीची। खीक्‍काना खचा येशू क्रूसपी काम लागी पाखा खाईची।
41015021	खीक्‍का अलेक्‍जेन्‍डर ना रूफसमी म्पा कूरेनीपी तूप् सिमोन तेल्पीका बान्चाक खचा छीप्ची ना येशूम् क्रूस खूर्म्‌ना खाईम् लागी कर तीची।
41015022	खीक्‍काना खचा येशू गलगथा मीचीक थाम्‍पूपी तात्‍ची–गलगथाम् अर्थ तोङ्‌मी खप्‍रम्मी थाम्‍पू।
41015023	खीक्‍काना खचा येशू मूर्र ङल्‍म्‍पा दाखमद्य दूम् लागी पीची। खोदोलोई येशूआ मूङ्‌क मान्दू।
41015024	खचा येशू क्रूसपी काक्‍स्‍ची। खीक्‍का आस्‍कसाई म्तेई तयाम् लोलना करसीङ् होक्‍स्‍ची ना येशूम् म्तेई खची हो-होप्‍पी हास्‍ची।
41015025	खचा येशू क्रूसपी काक्‍स्‍चीलो देत्छाक बोची बजेई छूवाक तूवा।
41015026	ख दोस् तीचीक छाप्‍दाम्‍पी “यहूदीचीम् होङाबू” पीम् छाम्‍पा तूवा।
41015027	खचा येशूलो नीप्पो खूस्‍पास्‍सो ईल्पो म्पाङ्ला ना ईल्पो म्चूप्ला मस्‍ना क्रूसपी काक्स्ची। [
41015028	धर्मसूम्बऊपी छाम्पा रीङ्‌ ओरोना पूरा छूवा, “ख मोऊपोस्का ङीरा।”]
41015029	मूङ्‌क लाम्‍पा लाम्‍दूम् मीचा म्तोङ् दाल्ङूप्‍तो मतो येशू ओरो पीकाना सेस्‍वा मीची, “हऊ! नीनाम्मा दप्स्को खीम् हईप्‍दीप्‍नासो सूक्‍लेईपी थोक्‍दीप् आन्‍ङा मायो,
41015030	क्रूसपीका लत्‍ताना यूवाते ना आम् होपा-आम् होप्‍ङा लेन्‍चा मीन्चीते।”
41015031	खोरोनाङ् देप्‍क पूजारीचा ना शास्‍त्रीचासो ओरोपीक्‍तो सेस्‍वा मीची, “ङ्‌कसा बीन्‍नीपान् लेन्‍चा मीयू, खोदोलोई म्होप्क लेन्‍चा मीदूर्‌यान्‍चीनोयो।
41015032	ङ्‌क इस्राएलपीक होङाबू ख्रीष्‍ट, हन्‍ना दावा क्रूसपीका लन्‍नूना यूनूते, ना खूङ्‌क तयाम्‍काना केईका विश्‍वास मयाम्का।” खीक्‍का खस्का क्रूसपी काक्‍स्‍दीत्‍चीकचासो येशू सेस्‍वा मीची।
41015033	लेपाक पोङ् नीस्बजेप्का सूक्‍बजे सम्‍मो खोलोङ् छाप्‍कूवापी नाम्कूर्मादाम् छास्‍खाता।
41015034	खीक्‍का लेपाक सूक्‍बजी होम्पी येशू ओरोसोतो ओरो पीकाना बसा, “इलोई, इलोई, लामा सबखथनी?” खूङ्‍कम् अर्थ क, “ए नीनाम्मा, ए नीनाम्मा आना कोङ् ऊदोई होक्‍सोयोकई?”
41015035	म्बर-बार थोरेप्दीप् हेप्-हेप्पा खसा पीकाक रीङ्‌ येन्‍चीना ओरोपीका, “येन्‍नूम्‍ते, खसा एलिया काछचय।”
41015036	खचीप्‍क ईल्पोआ बूल्तो खाताना ईबूम् तेईमी म्छो पूपूल् मना खासूङ् वाचोसीम् काऊपी चीना ईबूम् बाईपा मीक्पऊमी छोक्‍पी यूक्स्‍ना ओरोपीक्‍तो येशू दूमीयू “खोङाम् खोङ्, बा एलिया ङ्‌क लास् यूवेयो।”
41015037	खोदोलो येशू ओरोसोतो बसा ना म्सोम् थाया।
41015038	खीक्‍का नीनाम्मा दप्स्को खीम्‍पीक पर्दा म्छोक्‍तोका म्दोरी सम्मो नीस्चेल छूवा।
41015039	येशूम् मोरोना म्सोम् खाताक म्‍लाईस्पी थोरेप्दीप् दोर्‌मी कप्‍तानआ तना ओरोपीका, “आछीयाङ् ङ्‌क मीस्‍ने नीनाम्माम् छाङ् रईछ।”
41015040	छूबूरीप्‍का खोप्चाप् हेप् मीम्छास्सो तूवा। खूङ्‌कपी मरियम मग्दलिनी खीक्‍का चूप्‍क याकूब ना योसेफमी म्मा मरियम ना सलोमी तूवा।
41015041	येशू गालीलपा तूवालो खस्का लाम्‍दूम् ना खम् बोक्छोप्ची मूङ्‍कस्ङा तूवा। येशूस्‍का यरूशलेमपी बानाक बीन्‍नीपा ओरोतो मीम्छास्सो मूङ्‍कपी तूवा।
41015042	चूम्चीम् लेई, अर्थात् नोम्चीम् लेईमी लाईस्‍पीक लेई, यूपा छूम् हच।
41015043	देप् याखऊ खीम्‍पीक सायोबूप् तीक्‍सू अरिमाथियापीक योसेफ, खसा नीनाम्माम् चारखम् हूङ्दीत्‍क तूवा। खसा माङ्‌कीमो पिलातसपा खाताना येशूम् सालोग्गी ङोकू।
41015044	येशू आथूईङा सीयाखाता पीम् येन्‍लो पिलातस छाक्‍का छूवा। खीक्‍का पिलातसआ कप्‍तान म्दोक्पी काछना आछीयाङ् येशू सीयाकयो मान्सीकयो पीकाना तत्‍तू।
41015045	येशू सीयाखात पीम् कप्‍तानपीका येन्‍ना पिलातसआ येशूम् सालोग्‍गी योसेफ खाईम् पीयू।
41015046	खीक्‍का योसेफआ मलमलमी सीक्‍खूम् खेतू, ना येशूम् म्सालोग्गी क्रूसपीका मूक्सू लात्‍ना तेईया दील्‍लू खीक्‍का देप् लूङ्पी खोपेई मम्पाना बानेईमम्पा गेम्पी खाईना यूक्सू। खीक्‍काना गेम् देप्पा लूङ्‌आ दीयू।
41015047	खोदोलो मरियम मक्‍दलिनी ना योसेफमी म्मा मरियमआ येशूम् सालोग्‍गी यूक्स्चीक थाम्पू खोङ्चचीक तूवा।
41016001	नोम्चीम् लेई याताकप्का मरियम मग्दलिनी, याकूबमी म्मा मरियम ना सलोमीचा नाम्चानप् तेल येशूम् सालोग्गी कील्म् लागी खेत्‍ची।
41016002	फाईवेईमी लाईस्पीक लेईपी देत्छा नाम्छोवा आप्चलो खस् येशूम् गेम् तूवाक थाम्पूपी खाता।
41016003	खीक्‍का खस् लाम्‍पी खात्‍चालो खची होप्-होप्पी ओरो लोल, “ई लागी मूङ्‌क गेम्पीक देप्पा लूङ् आसाई लातीपीया?”
41016004	खीक्‍का खचा गेम् हेम् खोङ्चीलो, गेम्पीक देप्पा लूङ्‌ आल्म्दीम्पा तची। खूङ्‌क लूङ्‌ हायाम् देप्पा तूवा।
41016005	खीक्‍का खस् येशूम् गेम् तूवाक गोपी वोङालो ईबूम् ओम्‍लोप् तेई खाम्दीप् सोलो मीस् चूप् हेम्‍लालाम्पा तूवाचाक तची, ना खस् छाक्‍का छूवा।
41016006	खोदोलोई मूङ्‌क ओम्‍लोप् तेई खाम्दीप् सोलो मीचा खस् ओरोलची, “आन्‍नी छाक्‍का छूनीनते, आन्‍ना क्रूसपी काक्स्चीक येशूयो लाम्चाईनूम्। येशू अपी मान्तू, ख ऊसापक्‍क तूये। मा मीन्‍नीदोक ख यूम्पा थाऊ खोङ्नूम्ते।
41016007	खन्‍सा आन्‍नी खात्‍नीते खीक्‍का म्सीच्‍चेची ना पत्रुस ङ्‌क रीङ्‌ ईयानूम्‍ते, ख आम्‍नी लाईस्-लाईस् गालीलपा खात्‍चाये। खसा पीकाक तोङ्ना आन्‍ना येशू खपा तईनूम्।”
41016008	खस् येशूम् गेम्‍पीका लात्‍ताना बूल्सा, ऊदोईपीक्यालो खस् छाक्‍का छूवाना खची कीम्‍आ योक्‍साचाक तूवा। खीक्‍का खचा मूङ्‌क रीङ्‌ आस्‍सो मान्‍ईक्ची, ऊदोईपीक्यालो खस् हायाम् कीसाक तूवा। [
41016009	फाईवेईमी लाईस्‍पीक लेई देत्छा सेपाङ्‌ येशू ऊसापकाना लाईस्‍पी मरियम मग्दलिनीपी खोमन्‍ची। खसा खपीका नूक्ची चाप् लात्‍क तूवा।
41016010	मरियम खाताना ङ्‌क रीङ्‌ म्सीच्‍चेस् ईची। खोदोलो म्सीच्‍चेचा तूनीवा मतो खाप्‍चाक तूवा।
41016011	खोदोलोई येशू ऊसापक्‍क ना मरियमपी खोमन्चीक रीङ्‌ म्सीच्‍चेचा येन्ची, खोदोलोई खचा मरियममी रीङ्‍‌ पतेई मान्मची।
41016012	खीक्‍काना नीप्पो म्सीच्‍चेस् तेल् मेक्सा खात्‍चालो खचीप् येशू आर्को ङालीपी खोमन्‍ची।
41016013	खीक्‍का खस् आत्‍ताना खाताना खचा तचीक रीङ्‌ बीन्‍नीपास् ईची। खोदोलोई मूङ्‌कचा पीकाक रीङ्‌ खचा पतेई मान्मची।
41016014	दोस्पी येशू पोङ् ईल्पो म्सीच्‍चेचीपी जा चचचीलो खोमन्‍ची। खीक्‍का खची विश्‍वास मान्तूक ना लूङ् तोङ्‍क खची गोङ् तना येशूआ खस् राङ्ची। ऊदोईपीक्यालो येशू सीयाना ऊसापक्‍क तोक्‍चा पचीक रीङ्‌ खचा पतेई मान्मस्क तूवा।
41016015	खीक्‍का येशूआ खस् ओरोलची, “खोलोङ् चारपी खात्‍नीना खोलोङ् सोम्‍छाची ङ्‌क जीनप् रीदाम् येईमीयानूम्व।
41016016	विश्‍वास मप्‍आ ना बप्‍तिस्मा लाप्‍आ हल्‍वा तय, खोदोलोई विश्‍वास मान्मप् दोसी थरेई छूये।
41016017	विश्‍वास मप्चीपी ङ्‌क चीन्‍न छूये, खचा ओ नीङ्पी चाप् लातची ना खस् नयाँ रीङ्पी नेने,
41016018	खचा पूः लापची ना चीः चईचीदोसो खस् ऊसो छूनो। खचा तूक्खाचीम् थेम्पी खची हूः यूक्‍सची ना खस् नखाते।”
41016019	ओरोना रोबू येशू खस्का नेईम् याताकप्का ख साराङ्‌गाप्‍तो थेन्‍चीतो खाता ना नीनाम्मामी चूप् हूःलाम्‍पा तूवा।
41016020	खीक्‍का म्सीच्‍चेस् खोलोपी खाताना जीनप् रीङ्‌ हास्‍ची। रोबू खची साथपी तूवाना लक्‌ मअ, ना ओरोतो चीन्‍नलाम्‍पा नीनाम्माम् रीङ्‌ पोचीप् बानेई मअ। आमेन।]
42001001	ई हाम्‍पी खोती छूवाना याताक रीङ् सम्‍सूर्म्‌ना यूम् लागी ओरोतोआ खची हूक्‍पी लाप्‍चीक तूवा।
42001002	लाईस्‍पीकाङ् खची मूक्सा तोक्‍चा ना मूङ्‌क रीङ्मी गवाई पीप्‍चा लो म्सूसो मप्चालो केई ङ्‌क रीङ् ईयीक तूये।
42001003	होपाबू थियोफिलस, कोङा केछेयीकाङ् चीङ्चीङ्‌यो तूवोना खोलोङ् रीङ् लामूक तूये, खीक्‍का आम् लागीसो ङ्‌क मेलसा छाम्‍पीम् कोङ् नप् लोओ,
42001004	खन्‍सा आन् ईयाक रीङ् देईतकई आछीयाक तूये पीम् रीङ् आना नम्‍लो छेईदूरनू मीनोना कोङा ङ्‌क रीदाम् छापूक के।
42001005	यहूदियापीक होङाबू हेरोदमी दूङ्पी अबिया गोङ्पीक जकरिया मीचीक ईल्पो पूजारी तूवा। खम् म्तोमा एलीशिबासो हारून गोङ्पीक तूवा।
42001006	खस् नीप्पोङ् नीनाम्माम् लाईस्‍पी धर्मी तूवा। खचा योबोरोबू नीनाम्माम् खोलोङ् आज्ञा ना ललई हायाम् नत्‍तो रेप्‍दोङ्ची।
42001007	एलीशिबा छा मान्वाईप् तूवाकसा मूङ्‍कचीम् खची छामाई मान्तू, ना मूङ्‌क नीप्पोङ् खची दूङ् खाईप्‍लेप्‌ तूवा।
42001008	ईलेई जकरिया नीनाम्माम् लाईस्‍पी खची पालपी यहूदीचीम् नीनाम्मा दप्स्को खीम्पी पूजारीम् लक् मचक तूवा,
42001009	पूजारीचीम् सूसो मम् रीदूम् तूवाक तोङ्ना करसीङ् होक्‍स्‍चीलो योबोरोबू नीनाम्मा दप्स्को खीम्पी वोम्‍ना दूप् हूईम् जकरियाम् पाल ताक तूवा।
42001010	खसा दूप् हूईचलो नीनाम्मा दप्स्को खीम्‍मी पाखापी ओरोसर्प् मीस् बात्ल छूवाना वाङोम् मचचीक तूवा।
42001011	योबोरोबूम् ईल्पो रीदाम् पोक् दूप् हूस्‍को वेदीम् चूप्‍लाम्‍पा खोमन्‍ची।
42001012	खूङ्‌क साराङ्‌गाप्‍तोक रीदाम् पोक् तखीलो जकरिया म्कीम्मा म्नीऊ मास्खाता।
42001013	खोदोलोई नीनाम्माम् रीदाम् पोक्‍आ जकरिया ओरो लअ, “कीनव, ऊदोईपीक्यालो आना वाङोम् मक नीनाम्माआ येन्‍क तूये। हन्‍ना आम् तोमा एलीशिबाआ आम् लागी ईल्पो चारछा वात, ना आना खम् नीङ् यूहन्‍ना यूक्स्व।
42001014	खोदोलो आन् हायाम् आम्‍जी नये, ना आम् गोङ् चानये खीक्‍का ख जन्‍मेई छूवाकपी ओरोसर्प् खची जीनये।
42001015	ऊदोईपीक्यालो ख नीनाम्माम् लाईस्‍पी हायाम् देप् मीस् छूये। खसा दाखमद्य ना बीन्‍नीपा सेईप् थक् हादेसो दूङ्‌ङनो, ना म्माम् सागोवापाकाङ् ख पवित्र आत्‍माआ पेप्पक छूये।
42001016	खसा ओरोतो इस्राएलमी छामाईची खची योबोरोबू नीनाम्मा हेम् आत्‍तची।
42001017	म्पा-म्माचीम् सानीवा म्छाची हेम् ना आज्ञा मान्‍रेप्चीम् सानीवा धर्मीचीम् सानीवाछे हेम् आईम् ना रोबूम् लागी हायाम् नप् ईबूम् जाति चोचूम् लागी खम् लाईस्पी ख एलिया खारीबोपोम् आत्मापी लो राःरापीलो खाते।”
42001018	खीक्‍का जकरियाआ नीनाम्माम् रीदाम् पोक् ओरो लना तत्‍तू, “ङ्‌क रीङ् कोङा ऊतोङ्नाई पतेई ममा? ऊदोईपीक्यालो कोङ्सो खूवोबूप् छूवोखातो ना ओ तोमासो खूवोबूम् छूवाखात्क तूये।”
42001019	खोदोलो नीनाम्माम् रीदाम् पोक्‍आ ख ओरो लअ, “कोङ् नीनाम्माम् सूसो मप् गब्रिएल के, ना खसाङ् कोङ् आन्‍लो रीङ् मस् ना ङ्‌क जीनप् रीदाम् येईमीक्स् पोक्सोक के।
42001020	हादेसम्‍मोई ङ्‌क रीङ् पूरा छूनो, खूङ्‌क लेई सम्‍मो आना नेईम् दूरनो, ऊदोईपीक्यालो आना ओ रीङ् मान्‍रेम्ना, खूङ्‌क रीङ् म्नाम्‍ला तालात्लो पूरा छूये।”
42001021	जकरिया यहूदीचीम् नीनाम्मा दप्स्‍को खीम्‍पीका लईछूसाकसा पाखाप् तूप् मीचा छाक्‍का छूक्‍तो हूङ्दीत्‍चीक तूवा।
42001022	जकरिया पाखा लत्‍ताना बानालो खस्का नेईङा मान्दूर्, ना खसा नीनाम्मा दप्स्को खीम्पी दर्शन तअ पीम् खचा छेत्ची। ना मूङ्‌कसा खस् कवेई मीची, खीक्‍का ख नेईमान्दूर्प् छूवाना तूवा।
42001023	जकरिया सूसो मम् म्पाल यात्ना म्खीम् खाता।
42001024	खूङ्‌कम् जीस्तातोपी म्तोमा एलीशिबा होपोसूम् छूवा, ना ङाक् लाः सम्मो म्ङईमा ख खीम्‍पीका पाखा मान्लईमो तूवाचा ना खसा ओरो पीका,
42001025	“खोलोङ् मीस्मी लाईस्‍पी ङाजावा मान्छूम् लागी योबोरोबूआ कोङ् ओरोना सम्‍तूमा मीयोक तूये।”
42001026	एलीशिबा होपोसूम् छूवाक तूक् लाः छूवालो नीनाम्माआ साराङ्‌गाप्‍तोक रीदाम् पोक् गब्रिएल गालील जिल्‍लामी नासरत सहरपी पोक्‍सू।
42001027	मूङ्‌क ईल्पो कन्‍ने सोलोमे मीम्छाम् दोक्पी खाता। मूङ्‌क मीम्छा दाऊदमी गोङ्पीक ईल्पो योसेफ नीङ् मीचीक मीस्पी ङोक्‍दीत्‍चीक तूवा। मूङ्‌क कन्‍ने सोलोमेम् नीङ् क मरियम तूवा।
42001028	साराङ्‌गाप्‍तोक रीदाम् पोक्‍आ खम् दोक्पा खाताना ओरो लअ, “ए नीनाम्माआ सम्‍तूमा मीयाकङा, सेवाके। योबोरोबू आम् साथपी तूये।”
42001029	खोदोलो ख मूङ्‌क रीङ्आ छाक्‍का छूवा, ना ङ्‌क ऊतोङ्‌क सेवाये पीकाना म्सानीवापा मीन्च।
42001030	साराङ्‌गाप्‍तोक रीदाम् पोक्‍आ ख ओरो लअ, “कीनव, मरियम आना नीनाम्माप्का सम्‍तूमा तक तूये।
42001031	हन्‍ना खोङ्व, आन् होपोसूम् छूये, खीक्‍का ईल्पो छा वात। खूङ्‍कम् म्नीङ् आना येशू यूक्सव।
42001032	ख हायाम् देप् छूये। खीक्‍का ख खोलोप्का दूङ्‍रेप्‍तोक योबोरोबू नीनाम्माम् छा लयची। योबोरोबू नीनाम्माआ ख म्होप्मी खूक्सू दाऊद तोङ्ना होङाबू बानेई मय।
42001033	खीक्‍का खसा याकूबमी खोलोङ् गोङ्चीपी चार तोक्‍स, ना खम् चारखम् हादेसो यात्नो।”
42001034	मरियमआ नीनाम्माम् रीदाम् पोक् ओरो लअ, “दानाई खोन्‍तोङ्‌ना छूदूर? ऊदोईपीक्यालो कोङ्ने ईल्पो कन्‍ने मीम्छाई।”
42001035	मूङ्‍क साराङ्‌गाप्‍तोक रीदाम् पोक्‍आ मरियम ओरो लअ, “पवित्र आत्‍मा आम्‍पी ताये, ना खोलोप्का दूङ् रेप्‍तोक नीनाम्माम् राःराम् अल्मा आम्पी तात्‍ते। खन्‍सा आना वातक छा पवित्र ना नीनाम्माम् छा लयची।
42001036	खोङ्व, आम्होप्मी मीस् एलीशिबा खूवोबूम् छूवाखात्‍दोसो ईनीम्‍बा म्सागोवापा तूक्ला बाईप्खाप् छा तूये। केछेवा मीचा ख छा मान्वाईप् पीकाना पीकाक तूवा।
42001037	ऊदोईपीक्यालो नीनाम्मापी छूमान्‍दूर्प्‌ रीङ् ऊसोङ् मान्तू।”
42001038	खीक्‍का मरियमआ नीनाम्माम् रीदाम् पोक् ओरो लअ, “खोङ्व, कोङ् योबोरोबूम् सूसो मप्, आना पीकाक तोङ्नाङ् ओपी छूनू।” खीक्‍का नीनाम्माम् रीदाम् पोक् मूङ्‍कप्का खालेता।
42001039	मूङ्‍कम् जीस्तातोपी मरियम हतार छूक्‍तो यहूदियामी कोम् लाम्‍पा एलीशिबाम् तेल्पी खाता,
42001040	ना मरियम जकरियाम् खीम्पी वोङाना एलीशिबा सेवा छअ।
42001041	मरियमआ सेवाके पीकाक येनूमोरोङ् एलीशिबाम् म्सागोवापाक नूक्छा केल्‍लाता, खीक्‍का एलीशिबा पवित्र आत्‍माआ पेप्पू,
42001042	खीक्‍का एलीशिबाआ ओरोसोतो बतो मरियम् ओरो लअ, “मीम्छाचीपी आन् नीनाम्माआ आसीक पीयाक तूये, ना आम् सागोवापी तूक छासो आसीक पीक तूये।
42001043	ङ्‌कतोङ्‌क सम्‍तूमा ओपी ऊतोङ्नाई छूवा, ना ओ रोबूम् म्मा ओपी ताआ!
42001044	ऊदोईपीक्यालो खोङ्व, आना सेवाके पीकाक ओ नोबोआ येनूमोरो ओ सागोवापाक नूक्छाः म्जी नना केल्‍लाता।
42001045	आम्पी आसीक छूनूव, ऊदोईपीक्यालो योबोरोबूआ पीकाक रीङ् पूरा छूये पीकाना आना विश्‍वास मक तूये।”
42001046	खीक्‍का मरियमआ ओरोपीका, “कोङा ओ वाताम्‍मापाका योबोरोबू नीनाम्माम् साम्‍दीखा मूयो,
42001047	ना ओ आत्‍माआ ओ हल्‍वा पीप् नीनाम्मापी चामोवा मय।
42001048	खसा कोङ् तोङ्‌क नीङ्ला मान्दीक रोःमे सम्‍तूमा मीयो, हन्‍ना ङ्‌कप्का मेक्साक खोलोक दूङ्आ कोङ् आसीक तक पीक्ना पीके।
42001049	ऊदोईपीक्यालो हायाम् राःरालोक नीनाम्माआ ओ लागी हायाम् देप् लक् मक तूये, खम् नीङ् पवित्र तूये।
42001050	ख पीका म्कीम् लप् मीस्ची खसा दूङ् पीका दूङ् सम्मो सम्‍खे मीचय।
42001051	खसा म्हूक्पीक म्‍राःरा खोमक तूये। म्सानीवापी हायाम्‍क लोक्‍चीप् मीस् खसा खाथल्-बीथल् मक तूये।
42001052	खसा चारतोप्ची खची सिंहासनपीका लात्‍दीत्‍चीक तूये, खोदोलोई लखेछूक्ची मेक्‍तो थेत्‍चीक तूये।
42001053	साका सीप्‍ची खसा नप् थक्‍आ खची गोङ् काम्मीचीक तूये, खोदोलोई होङ्पोक्ची होप्‍तो हूः आत्‍पोक्‍स्‍चीक तूये।
42001054	खसा खम् सूसो मप् इस्राएल बचयक तूये, ना म्होप्मी मीस्ची सम्खेवा मीम् मात्‍तनो।
42001055	ऊदोईपीक्यालो खसा ई खूक्‍सूचीपी यादे मक तोङ्ना, अब्राहाम ना म्छामाईचीपी खोलोङ् नाम्‍ला सम्मोम् लागी सम्खेवा खोमक तूये।”
42001056	मरियम एलीशिबालो सूक् लाः तोदी तूवाना म्खीम् आत्‍ता।
42001057	एलीशिबामी छावाईम् नाम्‍ला छूवा ना खसा ईल्पो चारछा वातू।
42001058	योबोरोबू नीनाम्माआ एलीशिबा हायाम् देप् सम्‍तूमा मीक खोङ्चीना म्खीम्तोनी ना म्होप्मी मीस् खोलोङ् खची जी नअ।
42001059	मूङ्‌क चारछा रेक्‍लेई बाईकप्का यहूदीचीम् रीदूम् तोङ्ना खतना मम् लागी खस् बात्ल छूवा, ना मूङ्‌कम् नीङ् म्पाम् नीङ् तोङ्‌कङ् जकरिया यूम् मीनाचाक तूवा,
42001060	खोदोलोई मूङ्‌कम् म्माआ ओरोपीका, “मा, मूङ्‌कम् नीङ्ने यूहन्‍ना यूम् छूये।”
42001061	खचा एलीशिबा ओरोलची, “आम् खीम्‍पोस्‍चीपीन् ङ्‌कतोङ्‌क नीङ् आस्‍मीसो मान्तू।”
42001062	खीक्‍का खचा मूङ्‌कम् म्पा कवेई मीचीना तत्‍ची, “आना क ङ्‌कम् नीङ् ऊई मीम् मीने?”
42001063	खसा छाम् लागी ईबूम् सीङ्मी पाती ङोक्‍ना “मूङ्‌कम् नीङ् यूहन्‍ना के” पीकाना छाप्‍पू। खूङ्‌क खोङ्चीना खोलोङ् छाक्‍का छूवा।
42001064	खोन्‍तोलोङ् मूङ्‌कम् म्ङः हला खीक्‍का नेन्‍लाता ना नीनाम्मा साम्‍दीखा दलातू।
42001065	ङ्‌क रीङ् खोङ्चीकप्‍का म्खीम्तोनीची खोलोङ् कीसा। खीक्‍का ङ्‌क रीङ्मी तोक्पी यहूदियाम् बूर् हेम्‍पीक खोलोङ् छाप्‍कूवापी रीङा।
42001066	ङ्‌क रीङ् येईप् खोलोआ ङ्‌क चारछा दोस्का ऊतोङ्‌कई छूये पीकाना खची सानीवापी मीना। ऊदोईपीक्यालो योबोरोबूम्‌ राःरा खपी छूवाक तूवा।
42001067	खीक्‍का मूङ्‌कम् म्पा जकरिया पवित्र आत्‍माआ पेप्‍ना खारीबो मलातू,
42001068	“इस्राएलीचीम् योबोरोबू, नीनाम्माम् साम्‍दीखा छूनू, ऊदोईपीक्यालो ख यूवाना म्होप्मी मीस्ची हल्‍वा पीक तूये।
42001069	खसा ई लागी म्सूसो मप् दाऊदमी गोङ्पीका ईल्पो राःरा लोक हल्‍वा पीप् पोक्‍स्‍क तूये।
42001070	ख लाईस्पीकाङ् म्पवित्र खारीबोपोचीम् ङलाम्पा नेनाक तूवा।
42001071	केईया ई साछीमीचीपीका ना केई मान्‍नईप् खोलोमी हूक्पीका हल्वा तयाम्।
42001072	खसा म्होप्मी पवित्र करार मीन्‍नू, खीक्‍का ई खूक्‍सूची सम्खेवा खोमीची।
42001073	खसा करारमी मूङ्‌क यादे खूक्सू अब्राहामलो मअ।
42001074	ईनीम्‍बा केईया ई साछीमीचीम् हूक्पीका छुट्कारा तोम्पाक तूये, खीक्‍का मान्की-मान्की नीनाम्माम् सूसो मम् तम्क तूये,
42001075	खम् लाईस्पी ई रीराम‍ तूकसम्मो पवित्रतापी ना धार्मिकतापी खम् सूसो मम् तम्क तूये।
42001076	ए चारछाङा, आन् खोलोप्का दूङ् रेप्‍तोक नीनाम्माम् खारीबोपो पीम् रीङे, ऊदोईपीक्यालो रोबूम् लाईस्-लाईस् आन् खम् लाम् चोचूम्‍स् खाते।
42001077	मोऊपीका छेमा तयाम्ना हल्वातयाम् पीम् वाछेम् रीङ आना नीनाम्माम् मीस्ची छेईमीयची।
42001078	ई नीनाम्माम् सम्खेवा ना सम्‍तूमाआ साराङ्‌गाप्‍तोका देत्छाक नाम्‍छोवा ईपी यूवे,
42001079	खीक्‍का नाम्कूर्मादाम्पी ना सीम्मी अल्मापी तूप्ची अल्हो पीयची, ना ई लोङ् चामोवाम् लाम् हेम् लाम्दूप्प।”
42001080	खीक्‍का मूङ्‌क चारछा यूहन्‍ना रीराम‍पी लो आत्‍मापीलो पतो खाता, ना इस्राएलीचीपी खोमान्‍मम्‍चीम् सम्‍मो ख गोङ्‍रूत्खाप् थाम्‍पूपीङ्‌ तूवा।
42002001	मूङ्‍क नाम्‍लापी रोमपीक होङाबू अगस्‍टसआ खोलोङ् छाप्‍कूवापीक मीस् ङीर्म् छूये पीकाना हुकुम मक तूवा।
42002002	कुरेनियस मीचीक सिरिया प्रान्‍तप्‍क हाकिम तूवालो ङ्‌क दूङ् लाईस्‍पीक मीस् ङीर्म् तूवा।
42002003	खस् खोलोङ् खची नीङ् छाम् लागी खची खूक्‍सूची जन्‍मेई छूवाक थाम्‍पूपी खाता।
42002004	योसेफसो गालील जिल्‍लामी खस् तूवाक नासरतपीका खची खूक्सू दाऊद जन्‍मेई छूवाक थाऊ यहूदिया जिल्‍लाम् बेथलेहेमपी खची नीङ् छाप्‍स खाता। ऊदोईपीक्यालो योसेफ दाऊदमी छामाई ना खम् गोङ्पीक तूवा।
42002005	खची नीङ् छाप्‍स् योसेफ म्होप्पी ङोक्‍दीत्‍चीक मरियम म्साथपी खाईना खाता। खोदोलो मरियम क होपोसूम् तूवा।
42002006	खस् बेथलेहेमपा तूवालोङ् मरियममी म्बूक्‍ती बाना।
42002007	खीक्‍का मरियमआ म्बूसूम्छाप् वातू ना तेईआ रीम्‍ना बोक्खोङ्पी यूक्सू, ऊदोईपीक्यालो खस् बास् तूवाक खीम्पी खची लागी तूस्को मान्तू।
42002008	मूङ्‌क थाम्‍पूपी गथालाची तूवा, खस् तेल्म्पी तूवाना सेपा खची लूस् खोङ्दोङ्ची।
42002009	रोबूम् ईल्पो रीदाम् पोक् खची दोक्पी खोमन्‍ची, ना खची बर्‌बार् खोलोपी रोबूम् अल्मा बाक्स् तोङ्ना केत्‍ता। ना खस् हायाम् कीसा।
42002010	खीक्‍का नीनाम्माम् रीदाम् पोक्‍आ खस् ओरोलची, “कीनीनव, ऊदोईपीक्यालो कोङा आन्‍नी जीनप् रीदाम् येईमीयान्‍नी, खूङ्‌क खोलोङ् मीस्मी लागी नप् छूये।
42002011	एसे दाऊदमी सहरपी आम्‍नी लागी ईल्पो हल्‍वा पीप् जन्‍मेई छूवाक तूये, खूङ्‌क नीनाम्माआ पोक्‍स्‍क रोबू ख्रीष्‍ट के।
42002012	खीक्‍का आम्‍नी लागी चीन्‍न क ङ्‌कतोङ्‌क छूये, आन्‍ना ईल्पो नूक्छा तेईआ रीम्पाना बोक्खोङ्पी ईम्दीम्पा छीप्नूम्।”
42002013	खोदोलो मूङ्‌कपी ओरोसर्प् नीनाम्माम् रीदाम् पोक्‍ची खोमन्‍ची। खीक्‍का ओरोपीक्‍तो खचा नीनाम्माम् साम्‍दी छाम् मची,
42002014	“खोलोप्का दूङ्‍रेप् साराङ्‌गाप्‍तो तूप् नीनाम्माम् साम्दीखा छूनू, खीक्‍का चारीदूपी ख आस्क मीस्पीकाई म्जी नई, खूङ्‌कचीपी चामोवा छून्चानूव!”
42002015	नीनाम्माम् रीदाम् पोक्‍ची खचीप्‍का हान्‍चीना साराङ्‌गाप्‍तो खाता, खीक्‍का गथालास् खची होप्-होप्‍पी ओरोलोल, “दो बान्‍नीते, केई बेथलेहेम सम्मो खाते, ना मूङ्‍कपा छूचाईक खोती खीक्‍का योबोरोबूआ केई ईयीक रीङ् खोङाम्।”
42002016	खस् लाछार छूक्‍तो खपा खाता, खोदोलो मरियम लो योसेफलो खीक्‍का मूङ्‌क चीमा नूक्छा बोक्खोङ्पी ईम्‍स्‍चाक छीप्‍ची।
42002017	खचा मूङ्‌क तची खीक्‍का मूङ्‌क चीमा नूक्छाम् तोक्पी नीनाम्माम् रीदाम् पोक्‍चा खस् ऊई लचीक तूवा खूङ्‌क रीङ् खोलोङ् खचा पची।
42002018	गथालाचा पचीक रीङ् येईप् तोदी खोलोङ् छाक्‍का छूवा।
42002019	खोदोलोई मरियमआ ङ्‌क खोलोङ् रीङ् म्सानीवापी यूक्सू।
42002020	ऊतोङ्नाई नीनाम्माम् रीदाम् पोक्‍चा खस् ईचीक तूवा, खोरोनाङ् खचा खोलोङ् रीङ् येन्‍ची ना तचीकसा नीनाम्माम् साम्‍दीखा मतो गथालाची आत्‍ता।
42002021	रेक्‍लेईपी मूङ्‌क नूक्छाम् खतना मची खोदोलो खम् नीङ् येशू यूक्स्ची, खूङ्‌क नीङ् ख म्माम् सागोवापा लोलीम्‍पीका लाईस्‍पीङ्‌ नीनाम्माम् रीदाम् पोक्‍आ यूक्स्क तूवा।
42002022	मोशाम् ललईपी तूवाक तोङ्ना खची शुद्ध छूम् नाम्‍ला पूरा छूवाकप्का योसेफ लो मरियमआलो मूङ्‍क नूक्छा योबोरोबूम् लाईस्पी अर्पण मस् यरूशलेमपी तात्‍ची,
42002023	नीनाम्माम् ललईपी छाम्‍पा तूक तोङ्नाङा, “दूङ् लाईस्‍पी जन्‍मेई छूक खोलोङ् बूसूम्छाप् क योबोरोबूम् लागी पवित्र छूये।”
42002024	खन्‍सा खची योबोरोबूम् ललई तोङ्नाङ् नीच्‍ची तूक्‍तूगूल्म् अथवा नीच्‍ची परेवाम् छा तात्‍चीना बोक् पीस् ताआ।
42002025	यरूशलेमपी शिमियोन नीङ् मीचीक ईल्पो मीस् तूवा, मूङ्‌क मीस् इस्राएलमी चामोवाम् आसर मप् धर्मी खीक्‍का नीनाम्माम् रीङ्‌ तोङ्ना लाम्‍दूम् मीस् तूवा, ना खपी पवित्र आत्‍मा तूवा।
42002026	“योबोरोबूआ पोक्‍स्‍क हल्‍वा पीप् ख्रीष्‍ट आना आम् मूक्सा मान्तोम् सम्‍मो आन् सीनो” पीकाना पवित्र आत्‍माआ शिमियोन लाईस्‍पीङ्‌ ईदीत्‍क तूवा।
42002027	पवित्र आत्‍माआ आरेईमना शिमियोन मूङ्‌क लेईङा नीनाम्मा दप्‍स्‍को खीम्पी वोङा। खोन्‍तोलो म्पा-म्माचा ललई पीक रीदूम् पूरा मम् लागी येशू नीनाम्मा दप्‍स्‍को खीम्पी वन्‍ची,
42002028	खीक्‍का खसा नूक्छा येशू म्बोगोपी यूक्सू, ना नीनाम्मा साम्‍दी दना ओरोपीका,
42002029	“ए हायाम् राःरा लोक रोबू, आना आम् यादे पूरा मक तूये, हन्‍ना कोङ् आम् रोः चामोवालो खाईम् पीयोव।
42002030	ऊदोईपीक्यालो कोङा ओ मूक्साङ् आम् हल्वा खोम् तूक तूये,
42002031	आना मूङ्‌क खोलोङ् मीस्मी लाईस्‍पी चोचूप्स्क तूये,
42002032	खङ् बीन्‍नीपा गोङ्ची आम् लाम् खोमीक् अल्हो तूये, ना खङ् आम् जाति इस्राएलमी साम्‍दीखा तूये।”
42002033	खीक्‍का शिमियोनआ येशूम् तोक्पी पीकाक रीङ् येन्‍चीना म्पास्-म्मास् छाक्‍का छूवा।
42002034	शिमियोनआ खस् आसीक पीची, ना म्मा मरियम ओरो लअ, “खोङ्व, ङ्‌क छा इस्राएलपी ओरोतोम् पतन खीक्‍का उत्‍थान मम् लागी ना ओरोतोप्‍का ऊल्‍लोङपी छूम् ईबूम् चीन्‍नमी लागी सोम्‍पा तूये,
42002035	खन्सा ओरोतोचीम् खची गोङ्पीक मीन्ताम् खोछेन्‍नू। खीक्‍का दोप्‍सेल्‍आ खोक्‍साम्‍क तोङ्ना आम् गोङ्सो छिया-छिया छूये।”
42002036	नीनाम्मा दप्‍स्‍को खीम्पी आशेर गोङ्पीक फनुएलमी मेकछा, हन्‍ना नीङ् मीचीक ईल्पो म्दूङ् खाईम् याईप् खारीबोमे तूवा। मूङ्‌कम् सूर् छूवाक नूक्दोङ्पीङ् म्तूप्पो सीयाना ख लोमेवा छूवाक तूवा।
42002037	खी‍क्‍का लोमेवा छूवानासोङ् ख रेक्‍पोङ् लीची दोङ् बाईक तूवा, खसा हाल्‍लोसो नीनाम्मा दप्‍स्‍को खीम् माङ्‌होन्ये। ना माईस् तूवाना वाङोम् मतो सेपा-लेपा नीनाम्माम् आराधाना मदोङू।
42002038	मोन्तोलोङ् ख ताना मरियम लो योसेफलो तूप्स्ची ना नीनाम्मा ओलोनूव लअ, ना यरूशलेममी छुट्काराम् लाम् खोप्‍चाप्‍ची खोलोङ् येशूम् तोक्पी ईची।
42002039	मरियम लो योसेफलो योबोरोबूम् ललईपी तूवाक रीदूम् तोङ्ना खोलोङ् लक् मम् यात्ची, खीक्‍का खस् गालील जिल्‍लामी नासरत मीचीक खची तेल्पी आत्‍ता।
42002040	मूङ्‌क छा खोलोङ् रीराम‍पी, सानीवापी, मीन्ताम्पी, राःरापी पतो खाता, ना नीनाम्माम् सम्‍तूमा खपी तूवा।
42002041	येशूम् म्पास्-म्मास् दोङ्पीच्‍ची ईलाम् छूक निस्‍तार-चाडपी यरूशलेम खात्‍दोङा।
42002042	येशू पोङ् नीस्दोङ् बाईक तूवा, ना निस्‍तार-चाडमी रीदूम् तोङ्ना खस् यरूशलेम खाता।
42002043	चाड याताकप्का खस् नासरत आत्‍ता। खोदोलोई येशू क यरूशलेमपीङ् तूवालाता। खूङ्‌क म्पा-म्माचा मान्छेईची।
42002044	येशू बीन्‍नीपास्का लाम्दूम्‍चाई मीनाहो म्पा-म्मास् लेपाबरी लाम्‍दूमाचा। यूपा छूवाकप्का खचा खची होप्मी मीस्चीपी ना छेत्‍चीक तोदीपी लाम्‍ची।
42002045	खोदोलोई खचा येशू मूङ्‍कपी मान्छीप्चीकप्का ख लाम्तो होसोङ् यरूशलेम आत्‍ता।
42002046	सूक्‍लेईपीङाङ् खचा येशू नीनाम्मा दप्‍स्‍को खीम्पी धर्म-सेचीपोचीम् रापी तूवाना खची रीङ्‌ येन्‍तो खस् तईम् रीङ्‌ तत्‍चचीक खचा छीप्‍ची।
42002047	येईप्चाप्ची खोलोङ् खसा ङरी आन्‍क ना खम् बूजेई मम् राःरा खोङ्चीना छाक्‍का छूवा।
42002048	ख तचीना म्पा-म्मास्सो छाक्‍का छूवा, ना म्माआ येशू ओरो लअ, “ओ छाये, आना ऊदोई कास्का ओन्तोङ् मस्काकई? आम् पालो कास्का आन् लाछार् छूक्‍तो लामाक तूवा।”
42002049	येशूआ खस् ओरोलची, “आन्‍चा ऊदोई कोङ् लामोचीकई? ऊई कोङ् ओ पाम् खीम्पी तूम् छूये पीम् आन्‍चा मान्छेईस्‍नायो?”
42002050	खोदोलोई येशूआ खस् लचीक रीङ् खचा येई मान्लेची।
42002051	खीक्‍काना येशू खस्का नासरतपी खाता, ना मूङ्‌क रीङ् म्माआ खोलोङ् म्सानीवापी यूक्सू।
42002052	खीक्‍का येशू लूखूप्चीपी, रीराम‍पी ना नीनाम्माम् लो मीस्मीलो सम्खेलूपी पतो खाता।
42003001	कैसर होङाबू तिबेरिअसआ चार तोक्‍स्‍क पोङ् ङाची दोङ् बाईक तूवा। खोदोलो पन्तियस पिलातस यहूदियापीक हाकिम तूवा। खूङ्‌क तोलो हेरोद गालीलपीक चारतोप् तूवा, ना म्नेछो फिलिप इतुरिया लो त्राखोनितिसपीकलो चार तोप् तूवा, खीक्‍का लुसानियास अबिलेनेपीक चार तोप् तूवा।
42003002	मूङ्‌क नाम्‍लापी हन्‍नास लो कैयाफालो यहूदीचीम् दूङ् देप्‍क पूजारीची तूवा। खची नाम्‍लापी नीनाम्माम् रीङ्बऊ गोङ्‍रूत्खाप् थाम्‍पूपी जकरियाम् छा यूहन्‍नापी ताआ।
42003003	मोऊ मम् होक्‍सायानूम्‍व ना बप्‍तिस्मा लाप्‍नूम्‍व, खीक्‍का नीनाम्माआ आन्‍ना मनूम्क आम्‍नी मोऊपीका छेमा पीनी पीक्‍तो यूहन्‍ना यर्दन योऊमी दोहोम्‍पी खाताना खोलोङ् मीस् जीनप् रीदाम्‌ येईमीची।
42003004	यशैया खारीबोपोम् सोक्‍सरपी ओरोना छाम्‍पा तूये, “गोङ्‍रूत्खाप् थाम्‍पूपी ईल्पो मीचा ओरोसोतो ओरो पीक्‍चाई, ‘रोबूम् लाम् थीक्‍का मनूम्व, खीक्‍का खम् लागी म्‍लाम् तन्तई मनूम्व।
42003005	खोलोङ् खम्‍ला-सीम्‍ला पेप्पे, खोलोङ् कोम्ची ना बप्‍रोची सम्‍मेई छूये। पाल्प्खाप् अाप्थेर लाम् तन्तई छूये,
42003006	खीक्‍का खलोङ् मीचा नीनाम्माम् हल्‍वा तयची’।”
42003007	यूहन्‍नापी बप्‍तिस्मा लाप्‍स् ताप् ओरोसर्प् मीस् खसा ओरो लअ, “ए पूम् छा तोङ्‌कचे, ताचाईक नीनाम्माम् छूलीपीका जूम्खाम् आन्‍नी आसाई ईयानी?
42003008	खन्‍सा आन्‍ना आछीयाङ् आम्‍नी मोऊ होक्‍सायानूम्‍क तोङ्‌क लक् मनूम्ते, खीक्‍का आन्‍ना आम्‍नी होपा ‘ओखी पा अब्राहाम के’ पीनीनव ऊदोईपीक्यालो कोङा आन्‍नी ओरो लोयान्‍नी, नीनाम्माआ ङ्‌क लूङ्पीका अब्राहाममी लागी छामाई लोलीदूर।
42003009	ओन्‍तोलोङ् सीछोम् साम्‍पू बात् ताताखात्‍क तूये, खन्‍सा नत्‍तो म्चो मान्मीक सीछो देत्‍ना खोलोङ् मीःपू होक्से।”
42003010	मीचा यूहन्‍ना ओरो पीकाना तत्‍ची, “खोरोदोक केईका ऊई मयाम्का?”
42003011	खोदोलो यूहन्‍नाआ ओरो पीकाना खस् ङरी आन्‍ची, “आस्‍कपीई नीच्‍ची दौरा तूये, खूङ्‌कसा आस्‍मी मान्तू खूङ्‌क ईबूम् पीदीत्‍नूव ना आस्‍मी चाम्-दूम् तूये खूङ्‌कसासो खोरोनाङ् पीनूव।”
42003012	तीर बात्लमप्चीसो बप्‍तिस्मा लाप्‍स् ताआ, खीक्‍काना खचा यूहन्‍ना ओरो पीकाना तत्‍ची, “सेचीपो, केईका क ऊई मयाम्का?”
42003013	खोदोलो यूहन्‍नाआ खस् ओरोलची, “बात्ल ममीनीकप्‍का दूङ् देतो बात्ल मनूम्‍नव।”
42003014	खोरोनाङ् दोर्‌चासो “केईका क ऊई मयाम्का?” पीकाना तत्‍ची। खोदोलो यूहन्‍नाआ खस् ओरोलची, “करकाप्पी मनूम्ना, ना वालीलीक दोस् तीयानूम्ना आस्‍पीकासो खाप्‍चीमा तात्‍नूम्‍नव। ना आम्‍नी होप्‍मी नाम्‍योक्‍पीङ् सम्‍तूक मनूम्व।”
42003015	खोलोङ् मीचा ख्रीष्‍ट हूङ्दीत्‍चीक तूवा, खन्‍सा खचा यूहन्‍नाये ङ्‌कङ्‌यो येशू ख्रीष्‍ट पीकाना मीन्ताम् मचचीक तूवा।
42003016	खीक्‍का यूहन्‍नाआ खस् खोलोङ् ओरोलची, “कोङा आन्‍नी काऊआ बप्‍तिस्मा पीन्‍नी, खोदोलोई ईल्पो ओपीका दूङ् राःरालोक ताचाई, खमीन् म्‍लोङ्पूक लोङ्पईमी लेस् बूईम् तोकसो कोङ्ने तूवोनो। खसा आन्‍नी पवित्र आत्‍मा लो मीःआलो बप्‍तिस्मा पीनी।
42003017	जा साम्‌ थाम्‍बोको खम् हूक्‍पी तूये, खूङ्‌कलाम्‍पा खसा म्खाला हायाम् नम्‍लो साक्स, ना दोचेर्‌क दाङ्‍खीम्पी बात्ल मय, खोदोलोई म्बूस्क खसा हाल्‍लोसो मान्सीप् मीःपू हूईय।”
42003018	ओन्तोङ्ना बीन्‍नीपा ओरोतो सेचीवापी वाछे लत्‍तो यूहन्‍नाआ मीस् जीनप् रीदाम् येईमीची।
42003019	खोदोलोई चारतोप् होङाबू हेरोदआ म्नेछोम् तोमा हेरोदियासलो सूर् मकसा ना हायाम्‌ देतो बीन्‍नीपा मोऊ मकसा यूहन्‍नाआ ख राङ्‌क तूवा।
42003020	यूहन्‍ना थूनापी तेस्‍ना खसा मूङ्‌क ओरोतो मान्‍नप् लक् मक थेम्पा होसोङ् ईबूम् रई लक्‌ काप्‍छोक्‍सू।
42003021	खोलोङ् मीचा बप्‍तिस्मा लाप्‍ची, खीक्‍का येशूआसो बप्‍तिस्मा लाप्‍ना वाङोम् मचक तूवा, खोदोलो साराङ्‌गा हला,
42003022	ना पवित्र आत्‍मा रीराम‍मी ङालीपी तूक्‍तूगूल्म् तोङ्‌क खपी यूवा। खीक्‍का साराङ्‌गाप्‍तोका ओन्‍तोङ्‌क ईबूम् साल्‍म् यूवा, “आन् हायाम् नईयान्‍क ओ छा के, आम्‍पीका कोङ् हायाम् ओजी नये।”
42003023	येशूआ म्सूसोम् लक् थोक्स्तोलो ख गेबोरो सूक्‍पोङ् दोङ् बाईक तूवा। मीचा ख योसेफमी छा पीकाना खची सानीवापी मीनाक तूवा। योसेफ क एलीमी छा तूवा,
42003024	एली मत्तातमी छा, मत्तात लेवीमी छा, लेवी मल्कीमी छा, मल्की यान्‍नामी छा, यान्‍ना योसेफमी छा,
42003025	योसेफ मत्ताथियासमी छा, मत्ताथियास आमोसमी छा, आमोस नहूममी छा, नहूम इसलीमी छा, इसली नग्‍गैमी छा,
42003026	नग्‍गै माथमी छा, माथ मत्ताथियासमी छा, मत्ताथियास सेमैनमी छा, सेमैन योसेखमी छा, योसेख योदामी छा,
42003027	योदा योआननमी छा, योआनन रेसामी छा, रेसा यरूबाबेलमी छा, यरूबाबेल शालतिएलमी छा, शालतिएल नेरीमी छा,
42003028	नेरी मल्कीमी छा, मल्की अद्दीमी छा, अद्दी कोसाममी छा, कोसाम एलमादममी छा, एलमादम एर्‌मी छा,
42003029	एर् यहोशूमी छा, यहोशू एलीएजरमी छा, एलीएजर योरीममी छा, योरीम मत्तातमी छा, मत्तात लेवीमी छा,
42003030	लेवी शिमियोनमी छा, शिमियोन यहूदामी छा, यहूदा योसेफमी छा, योसेफ योनानमी छा, योनान एल्‍याकीममी छा,
42003031	एल्‍याकीम मलेआमी छा, मलेआ मिन्‍नामी छा, मिन्‍ना मत्ताथामी छा, मत्ताथा नातानमी छा, नातान दाऊदमी छा,
42003032	दाऊद यिशैमी छा, यिशै ओबेदमी छा, ओबेद बोअजमी छा, बोअज सल्‍मोनमी छा, सल्‍मोन नहशोनमी छा,
42003033	नहशोन अम्‍मीनादाबमी छा, अम्‍मीनादाब आराममी छा, आराम हेस्रोनमी छा हेस्रोन फारेसमी छा, फारेस यहूदामी छा,
42003034	यहूदा याकूबमी छा, याकूब इसहाकमी छा, इसहाक अब्राहाममी छा, अब्राहाम तेरहमी छा, तेरह नाहोरमी छा,
42003035	नाहोर सरूगमी छा, सरूग रऊमी छा, रऊ पेलेगमी छा, पेलेग एबेरमी छा, एबेर शेलहमी छा,
42003036	शेलह केनानमी छा, केनान अर्पक्षदमी छा, अर्पक्षद शेममी छा, शेम नोआमी छा, नोआ लेमेखमी छा,
42003037	लेमेख मतूशेलहमी छा, मतूशेलह हनोकमी छा, हनोक येरेदमी छा, येरेद महलालेलमी छा, महलालेल केनानमी छा,
42003038	केनान एनोशमी छा, एनोश शेतमी छा, शेत आदममी छा, आदम नीनाम्माम् छा तूवा।
42004001	येशू पवित्र आत्‍माम् राःराआ पेप्कप्का यर्दन योऊलाम्पा आत्‍ता, ना ख पवित्र आत्‍माआ गोङ्‍रूत्खाप् थाम्‍पूपी खाईयू,
42004002	ना लीक्‍पोङ् लेई सम्मो येशू गोङ्‍रूत्खाप् थाम्‍पूपी शैतानपीका चाम्ची छूवा। खूङ्‌क लेई सम्मो खसा ऊसो मान्चा, ना लीक्‍पोङ् लेई याताकप्का ख साका सीया।
42004003	खोदोलो शैतानआ ख ओरो लअ, “आन् नीनाम्माम् छाङ् दोक ङ्‌क लूङ् आज्ञा मते, ना सबेई छून्‍खानूते।”
42004004	येशूआ मूङ्‌क शैतान ओरोलना ङरी आन्‍नू, “सोक्‍सरपी ओरोना छाम्‍पा तूये, ‘मीस् सबेईआङाङ् लेत्‍यानो’।”
42004005	खीक्‍काना शैतानआ येशू ओरो रेप् कोम् थेम्तो खाईना ईक्छीन्पीङ् चारपीक खोलोङ् चारखम् खोमीयू।
42004006	खीक्‍का शैतानआ येशू ओरो लअ, “कोङा ङ्‌कम् खोलोङ् हक् लो ङ्‌कम् साम्दीखालो आन् पीयान्, ऊदोईपीक्यालो ङ्‌क खोलोमी जीम्मा कोङा तूक तूये, ना कोङा आस्‍कई लन्‍ची मूयो, खूङ्‌क पीयो।
42004007	आना कोङ् सेवा छोयोदोक ङ्‌क खोलोङ् थक् आम्‍मी छूखाते।”
42004008	येशूआ मूङ्‌क शैतान ओरो पीकाना ङरी आन्‍नू, “सोक्‍सरपी ओरोना छाम्‍पा तूये, ‘आना योबोरोबू, आम् नीनाम्माङाङ् सेवा छोम् छूये, ना खमीङाङ् सूसो मम् छूये’।”
42004009	खीक्‍काना खसा येशू यरूशलेमपी खाईना नीनाम्मा दप्स्‍को खीम्‍मी म्छोक्‍तो यूक्सू, ना ओरो लअ, “आछीयाङ् आन् नीनाम्माम् छाङ्दोक ङ्‌कप्का दाली जूकाते।
42004010	ऊदोईपीक्यालो धर्मसूम्बऊपी ओरोना छाम्‍पा तूये, ‘नीनाम्माआ आन् सम्सूर्म् लागी म्‍रीदाम् पोक्‍ची आज्ञा मईची।
42004011	खचा आन् खची हूः हूक्‍पीका थेते, मादोन् आम् लोङ् लूङ्पी दोरे’।”
42004012	येशूआ मूङ्‌क ओरो लअ, “धर्मसूम्बऊपी ओरोनासो छाम्‍पाक तूये, ‘आना योबोरोबू आम् नीनाम्माम् चाम्ची मनव’।”
42004013	शैतानआ येशू ओरोना चाम्ची मम् यात्कप्का आर्को चाम्ची मम् नीहू मान्छूम् सम्मो येशू होक्‍सीना खालेता।
42004014	येशू पवित्र आत्‍माम् राःरापी गालीलपी आत्‍ता, ना खम् तोक्पी म्बर-बार खोलोपी रीङा।
42004015	खसा ओरोतो याखऊ खीम्पी सेचीवा ईम् थालेई मअ, ना खोलोआ खम् साम्‍दीखा मची।
42004016	येशू नासरत मीचीक तेल्पी बाना, ख मूङ्‌क नासरतपीङ् म्हारी बानाक तूवा। खीक्‍का नोम्चीम् लेईपी येशूम् रेवास् तोङ्ना याखऊ खीम्पी खाता ना सोक्‍सर नीम् लागी थोरेपा।
42004017	ख यशैया खारीबोपोम् सोक्‍सर पीची। खीक्‍का खसा मूङ्‌क सोक्‍सर हल्‍लू ना ङ्‌कतोङ्ना छाम्‍पाक रीङ् नीयू:
42004018	“योबोरोबूम् आत्‍मा ओपी तूये, ऊदोईपीक्यालो छूक्‍सीप्‍ची जीनप् रीदाम् येईमीम् लागी नीनाम्माआ कोङ् रेप्सोक तूये। कैदपी तूप्‍ची छुट्काराम् तोक्पी येईमीम् ना कोमूक्‍पाची म्मूक्सा तोप् बानेई मम् लागी ना मसेतस्कची छुट्कारा पीम् लागी
42004019	ना योबोरोबूआ सम्‍तूमा मीयीक दोङ् येईमीम् लागी खसा कोङ् पोक्‍सोक तूये।”
42004020	खसा सोक्‍सर खप्‍ना मूङ्‌क याखऊ खीम्पी लक्‌ मप् ईल्पो मीस् पीना तोतूवा। खोदोलो याखऊ खीम्पी तूवाक खोलोआ ख खोङ्ची।
42004021	खीक्‍का येशूआ खस् ओरोलची, “एसे धर्मसूम्‍बऊपीका ङ्‌क रीङ् आन्‍ना येनानूम्‍तोङ् पूरा छूवाक तूये।”
42004022	खोलोआ खम् साम्‍दीखा-सायोखा मची, खीक्‍का ख नेनाक साम्‍दीखालोक रीङ्पी छाक्‍का छूवाना खचा ओरोपीका, “ङ्‌क योसेफमी म्छाङ् मायो?”
42004023	खीक्‍का येशूआ खस् ओरोलची, “आछीयाङ् आन्‍ना कोङ् ङ्‌क पोम् ललईपी ओरो लोयोनी, ‘ए दबाई मप् मीस्ङा, आन् आम् होप्‍ङा नमीन्‍चीते। कफर्नहुम तेल्पी ऊचीई मक केईका येनूम्‍काक तूवा, खूङ्‌क आम् तेल् नासरतपीसो मते’।”
42004024	खीक्‍का येशूआ खस् ओरोलची, “आछीयाङ् कोङा आन्‍नी ओरोलोयान्‍नी, खारीबो मप्ची खची तेल्पी आसासो लाम्‍तूम्‍मा मीयस्‍नो।
42004025	खोदोलोई आछीयाङ् कोङा आन्‍नी ओरोना ईयान्‍नी, इस्राएलपी एलिया खारीबोपोम् नाम्‍लापी ओरोतो लोमेवाची तूवा, खूङ्‌कतोलो सूक् दोङ् तूक् लाः वा मान्‍ताहो हायाम् लोक्‍तो खोलोङ् छाप्‍कूवापी सीसोवा लक तूवा।
42004026	खोदोलोई एलिया सीदोन मीचीक छाप्‍कूवाम् सारपत तेल्पी तूवाक ईल्पो लोमेवापीङाङ् नीनाम्माआ पोक्‍सू, बीन्‍नी आस्‍पीसो मान्पो।
42004027	एलिशा खारीबोपोम् नाम्‍लापी इस्राएलपी ओरोसर्प् छूवोयोआ तूक् सोमोरीजा मीस् तूवा, खोदोलोई ईल्पो सिरिया छाप्‍कूवापीक नामान मीचीकङाङ् एलिशाआ नमीयू, बीन्‍नीपा आस्‍सो नमान्मीची।”
42004028	ङ्‌क रीङ् येन्‍चीना याखऊ खीम्पी तूवाक खोलोङ् मीस् खची छूलीआ पूङ् छूवा।
42004029	खीक्‍का खस् हूचूलाचू पकाना येशू सहरपीका तल्‍तो पाखा लात्‍ची। खचा खूङ्‌क सहर कोम् थेम्पी बोबूईचीक तूवा, खूङ्‌क छोक्‍तो खाईचीना मूङ्‍कप्‍का दाली येशू तल्‍म्‍छोम् लाम्‍ची।
42004030	खोदोलोई येशू खची हाम्‍ला लत्‍ताना खालेता।
42004031	येशू गालीलमी कफर्नहुमपीक ईबूम् सहरपी यूवा। ना नोम्चीम् लेईपी येशूआ खस् याखऊ खीम्पी सेचीवा ईचचीक तूवा।
42004032	येशूम् सेचीवा येन्‍चीना खस् छाक्‍का छूवा, ऊदोईपीक्यालो खसा पीकाक रीङ् हायाम् देप् अधिकारलोक तूवा।
42004033	याखऊ खीम्पी चाप् आत्‍माआ लाप्‍क ईल्पो मीस् तूवा, मूङ्‌क मीस् ओरो पीक्‍तो हायाम्‌ मूत्‍ता बसा,
42004034	“ए नासरतपीक येशू, आना केईका ऊई मम् पीक्‍कई? ऊई आन् केईका मासेई मम् लागी यूवाकयो? आन् नीनाम्माम् पवित्र मीस् तूये पीम् कोङा छेतो।”
42004035	खोदोलो येशूआ मूङ्‌क वोक्‍ना ओरो लअ, “वाये तूवाते, ना मूङ्‌क मीस्पीका लत्‍ताना खालेत्‍ते।” खोदोलो मूङ्‌क मीस् खोलोमी हाम्‍पी पोदाप्स्दीतू मूङ्‌क ऊसो मान्ममो मूङ्‍क चाप् आत्‍मा मूङ्‌क मीस्पीका लत्‍ताना खालेता।
42004036	खोदोलो मूङ्‍कपी तूवाक मीस् खोलोङ् छाक्‍का छूवा, ना खची होप्-होप्‍पी ओरो लोल, “ङ्‌कन् ऊतोङ्‌क सेचीवाये? ङ्‌कसान् राःराआ लो हक्‍आलो जेजेर् आत्‍मा आज्ञा मई, ना मूङ्‌क जेजेर् आत्‍मा लत्‍ना खालेते।”
42004037	ना खम् नीङ्ला खोलोपी रीङा।
42004038	याखऊ खीम्‍पीका लत्‍ताना ख सिमोनमी खीम्पी वोङा। खोदोलो सिमोनमी छूर्मे चूस्‍रामआ थलेई छूवाचाक तूवा, ना खीम्‍पीक खोलोङ् मीचा ङ्‌क तूक्‍खा नमीयीपीकाते पीकाना येशू बीन्ती मीची।
42004039	मूङ्‌क तूक्खाम् दोक्पी खाताना खसा चूस्‍राम् ङ्‌कप्का लत्‍ताना खात्‍व पीकाना वोकू, खोदोलो मूङ्‌कम् म्चूस्‍राम् नखाता, ना मूङ्‌क दावा पकाना खची सूसो मम् थालेई मअ।
42004040	खीक्‍का नाम् काम्हलो म्खाल्-खाल्क सोमोरीलोक मीस् खचा येशूम् दोक्पी तात्‍ची, खीक्‍का येशूआ मूङ्‍कचीम् थेम्पी म्हूः यूक्सू ना मूङ्‍कस् नखाता।
42004041	मूङ्‍कपी तूवाक ओरोसर्प् मीस्चीप्का चाप् ओरोपीक्‍तो लत्‍ता, “आन् नीनाम्माम् छा तूये।” खोदोलोई येशूआ खस् राङ्चीना नेईम् मान्पीची, ऊदोईपीक्यालो खचा येशू क ख्रीष्‍टङा तूये पीकाना छेत्‍चीक तूवा।
42004042	देत्छा सेपा येशू लत्‍ताना ईक्‍लास् थाम्‍पूपी खाता। खोदोलो ओरोसर्प् मीस्ची ख लाम्‍तो म्दोक्पी तालाता, ना “केईका होक्‍सीयीकाना खान्‍नव” पीकाना ख कोर्म्‌ लाम्‍ची।
42004043	खोदोलोई येशूआ खस् ओरोलची, “कोङा नीनाम्माम् चारखम्‍मी तोक्‍पी जीनप् रीदाम् बीन्‍नी थाम्‍पूपीसो येईमीम्ङा छूये, ऊदोईपीक्यालो कोङ् ङ्‌कम् लागीङ् नीनाम्माआ पोक्‍सोक।”
42004044	खीक्‍का खसा यहूदियापीक याखऊ खीम् होम्‍पी जीनप् रीदाम् येईमीम् थालेई मअ।
42005001	ईलेई येशू गनेसरेत मीचीक देप्पा पोक्‍रीम् चाखेम्पी थोरेप्‍दीताक तूवा। खोदोलो ओरोसर्प् मीस् नीनाम्माम् रीङ्‌ येईम्‌ लागी चदारारा छूवाना मूङ्‌कपी ताआ।
42005002	खसा देप्पा पोक्‍रीम् चाखेम्पी नीच्‍ची हेयोङ्मा तअ, खोदोलोई ङाः सेईप्‍चीक हेयोङ्माप्‍का पाखापी तूवाना खची हूक्‍रीऊ सप्‍चचीक तूवा।
42005003	खूङ्‌क नीच्‍ची हेयोङ्मा तूवाकपी ईबूम् हेयोङ्मा क सीमोनमी तूवा। खूङ्‌क हेयोङ्मापी वोङाना येशूआ मूङ्‍क हेयोङ्मा देप्पा पोक्‍रीम् चाखेम्‍पीका चीछा मेक्सा खाईमीची। ना खसा हेयोङ्मापी तोतूवाना ओरोसर्प् मीस्ची सेचीवा ईची।
42005004	नेईम् याताकप्का खसा सीमोन ओरो लअ, “ओरो गूम्‌ पोक्‍री हेम् खाईना ङाःसेईम् लागी हूक्‍रीऊ होक्‍स्‍ते।”
42005005	खोदोलोई सीमोनआ येशू ओरो लअ, “सेचीपो, केईका सेपाबरी सोसोमा मम्काना हूक्‍रीऊ होक्सूम्कासोमा ऊसो मान्सेईयीका, खोरोदोसो कोङा आना पीकाक तोङ्नाङ् हूक्‍रीऊ होक्सो।”
42005006	खीक्‍का येशूआ लचीक तोङ्नाङ् खचा हूक्‍रीऊ होक्‍स्‍ची, खोदोलो खची हूक्‍रीऊ पेप्‍तो ङाः सेता, ना गेबोरो खची हूक्‍रीऊ चेन्‍खाता,
42005007	खचा आर्को हेयोङ्मापी तूवाक म्बूम्ची बईछोक्सीकाते पीकाना कवेई मीची, खीक्‍का खस् ताना नीच्‍ची हेयोङ्मा पेप्‍तो ङाः लाप्‍ची खोदोलो हेयोङ्माक गेबोरो पोक्‍रीपू वाईम्‍खाम् हकतूवा।
42005008	खोदोलो खूङ्‌क तना येशूम् लोदोपू सूपोम् मना सिमोन पत्रुसआ ओरोपीका, “ए रोबू, ओ दोक्पीका खालेत्‍ते ऊदोईपीक्यालो कोङ् मोऊपो मीस् तूवो।”
42005009	मोन्तोदेतो ङाः सेताक तचीना सिमोन खीक्‍का खस्का तूप्‍ची खोलोङ् छाक्‍का छूवा।
42005010	खोरोनाङ् जब्दियाम् छास् याकूब लो यूहन्‍नालोसो छाक्‍का छूवा। खचा सिमोनलो गूस्‍पी लक् मस्क तूवा। खीक्‍का येशूआ सिमोन ओरो लअ, “कीनव, हन्‍ना आना मीस् नीनाम्माम् चारखम्‍पी ताईदूर।”
42005011	खचा खची हेयोङ्मा पाखापी लात्‍ची, ना खचा खोलोक थक् होक्‍सीची, ना येशूम् दोस्-दोस् लाम्‍दूमा।
42005012	ईलेई येशू सहरपी तूवा, खोदोलो छूवोयो सोमोरीआ लाप्‍क ईल्पो मीचा येशू तना म्‍लोदोपू सूपोम् मना, “ए रोबू, आना लन्‍ची मईदोक कोङ् नमीदूरो पीकाना बीन्ती मीयू।”
42005013	येशूआ म्हूः सत्ना, “कोङा लन्‍ची मूयो, आन् नखात्‍व” पीक्‍तो मूङ्‌क तूक्‍खा पत्‍तू, खोदोलो मूङ्‌कम् छूवोयो सोमोरी दावाङ् नखाता।
42005014	खीक्‍का येशूआ, “ङ्‌क रीङ् आस्‍सो ईनव पीकाना मूङ्‌क आज्ञा पीयू। खोदोलोई खात्‍ना पूजारीपी आम् होप्ङा खोमन्चीते ना मोशाआ आज्ञा मकतोङ्ना मीस् खोलोङ् आन् नखाताक प्रमाणमी लागी चाचोदाम् चारेईमते।”
42005015	खीक्‍का येशूम् नीङ्ला खोलोपी रीङा, ना ओरोसर्प् मीस् येशूम् रीङ् येईस् लो खची हो-होप्‍मी सोमोरीप्‍का नम् लागी बात्ल छूवा।
42005016	खोदोलोई येशू क गोङ्‍रूत्खाप् थाम्‍पूपी खाताना वाङोम् मदोङू।
42005017	ईलेई येशूआ सेचीवा ईचचीलो गालील लो यहूदियालो मीचीक तेल्पीका ना यरूशलेमपीका ताक फरिसीस् लो शास्‍त्रीस्‍लो येशूम् दोक्पी तूवाचा। योबोरोबूम् नमीम् राःरा खपी तूवा।
42005018	मीचा ईल्पो म्हूःलोङ् पाल्प्खाप् तूक्‍खा मीस् म्तूस्कोलोङ् खूर्‌चीना तात्‍ची, ना खचा मूङ्‌क तूक्‍खा खीम्गो खाईम्ना येशूम् लाईस्‍पी यूम् लाम्‍ची।
42005019	खोदोलोई ओरोसर्प् मीस् तूवाकसा येशू तूवाकपी मूङ्‌क तूक्‍खा खाईमान्‍दूर्‌स्लो, मूङ्‌कचा थोकोलाम्‍पा खीम् थेम्तो खाईचीना खीम्‍मी खीफ्सूफेर हल्‍ची खीक्‍काना खूङ्‌कलाम्‍पा दाली येशूम् दोक्पी म्तूस्कोलोङ् लेन्‍दात्‍ची।
42005020	खीक्‍का येशूआ मूङ्‍कचीम् खची विश्‍वास तना ओरोपीका, “ए मीस्ङा, आम् मोऊ छेमा छूवा।”
42005021	खोदोलो फरिसीचा, शास्‍त्रीचा ओरोपीक्‍तो तईम् रीङ् तईम् थालेईमची, “नीनाम्माम् ऊल्‍लोङ् मप् ङ्‍क आसे? मोऊने नीनाम्माङाङ् छेमा मदूर।”
42005022	खोदोलोई येशूआ खची सानीवापाक रीङ् छेत्‍ना खस् ङरी आन्‍ना ओरोलची, “आन्‍ना ऊदोई ङ्‌कतोङ्‌क मीन्ताम् मईनूम्?
42005023	‘आम् मोऊ छेमा छूवा’ पीम्‍यो ‘पक्ना लाम्‍दूमाते’ पीम्‍यो, ऊकई दूङ् सजील तूये?
42005024	खोदोलोई मीस्मी छामी ङ्‌क चारपी मोऊ छेमा मम् हक् तूये पीम् आन्‍ना छेतानूम्व।” खीक्‍काना येशूआ मूङ्‌क म्हूःलोङ् पाल्प्खाप् मीस् ओरो लअ, “पक्‍ते, ना आम् तूस्को खूर्‌ना आम् खीम् खात्‍ते।”
42005025	खीक्‍का मूङ्‌क मीस् खची लाईस्‍पी हूचूलाचू पका, ना म्होप्मी तूस्को गूस्‍ना नीनाम्माम् साम्दीखा मतो म्खीम् खाता।
42005026	खोदोलो खोलोङ् छाक्‍का छूवाना खचा नीनाम्माम् साम्दीखा मची, ना खची कीम्‍आ योतो ओरो लोल, “एसे केईया योबोरीखाक रीङ् तम्।”
42005027	खीक्‍का मूङ्‌क रीङ् छूवाकप्का येशू पाखा लत्‍ता, ना लेवी नीङ् मीचीक ईल्पो तीर बात्ल मप् मीस् तीर बात्ल मस्कोपी तूवाचाक तअ। खीक्‍का येशूआ मूङ्‌क ओरो लना काछअ, “ओ दोस्-दोस् लाम्‍दूमाते।”
42005028	खीक्‍का मूङ्‌क लेवीआ खोलोक थक् होक्‍सीना येशूम् दोस्-दोस् लाम्‍दूमा।
42005029	लेवीआ खम् लागी हायाम् देप् चाम्-दूम् फोक्सू। मूङ्‌कपी तीर बात्ल मप्ची खीक्‍का बीन्‍नीपास्सो ओरोतो खस्का चाम्-दूम् लागी बात्ल छूवाक तूवा।
42005030	फरिसीचा ना शास्‍त्रीचा येशूम् सीच्‍चेस्‌ ओरो पीक्‍तो चीबूर् लईची, “आन्‍ना तीर बात्ल मप्चीका लो मोऊपोस्कालो ऊदेप्पी तूनीना ऊदोई चाईनूम् दूङ्नूम्कई?”
42005031	खोदोलो येशूआ खस् ओरोलची, “सोमोरीजा माक मीस् डक्‍टरमी खान्च छूनो, खोदोलोई डक्टर तूक्खाचीम् लागीङाङ् खान्च छूये।
42005032	कोङ् ङ्‌क चारपी धर्मीचीम् लागी यूवोक मा, खोदोलोई मोऊपोचा वालूम्‍मा मस्‍नू पीकोना खस् काछोक्स् यूवोक के।”
42005033	फरिसीचा शास्‍त्रीचा येशू ओरोलची, “यूहन्‍नाम् म्सीच्‍चेस् म्खेप्क-खेप् माईस् तूना वाङोम् मईची। फरिसीचीम् म्सीच्‍चेचासो खोरोङ् मईची, खोदोलोई आम् सीच्‍चेस्‍क ऊदोई माईस् तूनोकई।”
42005034	येशूआ खस् ओरोलची, “आन्‍ना सूर्‌पी दूखूलीप्‍लो ताप् मीस् ऊसो मान्योमो पोम् दूर्‌नूम्‍यो?
42005035	खोदोलोई ङ्‌कतोङ्‌क नाम्‍ला ताचाईक तूये, खीक्‍का दूखूलीप् खचीप्‍का लाम्दूप्खीयची। खीक्‍काना खस् माईस् तूये।”
42005036	येशूआ खस् ईबूम् पोम् ललईपी ओरोलची, “आसासो नयाँ तेई चेनना सूपेई तेईपी तालेई मईनो, मादोने मूङ्‍कसा तेई चेन्दीत खोरोना तालेई मईदोक नयाँ तालो सूपेई तेईपीसो खात्‍तनो।
42005037	खोरोनाङ् मीचा आसासो दाखमद्य सोकोवारमी सूपेई मसकपी तेसनो, मोरोना तेसाम्‍दोन् नयाँ दाखमद्यआ सोकोवारमी मसक चेन्‍दीत, ना दाखमद्य लो सोकोवारमी मसकलोङ् यस्खाते।
42005038	खोदोलोई नयाँ दाखमद्य नयाँ मसकपी तेम् छूये।
42005039	हेप् मीचा पूरान दाखमद्य दूङ्‌ङना नयाँ दाखमद्यमी लन्‍ची मईचीनो, ऊदोईपीक्यालो खसा ओरोपीके, ‘पूरानङ् नप् छूये’।”
42006001	नोम्चीम् लेईपी येशू म्सीच्‍चेस्का छीर्म्‌खालाम्‍पा खात्‍चा, खोदोलो म्सीच्‍चेचा छीर्म्‌मी गाङ् थाईचीना खची हूक्पी यप्‍तो चाम् थालेई मची।
42006002	खोदोलोई फरिसीचीप्‍क हेप्-हेप्पा खस् ओरो पीकाना तत्‍ची, “नोम्चीम् लेईपी ऊई मान्मम् पर्ने तूये खूङ्‌क आन्‍ना ऊदोई मईनूम्कई?”
42006003	खोदोलो येशूआ खस् ओरो पीकाना ङरी आन्‍ची, “ऊई आन्‍ना ङ्‌क रीङ् परेई मान्मन्‍नीयो, दाऊद होङाबूआ म्होप् खीक्‍काना म्साथपी तूप्‍ची साकासीया खोदोलो ऊई मक तूवा?
42006004	ऊतोङ्नाई नीनाम्मा दप्स्को खीम्पी वोङाना नीनाम्माम् नीङ्पी चारेई मम्पा सबेई लात्‍ना चअ, खीक्‍का म्होप्लो तूवाकस्‍सो पीची, मूङ्‌क सबेई आस्‍कई पूजारी खूङ्‌कसाङाङ् चानप् बीन्‍नीपा मीचा चामान्‍नप् तूवा।”
42006005	खीक्‍का येशूआ मूङ्‍कस् ओरोलची, “मीस्मी छा नोम्चीम् लेईमीसो रोबू तूये।”
42006006	आर्को नोम्चीम् लेईपी येशू याखऊ खीम्पी वोङाना सेचीवा ईची। मूङ्‌कपी ईल्पो मीस् तूवा खूङ्‍कम् चूप्‍लाम्‍पाक म्हूः हार्‌खाताक तूवा।
42006007	येशूआ नोम्चीम् लेईपी तूक्‍खाची नमीयदोक दोस् तीम् लन्‍ची मस्‍ना शास्‍त्रीचा, फरिसीचा ख चङ्तीत्‍चीक तूवा।
42006008	खोदोलोई येशूआ खची मीन्ताम् छेत्‍तू, ना मूङ्‌क म्हूः हार्प्‌खाप् मीस् ओरो लअ, “अपी बान्‍ना थोरेप्‍ते।” खोदोलो मूङ्‌क पकाना थोरेपा।
42006009	खीक्‍काना येशूआ खस् ओरो लची, “कोङा आन्‍नी तईयान्‍नी, नोम्चीम् लेईपी नप् मम् यो मान्‍नप् मम्यो, म्सोम् यूम्यो सेईम्दीम्यो, ऊकई दूङ् नप्?”
42006010	खीक्‍का येशूआ खोलोङ् लीक्‍हेम् खोङ्ना मूङ्‌क मीस् ओरो लअ, “आम् हूः सत्‍ते।” खीक्‍का मूङ्‌क मीचा म्हूः सत्‍तू खोदोलो मूङ्‌कम् म्हूः नखाता।
42006011	खोदोलोई खस् हायाम् खची छूली काताना ङ्‌क येशू ऊई मयाम् लोलना खची होप्-होप्‍पी रीङ्-छाम् मची।
42006012	मूङ्‌क लेईपी येशू कोम्हेम् वाङोम् मस् खाता, ना नीनाम्मापी सेपाबरीङा वाङोम् मच।
42006013	देत्छा छूवाकप्का येशूआ म्सीच्‍चेस् म्दोक्पी काछचीना खस् तूवाक तोदीप्‍क पोङ् नीप्पो सोकू, ना येशूआ खची नीङ् प्रेरित यूक्स्पीची:
42006014	सिमोन खम् नीङ् येशूआ पत्रुस यूक्स्पी, खीक्‍का म्नेछो अन्‍द्रियास, याकूब, यूहन्‍ना, फिलिप ना बारथोलोमाइ,
42006015	मत्ती, थोमा, अल्‍फयसमी म्छा याकूब खीक्‍का उग्रपन्‍थी मीचीक सिमोन,
42006016	याकूबमी छा यहूदा, ना यहूदा इस्‍करियोत मूङ्‌कसा दोस्का येशू दोका पीयू।
42006017	येशू खस्का दाली यूवाना ईबूम् तेल्म्पी थोरेपा। खोदोलो ओरोसर्प् म्सीच्‍चेस् खीक्‍का यहूदिया ना यरूशलेम दीरीत्‍तीम् म्बर-बारपीक टुरोस ना सीदोन इलाकाप्‍का ओरोसर्प् मीस्,
42006018	येशूम् रीङ् येईम् लागी ना खची होप्‍मी सोमोरीप्‍का नम् लागी खस् मूङ्‌कपी ताक तूवा। मूङ्‍कपी जेजेर् आत्‍मा लागेई छूवाना दूक्‍तोक्‍चीसो नखाता।
42006019	ओरोसर्प् मीचा येशू पईम् लाम्‍ची, ऊदोईपीक्यालो खपीका लत्‍ताक राःराआ खोलोङ् मीस् नक तूवा।
42006020	खीक्‍का येशूआ म्सीच्‍चेस् खोङ्ना ओरोलची, “आन्‍नी छूक्‍सीप्‍ची नीनाम्माआ आसीक पीनी, ऊदोईपीक्यालो नीनाम्माम् चारखम् आम्‍नीमीङा।
42006021	आन्‍नी ईनीम्‍बा साका सीप्‍चाप्‍ची नीनाम्माआ आसीक पीनी, ऊदोईपीक्यालो आन्‍नी आम्‍नी बोखासे। आन्‍नी ईनीम्‍बा खाप्चाप्ची नीनाम्माआ आसीक पीनी, ऊदोईपीक्यालो आन्‍ना गेःम् तईनूम्।
42006022	आन्‍ना नीनाम्माम् छा पी विश्‍वास मनूम्कसा मीचा आन्‍नी नत्‍नीनो, खीक्‍का तेल्पीका लात्‍दीत्‍नी, सेस्‍वा मीनी, ना जेर्नीना आम्‍नी नीङ्ला कात्‍तस्दोक, नीनाम्माम् आसीक तईनूम्।
42006023	“खूङ्‌क लेई रामेई छूवानीना आम्‍नी जीनतो हूरेप्‍तो जूकानीव, ऊदोईपीक्यालो साराङ्‌गाप्‍तो आम्‍नी पूनाऊनी ओरो देप् छूये। ऊदोईपीक्यालो ओरोनाङ् खची खूक्‍सूचा खारीबोपोस्‍सो मस्क तूवा।
42006024	“खोदोलोई आन्‍नी होङ्पोक्‍ची धिक्‍कार! ऊदोईपीक्यालो आन्‍ना तोम् पर्ने सूक्‍वा ताखानूम्क तूये।
42006025	धिक्‍कार! आन्‍नी ईनीम्‍बा आम्‍नी बोखाप्‍चे, ऊदोईपीक्यालो दोस्का आन्‍नी साका सीनी। धिक्‍कार! आन्‍नी ईनीम्‍बा गेप्‍चाप्‍चे, ऊदोईपीक्यालो दोस्का आन्‍नी सोक्‍पी छूनी ना खाप्‍नी।
42006026	धिक्‍कार! आन्‍नी मीचा खोलोआ आम्‍नी सायोचोङ्मा मईची, ऊदोईपीक्यालो खोरोनाङ् आम्नी खूक्‍सूचा वालीलीपो खारीबोपोस्सो सायोचोङ्मा मीचीक तूवा।
42006027	“खोदोलोई आन्‍नी येईप्चाप्ची कोङा ओरो लोयान्‍नी, आम्‍नी सादीपोस् सम्‍तूमा मीयानूम्व, ना आन्‍नी जेर्प्‌चीपी नप् मनूम्व,
42006028	आन्‍नी साराप पीप्ची आसीक पीयानूम्व, आम्‍नीपी मान्‍नप् वोर्वा मप्चीम् लागी क वाङोम् मनूम्व।
42006029	ईक् थला आम् फोऊसी फीदो आर्कोलासो तास्‍व, खीक्‍का आम् खास्‍तो ङाप्‍दोक आम् दौरासो पीदीत्‍व।
42006030	आम्‍पी ङोक्‍तोदी खोलोङ् पीव, खीक्‍का आम् चूम्-सोस् खाईप्‍चीपी हाल्‍लोसो ङोक्‍नव।
42006031	मीचा आन्‍नी ऊई मीपीनीकई आन्‍ना नत्नूम्, खूङ्‌क तोङ्‌ङा आन्‍नासो खस् मीयापानूम्व।
42006032	“आम्‍नी सम्‍खे मीक्ङाङ् आन्‍नासो सम्‍खे मीनूम्दोक ऊई फाइदा? ऊदोईपीक्यालो मोऊपोचासो खची होप् सम्खे मीक्ने सम्खे मीयची।
42006033	आम्‍नी नत्‍तो मप्ङाङ् आन्‍नासो नत्‍तो मईनूम्दोक, ऊई नप् छूये मोलो? ऊदोईपीक्यालो मोऊपोचासो खोरोना मईची।
42006034	आन्‍ना दोस्का आनोछोनू पीम् आसर मईनूम्ना बीन्‍नीपा मीस् नोः पीनूम्‍दोने ऊमोम्‍ये? ऊदोईपीक्यालो होसोङ् मोन्तोदीङ् तोम् आसर मईचीनान् मोऊपोचासो मोऊपोस् नोः पीयची।
42006035	आन्‍ना आम्‍नी सादीपोस्‍सो सम्‍तूमा मीयानूम्व, खीक्‍का खची सूसो मनूम्व, होसोङ् तोम् आसर मान्ममो नोः पीयानूम्व, ना आम्‍नी साम्‍दी देप् छूये, खीक्‍का खोलोप्का दूङ्‍रेप्‍तोकमी म्छाथरेई छूनी, ऊदोईपीक्यालो खसा बैगुनी ना रई मीस्सो सम्‍खे मीय।
42006036	आम्‍नी पा नीनाम्मा ई सम्‍खे मीक् तूकतोङ्नाङ् आन्‍नीसो सम्‍खे मीलप् छूवानीव।
42006037	“बीन्‍नीपाम् नीया मनूम्नव ना आम्‍नीम्‍सो नीया छूनो। बीन्‍नीपाम् ऊल्‍लोङ् मनूम्नव ना आम्‍नीम्‍सो ऊल्‍लोङ् छूनो के। छेमा पीयानूम्व, ना आन्‍नासो छेमा तईनूम् के।
42006038	पीयानूम्व ना आन्‍नासो तईनूम्, मीचा हायाम् देतो हल्‍लेई मतो तातावा आम्‍नी थाप्‍रीपी एल्तो यूक्स्पीनी। ऊदोईपीक्यालो ऊक थाम्‍पीकाई आन्‍ना पीनूम्, खूङ्‌क थाम्‍पीकाङ् आन्‍नासो तईनूम्।”
42006039	खीक्‍काना येशूआ खस् पोम् ललई ईचीना ओरोलची, “ऊई कोमूक्पा मीचा कोमूक्पा लाम् दूप् दूरयो? मोरोना लाम्‍दूप्पदोन् मूङ्‌कस् नीप्पोङ् खूलूम्‍पूङ् वाईखीयची।
42006040	सीच्‍चे म्सेचीपोप्‍का दूङ् देप् छूनो, खोदोलोई पूरा सेचीवा तयकप्‍का ख म्सेचीपो तोक छूये।
42006041	“आना आम् नेछोम् मूक्स्पी तूक चीमा सोङ् तय, खोदोलोई आम्होप्मी मूक्स्पी तूक देप् सीतोपूलूक ललीयनोयो?
42006042	आना आम् होप्मी मूक्स्पी तूक सीतोपूलू तयनोदोक, ‘आम् नेछो आम् मूक्स्पी तूक चीमा सोङ् कोङा लाईम् पीयान्’ लयना ऊतोङ्नाई लोदूर? ए हायाम्‍क छेईप्-लेप् लोक्‍चीप्ङा, लाईस्‍पी आम् मूक्स्पीक सीतोपूलू लात्‍ते, खीक्‍का आना आम् नेछोम् मूक्स्पीक सोङ् लाईम्पीम् लागी नत्‍तो तय।
42006043	“नप् सीछोपी रई म्चो मीयनो, खोरोनाङ् रई सीछोपीसो नप् म्चो मीयनो।
42006044	खोलोङ् सीछो सेईक म्चोपीकाङ् छेत्‍ते। ऊदोईपीक्यालो तीतीम् पऊपीका आसासो अञ्जीर बात्ल मईनो, खोरोनाङ् पोथ्रापीका वाचोसी बात्ल मईनो।
42006045	नप् मीचा म्गोङ्पीका नप् थक्ङा लात, रई मीचा म्गोङ्पीका रई थक्ङा लात। ऊदोईपीक्यालो ऊतोङ्‌क रीङ्आई मीस्मी गोङ् पेप्पक तूये, खूङ्‌क तोङ्‌कङ् मीस्मी म्ङःलाम्पा लत्‍ते।
42006046	“कोङा पीकोक आन्‍ना रेपोनीनोदोक आन्‍ना ऊमोई कोङ् ‘रोबू, रोबू,’ लोयोनी?
42006047	ओ दोक्पी ताप्‍ना ओ रीङ् येईप् खीक्‍का कोङा पीकोक रेप् मीस् ऊतोङ्‌कई तूये खूङ्‌क कोङा आन्‍नी ईयान्‍नी।
42006048	मूङ्‌क ईबूम् खीम् मप् मीस् तोङ्‌क तूये, खसा ओरोगूम् खूलूम् फूत्ना छीलूमा थेम्पी जग तेसू। खीक्‍का वा ताना सोक्‍वा-मोर्वा तोक्‍सा ना मूङ्‌क खीम्पी दोरा, खोदोलो मूङ्‌क खीम् हल्‍लेई ममान्दूर्, ऊदोईपीक्यालो मूङ्‌क खीम् हायाम् चीतो बोबूईम्पा तूवा।
42006049	खोदोलोई आसाई ओ रीङ् येननासो खूङ्‍कतोङ् मईनो, मूङ्‌क ईबूम् ङ्‌क तोङ् मीस् के, मूङ्‍कसा यीक्पी जग मान्दीक खीम् बोबूईयू। खीक्‍का मूङ्‍क खीम्पी सोक्‍वा-मोर्वा दोरा, खोन्‍तोलो मूङ्‌क खीम् ऊताखाता, खीक्‍का मूङ्‌क खीम् हताना हायाम् देप् खोती छूवा।”
42007001	म्होप्मी रीङ् खोलोङ् मीस् येईमीम् यात्ना येशू कफर्नहुमपी वोङा।
42007002	रोमी कप्‍तानआ हायाम् नत्‍क ईल्पो म्‍रोः तूवा, मूङ्‌क तूकाना सीम् याताक तूवा।
42007003	मूङ्‌कसा येशूम् तोक्पी येन्‍क तूवा, खीक्‍का ‘ओ रोः नमीयोपोनूते’ पीकाना खसा यहूदीचीम् धर्म-सेचीपोची येशू बीन्ती मीक्स् पोक्स्ची।
42007004	खस् येशूम् दोक्पी खाताना ओरो पीक्‍तो बीन्ती मीची, “ख आम् सम्‍खेवा तोम् योग्‍यक तूये,
42007005	ऊदोईपीक्यालो खसा ई जातिस् सम्‍खे मीयची, ना खसा ई याखऊ खीम्‍सो मीयीपीक तूये।”
42007006	येशू खची साथपी खाता। खीक्‍का कप्‍तानमी खीम् दोक्पी ख ताम्तेम् हलो कप्‍तानआ म्बूम्ची येशूम् दोक्पी ओरोलना पोक्‍स्‍ची, “ए रोबू, दूक् मनव, ऊदोईपीक्यालो आन् ओ खीम्गो वईम्‌ खाईप् कोङ् तूवोनो।
42007007	कोङ् ओ होप्‍सो आम् दोक्पी ताम् खातोनो। खोदोलोई आना आज्ञा मीयोपोते ना ओ सूसो मप् नखाते।
42007008	ऊदोईपीक्यालो कोङ्सो देप् हाकिम‍मी हक्‌ गोपी तूप् मीस्ङा के, खीक्‍का ओ हक्‍पीङ् दोर्‌चीसो तूये। कोङा ईल्पो ‘खात्‍ते’ पीको, खीक्‍काना खूङ्‌क खाते, ना आर्कोसो ‘ताते’ पीको, खोदोलो खसो ताये। ओ रोः ‘ङ्‌क मते’ पीको, खोदोलो खसा खोरोङ् मय।”
42007009	मूङ्‌कसा पीकाक रीङ् येन्‍ना येशू छाक्‍का छूवा, खीक्‍का येशू म्दोस् हेम् आन्चीना म्दोस्-दोस् बाईप्चाप् ओरोसर्प् मीस् ओरोलची, “कोङा आन्‍नी लोयान्‍नी, कोङा इस्राएलपीसो ङ्‌कतो देप् विश्‍वास मान्तोङा।”
42007010	कप्‍तानआ पोक्‍स्‍चीक मीस् आत्‍ताना कप्‍तानमी खीम्पी तातेकालो खचा मूङ्‌क म्‍रोः नखाताक छीप्‍ची।
42007011	मूङ्‍कम् जीस्तातोपी येशू नाइन मीचीक सहरपी खाता, खोदोलो म्सीच्‍चेस् ना ओरोसर्प् मीस्सो खम् साथपी खाता।
42007012	ख सहरमी लाम्‍स्‍को दोक्पी तातेकाक तूवा, खोदोलो ईल्पो लोमेवा मीम्छामी ईल्‍पोङाङ् तूवाक म्छा सीयाना म्सालोग्गी खूर्‌चीना खाईचचीक तूवा। खोदोलो सहरपीक ओरोसर्प् मीस्सो मूङ्‌क लोमेवा मीम्छालो मालामी खाताक तूवा।
42007013	खोन्‍तोलो रोबूआ मूङ्‌क मीम्छा तअ, खीक्‍का सम्तूमा मीना ओरो लअ, “खाम्‍नव।”
42007014	खीक्‍का येशू खाताना मूङ्‌कम् म्चेलेम्सीङ् पत्‍तू, खोदोलो सालोग्गी खूर्प्‌ना खाईप्‍चाप्‍ची अरेई छूवा। खीक्‍का येशूआ ओरोपीका, “ए सोलो, कोङा आन् लोयान, ‘पक्‍ते’।”
42007015	खोदोलो मूङ्‌क सीप्‍खाप् सोलो पकाना तोतूवा, ना नेन्‍लाता। खीक्‍का येशूआ मूङ्‌क म्मा जीम्मा पीयू।
42007016	खोदोलो खोलोङ् कीसा, खीक्‍का नीनाम्माम् साम्‍दीखा मची, ना ओरोपीका, “ईबूम् हायाम् देप् राःरालोक खारीबोपो ई हाम्‍पी हल्‍वा पीस् ताक तूये,” ना “नीनाम्माआ म्होप्मी जातिची सम्‍खे मीचीक तूये।”
42007017	खम् नीङ्ला यहूदिया ना म्बर-बार पीक खोलोङ् जिल्‍लापी रीङा।
42007018	बप्‍तिस्मा पीप् यूहन्‍नाम् सीच्‍चेचा येशूआ मक लक्‍मी तोक्पी खोलोङ् ख ईची।
42007019	यूहन्‍नाआ म्सीच्‍चेचीप्क नीप्पो ओरो पीकाना रोबू येशू तईस् पोक्‍स्ची, “हन्‍ना नीनाम्माआ पोक्‍सक होङाबू आन्‍ङायो, केईका बीन्‍नीपाङ्‍यो हूङाम्‍का?”
42007020	मूङ्‌क मीस्ची येशूम् दोक्पी खाता, खीक्‍का खचा ओरो पीकाना तत्‍ची, “बप्‍तिस्मा पीप् यूहन्‍नाआ केईका ङ्‌क तईम् लागी आम्‍पी पोक्‍सीकाक तूये, ‘हन्‍ना ताप् आन्‍ङा यो? केईका बीन्‍नीपाङ्‍यो हूङाम्‍का?’ ”
42007021	खोन्‍तोलो येशूआ ओरोतो मीस् सोमोरीप्‍का, मोङ्पीका ना चाप् आत्मापीका नमीची। खीक्‍का ओरोसर्प् कोमूक्पा मीस् म्मूक्सा तोक् मअ।
42007022	खीक्‍का येशूआ खस् ओरोलची, “खात्‍नीते, खीक्‍का आन्‍ना ऊई तानूम् ना येनानूम्, खूङ्‌क यूहन्‍ना ईयानूम्‍ते, म्मूक्सा मान्तोक मीचा म्मूक्सा तय, म्‍लोङ् मान्तूप् लाम्दूमे, छूवोयोआ तूक् नखाते, म्नोबोआ मान्येईपा येनची, सीप्‍खाप्‍ची ऊस्पके छूक्‍सीप्‍चा जीनप् रीदाम् येईम् तयची।
42007023	ओ तोक्पी शङ्का मान्मप् मीस् नीनाम्माआ आसीक पीय।”
42007024	यूहन्‍नाआ पोक्‍स्‍चीक म्सीच्‍चेस् आत्‍ताना खाताकप्‍का, येशूआ यूहन्‍नाम् तोक्पी ओरोसर्प् मीस् ओरो पीकाना ईलातू: “केछेका आन्‍नी यूहन्‍नालो गोङ्‍रूत्खाप् थाम्‍पूपी खातानीक तूवा, खोदोलो आन्‍नी ऊई खोस्ये खातानीक तूवा? ऊई हूक्‍पा तोक्‍स्‍चक मीक्पऊ यो?
42007025	आन्‍नी ऊई खोस्‍ये खातानी? ऊई नप् तेई खाम्‍दीप् मीस् खोस्‍यो खातानी? खोङ्नूम्व, लाङ्लाङ्पा तेई खाम्‍ची खीक्‍का सूक्‍वा ना चामोवापी तूप्‍चीन् होङाबूम् खीम्‍पीई छूये।
42007026	खोदोलोई आन्‍नी ऊई खोस्‍ये खातानी? ऊई खारीबोपोची खोस्‍यो खातानी? कोङा आन्‍नी लोयान्‍नी, आन्‍ना खारीबोपोचीप्‍कासो दूङ् देप्‍क ईल्पो तानूम्क तूये।
42007027	ङ्‌क खङा, मूङ्‌कम् तोक्पी धर्मसूम्बऊपी नीनाम्माआ ओरोना पीकाक तूये, ‘खोङ्व, कोङा ओ रीदाम् पोक् आम् लाईस्-लाईस् पोक्‍सो, खूङ्‌कसा आम् लाईस्‍पी आम् लाम् थीक्‍का मय।’
42007028	कोङा आन्‍नी लोयान्‍नी, ‘मीम्छाचा वातस्‍क तोदीपी यूहन्‍नाप्का दूङ् देप् आस्‍सो मान्तू, खोरोदोसो नीनाम्माम् चारखम्‍पी आसे दूङ् चीमा तूये, खूङ्‌क यूहन्‍नाप्का दूङ् देप् तूये’।”
42007029	तीर बात्ला मप्ची ना बीन्‍नीपा ओरोतो मीचा मूङ्‌क येन्‍चीना नीनाम्माम् आज्ञा आछीयाङ् नप् पीकाना विश्‍वास मची, ऊदोईपीक्यालो खचा यूहन्‍नापीका बप्‍तिस्मा लाप्‍चीक तूवा।
42007030	खोदोलोई फरिसीचा लो ललईमी सेचीपोचालोक यूहन्‍नाप्का बप्‍तिस्मा मान्लाप्स्कसा, नीनाम्माम् लन्‍ची मान्‍रेप्ची।
42007031	येशूआ पीका, “ङ्‌क दूङ्पीक मीस् कोङा ऊलोई थापो? खीक्‍का खस् ऊतोङ्‍कई तूये?
42007032	खस् बजारपी वास्‍लप्‍चाप्‌ छाछामास् तोङ्‌क तूये, खस् खची हो-होप्‍पी ओरो लोलईना रालई, ‘केईका आम्‍नी लागी मीत्‍तीरी दूपूम्‍का खोदोलोई आन्‍नी सील मान्बान्‍नी। केईका तूनीवाम् छाम् मम्का खोदोलोई आन्‍नी मान्खाम्नी।’
42007033	बप्‍तिस्मा पीप् यूहन्‍ना ताआ, खीक्‍का खसा सबेईसो मान्चा ना दाखमद्यसो मान्दू। खोदोलो खचा ‘ख चाप् लागेई छूवाक’ पीका।
42007034	मीस्मी छा ताआ, खीक्‍का खसा चः दूङ्‍ङू खोदोलो आन्‍ना ‘खोङ्नूम्ते, ईल्पो चापोयो-दूपोयो ना तीर बात्लमप् मोऊपोचीम् म्बूम् पीकानी!’
42007035	नीनाम्माप्का लूखूप्‍ची तोक्‍चाङाङ् खम् लूखूप्‍ची आछीयाकङ् नप् मीन्‍ना मीने।”
42007036	फरिसीचीप्‍क ईल्पोआ येशू म्खीम्पी जा चाम् लागी काछअ। खीक्‍का येशू खाताना मूङ्‌कम् खीम्पी जा चाम् लागी तूवा।
42007037	मूङ्‌क सहरपी ईल्पो मोऊमे मीम्छा तूवा। फरिसीम् खीम्पी येशू जा चास् ताक तूये पीम् येन्‍ना, ईबूम् सिङ्गमरमरमी शीशीप्का नाम् चानप् तेल बाईना मूङ्‍क मीम्छा मूङ्‍कपी ताआ।
42007038	ना मूङ्‌क मोऊमे मीम्छा येशू म्दोस्लाम्पा खाताना म्‍लोदोपी थोरेपाना खाप्‍तो म्मीक्वाआ येशूम् लोङ् चीम् थालेई मअ, खीक्‍काना म्तोसम्‍आ तूक्‍तो येशूम् लोङ्पू चूम्मा मीयू, ना नाम् चानप् तेलआ म्‍लोङ् गाल्‍पी।
42007039	ख जा चास् काछोक् फरिसीआ मूङ्‌क तना म्सानीवापा ओरोमीना, “ङ्‌क आछीयाङ् खारीबोपो दोक ख पईप् मीम्छा आसे ना ऊतकई पीम् छेत्वा, ऊदोईपीक्यालो ङ्‌कन् मोऊ मप् मीम्छाये।”
42007040	येशूआ मूङ्‌क फरिसी ओरो लअ, “ए सिमोन कोङा आन् ईबूम् रीङ् लोम्‌ तूये।” खोदोलो खसा पीका, “सेचीपो पीकाते।”
42007041	“ईल्पो होङ्पोक् मीस्मी नीप्पो म्नोक्पोची तूवा, ईल्पोआ ङाची चून्दूलूम् खाप्‍चीमा, खीक्‍का आर्कोआ ङाक्पोङ् खाप्‍चीमा नोः गोङ्चीक तूवा।
42007042	खोदोलोई खचा मूङ्‌क नोः मान्छोन्लाची ना मूङ्‌क होङ्पोक् मीचा नीप्पोङ् माफी पीदीत्‍ची। खोरोदोक पीकाखोङ्, मूङ्‌क नीप्पोचीप्क आस्‍कसाई खूङ्‍क होङ्पोक् मीस् दूङ् देतो सम्‍खे मीय?”
42007043	खोदोलो सिमोनआ ओरोपीका, “ओ मीन्ताम्पी आस्‍कसाई दूङ् देतो छेमा तय खूङ्‌कसाङ् दूङ् देतो सम्‍खे मीय।” खोदोलो येशूआ ओरोपीका, “आना आछीयाकङ् मीन्ताम् मअ।”
42007044	खीक्‍का मूङ्‌क मीम्छा हेम् आन्‍चीना येशूआ सिमोन ओरो लअ, “ङ्‌क मीम्छा तययो? कोङ् आम् खीम्पी तो, खोदोलो आना कोङ् ओलोङ् सम् काऊसो मान्पीङा, खोदोलोई ङ्‌कसान् ओलोङ् म्मीक्वाआ चीनासो म्तोसम्‍आ तूकोपोक तूये।
42007045	आना कोङ् चूम्मा मान्मीङा, खोदोलोई ङ्‌क मीम्छान्, कोङ् ङ्‌कपी तोकप्‍का ओरो, ओ लोङ् चूम्मा मीम् माङ्‍होन्येक तूये।
42007046	आना ओ तोङ्पी तेल मान्तेन्पीङा, खोदोलोई ङ्‌कसान् ओ लोङ् नाम् चानप् तेलआ गालोपोक तूये।
42007047	खन्‍सा कोङा आन् लोयान्‍ना, ङ्‌कम् मोऊ हायाम् देतो तूवा, खोदोलोई छेमा छूवाक तूये, ऊदोईपीक्यालो ङ्‌क मीम्छाआ हायाम् देतो सम्‍खे खोमक तूये। खोदोलोई म्मोऊ चीछाङाङ् छेमा तोक्‍पा चीछाङ् सम्‍खे मीय।”
42007048	खोदोलो येशूआ मूङ्‌क मीम्छा, “आम् मोऊ छेमा छूवाखात्क तूये लअ।”
42007049	चाम् लागी तूप्‍चाप्‍ची खची होप्-होप्‍पी ओरो लोल, “मोऊ छेमा मप् ङ्‌क आसे?”
42007050	खोदोलो येशूआ मूङ्‌क मीम्छा, “आम् विश्‍वासआ आन् लेताक तूये, नत्‍तो खात्‍व” लना पोक्‍सू।
42008001	खीक्‍काना ख नीनाम्माम् चारखम्मी तोक्पी जीनप् रीदाम् येईमीक्‍तो सहर-सहरपी ना तेल्-तेल्पी लाम्‍दूमा। खोदोलो पोङ् नीप्पो म्सीच्‍चेस्सो खलोङ् तूवा।
42008002	दुष्‍ट आत्‍माप्‍का लो सोमोरीप्‍कालो नक हेप्-हेप् मीम्छास् तूवाकपी मग्दलिनी मीचीक मरियम सो तूवा, खपीका रेक्‍ची चाप् आत्मा लत्‍ताना खाताक तूवा,
42008003	खीक्‍का हेरोदमी लक् मप् खुजासमी तोमा योअन्‍ना ना सुसन्‍ना। खीक्‍का बीन्‍नीपा ओरोतो मीम्छाचा खची होप्‍मी दाचाम्‍आ येशूम् सूसो मस्क तूवा।
42008004	खीक्‍का ओरोसर्प् मीस् बात्ल छूवा खीक्‍काना सहर-सहरपीका मीस् खम् दोक्पी तालो येशूआ खस् ईबूम् पोम् ललईपी ओरोना ईची।
42008005	“ईल्पो चालेई फूईप् मीस् चालेई फूईस् लत्‍ता, खीक्‍का चालेई फूईलो हेप् चालेई लाम्‍पी तात्‍ता, ना मूङ्‌क चालेई मीचा म्‍लोङ्आ हील्‍लू, खीक्‍का नाम्‍छूईतोका छोऊ यूवाना कप्‍च।
42008006	बीन्‍नीपा चालेई लूङ्ला यीक्पी तात्‍ता, ना मूङ्‌क यीः हार्प्‌खाप् तूवाकसा लीमा मोरोङ् हार्‌खाता।
42008007	हेप् चालेई तीतीम् पऊमी हाम्‍पी तात्‍ता, खीक्‍का चालेई लीमाना पतो खाता खोदोलो मूङ्‌क तीतीसो पतो खाताना मूङ्‍क चालेई छेप्‍सेतू खन्‍सा मूङ्‌क चालेई पमान्‍दूर्।
42008008	हेप् चालेई क नप् यीक्पी तात्‍ताना लीमा खीक्‍काना ईक् चून्दूलूम् गुणा म्चो मीयू।” खोन्‍तोदी पीकाना खसा ओरोसोतो ओरोपीका, “आस्‍मी येईप् नोबो तूये, खन्‍सा येन्‍नूव।”
42008009	येशूम् सीच्‍चेचा ङ्‌क पोम् ललईमी अर्थ ऊये पीकाना ख तत्‍ची।
42008010	खोदोलो येशूआ ओरोपीका, “आन्‍ना नीनाम्माम् चारखम्‍मी तोक्पी छेईम्-लेम् नीऊ तानूम्क तूये, खोदोलोई बीन्‍नीपास्काक कोङ् पोम् ललईपीङ् नेनो, ओरोना ‘खचा खोङ्चीनूनासो तचीनून, येन्‍चीनूनासो बूजेई मस्‍नून।’
42008011	“पोम् ललईमी अर्थ ङ्‌कङा के: चालेई क नीनाम्माम् रीङ्‌बऊ के।
42008012	लाम्‍पी हूप्‍साक चालेई क ङ्‌कङा, खचा विश्‍वास मस्‍नून खीक्‍का लेन्‍चानून पीक्‍ना शैतान ताईना खची गोङ्पीका नीनाम्माम् रीङ्बऊ खाईलेत।
42008013	लूङ्ला यीक्पी ताईप् चालेई क ङ्‌कस्ङा के, मूङ्‌कचा नीनाम्माम् रीङ् येनस्‍ना खची जीनतो विश्‍वास मईची। खोदोलोई मूङ्‌कम् नम्‍लो म्साम् मीयनो, खन्‍सा ईक्‍छीन्ङाङ् खचा विश्‍वास मईची, ना चाम्ची ताईलो खचा विश्‍वास मम् होक्‍सीयची।
42008014	तीतीम् पऊमी हाम्‍पी ताईप्‍क ङ्‌कस्ङा के, मूङ्‌कचा नीनाम्माम् रीङ्ने येनची, खोदोलोई दोस्का ङ्‌क रीराम‍पीक शोकपी, दाचाम्पी, चामोवापी छूना पम् तयनो, ना मूङ्‌कपी म्चो मीम् तयनो।
42008015	खोदोलोई नप् यीक्पी ताईप् चालेई क ङ्‌कस्ङा के, मूङ्‌कचा नीनाम्माम् रीङ् येनस्‍ना नत्‍तो खची गोङ्पी सम्‍सूरस्‍ना यूक्सची, खीक्‍का थीक् नाम्‍लापी ओरोतो म्चो सेमीयची।
42008016	“आसासो लाबाई दईयना बूखोआ बप्पनो, ना दाप्‍सी गोपू यूक्सनो, खोदोलोई खीम्गो वोप्‍चा तचीनू पीक्‍ना लाबाई यूस्कोपी यूक्सची।
42008017	ओरोनाङ् सूल्‍म्‍पाना यूम्पा रीङ् देत्‍तोई तूये मूङ्‌क खोलोङ् दाते, ना थाऊ मान्तोम्पा ऊक रीङ्सो खोलोङ् खोछेत्‍ते खीक्‍का खोलोङ् नाम्छेमादूपी दाते।
42008018	खन्‍सा चीङ्चीङ् तूवानीव, आन्‍ना ऊतोङ्नाई येन्‍नूम्, ऊदोईपीक्यालो आस्‍पी तूये, खूङ्‌कसा होसोङ् दूङ् देतो तय, खोदोलोई आस्पी मान्तू, खूङ्‌कसा ओपी तूये पीक्ना मीन्दोसो खपीका ङाप्खाते।”
42008019	येशूम् म्मा लो म्नेछोस्लो ख तूवाकपी ताआ, खोदोलोई ओरोसर्प् मीस् तूवाकसा खम् दोक्पी खाईमान्‍दूर्‌ची।
42008020	ख बीन्‍नीपा मीचा ओरोलची, “आम् मा आम् नेछोस् आम् तूम्‍खास् ताना पाखापा थोरेप्‍दीते।”
42008021	खोदोलोई येशूआ खस् ओरोलची, “आसाई नीनाम्माम् रीङ् येन ना रेप्‍प खूङ्‌कस्‍ङा ओ मा ओ नेछोची।”
42008022	ईलेई येशू म्सीच्‍चेस्का हेयोङ्मापी वोङा, ना खसा म्सीच्‍चेस्, “केई दीरीत्‍तीम् नावादेपा खात्‍याके लची।” खीक्‍का खस् हेयोङ्मापी वोङाना खाता।
42008023	हेयोङ्माप् वोङाना खात्‍चालो येशू ईम्‍स्‍चा। दीरीत्‍तीम् राहोम्‍पी खात्‍चालो मूर्हूऊ तोक्‍सा। खीक्‍का हेयोङ्मा काऊआ पेम् हअ, खोदोलो म्सीच्‍चेस्क दाछूम्-छूम् छूवा।
42008024	खीक्‍काना खस् येशूम् दोक्पी खाताना, “सेचीपो, सेचीपो, केई वाईम्खाम् यातूम्कमायो आन् ऊसोयो रीङ्नो पीकाना पक्ची।” खीक्‍का येशू पकाना मूर्हूऊ वोकू खोदोलो मूर्हूऊ नखाता ना वाये छूवा।
42008025	खीक्‍का येशूआ खस् ओरोलची, “आम्‍नी विश्‍वास हाकई?” खोदोलो खस् हायाम् कीसा, खीक्‍का छाक्‍का छूवाना खची होप्-होप्‍पी ओरो लोल, “ङ्‌क आसेहाई? ङ्‌कसान् मूर्हूऊ लो काऊलोसो आज्ञा पीय खोदोलो मूङ्‍कचा खम् आज्ञा रेप्‍पची।”
42008026	येशू म्सीच्‍चेस्का गेरासेनस मीचीक छाप्‍कूवापी तालाता, खूङ्‌क गालीलमी नावादेपा तात्‍ते।
42008027	हेयोङ्मापीका येशू पाखापी लत्‍ता, खोदोलो सहरपीक ईल्पो मीस् छीप्‍पू, मूङ्‌क चाप्मोङ्आ लाप्‍क तूवा। मूङ्‌क मीचा हायाम् केछेयीका तेई माङ्‍खाप्स्क तूवा, ना मूङ्‌क मीस् खीम्पी मान्तूमो गेम् दोहोम्पी तूवादोङ्‍क तूवा।
42008028	मूङ्‌कसा येशू तअ, ना ओरोसोतो बतो येशूम् लोदोपू खून्जूलना ओरोपीका, “ए खोलोप्का दूङ् रेप्‍तोक नीनाम्माम् छा येशू, आना कोङ् ऊई मम् मीनकई? बीन्ती मूयो, कोङ् दूक् पीयोनते।”
42008029	ऊदोईपीक्यालो चाप् आत्‍मा मूङ्‌क मीस्पीका लत्‍ताना खात्‍व पीकाना येशूआ आज्ञा पीक तूवा। ऊदोईपीक्यालो मूङ्‌क म्खेप्क-खेप् चाप्मोङ्आ लाप्‍क तूवा, ना मूङ्‌क साङ्लआ लो नेलआलो छूईची, खोदोलोई मूङ्‌कसा मूङ्‍क साङ्ललो नेललोङ् थाईदीतू। खीक्‍का चाप्‍मी राःराआ मूङ्‌क गोङ्‍रूत्खाप् थाम्‍पूपी खाईक तूवा।
42008030	येशूआ मूङ्‌क, “आम् नीङ् ऊये?” पीकाना तत्‍तू। खोदोलो मूङ्‌कसा ओरोपीका, “फौज।” ऊदोईपीक्यालो खपी ओरोतो चाप् वोङाक तूवा।
42008031	मूङ्‌कचा केईका नरकपू पोक्‍सीकानव पीकाना येशू बीन्ती मीची।
42008032	मूङ्‌कम् दोक्पीक कोम्पी ईक् बागाल बोः चारेई छूवाचाक तूवा। खीक्‍काना मूङ्‌क चाप्‍चा केईका बोम् गोपा वोम् पीयीकाते पीकाना येशू बीन्ती मीची, खोदोलो येशूआ खस् वोम् पीची।
42008033	खीक्‍का मूङ्‌क चाप् मूङ्‍क मीस्पीका लत्‍ताना बोम् गोपा वोङा, ना खूङ्‌क बोम् बागाल थारामा थाम्‍पू तूवाकला दाली पूल्‍दीलीङ्तो दीतो खाताना पोक्‍रीपू खोलोङ् तूप्‍लूङ्छा चीयासा।
42008034	मूङ्‌क तोङ्ना छूवाक तचीना बोः चारेईमप्‍चाप्ची जूकाना खालेता, खीक्‍का सहरपी ना तेल्पी खोलोङ् रीङ् येईमीची।
42008035	ऊई छूवाकई पीकाना खूङ्‌क खोस् ओरोसर्प् मीस् येशूम् दोक्पी ताआ, खोदोलो चाप्मोङ्आ लाप्‍क मीस् नखातानासो तेई खाफ्‍स्‍दीत्‍ना येशूम् लोदोपू तूवाचाक तचीलो खस् हायाम् कीसा।
42008036	मूङ्‌क तोक्‍चा चाप् आत्‍माआ लाप्‍क मीस् ऊदानाई नक तूवा। खूङ्‌क रीङ् बीन्‍नीपास् ईची।
42008037	गेरासेनसमी दोहोम्‍पीक खोलोङ् तेल्पीक मीचा येशू खची तेल्पीका खालेत्‍ते पीकाना बीन्ती मीची, ऊदोईपीक्यालो खस् हायाम् कीसाक तूवा। खन्‍सा येशू हेयोङ्मापी वोङाना आत्‍ता।
42008038	खोदोलोई ऊक मीस्पीकाई चाप् लत्‍ताक तूवा, खूङ्‌क मीचा येशू आम् साथपी कोङ्सो खायोते पीकाना बीन्ती मीयू। खोदोलोई येशूआ ओरो लना बिदा पीयू,
42008039	“आन् आम् खीम् आत्‍ताव, ना नीनाम्माआ आम् लागी हायाम् देप् लक् मक तूये, खूङ्‌क खोलोङ् येईमीचीव।” खीक्‍का मूङ्‌क खाता, ना येशूआ म्‍लागी मक हायाम् देप् लक्मी तोक्पी खोलोङ् सहरपी येईमीची।
42008040	येशू आत्‍ताना बानालो ओरोसर्प् मीचा लाम्‍तूम्‍मा मीची, ऊदोईपीक्यालो खोलोआ ख हूङ्दीत्‍चीक तूवा।
42008041	याइरस नीङ् मीचीक ईल्पो याखऊ खीम्‍पीक लाम्‍लछा ताना येशूम् लोदोपू सूपोम् मना ओ खीम् ताव लना बीन्ती मीयू,
42008042	ऊदोईपीक्यालो मूङ्‌कम् ईल्‍पोङाङ् ईक्पोङ् नीस्दोङ् ताप्‍तेप् म्छा मीम्छा तूवा, मूङ्‌क म्छा तूकाना सीम् याताक तूवा। खीक्‍का येशू खात्‍चालो ओरोसर्प् मीचा ख एक्‍सा र मेक्सा तल्‍चचीक तूवा।
42008043	पोङ् नीस्दोङ्पीका हीः खाईम् सोमोरीआ तूक्‍चाप् ईल्पो मीम्छा मूङ्‍कपी तूवा, मूङ्‌क आसासो नमीमान्‍दूर्‌क तूवा,
42008044	मूङ्‌क मीम्छा म्दोस् लाम्‍पा बानाना येशूम् तेईमी छोछा पत्‍तू, खोदोलोङ् मूङ्‌क मीम्छाम् हीः खाईम् सोमोरी नखाता।
42008045	खोदोलो येशूआ, “कोङ् आसाई पतो?” पीका, खोदोलोई खोलोआ केईकान् मा के पीकाना पीका, खोदोलो पत्रुस ना खस्का तूप्‍चा ओरोपीका, “सेचीपो, ओरोसर्प् मीस् आम् बर्‌बार् तूये, खचाङ् आन् तल्‍चाईक तूये।”
42008046	खोदोलोई येशूआ ओरोपीका, “आसाईने कोङ् पतोकङ् तूये, ऊदोईपीक्यालो ओ राःरा ओपीका लत्‍ताना खाताक कोङा तूम् तूऊ।”
42008047	खोदोलो मूङ्‌क मीम्छाआ हन्‍ना कोङ् सूल्‍म्‍चीम्‍ना तूम् दूरोनो मीनाना मूङ्‌क म्कीम्मा योतो येशूम् लोदोपू खून्जू लना, ऊनाई मूङ्‌कसा येशू पत्‍तू, खीक्‍का ऊतोङ्नाई म्होप् नक तूवा, खूङ्‌क खोलोमी लाईस्‍पी पअ।
42008048	खोदोलो येशूआ मूङ्‌क ओरो लअ, “ए मेकछाङा आम् विश्‍वासआ आन् नक तूये, नत्‍तो खात्‍व।”
42008049	ख नेन्‍चातोङ्, याखऊ खीम्‍पीक चारतोप्‍मी खीम्‍पीका ईल्पो मीस् मूङ्‌कपी तालाता, ना ओरोपीका, “आम् मेकछा सीयाखाता। हन्‍ना सेचीपो ऊमोई दूक् पीय।”
42008050	खोदोलोई येशूआ मूङ्‌क रीङ् येन्‍ना याइरस ओरो लअ, “कीनव, विश्‍वासङाङ् मव, मूङ्‌क आम् मेकछा नये।”
42008051	ख याइरसमी खीम् तातेका खीक्‍का येशूआ पत्रुस, याकूब, यूहन्‍ना ना मूङ्‌क मेकछाम् म्पा-म्माङाङ् खीम्गो वोम् पीची बीन्‍नीपा आस्सो वोम् मान्पीची।
42008052	खोदोलो खोलोङ् खाप्‍चा ना सोक् मचचीक तूवा, खोदोलोई येशूआ खस्, “खाम्नीनते, मूङ्‌क मेकछा सीयाक मा, ईम्स्चाईक तूये लची।”
42008053	मूङ्‌क सीयाखाता पीम् छेत्‍चीना, मूङ्‍कपी तूवाक मीचा येशू तेरेमोक्‍स् गीची।
42008054	खोदोलो येशूआ मूङ्‌क मेकछाम् म्हूः लाप्‍ना, “नानी, पक्‍ते” पीकाना काछ।
42008055	खोदोलो मूङ्‍क मेकछा मोन्तोलोङ् ऊसापका, खीक्‍काना येशूआ मूङ्‌क मेकछा ऊचीई चाम् पीयानूम्‍ते पीकाना मूङ्‍कपी तूप्‍ची आरेई मची।
42008056	मूङ्‌क मेकछाम् म्पा-म्मा छाक्‍का छूवा, खोदोलोई येशूआ खस् ङ्‌क रीङ् आस्‍सो ईयानूम्‍नव पीकाना आज्ञा पीची।
42009001	येशूआ पोङ् नीप्पो म्सीच्‍चेस् खोलोङ् ईतो काछची, ना खस् चाप्मोङ् कल्‍म् खीक्‍का तूक्‍खास् नमीम् राःरा लो अधिकारलो पीची।
42009002	येशूआ खस् नीनाम्माम् चारखम्‍मी रीङ् हास् ना तूक्‍खास् नमीक्स् पोक्‍स्‍ची।
42009003	येशूआ खस् ओरोलची, “लाम्‍पी खात्‍नीलो तूप्, फाक्सूम्, सबेई, फाईम्‍चीम्‌ लागी आर्को दौरा, खाप्‍चीमा ऊसो खायानूम्‍नव।
42009004	खीक्‍का ऊक खीम्‍पीई खात्‍नीना आन्‍नी तूनी, आर्को थाऊपी मान्खाईम् सम्‍मो आन्‍नी खूङ्‌क खीम्पीङ् तूवानीव।
42009005	हाकपी आन्‍नी लाम्‍तूम्‍मा मीनीनो खूङ्‌क सहरपीका लत्‍नीलो आम्‍नी लोङ्पूक फूर्क् खची ऊल्‍लोङ्पी गवाईमी लागी रूक्‍साक्‍सानूम्‍व।”
42009006	खीक्‍का म्सीच्‍चेस् मूङ्‍कप्का खाता, ना जीनप् रीदाम् हातो ना खोलोङ् थाम्‍पूपी तूक्‍खास् नमीत्‍तो तेल्-तेल्पी लाम्दूमा।
42009007	येशूआ मक योबोरीखाक लक्‍मी तोक्‍पी येन्‍ना चार तोप् हेरोद छाक्‍का छूवा, ऊदोईपीक्यालो बप्‍तिस्मा पीप् यूहन्‍ना सीयाना ऊसापक्‍क तूये पीकाना हेप्-हेप् मीचा पीका।
42009008	ना हेप्पा, “एलिया खोमन्‍चीक तूये” पीका, खीक्‍का हेप्‍पाक “केछे लाईस्‍पीक खारीबोपोचीप्‍क ईल्पो ऊसापक्‍क तूये पीका।”
42009009	खोदोलो हेरोदआ ओरोपीका “कोङाङ् यूहन्‍नाम् तोङ् रूम्मीयूचीक तूवा, खोरोदोक खूङ्‌क मीस्क आसे खूङ्‍कम् तोक्पी कोङा छाक्‍काक रीङ् येनूचोयोक तूये?” खीक्‍का खसा येशूलो तूम् लन्‍ची मअ।
42009010	येशूआ पोक्‍स्‍चीक प्रेरितची जीनप् रीदाम् हास्‍चीना आत्‍ताकप्का खचा ऊचीई लक् मची खूङ्‌क खोलोङ् ख येईमीची। खीक्‍का येशूआ खस्ङाङ् म्साथपी खाईचीना बेथसेदा मीचीक सहरपी खाता।
42009011	खूङ्‌क छेत्‍चीना ओरोसर्प् मीस् येशूम् दोस्-दोस् लाम्‍दूमा। खूङ्‌कस् येशूआ लाम्‍तूम्‍मा मीची, ना नीनाम्माम् चारखम्‍मी तोक्‍पी येईमीची, ना आस्-आस्‍चीई सोमोरीप्‍का नम् खान्च तूवा खूङ्‌कस् खोलोङ् नमीची।
42009012	नाम्कूर्म् हतोलो पोङ् नीप्पो म्सीच्‍चेस् येशूम् दोक्पी ताना ख ओरोलची, “ङ्‌क ओरोसर्प् मीस् बिदा पीचीते, ना ङ्‌कस् खान्‍नूना ङ्‌क बर्‌बार्‌पीक तेल्पी बास् लाम्‍चीनूना तूनीनूते ना खची होपाङ् चाम्-दूम्मी सोस् मीन्चीनूते, ऊदोईपीक्यालो केई ङ्‌क ऊसो मान्तूस्को गोङ्‍रूत्खाप् थाम्‍पूपी तूये।”
42009013	खोदोलो येशूआ म्सीच्‍चेस् ओरोलची, “आन्‍नाङा ङ्‌क खोलोङ् मीस्ची चाम् दूम् पीयानूम्‍ते।” खोदोलो म्सीच्‍चेचा ओरो पीका, “ओखीपी ङाची सबेई लो नीच्‍ची ङाःलोङ् तूये, खोरोदोन् केईका खाईम्ना ङ्‌क खोलोङ् मीस्मी लागी चाम् दूम् खेईम् छूयेहोगो?”
42009014	मूङ्‌कपी वात्‍छास्‍ङाङ् ङाची हबऊ तूवा। खोन्‍तोलो येशूआ म्सीच्‍चेस् ओरोलची, “ङ्‌क मीस्ची ङाक्पोङ्-ङाक्पोङ्मी बूस् मनूम्ना तूमीयानूम्‍ते।”
42009015	म्सीच्‍चेचा खोरोङ् मस्‍ना खोलोङ् तूमीची।
42009016	खीक्‍का येशूआ ङाची सबेई लो नीच्‍ची ङाःलो म्हूक्पी लापू, ना साराङ्‌गा हेम् खोङ्ना नीनाम्मा ओलोनूव लअ, खीक्‍का चीचीमा एक्‍ना मूङ्‌क मीस्ची हायापानूम्‍ते पीकाना म्सीच्‍चेस् पीची।
42009017	खीक्‍का खोलोआ खची बोखासातो चची, ना एत्‍ताक म्फूल् म्सीच्‍चेचा पोङ् नीस् बूखो बात्ल मची।
42009018	ईलेई येशूआ म्हाल्‍ला वाङोम् मचक तूवा, खोदोलो म्सीच्‍चेस्सो म्दोक्पी तूवा, ना खसा म्सीच्‍चेस् ओरो पीकाना तत्ची, “मीचा कोङ् आसे पीके?”
42009019	खोदोलो खचा ओरो पीकाना ङरी आन्‍ची, “आन् हेप्पा बप्‍तिस्मा पीप् यूहन्‍ना पीके, हेप्पा एलिया, ना हेप्-हेप्पा क लाईस्‍पीक खारीबोपोचीप्‍क ईल्पो सीयाना होसोङ् ऊसापक्‍क पीक्‍ना पीके।”
42009020	होसोङ् येशूआ खस् ओरोलची, “खोरोदो आन्‍ना क ऊई पीक्‍नी? कोङ् आसे?” खोदोलो पत्रुसआ ङरी आन्‍ना ओरो लअ, “आन् नीनाम्माम् छा ख्रीष्‍ट तूये।”
42009021	खोदोलो येशूआ खस् ङ्‌क रीङ् आस्‍सो ईयानूम्‍नव पीकाना कूङ्‌के लईची।
42009022	खीक्‍का येशूआ ओरोपीका, “मीस्मी छाआ हायाम् देप् दूक्‍वा तेम् बोक्से, ना ख लाम्‍लछाचा, देप्‍क पूजारीचा ना शास्‍त्रीचा नत्‍तस्‍नो, ना सेतची खोदोलोई सीक सूक्‍लेईपी ऊस्पके।”
42009023	खीक्‍का येशूआ खोलोङ् मीस् ओरोलची, “आसाई कोङ्लो लाम्‍दूम् लन्‍ची मय खूङ्‌कसा म्होप् माया मारेई मम्चीम्ना सीम्‍दोसो तयार छूम् छूये।
42009024	ऊदोईपीक्यालो आसाई म्सोम् लेन्‍चा मीम् लन्‍ची मय, खूङ्‌कसा मूङ्‌क मास्दीत। खोदोलोई आसाई ओ नीङ्पी म्सोम् पीय, खूङ्‌कसा म्सोम् लेन्‍चामीय।
42009025	ऊदोईपीक्यालो मीचा ङ्‌क खोलोङ् चार म्हूक्पी मय खोदोलोई म्‍आत्मा मास्दीतदोक ऊई फाईदा छूये मोलो?
42009026	खोदोलोई हेप् मीस् ओपीका लो ओ रीङ्पीकालो म्ङईम् लईदोक मीस्मी छासो म्होप्मी साम्दीखापी, ना पामी लो पवित्र नीनाम्माम् रीदाम् पोक्‍चीम्‍लो साम्दीखापी यूलो खस् ओहोप्‍मी पीम् म्ङईम् लये।
42009027	खोदोलोई आछीयाङ् कोङा आन्‍नी लोयान्‍नी, ङ्‌कप् थोरेप्‍दीप्‍चीप्‍क हेप्-हेप् तूये, खूङ्‌कस् नीनाम्माम् चारखम् तोम्‍खाम्‍पीका लाईस्‍पी सीखात्‍नो।”
42009028	ङ्‌क रीङ् छूवाकम् गेबोरो रेक्‍लेई दोस्पी पत्रुस, यूहन्‍ना ना याकूब म्साथपी खाईचीना ख वाङोम् मस् कोम् थेम्तो खाता।
42009029	खसा वाङोम् मचलो खम् ङाली फात्‍ता, ना म्तेई बाक्स् केत्‍क तोङ्ना छेङ्छेङ्वा छूवा।
42009030	खोदोलो आचानक नीप्पो मीस् खोमन्‍ची, खीक्‍का येशूआ खस्का रीङ्-छाम् मचचीक तूवा, खूङ्‌क नीप्पो मीस् मोशा लो एलियालो तूवा।
42009031	खस् साम्दीखाम् ङालीपी खोमन्‍चीना येशू सीम् तोक्पी रीङ्-छाम् मचचीक तूवा। खूङ्‌क रीङ् खसा येरूसलेमपी पूरा मम् पर्ने तूवा।
42009032	पत्रुस ना खस्का तूप्‍ची खची ईम्‍मा मोगो छूवाखात्क तूवा। खीक्‍का खस् थीतापक्‍ना खचा खम् साम्दीखा ना खलो थोरेप्‍दीप् नीप्पो मीस् तची।
42009033	खीक्‍का मूङ्‌क नीप्पोस् खपीका बिदा छूवाना खाईम् पीकालो पत्रुसआ येशू ओरो लअ, “सेचीपो, केई ङ्‌कपीङ् तूयेक नप् छूये रईछ। केईया अपी सूप्‍ची तूस्को मयाम्– ईबूम् आम् लागी, ईबूम् मोशाम् लागी ना ईबूम् एलियाम् लागी।” खोदोलोई पत्रुसआ कोङा ऊई पीकोचोयो पीकाना थाऊङा मान्तो।
42009034	खीक्‍का खसा मूङ्‌क रीङ् पचतोङ् मोम् यूवाना खस् नेप्‍खीची, खीक्‍का खस् मोम् गोपा वोम् हचीलो हायाम् कीसा।
42009035	खोदोलो मोम् गोपीका ओन्‍तोङ्‌क ईबूम् साल्‍म् येन्‍ची, “ङ्‌क कोङा सोकूक ओ छा के। ङ्‌कसा पीक्‍क रीङ् आन्‍ना येन्‍नूम्व।”
42009036	मूङ्‌क रीङ् छूम् याताकप्का येशू मूङ्‍कपी म्हाल्‍ला छूवा। खीक्‍का म्सीच्‍चेस् वाये तूवा, ना खचा तचीक रीङ् आस्पीसो मान्पोक्ची।
42009037	म्देसा येशू मूङ्‌क म्सीच्‍चेस्का कोम् थेम्तोका दाली यूवाचा खोदोलो ओरोसर्प् मीस् ख तूप्स् ताआ।
42009038	ओरोसर्प् मीस् तूवाकप्‍क ईल्पो मीचा बसाना ओरोपीका, “सेचीपो, कोङा आन् बिन्तीमीयान् ओ छा सम्‍तूमा मीयोपोते। ऊदोईपीक्यालो मूङ्‍क ईल्‍पोङाङ् तूक ओ वात्‍छा छा के।
42009039	ईबूम् चाप् आत्‍माआ म्खेप्क-खेप् लाप, खोदोलो मूङ्‌क अचानक बसे, खीक्‍का मूङ्‌क कोकोर् छूना म्जाजाबूल्म् खप। खीक्‍का मूङ्‌कसा दाप्स-रूक्सना बल्‍ला लेत्दीत।
42009040	मूङ्‌क चाप् आत्‍मा लायोपोनीते पीकोना कोङा आम् म्सीच्‍चेस् बिन्तीमीयूची, खोदोलोई खचा लाईमान्‍दूर्ची।”
42009041	खोदोलो येशूआ ङरी आन्‍ना ओरो लअ, “ए आम्‍नी विश्‍वास मान्तूप्चे ना ओतो मप् दूङ्चे, कोङ् हादेसम्‍मोई आन्‍नीस्‍का तूमा, ना हादेसम्‍मोई आम्‍नी खोलोक तेम्‍मा? आम् छा ङ्‍कपी बाईते।”
42009042	मूङ्‌क बान्चातोङ् चाप् आत्‍माआ बोहोपूू पूल्‍दीस्‍दीतू, खीक्‍का मूर्छा छूवा। खोदोलोई येशूआ मूङ्‌क जेजेर् चाप् आत्‍मा राङ्‌ङू खीक्‍का मूङ्‌क छा नमीना म्पा पीयू।
42009043	नीनाम्माम् हायाम् देप् लक् तचीना मूङ्‍कस् खोलोङ् चीवोअखीची। खीक्‍का खसा मक खोलोङ् लक्‍पी खस् चीवोअखीचीक तना येशूआ म्सीच्‍चेस् ओरोलची,
42009044	“कोङा ओदोलो पीम् मीनोचोयोक ङ्‌क रीङ् आन्‍ना मीनानूम्व, ऊदोईपीक्यालो मीस्मी छा मीस्चीम् हूक्‍पी छूम् याताक तूये।”
42009045	खोदोलोई येशूआ पीकाक रीङ् म्सीच्‍चेचा बूजेई मान्मची। ऊदोईपीक्यालो ङ्‌क खचा बूजेई मस्‍नून पीकाना खचीप्‍का सूलाना यूक्साक तूवा। खचा मूङ्‌क रीङ्मी तोक्पी ख तईम्‍क कीसा।
42009046	मोन्तोलो खचा केई तूयेक तोदीपी दूङ् देप् आसे तूये लोलना खची हो-होप्‍पी रीङ्-छाम् मलात्ची।
42009047	खोदोलोई येशूआ खची गोङ्पाक मीन्ताम् छेत्‍ना ईल्पो छाछामा तात्‍ना म्दोक्पी यूक्सू,
42009048	ना खस् ओरोलची, “आसाई ओ नीङ्पी ङ्‌क छाछामा ग्रहण मय, खन्‍सा कोङ् ग्रहण मोयोक छूये, ना आसाई कोङ् ग्रहण मोयो, खूङ्‌कसा कोङ् पोप् नीनाम्मासो ग्रहण मय। ऊदोईपीक्यालो आन्‍नी खोलोङ् तूनीकतोदीपी आसे दूङ् चीमा तूये, खूङ्‌क दोस्का दूङ् देप् छूये।”
42009049	खोदोलोई यूहन्‍नाआ ओरोपीका, “सेचीपो, ईल्पोआ आम् नीङ्पी चाप् लात्‍चक केईका तम्का, ना केईका मूङ्‌क खोरोना मम् माम्पीयूम्का। ऊदोईपीक्यालो मूङ्‌क केईचीका ईदेप् तूप् मीस् मा।”
42009050	खोदोलो येशूआ मूङ्‌क ओरो लअ, “मूङ्‌क खोरो लनव। ऊदोईपीक्यालो आसे आम्‍नी ऊल्‍लोङपी मान्तू, खूङ्‌क आम्‍नी हेम्‍ङा तूये।”
42009051	ख साराङ्‌गा खाईम् लेई नूस्ङा तालाताकसा येशूआ यरूशलेम खाईम् हायाम्‌ लन्‍ची मअ।
42009052	खीक्‍का खसा लाईस्‍पीङ् रीदाम् खाईप् मीस्ची पोक्‍सू। खीक्‍का खस् खाता, ना येशूम् लागी खोलोङ् थक् चोचूम् लागी सामरीचीम् ईबूम् तेल्पी वोङा।
42009053	खोदोलोई येशू यरूशलेम खाईम् रीङ् सामरीयाप्‍क तेल्पोस्‍चा छेत्‍चीना ख लाम्‍तूम्‍मा मान्मीची।
42009054	खूङ्‌क तचीना म्सीच्‍चेस् याकूब लो यूहन्‍नालो येशू ओरोलची, “ए रोबू, साराङ्‌गाप्‍तोका मीः हूम्नूना खस् मासेई छूनूते पीम् केईया आज्ञा मयाम्यो?”
42009055	खोदोलो आन्‍चीना येशूआ खस् वोक्ची।
42009056	खीक्‍का खस् बीन्‍नी तेल् हेम् खाता।
42009057	खस् लाम्‍पी खात्‍चालो, ईल्पो मीचा ख ओरो लअ, “ए रोबू, आन् हापी खात्‍दोसो कोङ् आन्‍लोङ्‌ खातो।”
42009058	खोदोलो येशूआ मूङ्‌क ओरो लअ, “रेचेङ्‍गीम् सूल्‍न्चीस्‍को म्तूस्को तूये, ना नाम्‍तोक छोऊचीम् योङ् तूये, खोदोलोई मीस्मी छामीन् म्तोङ् यूस्को तूस्‍कोसो मान्तू।”
42009059	खीक्‍का येशूआ आर्को क ओरो लअ, “ओ दोस्-दोस् लाम्‍दूमाते।” खोदोलो मूङ्‌कसा पीका, “लाईस्‍पी ओ पा खूम्स् खाईम् पीयोते।”
42009060	येशूआ मूङ्‌क मीस् ओरो लअ, “सालोग्गीचाङा सालोग्गी खूम्‍चीनूते, खोदोलोई आना क खात्‍ना नीनाम्माम् चारखम्‍मी जीनप् रीदाम् हास्‍ते।”
42009061	आर्कोसासो ओरोपीका, “रोबू, कोङ् आम् दोस्-दोस् लाम्दूमो, खोदोलोई लाईस्‍पी ओ खीम्‍पोस्‍चीपा बिदा ङोक्‍स् खाईम् पीयोते।”
42009062	खोदोलोई येशूआ मूङ्‌क ओरो लअ, “म्हूः हालोपी यूक्सना म्दोस् हेम् आईप्ना खोप् आस्‍सो नीनाम्माम् चारखम्‍पी खाईप् छूनो।”
42010001	खीक्‍काना रोबू येशूआ बीन्‍नीपा नूक्पोङ् मीस् सोकू, ना म्होप् खाईम् मीनाक सहरपी ना तेल्पी म्होप् खाईम् लाईस्‍पी खस् नी-नीप्पो मस्‍ना पोक्‍स्‍ची।
42010002	येशूआ खस् ओरोलची, “छीर्म्‌ ओरोतो ताछोक्स्क तूये, खोदोलोई खेतालास् चीछा तूये। खन्‍सा छीर्म्‌मी मालिक बीन्ती मीयानूम्व, खीक्‍का खसा म्होप्मी छीर्म् बात्ल मप् खेतालास् पोक्‍सची।
42010003	खात्‍नीना खोङ्नूम्व, कोङा आन्‍नी याबेर्‌चीम् हाम्‍पी लूस्‍मी छास् तोङ्ना पोयान्‍नी।
42010004	आन्‍ना खाप्चीमामी बोक्चा, फाक्सूम्, लोङ्पई ऊसो खूरानूम्‍नव, ना लाम्‍पी आस्‍सो सेवा छानूम्‍नव।
42010005	“ऊक खीम्‍पीई आन्‍नी लाईस्‍पी वोङ्नी खूङ्‌क खीम्पी, ‘नखावा छून्चानूव पीकानीना लानूम्‍व!’
42010006	ना मूङ्‌कपी चामोवा नईप् मीस् तूदोक आम्नी चामोवा मूङ्‌कचीपी छूये, खोदोलोई मूङ्‌क खीम्पी चामोवा नईप् मीस् मान्तूदोक मूङ्‌क चामोवा आम्नीपीङ् आत्‍ना ताये।
42010007	खचा पीनीक चाम् थक् आन्‍ना चानूम्व ना मूङ्‌क खीम्पीङ् तूवानीव। ऊदोईपीक्यालो लक् मपा म्होप्मी नाम्‍योक तोम्ङा छूये। खीक्‍का खीम्-खीम् मान्वोमो लाम्‍दूमानीव।
42010008	“आन्‍नी सहरपी खात्‍नीलो, ऊक सहरपीक मीचाई आन्‍नी लाम्‍तूम्‍मा मीनी, खीक्‍का आम्‍नी लाईस्‍पी चाम् थक् यूक्स्पीनी खूङ्‍क चाम् थक् चानूम्व,
42010009	मूङ्‌कपी तूक तूक्‍खास् नमीयानूम्, खीक्‍का मूङ्‌कची ओरो लानूम्‍व, ‘नीनाम्माम् चारखम् आम्‍नी दोक्छापीङ् तालाताक तूये।’
42010010	खोदोलोई आन्‍नी ऊक सहरपीई खात्‍नी, खूङ्‌क सहरपी खचा आन्‍नी लाम्‍तूम्‍मा मीनीनोदोक, मूङ्‌क सहरपीक लाम्‍पी खात्‍नीना ओरो पीकानीव,
42010011	‘ओखी लोङ्पू केप्‍पाक आम्‍नी सहरपीक फूर्क्‌सो केईका आम्‍नी ऊल्‍लोङ्पी रूक्‍सूक्‍साम्‍का। खोरोदोसो आन्‍ना छेताक्‍सानूम्‍व, नीनाम्माम् चारखम् दोक्छापीङ् तालाताक तूये।’
42010012	कोङा आन्‍नी लोयान्‍नी, नीया छूक लेईपी मूङ्‌क सहरपीकप्‍कान् बरू सदोम् सहरपीक मीस्मी गती दूङ् तेम्दूर्प् छूये।
42010013	“धिक्‍कार, खोराजीनपीक ना बेथसेदापीक मीस्चे! ऊदोईपीक्यालो आम्‍नीपी छूवाक राःराम् लक् टुरोस लो सीदोनपीलो छूवावादोक खचा लाईस्‍पीङ् बाङ्‌राम् तेई खाप्स्चीवा खीक्‍का छूबूईआ कील्चीवाना वालूम्मा मस्वा।
42010014	खोदोलोई नीयाक लेईपीन् आम्‍नीम्‍पीका टुरोस लो सीदोनमीलो गती दूङ् तेम्दूर्प् छूये।
42010015	खीक्‍काना आन्, कफर्नहुम! ऊई आना साराङ्‌गाप्‍तो थेईयोङ्चूङ्‍यो मीने? आन्‍ने नरकपूङ् लेने।
42010016	“आसाई आम्‍नी रीङ् येन, खूङ्‌कसा ओ रीङ्सो येन। आसाई आन्‍नी जेर्नी, खूङ्‌कसा कोङ्सो जेरो, ना आसाई कोङ् जेरो खूङ्‌कसा कोङ् पोप्सो जेर।”
42010017	मूङ्‌क नूक्पोङ्ची खची सानीवा चानतो आत्‍ताना ताकप्का ओरोपीका, “रोबू, आम् नीङ्पी चाप्‍सो ओखी तईपी ताये।”
42010018	खीक्‍काना येशूआ खस् ओरोलची, “कोङा शैतान साराङ्‌गाप्‍तोका बाक्स् केत्क तोङ्ना हूप्साचाक तूऊ।
42010019	कोङा आन्‍नी पूः खीक्‍का बिच्छी आम्नीलोङ्आ हील्‍म् हक्‌ पीन्‍नीक तूये, ना खोलोङ् आम्‍नी सादीपोचीपी हक् मम् राःरा आन्‍नी पीन्‍नीक तूये, खन्‍सा ऊतोङ्‌क रीङ्आसो आन्‍नी खोती मईनीनो।
42010020	जेजेर् आत्‍मास् ओखी तईपी तूये पीकानीना आम्‍नी जीनम् छूनो, खोदोलोई ओखी नीङ् साराङ्‌गाप्‍तो छाम्‍पा तूये पीकानीना आन्‍नी आम्‍नी जीननीव।”
42010021	खोदोलो येशू पवित्र आत्‍मापी म्सानीवा चान ना ओरोपीका, “ए पाआ, साराङ्‌गाम् लो चारमीलो योबोरोबू, कोङा आन् ओलोनूव लोयान्, ऊदोईपीक्यालो आना ङ्‌क रीङ् लूर्‌पोचीप्‍का लो छेछेमी-लेलेमीप्‍कालो सूल्‍ना छाछामाचीपी खोमक तूये। ऊदोईपीक्यालो, पा रोबू आना ङ्‍कङ् नप् मीना।
42010022	“ओ पा रोबूआ खोलोक थक् कोङ् पीयोतोक तूये। म्छा आसे पीम् म्पापीका बीन्‍नीपा आसासो छेतत्‍नो। खोरोनाङ् म्छा ना खसा छेईमीचीकप्का बीन्‍नीपा आसासो पा रोबू छेत्‍तनो।”
42010023	म्सीच्‍चेस् हेम् आन्‍चीना सूपीछा येशूआ खस् ओरोलची, “आन्‍ना ताखानूम्क रीङ् तोक्खाप् मूक्स्ची आसीक तोक् छूये।
42010024	ऊदोईपीक्यालो कोङा आन्‍नी लोयान्‍नी, ओरोतो खारीबोपोचा लो होङाबूचालो आन्‍ना ऊई तानूम्, खूङ्‌क खचासो तोम् लन्‍ची मस्क तूवा, खोदोलोई खचा मान्तोक्ची, खीक्‍का ऊई आन्‍ना येनानूम् खूङ्‌क खचासो येईम् लन्‍ची मस्क तूवा, खोदोलोई येईम् मान्तोक्ची।”
42010025	खची ललईपीक ईल्पो धर्म-सेचीपो ताना चाम्ची मम् लागी ओरो पीकाना येशू तत्‍तू, “सेचीपो, हादेसो मान्याईप् रीराम तोम् लागी कोङा ऊई मम् बोक्से?”
42010026	खोदोलोई येशूआ मूङ्‌क ओरो लअ, “ललईपी ऊई छाम्पा तूये? ऊई आना ललई परेई मान्मन्‍नायो?”
42010027	खोदोलो खसा ओरोपीका, “आना आम् योबोरोबू, नीनाम्मा आम् खोलोक गोङ्आ, आम् खोलोक सोम्‍आ, आम् खोलोक राःराआ ना आम् खोलोङ् सानीवाआ सम्‍खे मीव, ना आम् खीम्‍तोनीची आम् होप्‍तोङ्नाङ् सम्‍खे मीचीव।”
42010028	खोदोलो येशूआ ख ओरो लअ, “आना आछीयाकङ् ङरी आनो। आनासो खोरोङ् मते, ना आन् लेत्‍चाये।”
42010029	खोदोलो मूङ्‌कसा म्होपा-म्होप्ङा हायाम्‌ धर्मी खोमम्चीम्‌ लन्‍ची मना येशू ओरो लअ, “ओ खीम्‍तोनीस्‍क आसेहाई?”
42010030	खोदोलो येशूआ मूङ्‌क ओरो लअ, “ईल्पो मीस् यरूशलेमपीका यरीहो मूक्सू खात्‍चाक तूवा। खूङ्‌क खूस्‍पाचा छीप्‍ची। खीक्‍का खचा मूङ्‌क फूतीकेर् मस्‍ना केर्‌ची ना सीम्‍लो लेईम्‍लो हाम्‍पी मयूक्स्चीना खालेता।
42010031	खोदोलो पीलोलूलो खप्पाना मूङ्‍कलाम्पा ईल्पो पूजारी खात्‍चाक तूवा, खोदोलोई मूङ्‌क सीम्‍लो लेईम्‍लो हाम्‍पीक मीस् तना मूङ्‍कम् म्चाखेम्‍ला हेम्‍चीना खालेता।
42010032	खोरोनाङ् ईल्पो लेवीसो खूङ्‌क लाम्‍ला बानाना मूङ्‌क मीस् तकप्का मूङ्‍कम् म्चाखेम्‍ला हेम्‍चीना खालेता।
42010033	खोदोलोई ईल्पो सामरी मूङ्‌क लाम्‍ला बाना, खोदोलो मूङ्‌क मीस् तना म्सम् तूका।
42010034	खीक्‍काना ख मूङ्‌कम् दोक्पी खाताना तेल लो दाखमद्यलो तेस्‍ना मूङ्‌कम् खेर् खार्‌पी, खीक्‍का म्मोकोक्‍तीम् थेम्पी यूक्स्‍ना खूङ्‌क मीस् ईबूम् बास् तूस्को खीम्पी खाईना नम्‍लो सीयार मअ।
42010035	खीक्‍का म्देसापाका खसा नीच्‍ची नाम्छेर्बूम् चेप्‍ती रोङ् मूङ्‌क बास् तूस्को खीम्मी मालिक पीना ओरो लअ, ‘ङ्‌क नम्‍लो सीयार मव, ना दूङ्देतो खर्च छूदोक कोङ् आत्‍तोना बानोलो कोङा आन् पीन्यूयान्‍के’।”
42010036	खीक्‍का येशूआ मूङ्‌क ओरो पीकाना तत्‍तू, “आम् मीन्ताम्पी मूङ्‌क सूप्‍पो तूवाकपी खूस्‍पाचीम् हूक्‍पी छूवाक मीस्मी म्खीम्तोनी आस्‍कई होला?”
42010037	खोदोलो खसा ओरोपीका, “आस्कसाई मूङ्‌क मीस् सम्तूमामीयू खूङ्‍कङा।” खीक्‍काना येशूआ मूङ्‌क ओरो लअ, “आन्‍सो खात्‍ना, खोरोङ् मव।”
42010038	खस् खात्‍चालो येशू ईबूम् तेल्पी वोङा, खीक्‍का मार्था मीचीक ईल्पो मीम्छाआ ख म्खीम्पी लाम्तूम्मा मीयू।
42010039	मरियम मीचीक मूङ्‌कम् ईल्पो म्नेछो तूवा। खूङ्‌क येशूम् दोक्छापी तूवाना खम् रीङ् येन्‍चक तूवा।
42010040	मार्था क येशूम् सूसो मम् लागी माङ्‍कान्छोक तूवा। खीक्‍का मूङ्‌कसा येशूम् दोक्पी बानाना ओरोपीका, “ए रोबू, ओ नेछोआ सूसो मम् लक्पी कोङ् ओ हाल्‍ला मोक तूये, ऊई आना वास्‍ताङ्‌यो मईनो? आना मूङ्‌क लते खीक्‍का खसा कोङ् बोछोक्सोनूते।”
42010041	खोदोलो येशूआ ङरी आन्‍ना मूङ्‌क ओरो लअ, “ए मार्था, मार्था, आना ओरोतो रीङ्पी सोक् मईना आम् सानीवा चाईमीय।
42010042	खोदोलोई ईबूम् रीङ् खान्च तूये, खूङ्‌क नप् रीङ्‍ङा मरियमआ सोक्‍क तूये, मूङ्‌क खपीका ङाप्‍खात्नो।”
42011001	येशूआ ईदेऊ वाङोम् मचक तूवा। खसा वाङोम् मम् यात्कप्का म्सीच्‍चेचीप्क ईल्पोआ ख ओरो लअ, “ए रोबू, यूहन्‍नाआ म्सीच्‍चेस् वाङोम् मम् ईचीक तोङ्ना केईकासो वाङोम् मम् ईयीकाते।”
42011002	खोदोलो येशूआ खस् ओरोलची, “आन्‍ना वाङोम् मईनूम्‍लो ओरो पीकानीव, ‘ए पाआ, आम् नीङ् पवित्र छूनू, आम् चारखम् तानू।
42011003	लेईपीच्‍ची चाहेई छूक चाम्-दूम् केईका पीयीकाव।
42011004	ओखी मोऊ छेमा मीयीपीकाव, ऊदोईपीक्यालो केईकासो ओखी ऊल्‍लोङ्‍पी मोऊ मप्ची छेमा पीयाम्का। खीक्‍का केईका चाम्चीपी मईकानव’।”
42011005	खीक्‍का येशूआ खस् ओरोलची, “ओरो मीनूम्नूते, आन्‍नी तूनीकतोदीपी ईल्पोम् हायाम्‌ नप्छा म्बूम् तूये। खूङ्‌क मीस् आदारातपी म्बूम्पा खात्ना ओरोपीके, ‘ए बूमे, कोङ् सूप्ची सबेई लोक् पीयोते।
42011006	ऊदोईपीक्यालो ईल्पो ओ बूम् ओपी बास् ताक तूये, खोदोलोई ख योम्‍दीम् ओपी ऊसो मान्तू।’
42011007	“खसा खीम्गोपीका ङरी आन्‍नना ओरोपीके, ‘कोङ् चीङेल् लयोनते। लाम्‍स्‍को छीयूतूक तूये, ओ छास् कोङ्लो तूस्कोपी ईम्स्चाईक तूये। कोङ् पोम्ना आन् ऊसो पीम्दूर्यान्‍नो।’
42011008	कोङा आन्‍नी लोयान्‍नी, म्बूम्ङा नासो मूङ्‌कसा पक्ना ऊसो पीयनो, खोदोलोई मूङ्‌कसा ङोकक-ङोककङ् मईकसा पक्ना चाहेई छूकतोदी पीय।”
42011009	“कोङा आन्‍नी लोयान्‍नी, ङोक्‍नूम्‍ते, आन्‍ना तईनूम्। लाम्‍नूम्‍ते, आन्‍ना छीप्नूम्। तल्‍नूम्‍ते, आम्‍नी लागी लाम्स्को हले।
42011010	ऊदोईपीक्यालो आसाई ङोक खूङ्‌कसा तय, आसाई लाम खूङ्‍कसा छीप्प, खीक्‍का आसाई तल खूङ्‍कम् लागी लाम्स्को हले।
42011011	“आन्‍नी तूनीक तोदीपी ङ्‌कतोङ्‌क पा तूनीयो, म्छाआ सबेई ङोकलो सबेईमी फाईपी लूङ् पीय, ङाः ङोकलो ङाःम् फाईपी पूः पीय?
42011012	खीक्‍का मूङ्‌कसा वादी ङोकलो बिच्छी पीय।
42011013	खन्‍सा आन्‍नी दुष्‍ट मीस् तूनीदोसो आम्‍नी छा नप्-नप् थक् पीम्दूर्नूम्‍दोक, साराङ्‌गाप्‍तो तूप् आम्‍नी पाआसो मूङ्‍कप्का दूङ् देतो पवित्र आत्‍मा पीनी।”
42011014	येशूआ ईल्पो नेईमान्दूर्प् मीस्पीका चाप् लात्‍क तूवा। खूङ्‌क चाप् लत्‍ताकप्‍का मूङ्‌क नेईमान्दूर्प् मीस् नेन्‍लाता, खोदोलो मीस् छाक्‍का छूवा।
42011015	खोदोलो हेप्-हेप्पा ओरोपीका, “ङ्‌कसान् चाप्‍मी मालिक बालजिबुलमी राःराप्का चाप् लात।”
42011016	खीक्‍का हेप्‍चाक खम् चाम्ची मस्‍ना साराङ्‌गाप्‍तोक ईबूम् चीन्‍न ङोक्‍ची।
42011017	खोदोलोई मूङ्‍कचीम् सानीवा तूम्‍तना येशूआ खस् ओरोलची, “ईबूम् चारखम् गोपी याखऊ खप्पनोदोक मूङ्‌क चारखम् हायाम् तातो पोचीङ्‌ङनो। खोरोनाङ् खीम् गोपीसो याखऊ खप्पनोदोक मूङ्‌क फोयान्चीना मासेई छूये।
42011018	खोरोनाङा शैतानआ म्होपा-म्होप्मीङ् ऊल्‍लोङ् मईदोक म्छाप्कूवा ऊतोङनाई पोचीङ्‌ङ? ऊदोईपीक्यालो आन्‍ना कोङ् चाप्‍मोङ्मी होङाबू बालजिबुलमी राःराप्‍का चाप् लात लोयोनी।
42011019	कोङा बालजिबुलमी राःप्‍का चाप् लातोदोक, आम्‍नी सीच्‍चेचा क आस्‍मी राःराप्‍काई चाप् लातची? ओरोना खचाङ् आम्‍नी नीया मईची।
42011020	खोदोलोई कोङा नीनाम्माम् राःराआ चाप् लातोदोक, नीनाम्माम् चारखम् आम्‍नीपी ताखाताक तूये।
42011021	“म्‍राःरालोक मीचा जूम्‍लोलो म्खीम् हूङ्‌ङदोक, म्खीम्पीक चूम् सोस्‌ आसासो खाईयनो।
42011022	खोदोलोई म्होप्पीका दूङ् म्‍राःरा तूप् मीस् ताये खीक्‍का खलो मोईलो दूर्‌सेतदोक, खसा आसर मईक खोलोङ् म्जूम्‍लो ङाप्पना खाईलेत, खीक्‍का मूङ्‌कम् चूम्-सोस् खचा हासस्‍ना खाईयची।
42011023	“आसे ओ लाम्पा मान्तू, खूङ्‌क ओ ऊल्‍लोङ्‍पी पके, खीक्‍का आसाई कोङ्लो बात्ल मईनो खूङ्‌कसा रीस्‍दीत।
42011024	“जेजेर् आत्‍मा मीस्पीका लत्‍ना खाते, खीक्‍का फूल्‍को-फूल्कोक थाम्‍पू हेम् तूस्को लाम्‍तो खाते, खीक्‍का मूङ्‌कसा हापीसो तूस्को थाम्‍पू तयनो, ना ओरोपीके, ‘कोङ् लत्‍तोना बानोक ओ खीम्पीङ् आत्‍तोना खातो।’
42011025	खीक्‍का ख आत्‍ना ताये, खोदोलो खसा मूङ्‌क खीम् छीम्‍दीम्‍पाना हायाम् नत्‍तो चोम्‍दीम्‍पा छीप्प।
42011026	खीक्‍का ख खात्‍ना म्होप्पीका दूङ् देतो राःरालोक बीन्‍नीपा नूक्ची जेजेर् आत्‍मा म्साथपी तातना ताये, ना खस् मूङ्‌क हायाम् नत्‍तो चोम्‍दीम्‍पा खीम् गोपा वोङ्ना तूये। खीक्‍का मूङ्‌क मीस्मी दोसा लाईस्‍पीकप्‍का दूङ् रई छूये।”
42011027	येशूआ मूङ्‌क रीङ् पीकाचातोङ् ओरोसर्प् मीस्मी हाम्‍पीका ईल्पो मीम्छा हायाम् सोतो बसाना ओरोपीका, “आन् म्सागोवापा यूप् खीक्‍का म्चूचू पईप् मा नीनाम्माआ आसीक पीनूव।”
42011028	खोदोलो येशूआ ओरोपीका, “बरू नीनाम्माम् रीङ्‍बऊ येईप् ना मानेई मप्चा क दूङ् नीनाम्माम् आसीक तयची।”
42011029	ओरोसर्प् मीस् बात्ल छूक्‍तो खातालो येशूआ ओरोपीका, “ङ्‌क दूङ्ने रई दूङ् के। ङ्‌कसा चीन्‍न लाम, खोदोलोई योनाम् चीन्‍नप्का बीन्‍नीपा चीन्‍न तयनो।
42011030	ऊदोईपीक्यालो योना ऊतोङ्नाई निनवे सहरपीक मीस्मी लागी चीन्‍न छूवा, खोरोनाङ् मीस्मी छासो ङ्‌क दूङ्मी लागी चीन्‍न छूये।
42011031	नीयाक लेईपी ङ्‌क दूङ् पीक मीस् योऊमेर् छाप्‍कूवापीक होङाबूमेआ पक्ना दोसी थरेई मय, ऊदोईपीक्यालो ख ङ्‌क चारमी नाक्‍का छोक्‍पाका सोलोमन होङाबूम्‌ लूखूप्ची येईस् बानाक तूवा। खोङ्नूम्व अपी सोलोमनपीकासो दूङ् देप् ईल्पो तूये।
42011032	निनवेपीक मीचा ङ्‌क दूङ्पीकची नीयाक लेईपी थोरेप्‍ना दोसी थरेई मईची, ऊदोईपीक्यालो खचा योनाआ नीनाम्माम् रीङ्‌ येईमीचीकपी वालूम्‍मा मस्‍ना खची सानीवा नीनाम्मा हेम् आत्‍चीक तूये। खोङ्नूम्व, ङ्‍कपी योनाप्‍कासो दूङ् देप् ईल्पो तूये।”
42011033	“आसासो लाबाई दईयना आसासो मान्तोक्स्को थाम्‍पूपी अथवा छूप् गोपू यूक्सस्‍नो, खोदोलोई खीम्गो वोप्‍चा नम्‍लो तचीनू पीक्‍ना लाबाई यूस्कोपी यूक्स।
42011034	आम् गाम्‍पीक लाबाई आम् मूक्स्ङा के। आम् मूक्स् नप् तूदोक खोलोङ् आम् गाम‌् छेङ्छेङ्‍योक छूये, खोदोलोई मूङ्‌क रई तूदोक आम् खोलोङ् गाम्सो नाम्कूर्मा छूये।
42011035	खन्‍सा चीङ्चीङ्‌यो छूवाव, आम्पी तूक छेङ्छेङ्पा नाम्कूर्मा छूनूनव।
42011036	ओरोना खोलोङ् आम्नी गाम् छेङ्छेङ्पाआ पेप्पकतूदो, ना खोलोङ् गाम् नाम्कूर्मा मान्छूमो छेङ्छेङ्पा तूदोक, दानाई लाबाईआ आन्‍नी कोदी पीनी खरोनाङ् मूङ्‌क गाम् खोलोङ् कोदी पीप् छेङ्छेङ्‍योक छूये।”
42011037	येशू नेईम् याताकप्का ईल्पो फरिसीआ ख जाचास् काछअ। खीक्‍का येशू खीम् गोपा वोङाना चाम् लागी तोतूवा।
42011038	खोदोलोई जाचाम् लाईस्‍पी येशूआ म्हूः मान्सम्क तना मूङ्‌क फरिसी छाक्‍का छूवा।
42011039	खोन्‍तोलो येशूआ खस् ओरोलची, “आन्‍नी फरिसीची आम्नी खोङ्-थाल् म्थेम्ङाङ् सप्नूम्, खोदोलोई आम्‍नी गोङ्‌क छूल्‍तूप्‍पा ना मान्‍नप् रीङ्आ पेप्छोक्सक तूये।
42011040	ए मूर्ख सोम्‍छाचे, ऊई आन्‍ना छेत्‍नूम्‍नोयो? पाखापी तूक थक् बोबूईप्‍आङ् ई गोपाक मीन्ताम्सो बोबूईक मायो?
42011041	खोदोलोई गोपा तूक थक् दान तोङ्ना पीयानूम्व, खीक्‍का आम् लागी खोलोक थक्ङा शुद्ध छूये।
42011042	“खोदोलोई आन्‍नी फरिसीची धिक्‍कार! ऊदोईपीक्यालो आन्‍ना पुदीना, आरूद खीक्‍का खोलोक दबाईमी दशांश नीनाम्मा पीनूम्, खोदोलोई आन्‍ना नीया लो नीनाम्माम् सम्खेलो छूबूरी यूक्स्‍नूम्। खोदोलोई आन्‍ना बीन्‍नीपा लक्लो ईतोङ् ङ्‌कसो मम् तूवाक।
42011043	“आन्‍नी फरिसीची धिक्‍कार! ऊदोईपीक्यालो आन्‍ना याखऊ खीम्‍पीक देप्-देप् तूस्को खीक्‍का बजारपी मीचा साम्‍दी दोम् नत्नूम्।
42011044	“आन्‍नी धिक्‍कार! ऊदोईपीक्यालो आन्‍नी मान्दाईप् गेम् तोङ्‌क तूनी, मूङ्‌क थेम्पी लाम्‍दूम् मीचा मूङ्‌क लसोलीयनो।”
42011045	ईल्पो धर्म-सेचीपोआ ख ओरो लअ, “रोबू, आना ङ्‌क रीङ् मना केईका ङाम्‍लाला मईका।”
42011046	खोदोलो येशूआ ओरोपीका, “आन्‍नी ललईपीक सेचीपोस्‍सो धिक्‍कार! ऊदोईपीक्यालो खूर्‌ङा मान्दूर्प् बारी मीस् खूर्‌मीनूम्, खोदोलोई आन्‍ना आम्‍नी होपाक मूङ्‌क बारी आम्‍नी छोक्‍छोमीआसो पत्‍नूम्‍नो।
42011047	“आन्‍नीसो धिक्‍कार! ऊदोईपीक्यालो आम्‍नी खूक्‍सूचा सेत्‍चीक खारीबोपोचीम् गेम् आन्‍ना बानेई मईनूम्।
42011048	ओरोना आम्‍नी खूक्‍सूचा मस्क लक्‍मी साक्षी आन्‍नी तूनी, खस्का आन्‍नी काम्यान्‍नीची। ऊदोईपीक्यालो खचा मूङ्‌क खारीबोपोस् आछीयाङ् सेत्‍ची, आन्‍ना क खची गेम् बानेई मईनूम्।
42011049	खन्‍सा नीनाम्माम् लूखूप्चीआ पीके, ‘कोङा आम्‍नीपी खारीबोची ना प्रेरितची पोक्‍सो। खीक्‍का खचीप्‍क हेप् खचा सेतची, ना हेप् मसेतची।
42011050	चारीदू थोक्‍साकपूका एक्‍तो मीचा सेत्‍चीक खारीबोपोचीम् हीम् मोल ङ्‌क दूङ्पीकचा छोम् बोक्से।
42011051	कोङा आन्‍नी लोयान्‍नी, हाबिलमी हीप्‍का बेदी, ना नीनाम्मा दप्स्को खीम्‍मी पवित्र-तूस्कोम् रापी सेत्‍चीक जकरिया सम्‍मोकम् हीम् लेखा ङ्‌क दूङ्पीकचा छोम् छूये।’
42011052	“आन्‍नी ललईपीक सेचीपोस् धिक्‍कार! ऊदोईपीक्यालो आन्‍ना आम्‍नी नीऊमी खीक्‍का लूखूप्चीम् चाबीने लापानूम्, खोदोलोई आन्‍नी आम्नी होप्सो मूङ्‌क गोपा मान्वोन्‍नी, खीक्‍का बीन्‍नीपासो खूङ्‌कपी वोम् मान्पीन्‍नी।”
42011053	येशू मूङ्‍कपीका लत्‍ताना खाता, खीक्‍काना शास्‍त्रीचा, फरिसीचा खम् हायाम्‌ ऊल्‍लोङ् मतो ओरोतो तईम् रीङ् ख तईम् थालेईमची,
42011054	खीक्‍का खसा पीकाक रीङ्‌पी ख लाम् दाऊ मची।
42012001	खोन्‍तोलो ईक् हबऊ तोदी मीस् मूङ्‌कपी बात्ल छूवा, खीक्‍का मान्वान्छोहो खची हो-होप्पी सीलचाक तूवा, खोदोलो येशूआ लाईस्‍पी म्सीच्‍चेस् ओरोलची, “आन्‍नी फरिसीचीम् खमीरपीका होस् तूवानीव, मूङ्‌क खमीरने खची कपटमी चाल के।
42012002	मीचा मान्तोम्मीना देम्‍पाना यूम्पा रीङ् ऊसो मान्तू, खोरोनाङ् मीचा मान्छेईम्मीना सूल्‍म्‍पाना यूम्पा रीङ्सो ऊसो मान्तू।
42012003	खन्‍सा आन्‍ना ऊई नाम्कूर्मादाम्‍पी पीकानीक तूये खूङ्‌क कोदाईप्‍पी येनाम्, खोरोनाङ् आसासो मान्छेईम्मीना पीक्‍नीक रीङ् खीम्थेम्तोका हासे।
42012004	“ए बूम्चे, कोङा आन्‍नी लोयान्‍नी, मूङ्‌क चीप्‍का कीनीनव मूङ्‌कचा गाम्‍ङाङ् सेतची, खोदोलोई खूङ्‍कप्का बीन्‍नीपा ऊसो मदूरस्‍नो।
42012005	आस्‍पीकाई कीम् पर्ने खूङ्‌क कोङा आन्‍नी ईन्‍चायान्‍नीक तूये, केई सीयेकप्‍का खादीपूक दण्ड पीप् पा नीनाम्माप्का कीम् छूये। खपी रीराम मासेई मम् ना नरकपू होम्‍लाम् राःरा तूये। खन्‍सा कोङा आन्‍नी लोयान्‍नी आन्‍नी खपीकाङाङ् कीम् छूये।
42012006	ऊई नीस्फा खाप्‍चीमापी ङाची गाम् छोऊ खेई छूनोयो? मूङ्‍कचीप्क ईबूम्सो नीनाम्माआ माईम्यूम् दूरनो।
42012007	आन्‍नी कीनीनव, ऊदोईपीक्यालो आम्‍नी तोङ्पीक तोसम्सो ङीर्म्‌दीम्‍पा तूये। खन्‍सा आन्‍नी गाम् छोऊपीका दूङ् साम्दीलोक तूनी।
42012008	“कोङा आन्‍नी लोयान्‍नी, ‘आस्‍कसाई कोङ् मीस्मी लाईस्‍पी स्‍वीकार मोयो, मूङ्‌कची मीस्मी छाआसो नीनाम्माम् रीदाम् पोक्चीम् लाईस्‍पी स्‍वीकार मईची।
42012009	खोरोनाङ् आसाई कोङ् मीस्मी लाईस्‍पी अस्‍वीकार मोयो, खूङ्‌कस्‍सो कोङा नीनाम्माम् रीदाम् पोक्चीम् लाईस्‍पी अस्‍वीकार मूयो।
42012010	आस्‍कई मीस्मी छाम् ऊल्‍लोङ्पी नेने, खूङ्‌कसा छेमा तय, खोदोलोई आस्‍कसाई पवित्र आत्‍माम् ऊल्‍लोङ् मय, खूङ्‌कसा छेमा तयनो।’
42012011	“खीक्‍का खचा आन्‍नी याखऊ खीम्पी, चारतोप्‍चीम् लो अधिकारीचीम्‍लो खची लाईस्‍पी खाईनी, खोदोलो आन्‍ना ऊतोङ्नाई ङरी आईम् पर्नेई, खीक्‍का ऊई पीम् पर्नेई पीकानीना सोक् मनूम्नव,
42012012	ऊदोईपीक्यालो आन्‍ना ऊई पीम् पर्ने खूङ्‌क रीङ् खोदोलोङ् पवित्र आत्‍माआ ईनी।”
42012013	ओरोसर्प् मीस्मी हाम्‍पीका ईल्पो मीचा ख ओरो लअ, “रोबू, ओ बू आरेई मते ना कोङ् अंशबन्डा मीयोपोनूते।”
42012014	खोदोलोई येशूआ मूङ्‌क ओरो लअ, “बूमे, आसाई कोङ् आम्‍नी नीया मप् खीक्‍का आम्‍नी अंशबन्डा मीक्पीप् बानेई मो?”
42012015	येशूआ खस् ओरोलची, “चीङ्चीङ् तूवानीव, ना खोलोक लाङो लम्पीका आम्नी होप्ङा छूबूरी तूवानीव, ऊदोईपीक्यालो मीस्मी रीराम दाचाम्मी लाईम्छोम्-काईम्छोम्पी छूचाईनो।”
42012016	येशूआ खस् ईबूम् पोम् ललईपी ओरोलची, “ईल्पो होङ्पोक् मीस्मी थाम्‍पूपी हायाम् देतो छीर्म् से।
42012017	खसा म्सानीवापी ओरोमीना, ‘ओ छीर्म् यून्दीस्को मान्तू, हन्‍ना कोङा ऊई ममा?’
42012018	खीक्‍का खसा ओरोपीका, ‘कोङा ओ दाङ्‍खीम् गसोना हायाम्‌ देप् बानेई मूयो, खीक्‍का खोलोङ् छीर्म् ना चूम्-सोस् मूङ्‍कपी यूक्सो।
42012019	खीक्‍का कोङा ओ सोम् ओरोपीको, “ए सोम्‍ङा, हायाम् तातो लाईप् आम् लागी दाचाम् गनाक तूये। खन्‍सा चामोवापी तूवाते खीक्‍का चते, दूङ्ते, ना मोज्-मोज्‍जा मते”।’
42012020	“खोदोलोई नीनाम्माआ ख ओरो लअ, ‘ए मूर्ख, एसे सेपाङ् आम् सोम् खाते, खीक्‍का मूङ्‌क आना बात्लमक थक् आस्‍मी लागीई छूये?’
42012021	“म्होप्मी लागी दाचाम् थूपारेई मप्, खोदोलोई नीनाम्माम् लाईस्पी होङ्पोक् छूम् मान्‍नईप् मीस् ङ्‌कतोङ्‌नाङ् छूम् छूये।”
42012022	येशूआ म्सीच्‍चेस् ओरोलची, “खन्‍सा कोङा आन्‍नी लोयान्‍नी, आम्‍नी सोम् लेन्‍चामीम् लागी ऊई चाम् खीक्‍का गाम्मी लागी ऊई खाम् पीकानीना सोक् मनूम्नव।
42012023	ऊदोईपीक्यालो मीस्मी सोम् चाम्-दूम्‍पीका दूङ् देप्, ना गाम् तेई-हाम्पीका दूङ् देप् तूये।
42012024	आन्‍ना गागाप्‍पास् खोङ्नूम्ते: ना खचा चालेई फूईयची, ना खचा हेकची ना खचीम् यूस्को थाऊ तूये ना दाङ्‍खीम् तूये, खचीम् ऊसो मान्तू खोरोदोसो खस् नीनाम्माआङ् हीङ्चयची। खन्‍सा आन्‍नी छोऊपीका दूङ् साम्दीलोक तूनी!
42012025	आन्‍नी तूनीकतोदीपी आसाई सोक् मईनूम्ना ईक्‍कोङ् आम्‍नी आयु थपेई मदूर्‌नूम्?
42012026	खन्‍सा आन्‍ना मूङ्‌कतो चीमा लक् मदूर्‌नूम्‍नोदोक, ऊमोई बीन्‍नीपा रीङ्मी सोक् मईनूम्?
42012027	“लिली बूङ् खोङ्नूम्ते, मूङ्‌कचा लक्‍सो मईचीनो खीक्‍का खाम् लागी तेईसो बईचीनो। कोङा आन्‍नी लोयान्‍नी, सोलोमन होङाबूम् मोन्तोसार म्दाचाम् तूवानासो ख मूङ्‌क लिली बूङ्तोङ्ना चोन्चीक मान्तू।
42012028	एसे छूक् ना देसा मीःपू होम्‍लाम् बोप् तेल्म्पीक घाँससो नीनाम्माआ ओरोना चोक्‍सदीतक तूये, खन्‍सा ए आम्‍नी विश्‍वास मान्तूप्चे, खसा आन्‍नी मूङ्‌कप्कासो देई दूङ्नतोई चोक्स्‍नी।
42012029	ऊई चाम् ऊई दूम् पीक्‍नीना आन्‍ना लाम्‍चानूम्‍नव, ना आम्‍नी सानीवासो चाईमीयानूम्‍नव।
42012030	ऊदोईपीक्यालो चारपीक मीचा ङ्‌क रीङ् खोलोङ् लामची। खोदोलोई आम्‍नी पाआ आन्‍नी ङ्‌क रीङ्मी खान्च तूये पीक्‍ना छेत्‍त।
42012031	खोदोलोई आन्‍ना नीनाम्माम् चारखम् लाम्‍नूम्‍व, ना ङ्‌क खोलोङ् रीङ् खसा आन्‍नी पीनी।
42012032	“ए चीमा बगालचे, कीनीनव! ऊदोईपीक्यालो पा रोबूआ आन्‍नी म्चारखम् पीम् लन्ची मक तूये।
42012033	आम्‍नी दाचाम् खेईमनूम्‍ना छूक्‍सीप्‍ची पीयानूम्व। आम्‍नी होप्‍मी लागी हाल्‍लोसो मान्चेईप् बोक्चा बानेई मनूम्व। खीक्‍का हाल्‍लोसो मान्मईप् दाचाम् साराङ्‌गाप्‍तो बात्ल मनूम्व। खूङ्‌कपी खूस्‍पाआसो खूस्‍सनो पूछोआसो चईनो।
42012034	ऊदोईपीक्यालो हापी आम् दाचाम् तूये, मूङ्‍कपीङ् आम् सानीवासो छूये।
42012035	“आम्‍नी छूम्‍री खीपानूम्‍ना तूवानीव ना आम्‍नी लाबाई दयातानूम्‍व।
42012036	खीम्‍पीक मालिक सूर् चास्‍का ताईना लाम्‍स्‍को तललो दावा लाम्‍स्‍को हल्‍प् मीस् तोङ्ना आन्‍नी तयार छूवानीव।
42012037	मूङ्‌क रोःची नीनाम्माआ आसीक पीयची, म्मालिक खीम् आत्‍ना ताईलो खस् जाग तूचाईक छीप्‍पची। आछीयाङ् कोङा आन्‍नी लोयान्‍नी, खसा म्थाप्‍री खीप्पना खची लागी जा यूक्स्पीयची, ना खची सूसो मय।
42012038	खोदोलोई ख आदारातपी अथवा मूङ्‍कप्का दूङ् दोस्पी ताईलोसो खस् जागङ् तूचाईक खसा छीप्‍पस्‍दोक, मूङ्‌क सूसो मप्ची नीनाम्माआ आसीक पीयची।
42012039	खोदोलोई आन्‍ना ङ्‌क छेतानूम्‍व, खूस्पा ताम् नाम्‍ला खीम्‍पीक मालिकआ छेत्वादोन्, खसा म्खीम् गोपी वोम्‍ना खूम् मान्पीवा।
42012040	खन्‍सा आन्‍नीसो तयार तूवानीव, ऊदोईपीक्यालो मीस्मी छा आन्‍ना छेत्‍नूम्‍नो तोलो छेकोक्छा ताये।”
42012041	खोन्‍तोलो पत्रुसआ ओरो पीकाना येशू तत्‍तू, “ए रोबू, ङ्‌क पोम् ललई ओखी लागीङ् पीक्‍चाईकयो, बीन्‍नीपाम् लागीसोयो?”
42012042	खोदोलो रोबूआ ओरोपीका, “मूङ्‌क विश्‍वासी ना हायाम् म्नीऊ तूप् आसे तूये? ख म्मालिकआ म्खीम्पोस्ची थीक् नाम्‍लापी चाम्-दूम् पीचीव लयूक्स्क तूये।
42012043	मूङ्‌क रोः नीनाम्माआ आसीक पीय, ऊदोईपीक्यालो म्मालिक ताईलो खसा मोरोङ् मचयक छीप्प।
42012044	आछीयाङ् कोङा आन्‍नी लोयान्‍नी, म्मालिकआ ख खोलोङ् दाचाम्पी अधिकार पीय।
42012045	खोदोलोई मूङ्‌क म्सूसो मपा म्सानीवापी ‘ओ मालिक ताछूसे’ पीक्‍ना बीन्‍नीपा म्‍रोः-रोमेची केर्‌ची ना ख क चातो-दूतो खीक्‍का दीःआ सेत्‍तो तूचाईदोक,
42012046	खसा आसर मईनोक लेईपी लो ऊसो मीन्चाईनोक लेईपीलो म्मालिक तालाते, खीक्‍का म्मालिकआ मूङ्‌क हायाम् देप् दण्ड पीय, ना खम् दोसा विश्‍वास मान्मप्चीम् तोङ्‌कङ् छूये।
42012047	“म्मालिकमी सानीवा छेत्‍तनासो तयार मान्छूक खीक्‍का म्मालिकआ मीन्कतोङ् मान्मप् रोःआक हायाम् केर्‌म्फू चय।
42012048	खोदोलोई म्मालिकमी लन्‍ची मान्छेईसा केर्‌म्फू चाम् तोङ्‌क लक् मपाक चीछाङ् केर्‌म्फू चय। खीक्‍का आस्‍कई ओरोतो पीम्‍पा तूये, खूङ्‌कसा दूङ् देतोङ् छोम् बोक्से। खोरोनाङ् आस्‍कई ओरोतो सूम्पेई मीम्पा तूये, मूङ्‌कसा खूङ्‍कप्का दूङ् देतो छोम् बोक्से।
42012049	“कोङ् ङ्‌क चारपी मी लेन्‍छोस् यूवोक, खोदोलोई बरू ङ्‌कन् लाईस्‍पीङ् दयाखात्‍वादोक दूङ्नवा!
42012050	ईबूम् बप्‍तिस्मा तूये, खूङ्‌क बप्‍तिस्मा कोङा लाम् छूये। खूङ्‌क पूरा मान्छूम् सम्मो कोङ् चामोवाङ् छूवोनो।
42012051	आन्‍ना कोङ् ङ्‌क चारपी चामोवा ताईम् लागी ताक मीन्‍नी होगो? खोदोलोई माके, कोङा आन्‍नी लोयान्‍नी, कोङ् आन्‍नी नीस्देऊ मस् तोक के।
42012052	ऊदोईपीक्यालो हन्‍ना ईबूम् खीम्पी ङाक्पो मीस् तूदोक खस् खची होप्‍पी तङ्नो, खोरोनाङ् सूप्‍पो मीस्मी ऊल्‍लोङ्‍पी नीप्पो पके, नीप्पो मीस्मी ऊल्‍लोङ्‍पी सूप्‍पो पके।
42012053	म्पाआ म्छाम् ऊल्‍लोङ् मय ना म्छाआ म्पाम् ऊल्‍लोङ् मय, खीक्‍का म्माआ म्मेकछाम् ऊल्‍लोङ् मय, ना म्मेकछाआ म्माम् ऊल्‍लोङ् मय, खोरोनाङ् म्छूर्मेआ म्नाम्मेम् खीक्‍का म्नाम्मेआ म्छूर्मेम् ऊल्‍लोङ् मय।”
42012054	खीक्‍का खसा ओरोसर्प् मीस्ची ओरो लअ, “आन्‍ना नाम्काम्स्को हेम् मोम् पक्चाईक तईनूम्ना मोन्तोलोङ्, ‘वा ताईके पीक्‍नी,’ खीक्‍का खोरोङ् छूये।
42012055	खीक्‍का योऊमेर् हेम्‍ला हूक् केल्‍क तईनूम्ना आन्‍ना, ‘होल् हूये पीक्‍नी,’ खीक्‍का खोरोङ् छूये।
42012056	ए नाम्‍दूखूचे! आन्‍ना नाम्‍छूई खीक्‍का चारीदू खोङ्नूम्‍ना ऊई छूम् हचय खूङ्‌क पोदूर्नूम्, खोदोलोई ईनीम्‍बा छूचाईक नाम्‍लाम् अर्थ क ऊदोई पोदूर्नूम्‍नोकई?
42012057	“ऊक रीङ्‌ये नप् पीक्‍नीना आन्‍ना ऊदोई आम्‍नी होपाङ्‌ चाई मदूर्‌नूम्नो?
42012058	आन् आम् मुद्दा तीक्‍लो हाकिम‍मी दोक्पी खात्‍चीलो लाम्‍पीङ् तङ्‍खात्‍चीव, मादोन् खसा आन् नीया मप् मीस्पा थूत्ना खाये खीक्‍का नीया मप् मीचा दोर्‌मी हूक्पी मये, खीक्‍का खसा आन् थूनापी तेस्छोक्से।
42012059	कोङा आन् लोयान्‍ना, आना खोलोङ् खाप्‍चीमा मान्छोम् सम्मो आन् मूङ्‌क थानाप्‍का लईम् तयनो।”
42013001	खोन्‍तोलो मूङ्‌कपी तूवाक हेप् मीचा गालीलीचीम् तोक्पी येशू ओरो पीकाना ईची, पिलातसआ गालीलीची सेत्ची ना खची हीः बलि मस्क पशुम् हीःलो ङल्‍दीत्‍चीक तूवा।
42013002	खीक्‍का येशूआ खस् ओरो पीकाना ङरी आन्‍ची, “खचा ङ्‌कतोङ्ना दूक्‍वा तेप्‍स्‍ची पीक्‍नीदोसो, ङ्‌क गालीलीची बीन्‍नीपा गालीलीचीप्‍का दूङ् मोऊपो तूवा यो मीन्‍नी?
42013003	कोङा आन्‍नी लोयान्‍नी, खोरोना माके, खोदोलोई आन्‍ना खोलोआ वालूम्‍मा मईनूम्नोदोक आन्‍नीसो खोरोनाङ् पीलूलूक्‍खात्‍नी।
42013004	मूङ्‌क पोङ् रेक्‍ची मीस् सिलोआमपी धरहरा हताना सीयाक तूवा, ऊई यरूशलेमपी तूप्‍चीप्‍का खस् दूङ् मोऊपोयो तूवा?
42013005	खोरोन् माके, खोदोलोई कोङा आन्‍नी लोयान्‍नी, आन्‍नासो वालूम्‍मा मईनूम्नोदोक, आन्‍नीसो खोलोङ् खोरोनाङ् पीलूलूक्‍खात्‍नी।”
42013006	खीक्‍काना येशूआ पोम् ललई पना ओरोपीका: “ईल्पो मीचा वाचोसीखापी ईबूम् अञ्जीरमी पऊ लेत्‍क तूवा। ना मूङ्‌क अञ्जीरमी पऊपी म्चो मीयूयो पीकाना खोस् ताआ, खोदोलोई म्चो मान्छीम्।
42013007	खोदोलो खसा मूङ्‌क बूङ्‍खाम् गूलो मप् मीस् ओरो लअ, ‘सूक्‍दोङ् छूवा कोङा ङ्‌क सीछोपी म्चो लामूचोयोक, खोदोलोई म्चोङ् मान्तोङा। ङ्‌क रूप्ना होलात्‍ते, ङ्‌कसा थाम्‍पूङाङ् हूदीत।’
42013008	“खोदोलो मूङ्‌क बूङ्‍खाम् गूलो मप्‍आ ओरोपीका, ‘ए होदूवा, ङ्‌क होसोङ् ईक् दोङ् तोदी तूनूते। कोङा ङ्‌कम् म्बर-बार दूयोना मोल तेसो,
42013009	खीक्‍का म्चो मीयदोक मीय, मीयनोदोक आना पीकाक तोङ्नाङ् रूप्‍ना होलात्‍व’।”
42013010	ईलेई नोम्चीम् लेईपी ईबूम् याखऊ खीम्पी येशूआ सेचीवा ईचचीक तूवा।
42013011	खोदोलो मूङ्‌कपी पोङ् रेक्‍ची दोङ्पीका कमजोर मप् जेजेर् मोङ्आ लाप्‍क ईल्पो मीम्छा तूवा, मूङ्‌क कूप्साखात्क तूवा, खन्सा म्होप् तन्तईना थोरेप् मान्दूर्।
42013012	येशूआ मूङ्‌क मीम्छा तअ खीक्‍का काछना ओरो लअ, “ए छाङा, आम् सोमोरीप्‍का आना छुट्कारा तक तूये।”
42013013	खीक्‍का येशूआ मूङ्‌कम् थेम्पी म्हूः यूक्सू खोदोलो, मूङ्‌क नखाता ना नीनाम्माम् साम्‍दीखा मअ।
42013014	खोदोलो याखऊ खीम्‍पीक चारतोप् हायाम् म्छूली काता, ऊदोईपीक्यालो येशूआ नोम्चीम् लेईपी तूक्खास् नमीचीक तूवा, खीक्‍का चारतोप्‍आ मीस् ओरोलची, “लक् मम् नूक्लेई तूये। खन्‍सा आन्‍नी नोम्चीम् लेईपी माके, खोदोलोई ङ्‍क नूक्‍लेई गोपी तानीना नखात्‍नीव।”
42013015	खोदोलो रोबूआ ङरी आन्‍ना ओरोलची, “ए सानीवा ईप्‍चे! आन्‍नी तूनीकतोदीपी हेप्पा नोम्चीम् लेईपी गथापीका खीक्‍का तबेलापीका लूपी ना मोकोक्‍ती वईनूम्‍ना काऊपस् खाईनूम्‍नोयो?
42013016	ङ्‌क अब्राहाममी छामाई पोङ् रेक्‍ची दोङ्पीका शैतानमी बन्धनपी छूवाक तूवा, खीक्‍का खसा नोम्चीम् लेईपी ङ्‌क बन्धनपीका छुट्कारा तोम् पर्ने मायो?”
42013017	खसा ङ्‌क रीङ् पोम् यात्कप्का खम् ऊल्‍लोङ् मप्ची खोलोङ् खची ङईम् लअ। खोदोलोई खसा योबोरीखाक लक् मक खोङ्चीना मूङ्‌क ओरोसर्प् मीस् खची जी नअ।
42013018	खीक्‍का येशूआ ओरोपीका, “नीनाम्माम् चारखम् ऊतोङ्‌कई तूये? कोङा मूङ्‌क ऊलोई थापो?
42013019	खूङ्‌क रायोम् चालेईमी ईबूम् म्बप् तोङ्‌क तूये, खूङ्‌क ईल्पो मीचा खाईना थाम्पूपी लेतू, खूङ्‌क पतो खाताना ईबूम् सीछो छूवा। खीक्‍का नाम्तोक छोऊ ताना मूङ्‌कम् गेम्पी योङ्‌ मअ।”
42013020	खीक्‍का होसोङ् खसा ओरोपीका, “नीनाम्माम् चारखम् कोङा ऊलोई थापो?
42013021	मूङ्‌क ईबूम् खमीर तोङ्‌क तूये, ईल्पो मीम्छाआ मूङ्‌क तात्‍ना नीस्पोङ् ङाची किलो फूल्पी तेस्‍ना ङलू, खीक्‍काना वाताम्‌ मूङ्‌क फूल खोलोङ् खमीर छूवाखाता।”
42013022	सहर-सहरपी ना तेल्-तेल्पी दूलेईमतो खीक्‍का सेचीवा पीतो येशू येरूशलेम मेक्सा खाता।
42013023	ईल्पो मीचा येशू ओरो पीकाना तत्‍तू, “रोबू, ऊई हल्‍वा तोक्‍ची चीछाङाङ्‍यो तूये?” खोदोलो खसा मूङ्‍कस् ओरोलची,
42013024	“चीहोप् लाम्‍स्‍कोलाम्‍पा वोम् लागी बल मनूम्व, ऊदोईपीक्यालो कोङा आन्‍नी लोयान्‍नी ओरोसर्प् मीचा मूङ्‍कलाम्पा वोम् लन्‍ची मईची, खोदोलोई वोदूरस्‍नो।
42013025	खीम्‍पीक मालिकआ पक्ना लाम्‍स्‍को छीदीतकप्‍का आन्‍नी पाखापी थोरेप्‍नीना, ‘रोबू, ओखी लागी लाम्‍स्‍को हलीपीकाते,’ पीक्‍तो आन्‍ना लाम्‍स्‍को दूप्नूम्। खोदोलो खसा, ‘आन्‍नी हाप्‍काई तानीकई कोङा आन्‍नी छेईयान्‍नीनो’ पीक्‍ना ङरी आन्‍नी।
42013026	“खोदोलो आन्‍ना ओरो पीक्‍नी, ‘केईका आन्‍लो चाम्‍का-दूङूम्‍का, खीक्‍का ओखी लाम्‍दूम्‍स्‍को लाम्‍पी आना सेचीवा ईयीका।’
42013027	“खोदोलो खसा आन्‍नी ओरो लईनी, ‘आन्‍नी हाप्‍काई तानीकई कोङा छेईयान्‍नीनोके, आन्‍नी मान्‍नप् लक् मप् ओ दोक्पीका खालेत्‍नीव।’
42013028	“खीक्‍का आन्‍ना अब्राहाम, इसहाक, याकूब ना खोलोङ् खारीबोपोस् नीनाम्माम् चारखम् गोपी तूचाईक तईनूम्, खोदोलोई आन्‍नी क नीनाम्माम् चारखम्‍पीका पाखा लात्‍दीत्‍नी। खीक्‍का आन्‍ना आम्‍नी काङ् चातो खाप्‍नी।
42013029	खीक्‍का मीस् नाम्‍आप्स्को, नाम्‍आप्स्कोप्का ना योऊना, योऊमेर पीका ताईना नीनाम्माम् चारखम्‍मीक भोजपी तूये।
42013030	खीक्‍का येन्‍नूम्‍व, दोस्पी छूक्‍ची लाईस्‍पी छूये, ना लाईस्पी छूक्‍ची दोस्पी छूये।”
42013031	खोदोलो हेप्-हेप् फरिसीस् ताना येशू ओरोलची, “ङ्‌कप्का लत्‍ताना खालेत्‍व, ऊदोईपीक्यालो हेरोदआ आन् सेईम् मीन्चाईक तूये।”
42013032	येशूआ मूङ्‍कस् ओरोलची, “खात्‍नीना मूङ्‌क रेचेङ्‌गी ओरो लानूम्‍व, ‘एसे लो देसालो कोङा चाप्मोङ् लातो ना मीस् नमीम् लक् मूयो, खीक्‍का सूक्‍लेईपी ओ लक् पूरा छूये।
42013033	एसे, देसा ना छीन्‍दी सम्‍मोङ् कोङ् लाम्‍दूम्‍चाम्‍ङा बोक्से, ऊदोईपीक्यालो यरूशलेमपीका बीन्‍नी थाऊपी खारीबोपो सीम्‌ दूरनो।’
42013034	“यरूशलेम, ए यरूशलेम आना खारीबोपोस् सेत खीक्‍का आम्‍पी पोक्‍सूकस् खोलोङ् लूङ्‌आ गकस्‍ना सेतची! ऊतोङ्नाई वाम्माआ म्छास् म्‍लाप्‍तो गोपू यूक्स, खोरोनाङ् कोङासो आम् मीस्ची यूम् लन्‍ची मू, खोदोलो आना कोङ् मान्‍रेम्ङा।
42013035	खोङ्नूम्व, ओरोना आम्‍नी खीम् होप्‍तो ना गोक्खीम् छूना होक्‍सीये। कोङा आन्‍नी लोयान्‍नी, आन्‍ना ‘योबोरोबूम् नीङ्पी ताप् नीनाम्माआ आसीक पीनूव’ पीक्‍नीनोक सम्‍मो कोङ् होसोङ् तोयोनीनो।”
42014001	ईलाम् नोम्चीम् लेईपी येशू ईल्पो चारतोप् फरिसीम् खीम्पी जा चास् खाता। खोदोलो फरिसीचा ख चङ्तीत्‍चीक तूवा।
42014002	खोदोलो हम् सोमोरीआ तूक् ईल्पो मीस् खम् लाईस्‍पी तूवा।
42014003	येशूआ धर्म-सेचीपोस्‌ खीक्‍का फरिसीस्, “नोम्चीम् लेईपी तूक्‍खास् नमीम् नईयो नईनोयो?” पीकाना तत्‍ची।
42014004	खोदोलोई खस् वाये तूवाचा, ना येशूआ मूङ्‌क तूक्खाम् थेम्पी म्हूः यूक्स्‍ना मूङ्‌क नमीयू खीक्‍का म्खीम् पोक्‍सू।
42014005	खीक्‍का येशूआ खस् ओरो पीकाना तत्‍ची, “आन्‍नी तूनीक तोदीपी आम्‍नी छा अथवा लूपी नोम्चीम् लेईपी इनारपू वाईखीयदोक मूङ्‌क दावा लात्‍नूम्‍यो लात्‍नूम्‍नोयो?”
42014006	खोदोलो खचा मूङ्‌क रीङ्मी जूवाप् आईमान्दूर्‌ची।
42014007	खीक्‍का भोज चास् ताप् ङास्‍मीचा म्साम्दीलोक तूस्को लाम्‍चीक खोङ्ना येशूआ मूङ्‍कस् ईबूम् पोम् ललई पना ओरोलची:
42014008	“सूर् बात्कपी आन् मीचा दालास्दोक देप् तूस्कोपी तूम् लाम्नव। ऊदोईपीक्यालो आम्‍पीका दूङ् साम्‍दीखा दोम् पर्ने मीस्सो दालास्‍चीक तूफो।
42014009	ख दालाप् मीचा आन् ताईना ‘ङ्‌क तूस्को ख पीते लये’ खोदोलो आन् आम्‍ङईम् लई खीक्‍का दूङ् मोरोक तूस्कोपी तूम् बोक्से।
42014010	आन् मीचा दालासे, खोदोलो खात्‍ना मूक्सूका दूङ् मोरोक तूस्कोपी तूवाव, खीक्‍का आम्‍नी भोज योक् ताईना, ‘ए बूमे, मेक्‍तोका नप् तूस्कोपी खात्‍ना तूवाव लये।’ खोदोलो आन्‍लो जा चाम् लागी आम्‍दोक्पी तूप्चीम् लाईस्‍पी आम् नीङ् रहेई छूये।
42014011	ऊदोईपीक्यालो आस्‍कसाई ख म्होप् दूङ् देप् लोम्‍चीम् नत्‍त, खूङ्‌क दूङ् चीमा छूये, ना आस्‍कसाई म्होप् दूङ् चीमा छूम् नत्‍त, खूङ्‌क दूङ् देप् छूये।”
42014012	खीक्‍का ख म्दालाप् मीस् खसा ओरो लअ, “आना छेकालपी लो यूपालो चाम्-दूम् फोक्सलो आम् बूम्ची, आम् नेछोची, आम् होप्‍मी मीस् ताईप्ची, खीक्‍का होङ्पोक्‍ची आम् खीम्‍तोनीची काछचीनव, खोरोना खस् काछयस्दोन् खसासो आन् काछईना आम् गुण आन्‍दीते।
42014013	आना चाम्-दूम् फोक्स्लो, छूक्सीप्ची, लाम्दूम् मान्दूर्प्‌ची, खीक्‍का म्मूक्सा मान्तोक्ची काछचीव,
42014014	खोरोदोक आना आसीक तय, ऊदोईपीक्यालो आना मईक गुण मूङ्‌कचा आईदूरस्‍नो। खोदोलोई सीयाकप्का धर्मीची ऊस्पक्‍क लेईपी आना ङ्‌कम् पूनाऊनी तय।”
42014015	खस्का चाम् लागी तूवाक तोदीप्क ईल्पो मीचा मूङ्‌क रीङ् येन्‍ना ओरोपीका, “नीनाम्माम् चारखम्‍पी चाम्-दूम् तोक्‍चा आसीक तयची।”
42014016	खोदोलोई खसा ओरोपीका, “ईल्पो मीचा यूपाक हायाम् देप् भोज चोचूप्‍स्‍ना ओरोतो मीस् दालासू।
42014017	चाम् बेला छूवाकप्का म्नीम्तालोची, ‘तानीव, खोलोक थक् थीक्‍का छूवाके’ पीकाना खसा म्‍रोःची काछोक्स् पोक्सू।
42014018	“खोदोलोई खचा खोलोआ ईक् खाल्क वालीली मस्‍ना लाईस्‍पीकसा मूङ्‌क ओरो लअ, ‘कोङा ईबूम् रायीखा खेतूक तूये, कोङ् मूङ्‌क खोस् खाईम् छूये। कोङा बीन्ती मूयो, कोङ् माप् पीयोव।’
42014019	“खीक्‍का आर्कोसासो खोरोनाङ् पीका, ‘कोङा ङाक् हाल लूपी खेतूक तूये, कोङ् मूङ्‌क खोस् खाईम् पर्ने तूये कोङा बीन्ती मूयो, कोङ् माप् पीयोनीव।’
42014020	“आर्कोसासो खोरोनाङ् पीका, ‘कोङा मालोछाङ् सूर् मूक तूये। खन्‍सा कोङ् तोलातोनो।’
42014021	“खीक्‍का म्सूसो मपा खाताना म्मालिक मूङ्‌क रीङ् ईयू। खोदोलो म्मालिक म्छूली काताना म्सूसो मप् ओरो लअ, ‘सहरपीक लाम्‍होम्‍पी दावा खात्‍ना छूक्‍सीप्‍ची, म्हूःलोङ् पाल्प्खाप्ची, म्मूक्सा मान्तोक्ची ना लाम्‍दूम्मान्दूर्प्‌ची ङ्‍कपी तात्चीते।’
42014022	“खोदोलो म्सूसो मप्‍आ ओरोपीका, ‘आना आज्ञा मकतोङ्नाङ् लक् छूवाक तूये, खोरोदोसो होसोङ् मूङ्‌कपी ओरोतो तूस्को तूये।’
42014023	“मालिकआ म्सूसो मप् ओरो लअ, ‘मूल्‍लाम्पी ना चीदाप् लाम् होम्पी खात्‍ना मीस् खीम्गो खात्‍या लचीना कर तीचीव, खीक्‍का खस् तानूना ओ खीम् पेप्नूते।
42014024	ऊदोईपीक्यालो कोङा आन्‍नी लोयान्‍नी, नीम्तालची तोदीपी आसासो ओ जागूलो दाम् तयस्‍नो’।”
42014025	ओरोसर्प् मीस् खलो खात्‍चाक तूवा, खोदोलो येशूआ आन्‍चीना खस् ओरोलची,
42014026	“खोदोलोई ओपी ताम् लन्‍ची मपा, म्पा-म्मा, म्तोमा, म्छाची ना म्बू-म्नेछेची, म्नाची खीक्‍का म्होप् इन्कार मयान्चीनोदोक, ख ओ सीच्‍चे छूदूरनो।
42014027	आस्‍कई म्क्रूस माङ्‌खूर्‌मो ओ दोस्-दोस् लाम्‍दूमे, खूङ्‌क ओ सीच्‍चे छूदूरनो।
42014028	“आन्‍नी तूनीक तोदीपी ईल्पोआ ईबूम् धरहरा बोबूईम् लन्‍ची मईदोक, मूङ्‌क धरहरा बानेई मम् लागी लाईस्‍पी खाप्‍चीमाआ लाईयकयो पीक्‍ना लाईस्‍पीङ् हीसाप् मईनोयो?
42014029	मूङ्‌कसा जक् तूईयना यातनोदोक, मूङ्‌क खोप् खोलोआ ओरो पीक्‍ना सेस्‍वा मीयची,
42014030	‘ङ्‌क मीचा थोम्‍ने थोक्‍सू खोदोलोई मान्याई।’
42014031	“आस्‍क होङाबूआई आर्को होङाबूलो जूम्‍लूक मस्खात्लो खम् साथपी तूक पोङ् हबऊआ मूङ्‌कम् ऊल्‍लोङ्पी ताप् नीस्पोङ् हबऊलो जूम्‍लूक मम् दूरोयो दूरोनोयो पीक्‍ना खोलोस्का चाई मईचीनोयो?
42014032	खसा दूरनोदोक, मूङ्‌क आर्को होङाबू छूबूरीपा तूलोङ् मीलेई छूम् लागी रीङ्-छाम् मस् होङाबूम् सूसो मप् पोक्‍स।
42014033	खन्‍सा आन्‍नी तूनीक तोदीपी आस्‍कसाई म्होप्मी खोलोक थक् होन्‍येदूरनो, खूङ्‌क ओ सीच्‍चे छूदूरनो।
42014034	“रूम् नप् तूये, खोदोलोई रूम् कोक्‍नोदोक होसोङ् मूङ्‌क ऊसाई कोक् मदूर?
42014035	मूङ्‌क ना थाम्पूम् लागी ना मोलमी लागी नप् छूये, मूङ्‌क मीचा होलातची। आस्मी येईम् नोबो तूये, खूङ्‌कसा येन्‍नूव।”
42015001	तीर बात्ल मप्ची खीक्‍का मोऊपोस् खोलोङ् येशूम् रीङ् येईम् मीनाना म्दोक्पी ताचाक तूवा।
42015002	खोदोलो फरिसीचा, शास्‍त्रीचा, “ङ्‌क मीचा मोऊपो मीस्चीका तूना चईची दूङ्‍ङची” पीकाना चीबूर्‌तो पीका।
42015003	खीक्‍का येशूआ मूङ्‍कस् ईबूम् पोम् ललई ईची:
42015004	“आन्‍नी तूनीक तोदीपी, आस्‍कसाई ईक् चून्दूलूम् लूस् तूकपी ईबूम् मास्लो बोक्पोङ् बोची लूस् सोगोपीङ् होक्‍सीयना मास्क ईबूम् लूस् मान्तोम् सम्‍मो मूङ्‌क लामनोयो?
42015005	मूङ्‌कसा मास्खाताक लूस् छीप्‍पकप्‍का म्जी नतो म्बोऊतो थेम्पी यूक्स,
42015006	खीक्‍का खीम्पी ताईना खसा म्बूम्ची ना म्खीम्तोनीची काछयस्‍ना ओरो लयची, ‘कोङ्लो आम्‍नी जीननीव, ऊदोईपीक्यालो कोङा मासाक ओ लूस् छीपूक तूये।’
42015007	कोङा आन्‍नी लोयान्‍नी, ओरोना वालूम्‍मा मम् मान्बोप् बोक्पोङ् बोची धर्मी मीस्पीकासो वालूम्‍मा मप् ईल्पो मोऊपोम् लागी साराङ्‌गाप्‍तो दूङ्सार चामोवा छूये।”
42015008	“ऊक मीम्छाआई ईक्पोङ् नाम्छेर्बूम् चेप्‍तीरोङ् तूकपी ईबूम् म्चेप्‍तीरोङ् मास्खात्दोक लाबाई दईयना मास्खाताक चेप्‍तीरोङ् मान्तोम् सम्मो खीम् छीतो हायाम् दूक्वा मईना नत्‍तो लामनो मोलो?
42015009	मासाक म्चेप्‍ती रोङ् तयकप्‍का खसा म्बूम्ची खीक्‍का म्खीम्तोनीची काछयाना ओरो लयची, ‘कोङ्लो आन्‍नी आम्‍नी जीननीव, ऊदोईपीक्यालो मासाक चेप्‍ती रोङ् कोङा छीपूक तूये।’
42015010	कोङा आन्‍नी लोयान्‍नी, ओरोनाङ् नीनाम्माम् रीदाम् पोक्चीम् लाईस्‍पी वालूम्‍मा मप् ईल्पो मोऊपोम् लागी चामोवा छूये।”
42015011	येशूआ आर्को पोम् ललईपी ओरोपीका, “ईल्पो मीस्मी नीप्पो म्चार छास् तूवा।
42015012	म्‍रीदोपाकसा म्पा ओरो लअ, ‘पाआ, ओ बाक्पी ताईप् दाचाम् कोङ् पीयोते।’ खीक्‍का म्पाआ मूङ्‌क दाचाम् हाईपीची।
42015013	“जीस्तातोपी खोलोङ् म्दाचाम् बात्ल मना मूङ्‌क म्छा रीदोपा छूबूरीप्‍क ईबूम् छाप्‍कूवापी खाता, खीक्‍का खपी मूङ्‌कसा चामोवा मना खोलोङ् म्दाचाम् मत्दीतू।
42015014	मूङ्‌कसा खोलोङ् खाप्‍चीमा गोङ्ना मत्दीत्क तूवा। मोन्तोलो मूङ्‌क छाप्‍कूवापी सीसोवा लअ, खीक्‍का ख चाम्-दूम् मान्दी छूवा।
42015015	खीक्‍का ख खाताना मूङ्‌क छाप्‍कूवाप्‍क ईल्पो मीस्पी लक् मम् ङोकू। खोदोलो खसा मूङ्‌क म्बो चारेईमस् रायीखा हेम् पोक्‍सू।
42015016	खसा बोजा चाम्‍नादोसो म्बो पेम् लन्‍ची मअ। खोदोलोई आसासो ख चाम्-दूम् मान्पी।
42015017	“खीक्‍का मूङ्‌क म्नीऊ ताना खसा ओरोपीका, ‘ओ पाम् ओरोसर्प् म्सूसो मप्चा खची बोखातो चईचीनासो एत्‍तची, खोदोलोई कोङ् क ङ्‍कपी साका सीम्‌ यातोक तूये।
42015018	कोङ् हन्‍ना पकोना ओ पा पाङ् आत्‍तोना खातो खीक्‍का ओरोपीको, “पाआ, कोङा साराङ्‌गाम् ऊल्‍लोङ्पी लो आम् ऊल्‍लोङ्पीलो मोऊ मूक तूये।
42015019	कोङ् आम् छा पीम् खातोनो। हन्‍ना कोङ् दूक्नासीपी लक् मप् आम् सूसोमप् तोङ्‌क मोना यूक्सोव”।’
42015020	खीक्‍का मूङ्‌क पकाना म्पापा खाता। “खोदोलो मूङ्‌क म्पाआ छूबूरीपाङ् तखी, ना ख म्सम् तूकाना बूल्तो खाता खीक्‍का सोकोहेप्‍खीना चूम्मा मीयू।
42015021	“खोदोलो मूङ्‌क म्छाआ ओरोपीका, ‘पाआ, कोङा साराङ्‌गाम्‌ ऊल्‍लोङ्पी लो आम् ऊल्‍लोङ्पीलो मोऊ मूक तूये। हन्‍ना कोङ् आम्छा पीम् तोङ्‌कसो तूवोनो।’
42015022	“खोदोलोई म्पाआ म्सूसो मप्ची ओरोलची, ‘दावा खात्‍नीना दूङ् नप् तेई बायानूम्ना खाम्‍मीयानूम्‍ते। खीक्‍का म्हूम् छोक्‍छोमेपी रीङ्‌कीम्‍मा, ना म्‍लोङ्पी लोङ्‌पई वाईमीयानूम्‍ते,
42015023	खीक्‍का हायाम् बल्‍ले हीम्‍वा-केईम्‍वा सेत्‍नूम्‍ते, ना केईया चायाम्ना चामोवा मयाम्।
42015024	ऊदोईपीक्यालो ङ्‌क ओ छा सीयाक तूवा, खोदोलोई एसे ऊसापक्‍क तूये, मास्खाताक तूवा खोदोलोई एसे छीम्‍पा तूये।’ खीक्‍का खचा चामोवा मम् थालेई मची।
42015025	“मोन्तोलो मूङ्‌कम् म्बूसूम्छाप् रायीखापी लक् मस् खाताक तूवा, खीक्‍का मूङ्‌क आत्‍ताना खीम् दोक्पी तालातालो खसा छाम् लचाक ना छम्चाकम् साल्म् येनू।
42015026	खीक्‍का मूङ्‌कसा खची सूसो मप्पीक ईल्पो काछना ‘ङ्‌क ऊई छूचाईकई?’ पीकाना तत्‍तू।
42015027	खोदोलो मूङ्‌क सूसो मप्‍आ ख ओरो लअ, ‘आम् नेछो आत्‍ताना ताक तूये, खीक्‍का आम् पाआ केत्‍दीत्‍क नप्‍क हीम्‍वा-केईम्‍वा सेईमीची। ऊदोईपीक्यालो आम् पाआ मूङ्‌क आम् नेछो सेसेर्ङा आत्‍ताना ताक छीप्‍पू।
42015028	“खोदोलोई मूङ्‌क म्छूली काता, ना खीम्गो खाईम् मानेई मान्म्, खोदोलो म्पाआ पाखा लत्‍ताना लेम्‍मू।
42015029	खोदोलो मूङ्‌कसा म्पा ओरो लअ, ‘येन्‍व, कोङा केछेयीका ईनीम्‍बा सम्‍मोङ् आम् सूसो मूचोयो, ना कोङा हाल्‍लोसो आम् आज्ञाम् ऊल्‍लोङ् मान्मङा। खोरोदोसो आना कोङ् ओ बूम्चीका चामोवा मम् लागी ईबूम् छाराम् छासो मान्पीङा।
42015030	खोदोलोई आम् दाचाम् बेलेछी लप्चीका होप्‍लाप् ङ्‌क आम् छा तालोक आना केत्‍दीत्‍क नप्‍क हीम्‍वा-केईम्वा मूङ्‌कम् लागी सेतू।’
42015031	“खोदोलो म्पाआ ख ओरो लअ, ‘ओ छाये, आन्‍ने हाल्‍लोसो कोङ्लोङ् तूचाये, खीक्‍का ओमी तूक दाचाम्‍सो खोलोङ् आम्‍मीङा।
42015032	खोदोलोई केईया चामोवा मम् ना ईजी नम् पर्नेङ् तूये, ऊदोईपीक्यालो ङ्‌क आम् नेछो सीयाक तूवा, एसे ऊसापक्‍क तूये, मासाक तूवा, एसे छीपूम्‍क तूये’।”
42016001	खीक्‍का येशूआ म्सीच्‍चेस् ओरोलची, “ईल्पो होङ्पोक् मीचा म्दाचाम् खोम् लागी ईल्पो नाइके यूक्स्क तूवा। मूङ्‌क नाईके म्मालिकमी दाचाम् म्नीऊतो मना मत्दीतू पीम् फरेप् तीचीक तूवा।
42016002	खीक्‍का म्मालिकआ मूङ्‌क काछना ओरो लअ, ‘ङ्‌क आम् तोक्पी कोङा ऊई येनूचोयो? नाइके मक लक्‍मी हीसाप् कोङ् पीयोते। हन्‍ना ङ्‌कप्का मेक्सा आना ङ्‌क नाइकेम् लक् मम् तयनो।’
42016003	“खोदोलो मूङ्‌कसा म्सानीवापा ओरो मीना, ‘हन्‍ना कोङा ऊई मूयो, ऊदोईपीक्यालो ओ मालिकआ नाइकेम् लक् मम् होक्‍सीव पीक्‍चाईक तूये। खन्‍सा खारूवा मम्ना चाम्‍क ओ राःराङ् मान्तू। ङोम्‍ना चाम्‍क ओङईम् लई।
42016004	हन्‍ना कोङा ऊई मम् पर्नेई पीम् रीङ् कोङा ओ सानीवापी मीनूचोयोक तूये। नाइकेम् लक्‍पीका ओ मालिकआ लातोतोदोसो मीचा कोङ् खची खीम्पी ऊतोङ्नाई लाम्‍तूम्‍मा मोयो पीम् रीङ् कोङा पक्‍का मूतूक तूये।’
42016005	“खीक्‍का मूङ्‌कसा मालिकमी नोक्‍पोची ई-ईल्पो मस्‍ना खोलोङ् काछची, खीक्‍का दूङ् लाईस्‍पीक नोक्‍पो ओरो पीकाना तत्‍तू, ‘मालिकमी नोः आम्‍पी देत्‍तोई तूये?’
42016006	“खोदोलो खसा पीका, ‘सूक्‍हबऊ लिटर तेल।’ “खोदोलो मूङ्‌क नाइकेआ ख, ‘आम् तमसूक् तात्‍ते खीक्‍का दावा तोतूवाना पोङ् ङाची चून्दूलूम् लिटर छाप्‍ते लअ।’
42016007	“खीक्‍का मूङ्‌कसा आर्को, ‘आना क देत्‍तोई नोः छोम् पर्ने तूये पीकाना तत्‍तू।’ “खोदोलो खसा पीका, ‘सूक्‍चून्‍दूलूम् ङाक्पोङ् क्विन्टल दोचेर्।’ खोदोलो मूङ्‌कसा म नोक्‍पो ओरो लअ, ‘आम् तमसूक् तात्‍ते, ना सूक्‍चून्‍दूलूम् क्विन्टल छाप्‍ते।’
42016008	“खीक्‍का म्मालिकआ मूङ्‌क विश्‍वास योग्‍य माक नाइके साम्दी दअ, ऊदोईपीक्यालो खसा चलाक मना लक् मक तूवा। ऊदोईपीक्यालो ङ्‌क चारपीक मीचा खची दूङ्पीक मीस्चीका वोर्वा मईचीलो अल्होम् छामाईपीकासो दूङ् चलाक मयान्‍चीना लक् मईची।
42016009	कोङा आन्‍नी लोयान्‍नी, आम्‍नी लागी आन्‍ना चारपीक दाचाम्‍आ बूम् बानेई मनूम्व, खीक्‍का मूङ्‌क दाचाम् मत्खाते, ना खचा आन्‍नी हाल्‍लोसो मान्याईप् तूस्कोपी लाम्‍तूम्‍मा मीयानीनू।
42016010	“खोरोनाङ् आसे चीमा रीङ्पी ईमानदार छूये, मूङ्‌क ओरोतो रीङ्पीसो ईमानदारङा छूये, खीक्‍का आसे चीमा रीङ्पी बेईमान् छूये, खूङ्‌क ओरोतो रीङ्पीसो बेईमान्ङा छूये।
42016011	खन्‍सा आन्‍नी चारपीक दाचाम्पी ईमानदार छूनीनोदोक, आन्‍नी आछीयाक दाचाम्मी जीम्मा आसाई पीनी?
42016012	खोरोनाङ् आन्‍नी बीन्‍नीपाम् दाचाम्पी ईमानदार छूनीनोदोक, आन्‍नी आम्‍नी होप्मी लागी दाचाम् आसाई पीनी?
42016013	“ईल्पो रोःआ नीप्पो मालिकमी सूसो मदूरनो, ऊदोईपीक्यालो खसा ईल्पो हेला मय ना आर्को सम्‍खे मीय, खीक्‍का मूङ्‌कसा ईल्पोआ पीक्‍क रेप्‍प ना आर्कोआ पीक्‍क रेप्‍पनो। खोरोनाङ् आन्‍नासो नीनाम्माम् लो दाचाम्मीलो नीप्पोम् सूसो मदूर्‌नूम्नो।”
42016014	दाचाम्मी लोप् मप् फरिसीचा खूङ्‌क रीङ् येन्‍चीना येशू तेरेमोक्‍स् गीची।
42016015	खोदोलो येशूआ खस् ओरोलची, मीस्मी लाईस्‍पी आन्‍नी आम्‍नी होप् धर्मी लोयान्‍नीची, खोदोलोई नीनाम्माआ आम्‍नी गोङ् छेत्‍तक तूये, ऊदोईपीक्यालो मीस्मी हाम्‍पी ऊकई नप् तूये, मूङ्‍क नीनाम्माम् लाईस्‍पी जेर्म् लप् छूये।
42016016	“बप्‍तिस्मा पीप् यूहन्‍ना नाम्‍ला सम्‍मो मोशाम् ललईपीका लो खारीबोपोचीम् सोक्‍सरपीकालो रीदाम् हासाक तूवा। खूङ्‌क तोलोयीकाङ् नीनाम्माम् चारखम्‍मी रीङ् हासाक तूये, ना खोलोआङ् खूङ्‌क चारखम् गोपी बलजबतआ वोम् लामची।
42016017	खोदोलोई ललईपीक ईबूम् रीङ्‌ माम्खाम्पीकान् साराङ्‌गा लो चारलो माम्खाम् सजील तूये।
42016018	“आसाई म्तोमा होक्‍सीयना आर्कोलो सूर् मय, खूङ्‌कसा तूम्‍लू मईक छूये, खोरोनाङ् म्तूप्पोआ फार्सीपीक मीम्छालो सूर् मप् मीचासो तूम्‍लूङा मईक छूये।
42016019	“ईल्पो होङ्पोक् मीस् तूवा, खसा नप् मलमलमी तेई खाफ्‍स्‍ना लेईपीक्‍ची मोजमोज्‍जा मतो तूवा।
42016020	खम् लाम्‍स्‍को दोक्पी लाजरस नीङ् मीचीक ईल्पो छूक्सीप् मीस् तात्चीना यूक्चीक तूवा। खूङ्‌क लाजरसमी म्गाम् बरी खेर् तूवा।
42016021	मूङ्‌क होङ्पोक् मीस्मी टेबुल थेम्‍पीका हूप्‍स्‍क जाम् म्फूल् चाम् तूयोयो मीनाना खसा खोङ्चक तूवा। खोदोलो खेप्‍आसो ताना मूङ्‌कम् म्खेर् लोक्दोङू।
42016022	“मूङ्‌क छूक्‍सीप् मीस् सीया, खीक्‍का नीनाम्माम् रीदाम् पोक्‍चा ख खाईचीना अब्राहाममी बोगोपी यूक्स्ची। खीक्‍का मूङ्‌क होङ्पोक् मीस्सो खोरोनाङ् सीयाना खूम्ची।
42016023	नरकपू हायाम् दूक्‍वा तेप्‍स्‍चकप्‍का होङ्पोक्‍आ आल्न्चीना खोङ्लो, छूबूरीप्‍तो अब्राहाम लो लाजरसलो तूवाचाक तअ।
42016024	खीक्‍का खसा बतो ओरोपीका, ‘ए पाआ अब्राहाम, कोङ् सम्‍खे मीयोना लाजरस ओपू पोक्‍स्‍दात्‍ते, ना खसा म्छोक्छोमे काऊपी चीनूना ओ लेम् छीक्छीलीप् मीयोपोनूते, ऊदोईपीक्यालो कोङा ङ्‌क मीलाम्छोपी हायाम् देप् दूक्वा तेप्सूचोयोक तूये।’
42016025	“खोदोलो अब्राहामआ ख ओरो लअ, ‘ए ओ छाङा, आना आम् रीराम‍पी चामोवा मक रीङ् मीन्ते, मूङ्‌कतोलो लाजरसआ दूक्‍वा तेप्‍सू। लाजरस ईनीम्‍बा चामोवापी तूये, खोदोलोई आन्‍क नीछीमापी तूये।
42016026	ङ्‌क खोलोङ् रीङ्पीका बीन्‍नीपा, ङ्‌कप्का आम्‍नीपा नावादे बाईम् लन्‍ची मप् मीचा खाईदूर्‌चीनून खीक्‍का आम्‍नीपाका अन्‍वादे ओखीपीसो बाईदूर्‌चीनून पीकाना ओखीम् लो आम्‍नीम्‍लो हाम्‍पी ईबूम् हूवाईरी खूलूम् तूये।’
42016027	“खोदोलो खसा पीका, ‘ए पाआ, कोङा आन् बीन्ती मीयान्‍ना, आना मूङ्‌क लाजरस ओ पाम् खीम्‍पा पोक्सोपोते,
42016028	ऊदोईपीक्यालो ङाक्पो ओ नेछो वात्‍छास् तूये, खसा मूङ्‍कस् चेताऊनी पीचीनूते खीक्‍का खस् ङ्‌क नरकपू यूम् बोनूनते।’
42016029	“खोदोलो अब्राहामआ ख ओरो लअ, ‘खची साथपी मोशाआ लो खारीबोपोचालो छाप्‍चीक धर्म-सोक्‍सर तूये। खचा खूङ्‌कङ् येन्‍चीनूव।’
42016030	“खोदोलोई खसा ओरोपीका, ‘खोन्‍तोङ्ना माके, पाआ अब्राहामङा, सीप्‍खाप्‍चीक हेप् खचीपी खात्‍दोन खचा वालूम्‍मा मईची।’
42016031	“खीक्‍का अब्राहामआ मूङ्‌क ओरो लअ, ‘खचा मोशाम् लो खारीबोपोचीमलो रीङ् येनस्‍नोदोक, सीयाखात्‍कप्‍क हेप् मीस् ऊस्‍पक्‍दोसो खचा विश्‍वास मईचीनो’।”
42017001	येशूआ म्सीच्‍चेस् ओरोलची, “मोऊ ममीक् चाम्ची आछीयाङ् ताये। खोदोलोई मूङ्‌क ताईप् मीस् धिक्‍कार!
42017002	आस्‍कसाई ङ्‌क चीमाछा चीप्‍क ईल्पो मोऊ ममीय खूङ्‌क मीस्मी म्पईपी ईबूम् खूरूऊ लूङ् काम्‍पीम्‍ना मूङ्‌क मीस् दीरीत्‍तीपू होम्‍लाम् दूङ् नये।
42017003	आन् आम् होप्‍ङा चीङ्चीङ् तूवाव। “आम् नेछोआ मोऊ मईदोक ख राङ्‌व, ना खसा मोऊपीका वालूम्मा मईदोक आना छेमा पीव।
42017004	आम् नेछोआ ईलेईपी नूक्‍खेप् आम् तोक्पी मोऊ मईना नूक्‍खेप्‍ङा आम्‍पी ताईना, ‘हन्‍ना कोङा ओरोना मूयोनो’ पीक्‍ना वालूम्‍मा मईदोक, आना ख छेमा पीव।”
42017005	प्रेरितचा रोबू ओरोलची, “ओखी विश्‍वास मान्तूकपी कापीपीकाव।”
42017006	खोदोलो रोबूआ खस् ओरोलची, “आम्‍नीम् रायोम् बप्‍तो देप् आम्नी विश्‍वास तूदोक आन्‍ना ङ्‌क नापेतूम्मी पऊ, ‘ऊलाखात्ना दीरीत्‍तीपू लीम्स् खात्‍ते’ लईनूम्दोक मूङ्‌कसा आन्‍ना पीक्नीक रीङ् रेप्प।
42017007	“आन्‍नी तूनीक तोदीपी ईल्पोम् आम्‍नी रोः यी जोङना अथवा लूस् चारेई मईना खीम् तायेमोरो मूङ्‌क, ‘बोलो जा चास् तूवाते’ लययो?
42017008	ऊई खसा मूङ्‌क बरू ‘ओ लागी जागूलो थीक्‍का मते, खीक्‍काना जागूलो थीक्‍का छूकप्‍का ओ सूसो मते। खीक्‍का कोङा चाम् यातोकप्का आनासो चते लयनोयो?’
42017009	खसा आरेई मईक तोङ्ना लक् मईकपी ऊई खसा मूङ्‌क म्‍रोः ओलोनूव लययो?
42017010	खोरोनाङ् आन्‍नासो आरेई मानीक लक् मम् यात्नूम्कप्का ओरो पीकानीव: ‘केईकान् सूसो मप् रोः तोङ्‌क तूयेकानो, खन्‍सा केईका ओखी होपा मम् लक्‍ङाङ् मम्काक तूये’।”
42017011	येशू यरूशलेम मेक्‍तो खात्‍चाक तूवा। खोदोलो ख सामरिया लो गालीललो मीचीक जिल्‍लाम् रीम्‍लाम्‍पा छूक्‍तो खाता।
42017012	खीक्‍काना ख ईबूम् तेल्पी तातेकालो छूवोयो सोमोरीआ तूक्‍चाप् ईक् पोङ् मीस्चीका तूपा। खीक्‍का खस् छूबूरीपाङ् थोरेपाना
42017013	ओरोसोतो ओरोपीका, “ए सायोबूपा, केईका सम्‍खे मीयीकाव।”
42017014	येशूआ खस् तचीना ओरोलची, “खात्‍नीना पूजारीची आन्‍ना आम्‍नी होपाङ् खोमीयानूम्‍ते।” खीक्‍का खस् खात्‍चातोङ् नखाता।
42017015	खस् तूवाकप्‍क ईल्पोआ म्होप् नखाताक ललीन्‍चीना ओरोसोतो नीनाम्माम् साम्दीखा मतो ख आत्‍ता,
42017016	खीक्‍का मूङ्‌क येशूम् लोदोपू कूम्‍चीना येशू ओलोनूव लअ। मूङ्‌क मीस् सामरी तूवा।
42017017	येशूआ ओरोपीका, “ऊई कोङा ईक् पोङ् मायो नमीयूचीक? बीन्‍नीपा बोचीक हापी तूये?
42017018	ऊई नीनाम्माम् साम्‍दीखा मप् ङ्‌क बीन्‍नी छाप्कूवाप्क सामरीप्‍का बीन्‍नीपा आस्‍सोयो मान्छू?”
42017019	खीक्‍का येशूआ मूङ्‌क ओरो लअ, “पक्ना खात्‍ते, ऊदोईपीक्यालो आम् विश्‍वासआ आन् नक तूये।”
42017020	नीनाम्माम् चारखम् हादेलोई ताये पीकाना फरिसीचा येशू तत्‍ची। खोदोलो येशूआ खस् ओरोलची, “नीनाम्माम् चारखम्‍ने केईया तोम्‍मीना ताईनो।
42017021	मीचा खोङ्नूम्व, ‘नीनाम्माम् चारखम् ङ्‌कपी तूये!’ ‘मूङ्‌कपी तूये!’ पीक्‍ना पीदूरनो, ऊदोईपीक्यालो नीनाम्माम् चारखम् आम्‍नी हाम्‍पीङ् तूये।”
42017022	खीक्‍काना खसा म्सीच्‍चेस् ओरोलची, “खूङ्‌क लेई ताये, ना आन्‍ना मीस्मी छामी ईलेई खोम् लन्‍ची मईनूम्, खोदोलोई आन्‍ना खोम् तईनूम्नो।
42017023	मीचा आन्‍नी ओरो लईनी, ‘खोङ्नूम्ते, ख ङ्‍कपी तूये!’ ‘नापा तूये।’ खोदोलोई आन्‍नी खची दोक्पी खान्‍नीनव, ना खची दोस्-दोस् लाम्‍दूम्‍नीनव।
42017024	ऊदोईपीक्यालो ऊतोङ्नाई बाक्स् केत्‍लो नाम्‍छूईतो ईक् छेऊपीका आर्को छेऊ सम्‍मो छेङ्-छेङ्वा छूये, खोरोनाङ् मीस्मी छामी म्नाम्‍ला ताईलोसो छूये।
42017025	खोदोलोई खसा ङ्‌कतोङ् छूम् लाईस्‍पी हायाम् देप् दूक्‍वा तेम् बोक्से खोदोलोई ङ्‌क दूङ्पीक मीचा ख लाम्‍तूम्‍मा मीयस्‍नो।
42017026	“नोआम् नाम्‍लापी ऊई छूवाक तूवा, मीस्मी छा ताम् नाम्‍लापीसो खोरोनाङ् छूये।
42017027	नोआ हेयोङ्मागोपी वोम्पीका लाईस्‍पी मीचा चचची, दूङ्चची ना सूर् मचचीक तूवा। खीक्‍का हायाम् देप् वाः ताआना नाम्‍तेर्वा छूवा ना खोलोङ् मीस् मासेई छूवा।
42017028	“लोतमी नाम्‍लापीसो खोरोनाङ् छूवाक तूवा, मीचा चचचीक, दूङ्चचीक, ना खेत्‍चचीक-खेईमचचीक, लेत्‍चचीक तूवा, खीक्‍का खीम्-नाम् बोबूईचचीक तूवा,
42017029	खोदोलोई लोत सदोम्‍पीका लत्‍ताना खाताक लेईपी, नाम्‍छूईतोका मी लो गन्धकलो हूप्‍साना मूङ्‍कस् खोलोङ् मासेई छूवा।
42017030	“नीनाम्माम् छा खोमम्‍चीम् लेईपीसो खोरोनाङ् छूये।
42017031	खूङ्‌क लेईपी खीम्‍मी कौसीपी तूप्‍ची, खची होप्‍मी चूम्-सोस् खीम्गोपी तूदोसो खूङ्‌क लास् कौसीप्‍तोका दाली यूनूनव। खोरोनाङ् रायीखापी तूप्‍चीसो खची खीम् आन्‍नूना तानूनव।
42017032	लोतमी तोमा दाईछूवा खूङ्‍क मीनानूम्व!
42017033	आसाई म्‍रीराम लेन्‍चा मीम् लन्‍ची मय, खूङ्‌कसा मूङ्‌क मास्दीत, खीक्‍का आसाई म्‍रीराम मास्दीत, खूङ्‌कसा म्‍रीराम लेन्‍चा मीय।
42017034	कोङा आन्‍नी ओरो लोयान्‍नी, मूङ्‌क सेपा नीप्पो मीस् ऊदेप्‍पी ईम्‍स्चाईक छूये। खोदोलो ईल्पो खाये ना आर्को क होक्‍सीये।
42017035	खोरोनाङ् नीप्पो मीम्छाचा ईतो फूल यीक्चयस्क छूये। खोदोलो ईल्पो खाये ना आर्को क होक्‍सीये। [
42017036	नीप्पो मीस् यीक्पी छूये, खूङ्‌कपी ईल्पो खाये आर्को क होक्‍सीये।”]
42017037	खीक्‍काना म्सीच्‍चेचा येशू, “रोबू ङ्‌क हापी छूये?” पीकाना तत्‍ची। खोदोलो येशूआ खस् ओरोलची, “हापी सीनूङ् तूये, मूङ्‌कपी साम्सूरू बात्ल छूये।”
42018001	म्सीच्‍चेचा नीनाम्मा दप्‍चीनूना हाल्‍लोसो खची साम्‍नीदल्‍नून मीनाना येशूआ ईबूम् पोम् ललईपी ओरोना पीका:
42018002	“ईबूम् सहरपी नीनाम्माप्कासो माङ्‌कीप् ना मीस्सो साम्दी मान्दोक् ईल्पो ललईपो मीस् तूवा।
42018003	मूङ्‌क सहरपी ईल्पो लोमेवा मीम्छा तूवा, खूङ्‌क मीम्छा ललईपो मीस्मी दोक्पी बान्दोङा, ना ओरो लअ, ‘कोङ् बादी तीक् मीस्लो ओ नीया मीयोपोते।’
42018004	“खसा जीस्तातो सम्मोन् मान्‍रेम्, खोदोलोई दोस्पीने म्वाताम्मापा ओरोमीना, ‘कोङ् नीनाम्माप्कासो कीसोनो। ना मीस्सो साम्‍दी दूयोनो।
42018005	खोदोलोई ङ्‌क लोमेवा मीम्छाआ कोङ् वाक्‍का-दीक्‍काङ् मोयोकसा कोङा ङ्‌कम् नीया मीम्पीम् छूये, मादोन् ङ्‌कसा ताईना कोङ् ओरोनाङ् दूक् पीयोचोयो’।”
42018006	खीक्‍काना रोबूआ ओरोपीका, “ङ्‍कपी येन्‍ते, खूङ्‌क अधर्मी ललईपोआ ऊई पीके।
42018007	ऊई सेपा-लेपा नीनाम्मा दप्‍ची ना सोक्‍चीकचीम् नीया खसा मीपीयस्‍नोयो? खीक्‍का नीनाम्मा मूङ्‍कचीम् नीया मीम् पीम् लागी छूसेयोमोलो?
42018008	कोङा आन्‍नी लोयान्‍नी, खसा दावाङ् आम्‍नी नीया मीपीनी। खोरोदोसो मीस्मी छा ताईलो ऊई खसा ङ्‌क चारपी विश्‍वास छीप्‍पयोमोलो?”
42018009	खची होप्‍पीङ् आशा यूप्ची खीक्‍का खची होप्‍ङा धर्मी लोक्‍चीप्‍ना बीन्‍नीपास् मप्सेप्ची हेप्-हेप्‍ची खसा ङ्‌क पोम् ललई येईमीची:
42018010	“नीप्पो मीस् नीनाम्मा दप्‍स्‍को खीम्पी वाङोम् मस् खाता, खूङ्‌कची ईल्पो फरिसी ना आर्को क तीर बात्लमप् मीस् तूवा।
42018011	फरिसीआ थोरेपाना म्सानीवापाका ओरोना वाङोम् मअ, ‘ए नीनाम्मा, कोङा आन् ओलोनूव लोयान्‍ना, ऊदोईपीक्यालो कोङ् हेप् मीस् तोङ्‌क रई, जेजेर्वा लक् मपा, तूम्‍लू लपा, ना ङ्‌क तीर बात्लमप् मीस् तोङ्‌कसो तूवोनो।
42018012	कोङ् ईक् फावेईपी नीस्छेम् माईस् तूवो कोङा तूयोक खोलोक थक्मी पोङ्पी ईक् भाग आन् पीयान्।’
42018013	“खोदोलो तीर बात्ल मप् मीस् छूबूरीपाङ् थोरेपाना साराङ्‌गा हेम् माङ्‌खोमो म्पम्पी म्हूः यूक्स्‍ना ओरोपीका, ‘ए नीनाम्मा कोङ् मोऊपो मीस् सम्खे मीयोव।’
42018014	“कोङा आन्‍नी लोयान्‍नी, मूङ्‌क फरिसी मा, खोदोलोई मूङ्‌क तीर बात्ल मप् मीस् धर्मी छूवाना म्खीम् आत्‍ता। ऊदोईपीक्यालो खोलोङ् तूयेकपी आसाई म्होप् ओरो देप् लोयान्‍ची, खूङ्‌क दूङ् चीमा छूये, खोदोलोई आसाई म्होप् चीमा मीन्‍ना मीयान्ची, खूङ्‌क दूङ् देप् छूये।”
42018015	येशूआ पतीपीकानूते मीनाना मीचा छाछामाची खम् दोक्पी तात्‍ची। खोदोलोई म्सीच्‍चेचा खूङ्‌क तचीना खस् राङ्ची।
42018016	येशूआ खस् म्दोक्पी काछचीना ओरोलची, “छाछामास् ओ दोक्पी बान्‍नूते, आन्‍ना खस् रापानूम्‍नते। ऊदोईपीक्यालो नीनाम्माम् चारखम् ङ्‌कतोङ्‌कचीम्‌ लागीङा।
42018017	आछीयाङ् कोङा आन्‍नी लोयान्‍नी, आसाई ईबूम् छाछामाआ तोङ्ना नीनाम्माम् चारखम् लापनो, मूङ्‌कसा नीनाम्माम् चारखम्‍पी हादेसो खाईम् तयनो।”
42018018	ईल्पो चारतोप् मीचा येशू ओरो पीकाना तत्‍तू, “ए नप्छा सेचीपो, हादेसो मान्याईप् रीराम तोम् लागी कोङा ऊई मम् छूये?”
42018019	येशूआ मूङ्‌क ओरो लअ, “आना ऊदोई कोङ् नप् पीक्‍ना लोयोकई? नीनाम्माङाङ् नप् तूये बीन्‍नीपा आस्‍सो नप् मान्तू।
42018020	आना आज्ञान् छेत्‍चयकङ्‌ तूये: ‘तूम्‍लू लम् छूनो, मीस् सेईम् छूनो, खूम् छूनो, वालीली रीङ् नेईम् छूनो, ना होप्‍मी पा-मा सायोचोङ्मा मीम् छूये’।”
42018021	खसा ओरोपीका, “ङ्‌क खोलोङ् आज्ञा कोङ् सोलो तूवोलोयीकाङ् रेप्‍तो थोङोक तूये।”
42018022	येशूआ खम् रीङ् येन्‍ना मूङ्‌क ओरो लअ, “आना होसोङ् ईबूम् लक् मम् छूये। आना खात्‍ना आम् होप्‍मी तूक तोदी खोलोक थक् खेईमना छूक्‍सीप्‍ची हाईपीचीव, ना आना साराङ्‌गाप्‍तो दाचाम् तयके, खीक्‍काना बान्‍ना ओ दोस्-दोस् लाम्‍दूमाव।”
42018023	खोदोलोई खूङ्‌क रीङ् येन्‍ना मूङ्‍क चारतोप् हायाम् म्दूक् खाता, ऊदोईपीक्यालो ख हायाम् होङ्पोक् मीस् तूवा।
42018024	खीक्‍काना येशूआ ख खोङ्ना ओरोपीका, “दाचाम् तूप् मीस् नीनाम्माम् चारखम्‍पी खाईम् दूरनो,
42018025	ऊदोईपीक्यालो होङ्पोक् मीस् नीनाम्माम् चारखम्‍पी वोम्पीकान् छामेईमी गेईलाम्‍पा ऊँट छीरेई छूम् दूङ् सजील छूये।”
42018026	ङ्‌क रीङ् येईप् खोलोआ ओरोपीका, “खोरोदोन् आसाई हल्‍वा तोदूर?”
42018027	खोदोलो येशूआ ओरोपीका, “मीस्मी लागी ऊई छूदूरनो, खूङ्‌क नीनाम्मापी छूदूर।”
42018028	खोदोलो पत्रुसआ ओरोपीका, “खोङ्व, केईका ओखी खीम्-नाम् होक्‍सूयूम्‍काना आम् दोस्-दोस् लाम्‍दूमीकाक तूये।”
42018029	खोदोलो येशूआ खस् ओरोलची, “आछीयाङ् कोङा आन्‍नी लोयान्‍नी, नीनाम्माम् चारखम्‍मी लागी आसाई म्खीम्-नाम्, म्छा-म्जाहान्, म्बू-म्नेछो ना म्पा-म्मा होक्सीय,
42018030	खसा ङ्‌क नाम्‍लापी मूङ्‍कप्का दूङ् देतो पूनाऊनी तय, ना ताईक नाम्‍लापी हादेसो मान्याईप् रीराम तय।”
42018031	येशूआ पोङ् नीप्पो म्सीच्‍चेस् बीन्‍नी खची हाल्‍ला खाईचीना ओरोलची, “खोङ्नूम्ते, केई येरूशलेम खातीचाया, खपा मीस्मी छाम् तोक्पी खारीबोपोचा छाप्‍चीक खोलोङ् रीङ् पूरा छूये।
42018032	ऊदोईपीक्यालो ख बीन्‍नीपा जातीचीम् हूक्‍पी पीयची, ना ख सेस्‍वा मीयची, नप् मान्‍नप् मईची ना थूवा दयची।
42018033	खचा येशू कोर्राआ केरस्‍ना सेतची, लोई सूक्‍लेईपी ख होसोङ् ऊस्पके।”
42018034	खोदोलोई म्सीच्‍चेचा ङ्‌क रीङ् ईबूम्सो बूजेई मान्मची। खूङ्‌क रीङ्मी अर्थ खची लागी सूलाना यूक्सा, ना येशूआ पीकाक रीङ् खचा ईबूम्सो मीन्खा मान्दूर्‌ची।
42018035	येशू यरीहो सहरपी तातेकालो, ईल्पो कोमूक्पा मीचा लाम्‍मी चाखेम्पी तूवाना ङोक्‍चक तूवा।
42018036	मूङ्‌कसा ओरोसर्प् मीस् म्बरलाम्पा खात्चाक तूम् तना, ङ्‌क ऊई? पीकाना बीन्‍नीपास् तत्ची।
42018037	खोदोलो मीचा मूङ्‌क ओरोलची, “नासरतपीक येशू ङ्‌कलाम्पा खात्‍चाईक तूये।”
42018038	खोदोलो मूङ्‌क कोमूक्पा मीस् ओरोपीक्‍तो बसा, “ए दाऊदमी छा येशू, कोङ् सम्‍खे मीयोव!”
42018039	खोदोलो लाईस्‍पा खाईप्‍चाप्‍चा मूङ्‌क वाये तूवाते पीकाना राङ्ची, खोदोलो मूङ्‌क हायाम्‌ मूत्‍ता ओरोपीक्‍तो बसा, “ए दाऊदमी छाङा, कोङ् सम्‍खे मीयोव!”
42018040	खीक्‍का येशू लाम्‍दूमाचाक थोरेपा, ना मूङ्‌क ओ दोक्पी बायानूम्ते पीका। खीक्‍का मूङ्‌क म्दोक्पी तात्‍चीकप्‍का येशूआ ओरो पीकाना तत्‍तू,
42018041	“आना ऊई चाहेई मय? कोङा आम् लागी ऊई मीम् पीयान्?” खोदोलो मूङ्‌कसा ओरोपीका, “रोबू, कोङा ओ मूक्सा तोदूरूनूव।”
42018042	खोदोलो येशूआ मूङ्‌क ओरो लअ, “आन् आम् मूक्सा तोदूर्प् छूवाव। ऊदोईपीक्यालो आन् आम् विश्‍वासआ नखाताक तूये।”
42018043	खीक्‍का मोन्तोलोङ् मूङ्‌कसा म्मूक्सा तअ, ना नीनाम्माम् साम्‍दीखा मतो मूङ्‌क येशूम् दोस्-दोस् लाम्‍दूमा। खूङ्‌क तचीना खोलोङ् मीचा नीनाम्माम् साम्‍दीखा मची।
42019001	येशू यरीहो मीचीक सहर लाम्‍पा खात्‍चाक तूवा।
42019002	खूङ्‌कपी जखायस नीङ् मीचीक ईल्पो मीस् तूवा। ख तीर बात्ल मप्चीप्क देप्‍क मीस्, ना होङ्पोक् तूवा।
42019003	खसा येशू आसे पीकाना खोम् लामू, खोदोलोई ओरोसर्प् मीस् तूवाकसा खसा खोम् मान्तअ, ऊदोईपीक्यालो ख चीरेप् तूवा।
42019004	खीक्‍काना खसा येशू खोम् लागी लाईस्-लाईस् बूल्तो खाता, ना ईबूम् अञ्जीरमी पऊपी वोङा। ऊदोईपीक्यालो येशू खूङ्‌कलाम्‍पा खात्‍चाक तूवा।
42019005	येशू मूङ्‌कपी तालाता, खीक्‍का खसा जखायास हेम् खोङ्ना ख ओरो लअ, “ए जखायस, बोलो लत्‍ताना यूवाते, ऊदोईपीक्यालो एसे कोङ् आम् खीम्पी बास् तूम् बोक्साक तूये।”
42019006	खीक्‍का जखायास दावा लत्‍ताना यूवा। ना म्जी नतो येशू लाम्‍तूम्‍मा मीयू।
42019007	खोलोङ् मीचा खूङ्‌क तचीना ओरोपीक्‍तो चीबूर्‌तो लअ, “ख मोऊपोम् खीम्पी ङास्‍मी छूवाना खाताक तूये।”
42019008	जखायस थोरेपाना रोबू ओरो लअ, “रोबू, येन्‍व, कोङा ओहोप्‍मी दाचाम् म्‍राप्का फोकोना छूक्‍सीप्‍ची पीयो, ना हेप्-हेप्‍पीका वालीली मूना फीलूतातूक तूदोसो कोङा खूङ्‍कम् लीक् गुणा आनूछूयो।”
42019009	खोदोलोई येशूआ ख ओरो लअ, “एसे ङ्‌क खीम्पी हल्‍वा ताक तूये, ऊदोईपीक्यालो ङ्‌क मीस्सो अब्राहाममी छामाईङा के।
42019010	ऊदोईपीक्यालो मीस्मी छा मासाक मीस् लाम्‍सी, ना हल्‍वा पीस् यूवाक।”
42019011	खचा ङ्‌क रीङ् येन्‍चचीतोङ् येशूआ खस् आर्को ईबूम् पोम् ललई येईमीलात्ची। ख यरूशलेममी म्दोक्पी तूवा, ऊदोईपीक्यालो मीचा नीनाम्माम् चारखम् दावाङ् ताचाईक तूये पीकाना मीन्ताम् मचचीक तूवा।
42019012	ओरोना पोम् ललईपी येशूआ पीका, “ईल्पो होङ्पोक् मीस् ईबूम् छाप्‍कूवापीक चारतोप् छूम्‍ना आईम्ताम् मीन्ताम् मना हायाम् छूबूरीपाक छाप्कूवापी खता।
42019013	खसा ईक् पोङ् म्‍रोःची काछचीना म्होप् मान्ताम् सम्मो पईकार मम्चाम् लागी ईक् पोङ् हाल्‍ङोम्‌ चेप्‍तीरोङ् खोलोङ् पीची।
42019014	“खोदोलो मूङ्‍क छाप्कूवापीक मीचा ख मान्‍नईस्कसा खम् दोस्-दोस् रीदाम् पोक् ओरो लचीना पोक्स्ची, ‘खसा ओखीपी चार तोक्सक केईका नताम्कानो।’
42019015	“मूङ्‌क मीस् होङाबू छूवाना आत्‍ताकप्का म्होपा चेप्‍तीरोङ् पीचीक ईक् पोङ् म्सूसो मप्ची काछची, ना पईकारपीका देत्‍तोई नाफा मनूम् पीकाना हीसाप् ङोकू।
42019016	“खोदोलो लाईस्‍पीक म्सूसो मप् ताना ओरोपीका, ‘मालिक, आना पीयोक चेप्‍तीरोङ्पीका कोङा बीन्‍नीपा ईक् पोङ् खाप्‍चीमा कामेई मूक तूये।’
42019017	“खसा म्‍रोः ओरो लअ, ‘स्याबास नप् रोःङा, ऊदोईपीक्यालो आन् हायाम् चीछापीसो गोतो लप् छूवाकसा, आना ईक् पोङ् सहरपी हक् मम् तय।’
42019018	“खीक्‍का आर्को म्‍रोःसो ओरो पीक्‍तो ताआ, ‘मालिक, आना पीयोक चेप्‍तीरोङ्आ बीन्‍नीपा ङाची चेप्‍तीरोङ् कामेई मूक तूये।’
42019019	“खीक्‍का खसा मूङ्‌क ओरो लअ, ‘आना ङाची सहरपी हक् मम् तय।’
42019020	“आर्को म्‍रोःसो ताना ओरोपीका, ‘मालिक, खोङ्ते आम् हाल्‍ङोम् चेप्‍तीरोङ् ङ्‍कपी तूये। मूङ्‌क कोङा रूमालपी छूयूना यूक्सूतूक तूवा।
42019021	कोङ् आम्‍पीका कीसो, ऊदोईपीक्यालो आन् सम्‍तूमा मान्‍मीक मीस् तूये। आना ऊई यूक्सनो खूङ्‌क लाप, खोरोनाङ् आना हापी फूईयनो खूङ्‌कपीका हेक।’
42019022	“खसा मूङ्‌क ओरो लअ, ‘ए रई रोःङा! आम् ङप्‍का लत्‍क रीङ् तोङ्ना कोङा आम् नीया मूयो, कोङा यूक्सोनोक थाऊपीका लातो ना फूयोनोक थाम्‍पूपीका हेको पीम्ने आना तूम्‍तकङ्‌ तूवा।
42019023	आना मूङ्‌क ओ चेप्‍तीरोङ् ऊदोई खाप्‍चीमा यूस्कोपी मान्यून्‍नाकई? खोरोना खाप्‍चीमा यूस्कोपी यूक्स्वादोन् कोङा म्व्याजलो तूवा।’
42019024	“खीक्‍काना खसा म्दोक्पी थोरेप्‍दीप्‍ची ओरोलची, ‘मूङ्‌क मीस्पीक चेप्‍तीरोङ् ङापानूम्ना मूङ्‌क ईक् पोङ् चेप्‍ती रोङ् तूप् पीयादीत्नूम्ते।’
42019025	“खोदोलो खचा मूङ्‌क ओरोलची, ‘ए रोबू, खपीन् ईक् पोङ् चेप्‍तीरोङ् तूचाईकमायो।’
42019026	“होङाबूआ खस् ओरोलची, ‘आस्‍पी तूये खूङ्‌कसा होसोङ् दूङ्देतो तय, खोदोलोई आस्‍पी मान्तू खूङ्‌कमी तूकसो खपीका ङाप्‍खाते।
42019027	खोदोलोई कोङा खचीपी हक् मम् मान्‍नईप् ओ सादीपोस् ङ्‌कप् तात्नूम्ना ओ मूक्स्दूपी सेत्नूम्ते’।”
42019028	येशूआ मूङ्‌क रीङ् पोम् यात्कप्का ख यरूशलेम मेक्‍तो खाता।
42019029	खीक्‍काना ख बेथफागे लो बेथानियालो मीचीक तेल् दोक्पीक जैतुन कोम्पी तातेका, खीक्‍का खसा म्सीच्‍चेचीप्क नीप्पो ओरोलना पोक्‍स्‍ची,
42019030	“आन्‍ची आम्‍ची लाईस् हेम्‍क तेल्पा खात्‍चीव, ना मूङ्‌कपी वोङ्चाईचीतोङ् ईबूम् मोकोक्‍तीम् म्छा छूईम्दीम्पा छीप्चू, खूङ्‍कम् थेम्पी ईनीम्बा सम्मो आस्सो मीस् खूर्‌मान्लक तूये। खूङ्‌क वयाचूना ङ्‌कपी बायाचूव।
42019031	‘ऊदोई आन्‍चा ङ्‌क वईचूकई?’ पीक्‍ना बीन्‍नीपा मीचा आन्‍ची तत्‍चीदोक, ‘रोबू ङ्‌कम् खान्च तूये’ लाचूव।”
42019032	मूङ्‍कस् खाता, ना येशूआ खस् ऊतोङ्नाई लचीक तूवा खूङ्‌क तोङ्नाङ् छीप्‍ची।
42019033	खाताना खचा मोकोक्‍तीम् म्छा वईचचीलो म्दनीआ खस् ओरोलना तत्‍ची, “आन्‍चा ङ्‌क मोकोक्‍तीम् म्छा ऊदोई वईचूकई?”
42019034	खोदोलो खचा ओरोलची, “रोबू ङ्‌कम् खान्च तूये।”
42019035	म्सीच्‍चेचा मूङ्‌क मोकोक्‍तीम् म्छा येशूम् दोक्पी तात्‍ची, ना म्थेम्पी खाम् खची तेई बूत्चीना मूङ्‌क मोकोक्‍तीम् छाम् म्थेम्पी दीमीची ना येशू खूङ्‍क थेम्पी यूक्स्ची।
42019036	येशू खात्‍चालो मीचा म्थेम्पी खाम् खची तेई बूत्चीना म्‍लाईस्-लाईस् लाम्‍पी दीमीची।
42019037	येशू जैतून कोम्पीका दाली यूवाचालो ओरोसर्प् म्सीच्‍चेचा खची होपा तखीचीक राःराम् लक्‍मी लागी खची जीनना नीनाम्माम् साम्‍दीखा मतो हायाम् सोतो बसा,
42019038	“योबोरोबूम्‌ नीङ्पी ताप् होङाबू नीनाम्माआ आसीक पीनूव! साराङ्‌गाप्‍तो चामोवा छूनू ना खोलोप्का दूङ् रेप् साराङ्‍गाप्‍तो तूप्मी साम्‍दीखा छून्चानूव!”
42019039	मूङ्‌क ओरोसर्प् मीस् तूवाकप्‍क हेप्-हेप् फरिसीचा ख ओरोलची, “ए सेचीपो, आम् सीच्‍चेस् राङ्चीते।”
42019040	खोदोलो येशूआ ओरोपीका, “कोङा आन्‍नी लोयान्‍नी, ङ्‌कस् वाये तूदोसो लूङ्-सीङ्‌ङा काये-बसे।”
42019041	येशू यरूशलेममी दोक्पी ताबाना खीक्‍का यरूशलेम सहर खोङ्ना, ख ओरोपीक्‍तो खापा,
42019042	“एसे आना चामोवाम् लागी ऊई चाहेई छूये पीकाना छेत्‍वादो नवा! खोदोलोई आना ङ्‌क मान्छेन्‍ना।
42019043	मूङ्‍क तोङ्‍क नाम्‍ला ईलेई आम्‍पीसो ताये, खीक्‍काना आम् सादीपोस् आम् बर्‌बार् बात्ल छूना आन् ऊरे खीक्‍का छीयूक्‍से।
42019044	खीक्‍का खचा आन् ना आम् गोपा तूप् आम् छाची बोहोपूू पोदाप्स्दीतची, ना ईबूम् लूङ् थेम्पी आर्को लूङ् रहेई मान्छूम्मीना ईबूम् मान्दी हत्खाते। ऊदोईपीक्यालो नीनाम्मा आन् लेन्‍चा मीम् लागी यूवाक नाम्‍ला आना छेईमान्दूर्।”
42019045	खीक्‍काना येशू नीनाम्मा दप्स्को खीम् गोपी वोङा ना खसा चूम् खेईप्‍ची-खेईमप्‍चाप्‍ची खोलोङ् पाखा लात्‍ची,
42019046	खीक्‍का येशूआ खस् ओरोलची, “धर्मसूम्बऊपी ओरोना छाम्‍पा तूये, ‘ओ खीम् नीनाम्मा दप्स्को खीम्’ खोदोलोई आन्‍नान् ङ्‌क खूस्‍पाचीम् लूबम्‍ये बानेई मनूम्।”
42019047	येशूआ लेई-पीच्‍ची नीनाम्मा दप्स्‍को खीम्पी सेचीवा ईदोङ्ची। खोदोलोई देप्‍क पूजारीचा, शास्‍त्रीचा खीक्‍का मीस्मी देप्‍क लाम्‍लछाचा ख सेईम् लाम्‍ची।
42019048	खोदोलोई खचा येशू सेईम् नीहू मान्छू, ऊदोईपीक्यालो खोलोङ् मीचा खम् रीङ् येईम् नत्‍ची।
42020001	ईलेई नीनाम्मा दप्स्को खीम्पी येशूआ मीस् सेचीवा ईक्‍तो खस् जीनप् रीदाम् येईमीचचीक तूवा। खोदोलो धर्म-सेचीपोस्‍का देप्‍क पूजारीची ना शास्‍त्रीची खम् दोक्पी ताआ,
42020002	ना खचा येशू ओरो पीकाना तत्‍ची, “केईका ईयीकाते, ऊक हक्‍आई आना ङ्‌क लक् मई, खीक्‍का आसाई आन् ङ्‌क लक् मम् हक् पीया?”
42020003	खोदोलो येशूआ खस् ओरो पीकाना ङरी आन्‍ची, “कोङासो आन्‍नी ईबूम् रीङ् तईयान्‍नी, खूङ्‌क रीङ्मी ङरी कोङ् आनोनीव।
42020004	यूहन्‍नाम् बप्‍तिस्मा साराङ्‌गाप्‍तोका छूवाकयो, मीस्पीका छूवाकयो?”
42020005	खोदोलो खचा खची होप्-होप्‍पी ओरो लोलना रीङ्-छाम् मची, “ ‘साराङ्‌गाप्‍तोका’ पीक्यालोक, ‘आन्‍ना खपी ऊदोई विश्‍वास मान्मन्‍नीकई?’ पीके।
42020006	‘मीस्पीका’ पीक्यालोक, खोलोङ् मीचा केई लूङ्आ गकेना सेत्‍या, ऊदोईपीक्यालो खचा यूहन्‍ना आछीयाक खारीबोपो तूये पीम् विश्‍वास मस्क तूये।”
42020007	खोदोलो खचा ओरो पीकाना ङरी आन्‍ची, “केईका छेताम्‍कानो, यूहन्‍नाम् बप्‍तिस्मा हाकलाम्‍पाई छूवाकई।”
42020008	खोदोलो येशूआ खस् ओरोलची, “खोरोदोक कोङासो ऊक हक्‍आई ङ्‌क लक् मूचोयो खूङ्‌क आन्‍नी ईयान्‍नीनो।”
42020009	खीक्‍का येशूआ मीस् ङ्‌क पोम् ललई ईची: “ईल्पो मीचा वाचोसीम् खारूवा मअ, खीक्‍का मूङ्‍क बीन्‍नीपा मम्चाम् दयूक्स्‍ना हायाम् ताते मान्ताम्मीना म्होप्क थारूखम् खाता।
42020010	वाचोसी तूमाना चाम् नाम्‍ला छूवाकप्का खसा ईल्पो म्सूसो मप् मूङ्‌क थाम्पू मप्चीपा वाचोसी लास् खात्व पीकाना पोक्सू। खोदोलोई खचा मूङ्‌क म्सूसो मप् केर्‌चीना मोरोङ् आत्‍पोक्‍स्‍ची।
42020011	खोरोनाङ् खसा होसोङ् आर्को म्सूसो मप् मूङ्‌कचीपा वाचोसी लास् पोक्‍सू, खोदोलोई खचा मूङ्‌कसो केर्‌ची खीक्‍का ङाम्‍लाला मस्‍ना मोरोङ् आत्‍पोक्‍स्‍ची।
42020012	खोरानाङ् खसा सूक्‍छेम्‍पीसो आर्को म्सूसो मप् खचीपा पोक्‍सू। खोदोलोई खचा खूङ्‌कसो केर्‌ची खीक्‍काना सक्‍पा मस्‍ना पाखा मेक्सा होलात्‍ची।
42020013	“खीक्‍काना वाचोसीखाम् मालिकआ पीका, ‘हन्‍ना कोङा ऊई मूयो? कोङा ओहोप्‍मी दूङ् नतोक ओ छा पोक्‍सो। बा खचा खूङ्‌कन् सायोचोङ्मा मीयस् होला।’
42020014	“खोदोलोई थाम्पू चाईप्चा मालिकमी म्छा बान्चाक तची, खीक्‍का खची होप्‍पी ओरो लोलना रीङ्छाम् मची, ‘ङ्‌क थाम्पूम् हक्‍वाला बान्चाये, खन्‍सा केईया नाक सेताम्‍दोक ङ्‌क दाचाम् ईमी छूये।’
42020015	खीक्‍का खचा मूङ्‌क मालिकमी म्छा वाचोसीम् खारूवा मस्को थाम्‍पूप्‍का पाखा खाईचीना सेत्‍ची। “खन्‍सा हन्‍ना वाचोसीखाम् मालिकआ खस् ऊई मईची?
42020016	मालिक ताईना मूङ्‌क थाम्पू चाईप्ची सेतची खीक्‍का वाचोसीखा बीन्‍नीपास् पीयची।” ङ्‌क रीङ् येन्‍चीना मीचा ओरोपीका, “ङ्‌कतोङ् हाल्‍लोसो छूनूनव।”
42020017	खोदोलो येशूआ खस् खोङ्चीना ओरोपीका, “खोरोदोक धर्मसूम्बऊपी ओरोना छाम्‍पा तूकम् अर्थ क ऊये? ‘खीम् मप् मीस्चा नईनो पीकाना होलात्‍चीक लूङ्‍ङा कूनापीक सूर् लूङ् छूवाक तूये।’
42020018	खूङ्‌क लूङ् थेम्पी ताईप् खोलोङ् म्फूल् छूये, खीक्‍का मूङ्‌क लूङ्‌ बीन्‍नीपाम् थेम्पी तात्‍दो खूङ्‌क यूफूल्छा छूये।”
42020019	शास्‍त्रीचा लो देप्‍क पूजारीचालो मूङ्‌क पोम् ललई येन्‍ची, खीक्‍का येशूआ ङ्‌क पोम् ललई ओखी ऊल्‍लोङ्पी पीक्‍चाईक तूये पीम् खचा छेत्‍चीना ख लाम् मीना, खोदोलोई खस् मीस्चीप्का कीसा।
42020020	खीक्‍का खचा येशू लाम् मीनाना चीवा मची, ना खचा हेप् मीस् धर्मी तोङ्‌क मस्‍ना चीवा मम् लागी येशू तूवाकपी पोक्‍स्‍ची। खीक्‍काना येशूआ पीकाक रीङ्पी फासेई मम्ना ख अधिकारीचीम् लो हाकिम‍चीम्‍लो हूक्‍पी पीम् दाऊपी खस् तूवा।
42020021	खचा येशू ओरो पीकाना तत्‍ची, “सेचीपो, आन् छूक् रीङ्‌ङाङ् नेने ना आछीयाक रीङ्‌ङाङ् ईयाका पीम् केईका छेताम्का, ऊदोईपीक्यालो आना आस्‍मीसो नीर्‌लूक खूरनो, खीक्‍का आना आछीयाक नीनाम्माम् लाम् ईयाका।
42020022	खन्‍सा केईका कैसरपी तीर छोम्‍यो नये, मान्छोम्यो दूङ् नये?”
42020023	खोदोलोई येशूआ खची चारगो लेईप् सानीवा छेत्‍ना खस् ओरोलची,
42020024	“कोङ् ईबूम् चेप्‍तीरोङ् खोमीयोनीते। खूङ्‌कपी आस्‍मी नक्सा लो नीङ्लोई छाम्‍पा तूये?” खोदोलो खचा “कैसरमी तूये” पीकाना ङरी आन्‍ची।
42020025	खोदोलो येशूआ खस् ओरोलची, “खन्‍सा ऊकई कैसरमी खूङ्‌क कैसरङा पीयानूम्व, ना ऊकई नीनाम्मामी खूङ्‌क नीनाम्माङ् पीयानूम्व।”
42020026	मीस्मी लाईस्‍पी खचा येशू रीङ्पी मान्दूर्‌ची, खीक्‍का येशूआ ङरी आन्‍चीक येन्‍चीलो खस् छाक्‍का छूवाना वाये तूवा।
42020027	मीस् सीना ऊस्‍पक्‍नो पीक्‍ना मीन्ताम् मप् सदुकीची येशूम् दोक्पी ताना खचा येशू ओरो पीकाना तत्‍ची,
42020028	“सेचीपो, केईका मोशाआ ओरोना छापीपीकाक तूये, ईबूम् खीम्पी म्बूआ सूर् मईना म्छा मान्मीमोङ् ख सीखात्दोक, मूङ्‌क लोमेवा मीम्छा म्नेछोआ सूर् मनूना म्बूम् लागी छामाई वाईपीनूव।
42020029	नूक्पो बू-नेछो तूवा। खूङ्‌कपी बूसूम्छाप्‍आ ईल्पो तोमा तात्‍ना म्छा मान्मीमोङ् ख सीयाखाता,
42020030	खोरोनाङ् लूम्‍दूछाप्‍आसो मूङ्‌क लोमेवा मीम्छा सूर् मअ,
42020031	खीक्‍का खोरोनाङ् छातेल्बूप्‍आसो मूङ्‌क लोमेवा मीम्छालो सूर् मअ। ना नूक्पोङ् खची छामाई मान्छूमोङ् सीया।
42020032	खीक्‍काना दूङ् दोस्पी मूङ्‌क मीम्छासो सीया।
42020033	खन्‍सा मूङ्‌क सीप्‍खाप्‍ची ऊस्‍पक्‍ना मूङ्‍क मीम्छा आस्‍कम् तोमाये छूये? ऊदोईपीक्यालो मूङ्‌कसा नूक्पोलोङ् सूर् मक तूवा।”
42020034	येशूआ खस् ओरोलची, “ङ्‌क चारपी मीचा सूर् मईची, ना सूर् मीन्‍पीलये।
42020035	खोदोलोई सीकप्‍का ऊस्‍पक्‍ना साराङ्‌गा खाईम् लागी योग्‍य छूक मीस्चीपी सूर् मम् ना सूर् मीम्पीलम् रीङ्‌ङा छूनो।
42020036	खस् हाल्‍लोसो सीनो, खूङ्‌कस्‍ने नीनाम्माम् रीदाम् पोक्‍ची तोङ्‌क छूखाते, ऊदोईपीक्यालो होसोङ् ऊस्‍पक्‍कसा खस् नीनाम्माम् छास् छूये।
42020037	सीप्‍खाप्‍ची ऊस्पके पीकाना मोशाआ हायाम्‌ नत्‍तो प्रमाण खोमक तूये। तीताचाक पोथ्राम् तोक्पी खसा रोबू नीनाम्मा अब्राहाममी नीनाम्मा, इसहाकमी नीनाम्मा ना याकूबमी नीनाम्मा पीकाना दप्‍क तूवा।
42020038	ख सीप्‍खाप्‍चीम् नीनाम्मा मा, ख लेईप्‍चाप्‍चीम् नीनाम्मा तूये, ऊदोईपीक्यालो खस् खोलोङ् खम् लागीङ् लेताक तूये।”
42020039	खोदोलो शास्‍त्रीचीप्‍क हेप्-हेप्पा ओरोलची, “एई के सेचीपो, आना नप्ङा पीकाक तूये।”
42020040	खीक्‍काना होसोङ् ख रीङ् तईम् आसासो आत् मान्मची।
42020041	खीक्‍का येशूआ खस् ओरोलची, “खचा ख्रीष्‍ट दाऊदमी छाङा पीक्‍ना ऊतोङ्नाई पीके?
42020042	ऊदोईपीक्यालो भजनमी सोक्सरपी दाऊद म्होपाङ् ओरोना पीकाक तूये, ‘योबोरोबूआ ओ रोबू ओरो लअ, आन् ओ चूप् हूःलाम्‍पा तूवाव,
42020043	हादेसम्‍मोई कोङा आम् साछीमीची आम् लोफेमा यून्दीस्को बानेई मूयोनो।’
42020044	ओरोना दाऊद म्होपाङ् ‘रोबू’ पीक्‍ना पीकाक तूये, खन्‍सा ख ऊतोङ्नाई दाऊदमी छा छूये?”
42020045	खीक्‍काना मीचा खोलोआ येन्‍चचीलो येशूआ म्सीच्‍चेस् ओरोलची,
42020046	“ओरोबाईप् तेई खाम्‍ना एक्‍सा-मेक्सा लाम्‍दूम् नईप्ची, खीक्‍का बजार होम्पी लाम्‍दूम् तीत्‍लो मीचा खस् सेवा छोम् नईप्ची, ना याखऊ खीम्पी देप् तूस्को लाम् खीक्‍का चास्को-दूस्कोपी सायोचोङ्मा मीयाम्क नईप् शास्‍त्रीचीप्‍का होस् तूवानीव।
42020047	ऊदोईपीक्यालो खचा लोमेवाचीम् खीम् ङाप्‍पची, ना खोमम् लागी ओरोबाईप् वाङोम् मईची। खोदोलोई मूङ्‌कचा हायाम् देप् दण्ड तयची।”
42021001	होङ्पोक्‍चा खची हो-होप्‍तो चाचोदाम् नीनाम्मा दप्स्को खीम्‍पीक चाचोदाम् यूस्कोपी तेस्‍चचीक येशूआ तअ।
42021002	खोदोलो ईल्पो छूक्‍सीप् लोमेवा मीम्छाआसो नीस्फा खाप्‍चीमा तेस्‍चक खसा तअ।
42021003	खीक्‍काना येशूआ ओरोपीका, “आछीयाङ् कोङा आन्‍नी लोयान्‍नी, ङ्‌क छूक्‍सीप् लोमेवा मीम्छाआ मूङ्‌क खोलोङ् मीस्पीका दूङ्देतो चाचोदाम् चारेई मक तूये।
42021004	ऊदोईपीक्यालो मूङ्‌क खोलोआ खची होप्‍मी ओरोतो तूवाकप्‍का चाचोदाम् चारेई मची, खोदोलोई ङ्‌क लोमेवा मीम्छाआ म्होप्मी तूवाकतोदी खोलोङ् पीदीत्‍क तूये।”
42021005	खोदोलो हेप्-हेप्पा ङाल्‍लप् लूङ्आ बोबूईम्पा खीक्‍काना नीनाम्मापी चारेई मस्क चाचोदाम्‍आ चोम्‍दीम्‍पा नीनाम्मा दप्स्को खीम्‍मी तोक्पी रीङ्-छाम् मचचीलो येशूआ खस् ओरोलची,
42021006	“आन्‍ना ङ्‌क ईनीम्‍बा खोलोक थक् तईचाईनूम्‍क तूये, खोदोलोई ईलेई ङ्‌कतोङ्‌क नाम्‍ला ताये, ना ईबूम् लूङ् थेम्पी बीन्‍नीपा लूङ् ऊसो रहेई छूनो, ङ्‌क खीम् खोलोङ् हत्‍खाते।”
42021007	खोदोलो खचा येशू ओरो पीकाना तत्‍ची, “सेचीपो, ङ्‌क हादेलोई छूये? खीक्‍काना ङ्‌कतोङ्‌क छूम् हयलो ऊतोङ्‌क चीन्‍नये छूये?”
42021008	खोदोलो येशूआ खस् ओरोलची, “चीङ्चीङ् तूवानीव, ना आन्‍नी आसासो वालीलीपी छूमीयानीनूनव, ऊदोईपीक्यालो ओरोसर्प् मीस् ओ नीङ्पी ‘कोङ् येशू ख्रीष्‍टङा के’ ना ‘खूङ्‌क नाम्‍ला ताक तूये’ पीक्‍तो ताये। खोदोलो आन्‍नी खची दोस्-दोस् लाम्‍दूम्‍नीनव।
42021009	खीक्‍काना आन्‍ना मीस् खेईक, सेई लईक ना चाऊपो पक्‍क येन्‍नूम् खोदोलो आन्‍नी कीनीनव, ऊदोईपीक्यालो ङ्‌कतोङ्‌क खोती लाईस्‍पी छूम्‍ङा छूये, खोदोलोई चार याईम् नाम्‍ला दावाङ्‍क छूखात्‍नो।”
42021010	खीक्‍का येशूआ खस् ओरोलची, “जाति-जातिचीम् हाम्‍पी खेये-मोये, सेईलई, ना चारखम्-चारखम्मी हाम्‍पीसो खोरोङ् छूये।
42021011	हायाम्दोरो देप् लून्‍मा तोक्‍से। खीक्‍का खोलोपी सीसोवा लये, सोमोरी पके, ना ईकीम् लप्‌ छूये, खीक्‍का नाम्‍छूईतो ईकीम् लप्‌‌ रीङ्‌ ना देप्-देप् चीन्‍न खोमयान्‍ची।
42021012	“खोदोलोई ङ्‌क खोलोङ् रीङ् छूम् लाईस्‍पी मीचा आन्‍नी लाप्‍नीना मसेत्नी, ना आन्‍नी याखऊ खीम्पी खाईनी ना थूनापी तेस्‍नी। खीक्‍का ओ नीङ्पी विश्‍वास मनूम्कसा मूङ्‌कचा आन्‍नी होङाबूचीम् लो हाकिम‍चीम्‍लो लाईस्‍पी खाईनी।
42021013	खोदोलोई ङ्‌क आम्‍नी लागी ईबूम् साक्षी पीम् मोऊका छूये।
42021014	खूङ्‌क तोलो आन्‍ना कोङा ऊई पीम् पर्ने पीकानीना लाईस्‍पीकाङ् आम्‍नी सानीवा चाईमीयानूम्‍नव।
42021015	ऊदोईपीक्यालो कोङा आन्‍नी नेईम् सानीवा ना लूखूप्ची पीयान्‍नी खीक्‍का आम्‍नी ऊल्‍लोङ्‌ मप्चा ङरी आईम्सो दूरस्‍नो, खीक्‍का रीङ्‌मी ऊल्‍लोङ्‌सो मदूरस्‍नो।
42021016	खोदोलोई आम्‍नी पा-माचा, आम्‍नी बूबू-नेछोचा, आम्‍नी होप्‍मी मीचा, ना आम्‍नी बूम्चासो आन्‍नी दोका पीनीना हेप्-हेप् सेत्‍नी।
42021017	कोङ् विश्‍वास मोनीकसा आन्‍नी खोलोआ जेर्‌नी।
42021018	खोदोलोई आम्‍नी तोङ्पीक ईरी तोसम्‍सो हूप्‍स्‍खात्‍नो।
42021019	खोदोलोई तेप्‍सानूम्‍ना तूवानीव ना आन्‍ना आम्‍नी रीराम तईनूम्।
42021020	“आन्‍ना यरूशलेम दोर्‌चा ऊर्‌दीतस्‍क तईनूम्, खोदोलो आन्‍ना मूङ्‌क मासेई छूम् नाम्‍ला दोक्छापीङ् तालाताक तूये पीम् छेतानूम्‍व।
42021021	खोदोलो यहूदियापी तूप्‍ची कोम् हेम् खान्‍लेनू। खोरोनाङ् सहरपी तूप्‍ची पाखा मेक्सा बूल्खानू ना तेल्पी तूप्‍ची सहरपी खान्‍नूनव।
42021022	ऊदोईपीक्यालो धर्म-सोक्‍सरपी छाम्‍पा तोङ्ना खोलोङ् रीङ् पूरा छूम् लागी खूङ्‌क लेई सजाई तोम् लेई छूये।
42021023	खूङ्‌क लेईपी होपोसूम् ना चूचू पईप् मीम्छास् नाम्‍नामू! ऊदोईपीक्यालो मूङ्‌क लेई चारपी हायाम् देप् दूक्‍वा ताये, ना नीनाम्माम् छूली ङ्‌क छाप्‍कूवाप्‍क मीस्चीपी छूये।
42021024	खस् दोप्‍सेलआ खोक्‍सस्‍ना सेतची, ना खोलोङ् छाप्‍कूवापी कैद मईचीना खाईयची। खीक्‍का मूङ्‌क बीन्‍नीपा जातिचीम् नाम्‍ला मान्ताम्‍लाम् सम्‍मो खचा यरूशलेम खची लोफेमा गोपू सीक्‍कस्‍ना यूक्सची।
42021025	“नाम्, लालीमा ना सोङ्‌र्‌वावापी चीन्‍न खोमयान्‍ची, ना दीरीत्‍ती ङूरे ना हूछेप्‍तो छूकसा चारपी तूक खोलोङ् छाप्‍कूवा दूक्‍वाप् छूना चीवोअखीयची।
42021026	चारपी तालात्‍क रीङ्‌मी कीमावाआ मीस् म्नीऊना लूम् छूये, ऊदोईपीक्यालो नाम्छूईतोक खोलोङ् राःरा वेरेमोक्स् योक्से।
42021027	खीक्‍काना मीचा खूङ्‌क नाम्‍लापी नीनाम्माम् छा हायाम् देप् राःरा ना साम्दीखालो मोम्पी यूचाईक तयची।
42021028	ङ्‌क रीङ्‌ छूयेमोरो आन्‍नी पक्नीव खीक्‍का आन्‍ना बल मनूम्ना आम्‍नी तोङ् थेतानूम्व, ऊदोईपीक्यालो आन्‍नी लेईम्‍चाम् नाम्‍ला दोक्छापीङ् ताम्‍लाम् याताक तूये।”
42021029	येशूआ खस् पोम् ललई ईची: “वाचोसीम् पऊ खीक्‍का खोलोङ् सीछोम् पऊ खोङ्नूम्व,
42021030	आन्‍ना सीछोम् बूकूलीम् आप्‍चयक तईनूम्‍कप्‍का, होल्‍नाम् दोक्छापीङ् तालाता पीम् छेत्‍नूम्‌।
42021031	खोरोनाङ् आन्‍नासो ङ्‌क रीङ् छूचाईक तईनूम्, खोदोलो नीनाम्माम् चारखम् दोक्छापीङ् तालाता पीकानीना छेतानूम्‍व।
42021032	“आछीयाङ्, कोङा आन्‍नी लोयान्‍नी, ङ्‌क खोलोङ् रीङ् मान्छूम् सम्‍मो ङ्‌क दूङ् यात्ना खात्‍नो।
42021033	नाम्‍छूई लो चारलो यात्ना खाते, खोदोलोई ओ रीङ् हाल्‍लोसो यात्नो।
42021034	“आन्‍नी आम्‍नी होप्‍ङा चीङ्चीङ् तूवानीव, चाम्-दूम् ना सूक्वापी सानीवा मनूम्नव, ना दीछर्‌वा छूवानीना लाम्‍दूम्‍नीनव, खीक्‍का आम्‍नी रीराम‍मी लागी सोक् मनूम्नव, मादोने खूङ्‌क नाम्‍ला आम्नीपी छेकोक्छा वोमोप्‌‌ सेत्याक तोङ्ना तालाते।
42021035	ऊदोईपीक्यालो ओरोनाङा चारपी तूप् खोलोङ् मीस्चीपी ङ्‍क तालाते।
42021036	खन्‍सा चीङ्चीङ् तूवानीव। खूङ्‌क खोलोङ् कीम् लप्‌ रीङ्‌पीका लेईम्‍चाम्‍ना मीस्मी छाम् लाईस्‍पी थोरेम् राःरा तोम् लागी वाङोम् मनूम्व।”
42021037	येशूआ लेई-पीच्‍ची नीनाम्मा दप्स्को खीम्पी सेचीवा ईदोङ्ची, खीक्‍का नाम् कूराकप्‍का ख लत्‍ताना जैतुन मीचीक कोम्पी खाताना तूवालाता।
42021038	खम् रीङ् येईम् लागी खोलोङ् मीस् देत्छा सेपा नीनाम्मा दप्स्को खीम्पी तादोङा।
42022001	अखमिरी सबेईमी चाड दोक्पीङ् तालाताक तूवा। ङ्‌क चाड यहूदीचीम् निस्‍तार-चाड पीक्‍नासो मीयची।
42022002	देप्‍क पूजारीचा लो शास्‍त्रीचालो येशू ऊतोङ्नाई सेताम् पीकाना दाऊ मचची, खोदोलोई मीस्चीप्का खस् कीसाक तूवा।
42022003	ना पोङ् नीप्पो म्सीच्‍चेस् तूवाकपी ईल्पो यहूदा इस्‍करियोत मीचीकपी शैतान वोङा।
42022004	ऊतोङ्नाई येशू खची हूक्‍पी मम् मीनाना ख देप्‍क पूजारीचीपी ना नीनाम्मा दप्स्को खीम्‍पीक दोर्‌चीपी चाई मस् खाता।
42022005	खोदोलो खस् खची जीनना यहूदा इस्‍करियोत खाप्चीमा पीम् यादे मची।
42022006	खीक्‍का यहूदा इस्‍करियोतआ अऊ पीका, ना ओरोसर्प् मीस् मान्तूक नाम्‍लापी येशू लाम् दाऊ मअ।
42022007	अखमिरी सबेईमी चाड तालाताक तूवा, खूङ्‌क लेई निस्‍तार-चाडपी लूस्‍मी छा बलि पीम् पर्ने तूवा।
42022008	येशूआ पत्रुस लो यूहन्‍नालो, “खात्‍चीना ई लागी निस्‍तार-चाडमी चाम्-दूम् चोचूप्‍साचूते” ना केईया मूङ्‌क चाम् दूराम् लचीना पोक्‍स्‍ची।
42022009	खचा येशू ओरोलची, “कास्का ङ्‌क चाम्-दूम् हापी चोचूप्‍स्‍चूका?”
42022010	खोदोलो येशूआ खस् ओरोलची, “आन्‍ची सहरपी खात्‍चाईचीलो, ईल्पो मीचा गाग्रीप्‍का काऊ खूर्‌दीतना खात्‍चाईक छीप्‍चू। खीक्‍का खूङ्‌क मीस् खात्‍ना ऊक खीम्‍पीई वोङे खूङ्‍क सम्‍मोङ् आन्‍चा ख म्दोस्-दोस् कल्‍तो खायाचूव,
42022011	ना आन्‍चा खूङ्‌क खीम्‍पीक मालिक ओरो लाचूव, ‘सेचीपोआ, आन् ओरोलाक तूये, कोङा ओहोप्‍मी सीच्‍चेस्‍का निस्‍तार-चाडमी चाम्-दूम् चास्को थाऊ हापी तूये?’
42022012	खसा आन्‍ची ताला थेम्तो चोम्‍दीम्‍पा ईबूम् देप् कोठा खोमीची खूङ्‍कपी आन्‍चा चाम् दूम् चोचूप्‍साचूव।”
42022013	खूङ्‍कस् खाता, ना येशूआ पीकाक तोङ्‌क खचा छीप्‍ची, ना खूङ्‌कपी खचा निस्‍तार-चाडमी लागी चाम् दूम् चोचूप्‍स्‍ची।
42022014	खीक्‍काना निस्‍तार-चाडमी जागूलो चाम् नाम्‍ला छूवाकप्का, येशू पोङ् नीप्पो म्सीच्‍चेस्का ईदेप् तोतूवा।
42022015	खीक्‍काना येशूआ खस् ओरोलची, “कोङा दूक्‍वा तेम् लाईस्‍पीङ् ङ्‌क निस्‍तार-चाडमी चाम्-दूम् आन्‍नीस्‍का चाम् हायाम् देप् ओ लन्‍ची तूवा,
42022016	ऊदोईपीक्यालो कोङा आन्‍नी लोयान्‍नी, नीनाम्माम् चारखम्‍पी ङ्‌क भोजमी अर्थ पूरा मान्छूम् सम्मो कोङा होसोङ् ङ्‌क भोज चोयोनो।”
42022017	खीक्‍काना पोङ्‌कीरीम् लाप्‍ना नीनाम्मा ओलोनूव लना खस् ओरो पीकाना पीची, “ङ्‌क लाप्‍नूम्‍ते, ना आम्‍नी हो-होप्‍पी हास्‍नूम्‍ते।
42022018	कोङा आन्‍नी लोयान्‍नी नीनाम्माम् चारखम् मान्ताम् सम्मो वाचोसीम् काऊ कोङा दूङोनो।”
42022019	खीक्‍काना येशूआ सबेई लापू ना नीनाम्मा ओलोनूव लोम् यात्कप्का एक्‍ना खस् ओरोपीक्‍तो पीची, “ङ्‌क आन्‍नी पीन्‍नीक ओ गाम् के। ङ्‌क ओ मीन्मारोपी मनूम्व।”
42022020	खोरोनाङ् चाम् यात्चीकप्का खसा पोङ्‌कीरीम् लापू ना ओरोपीका, “ङ्‌क पोङ्‌कीरीम् आम्‍नी लागी बगेई छूक् ओ हीःपी तूक नयाँ करार के।
42022021	खोदोलोई खोङ्नूम्व, कोङ् लाप्‍मीक मीचा कोङ्लोङ् तूचाईना चचयक तूये।
42022022	ऊदोईपीक्यालो मीस्मी छाने धर्मसूम्बऊपी छाम्पा तोङ्ना खाईम्ङा छूये। खोदोलोई धिक्‍कार! मूङ्‌क मीचा ख दोका पीय।”
42022023	ओन्‍तोङ्‌क लक् मप् केई तूयेक तोदीपी आस्‍कईहाई लोलना खचा खची हो-होप्‍पी रीङ्-छाम् मलात्ची।
42022024	हन्‍ना केई तूयेक तोदीपी दूङ् देप् आसे तूये लोलना खची हो-होप्‍पी रीङ्-छाम् मलात्ची।
42022025	येशूआ खस् ओरोलची, “बीन्‍नीपा गोङ्‍पीक होङाबूचा खचीपी हक् तोक्स, ना खचीपी हक् तोप्ची बीन्‍नीपाचीम् लागी ‘नप् लक् मप्’ पीक्‍ना पीके।
42022026	खोदोलोई आन्‍नी क ङ्‌कतोङ्‌क छूवानीनव। आन्‍नी तूनीकतोदीपी आस्‍कई दूङ् देप् तूये, खूङ्‌क दूङ् चीमा छूम् छूये। ना लाम्‍लछा छूक्‍पाक खोलोमी सूसो मनूव।
42022027	दूङ् देप् आस्‍कई छूये? जा चाम् लागी टेबलपी तूप् मीस्यो दूङ् देप् सूसो मप् मीस्यो दूङ् देप्? ऊई जा चाप्‌ मीस् मायो दूङ् देप्? खोदोलोई कोङ् आम्‍नी हाम्‍पी ईल्पो सूसो मप् तोङ्‌क तूवो।
42022028	“आन्‍नी खोलोङ् कोङ् चाम्चीपी छूवोलो ओ बोक्छोप् मायो।
42022029	ऊतोङ्नाई कोङ् पा नीनाम्माआ ईबूम् चारखम् पीयो, खूङ्‌क तोङ्नाङ् कोङासो आन्‍नी पीयान्‍नी,
42022030	खीक्‍का आन्‍नी ओ चारखम्पी कोङ्लोङ् तूनीना चाईनूम्-दूङ्नूम्, ना इस्राएलपीक पोङ् नीप्पो गोङ्मी नीया मतो सिंहासनपी तूनी।
42022031	“सिमोन, सिमोन, येन्‍व, शैतानआ आन् दोचेर् साक्‍साम्‍क तोङ्ना साम्‌ हक्‌ ओपी ङोक्‍क तूये,
42022032	खोदोलोई कोङा आम् विश्‍वास आम्‍पीका मान्खानून पीकोना आम् लागी वाङोम् मीन्पीन्‍नाक तूये। आना आम् विश्‍वास कोङ् हेम् आईम्‍ना आम् बूम्-नेछोस्सो आत् पीम् छूये।”
42022033	खोदोलो पत्रुसआ ख ओरो लअ, “ए रोबू, कोङ् आम् लागी थूनापी तूम्‍दोसो, सीम्‍दोसो तयार तूवो।”
42022034	खोदोलो येशूआ ओरो लअ, “पत्रुस, आना कोङ् चीत्‍त ङ्‌क मीस् आसे कोङा छेतोनो पीक्‍ना सूक्‍छेम् इन्कार मान्मम् सम्मो एसे वाप् अक्‍नो।”
42022035	येशूआ खस् ओरोलची, “कोङा आन्‍नी बोक्चा, फाक्सूम् ना लोङ्पई मान्दी पोन्‍नीक तूवा, खोदोलो आन्‍नी ऊचीमीई रोरेखा छूवानीयो?” खोदोलो खचा ओरोपीका, “मा, केईका ऊमीसो रोरेखा मान्छूयीका।”
42022036	खीक्‍का येशूआ खस् होसोङ् ओरोलची, “खोरोदोक हन्‍नाक आस्‍मी बोक्चा तूये, खूङ्‌कसा मूङ्‌क खूर्‌नूते, खोरोनाङ् फाक्सूम्सो खूर्‌नूते। ना आस्‍मी दोप्सेल् मान्तू, खूङ्‌कसा म्होप्मी तेई खेईमनूना ईबूम् दोप्सेल् खेत्‍नूव।
42022037	कोङा आन्‍नी लोयान्‍नी, ‘ख मोऊपोस्का ङीराक तूये’ पीम् रीङ् धर्मसूम्बऊपी छाम्‍पा तूक ओपी पूरा छूम्‍ङा छूये। ओ तोक्पी छाम्‍पा रीङ् खोलोङ् पूरा छूचाईकङ् तूये।”
42022038	खोदोलो म्सीच्‍चेचा ओरोपीका, “ए रोबू, खोङ्ते, ङ्‌कपी नीच्‍ची दोप्सेल् तूये।” खीक्‍का येशूआ खस् ओरोलची, “मोन्तोदीना साप।”
42022039	खीक्‍का येशू पाखा लत्‍ताना हेप्‍लोक तोङ्नाङ् जैतुन मीचीक कोम् थेम्तो खाता, खोदोलो म्सीच्‍चेचासो म्दोस्-दोस् कल्‍तो खाईची।
42022040	खूङ्‌क कोम् थेम्तो तातेकाकप्‍का खसा म्सीच्‍चेस् ओरोलची, “चाम्चीपी छूम् बोनूनव पीकानीना आन्‍ना वाङोम् मनूम्व।”
42022041	खीक्‍काना येशू खचीप्‍का जीस् मेक्सा खाताना खून्जू लना वाङोम् मअ,
42022042	“ए पाआ, आम् लन्‍ची छूदोक, ङ्‌क दूक्वाम् पोङ्‌कीरीम् ओपीका लात्‍दीत्‍व। खोदोलोई ओ लन्‍ची तोङ्ना मा, आम् लन्‍ची तोङ्ना पूरा छूनूव।”
42022043	खोदोलो साराङ्‌गाप्‍तोका ईल्पो नीनाम्माम् रीदाम् पोक् मीस् ख राःरा पीम् लागी खोमन्‍ची।
42022044	येशू हायाम्‌ म्सानीवा चाईसाक तूवा खीक्‍का खसा हायाम्‌ लोक्‍तो वाङोम् मअ, खोदोलो खम् हूवा हीःम् तप्‍का तोङ्ना बोहोपूू हूप्‍साचाक तूवा।
42022045	वाङोम् मम् यात्ना येशू म्सीच्‍चेचीम् दोक्पी बानालो खस् सोक्‍आ ईम्‍स्‍चाक छीप्‍ची।
42022046	खीक्‍काना येशूआ खस् ओरोलची, “ऊदोई आन्‍नी ईम्‍स्‍चाईनीकई? पक्नीते चाम्चीपी मान्छूम् लागी वाङोम् मनूम्‍ते।”
42022047	येशू नेन्‍चातोङ्, ओरोसर्प् मीस् खूङ्‌कपी तालाता, ना पोङ् नीप्पो म्सीच्‍चेचीप्क ईल्पो यहूदा मीचीक खची लाईस्-लाईस् बाना। खीक्‍काना येशू चूम्मा मीम् लागी ख येशूम् दोक्पी खाता।
42022048	खोदोलोई येशूआ ख ओरो लअ, “यहूदा, ऊई आना मीस्मी छा चूम्मा मीयना दोका पीम्‍यो मीने?”
42022049	खोदोलो येशूम् बर्‌बार् तूप् म्सीच्‍चेचा खूङ्‌क तचीना हन्‍ना ऊई छूयेहाई मीनाहो ख ओरो पीकाना तत्‍ची, “रोबू, ऊई केईका दोप्सेल् तोक्साम्‍कायो?”
42022050	खस् तूवाकप्‍क ईल्पो म्सीच्‍चेआ देप्‍क पूजारीम् सूसो मप्मी म्चूप्लाम्पा क म्नोबो दोप्‍सेलआ खूईरूप्‍दीतू।
42022051	खोदोलो येशूआ मूङ्‌क ओरो लअ, “साप हन मनते” खीक्‍का येशूआ मूङ्‍क सूसो मप्मी नोबो पत्ना नन्‍खामीयू।
42022052	खीक्‍काना ख म्‍लाप्स् ताप् देप्‍क पूजारीची, नीनाम्मा दप्स्को खीम्‍पीक दोर्‌ची, ना धर्म-सेचीपोची येशूआ ओरोलची, “ऊई कोङ् खूस्‍पायोनाई आन्‍ना दोप्सेल् ना देप्-देप् तूप् तातानूम्‍ना ओ लाप्‍स तानी?
42022053	लेई पीच्‍ची नीनाम्मा दप्स्को खीम्पी कोङ् आम्‍नी दोक्पी तूवालो आन्‍ना कोङ् ऊसो मान्मन्ङानी। खोदोलोई ङ्‌क नाम्‍ला आम्नीम्ङा के, ना नाम्कूर्मादाम्मी राःरा ङ्‍कङ् के।”
42022054	खचा येशू लाप्‍चीना देप्‍क पूजारीम् खीम्पी खाईची। खोदोलो पत्रुस क छूबूरीपाका खम् दोस्-दोस् खाता।
42022055	खोदोलो मीचा पोतेल्मी रापी मीः खप्‍चीना जूईचचीक तूवा। ना पत्रुससो खची दोक्पी खाताना खस्का तूवा।
42022056	ईल्पो सूसो मप् मीम्छाआ पत्रुस मीःम् साम्‍पी तूवाचाक तना नम्‍लो खोङू, खीक्‍का ओरोपीका, “ङ्‍क मीस्सो येशूलोङ्‌ तूवाक मायो।”
42022057	खोदोलो पत्रुसआ इन्कार मतो ओरोपीका, “ए नेछोङा, ऊई आना पीक्‍चाईकई खूङ्‌क आसे कोङा छेतोनो।”
42022058	खीक्‍का जीस् दोस्पी आर्कोसासो ख तना ओरो लअ, “आन्‍सो खची बूम्ङा मायो।” खोदोलो पत्रुसआ ओरो पीका, “कोङ्ने माके।”
42022059	खीक्‍का ईक् घण्‍टा दोस्पी आर्को ईल्पोआ हायाम्‌ मूत्‍ता ओरोपीका, “आछीयाङ् ङ्‌क मीस् येशूलोङ् तूवा, ऊदोईपीक्यालो ङ्‌कसो गालीलपीक मीस्ङा के।”
42022060	खोदोलो पत्रुसआ ओरोपीका, “ए मीस्ङा, आना ऊई पीक्‍चाईकई, खूङ्‍क कोङा छेतोनो।” मोरोना ख नेन्‍चातोङ् वाप् अका।
42022061	खीक्‍का रोबूआ आन्‍चीना पत्रुस हेम् खोङू। “एसे वाप् ओम् लाईस्‍पी आना कोङ् सूक्‍छेम् इन्कार मोयो” पीकाना रोबूआ लक रीङ् खसा मीन्खी।
42022062	ना पत्रुस पाखा लत्‍ताना चूरूमोक्‍स खापा।
42022063	खीक्‍का येशू लाप् मीचा ख सेस्‍वा मीक्‍तो केर्‌ची,
42022064	खीक्‍का म्मूक्स् देप्चीना ख तत्ची, “आन् आम् केर्प् आसे? बोलो खारीबो मना पीकाते।”
42022065	ओरोना खचा येशूम् तोक्‍पी मोरोक रीङ् मस्‍ना म्साम्दी कात्‍ची।
42022066	देत्छा सेपा बात्ल छूवाक तेल्पीक मीस्चीम् धर्म-सेचीपोचा, देप्‍क पूजारीचा ना शास्‍त्रीचा येशू खची देप् याखऊ खीम्पी खाईची,
42022067	ना ओरोलची, “आन् ख्रीष्‍टङा दोक एई पीकाताते।” खोदोलो येशूआ खस् ओरोलची, “कोङा पीकोदोसो आन्‍ना रेपोनीनो।
42022068	कोङा तईयान्‍नीदोसो आन्‍ना कोङ् ङरी आनोनीनो।
42022069	खोदोलोई हन्‍ना मीस्मी छा खोलोप्का दूङ् देप् नीनाम्माम् म्चूप् हूलाम्‍पा तूये।”
42022070	खोदोलो खस् खोलोआ ओरो पीकाना तत्‍ची, “खोरोदोक, ऊई आन् नीनाम्माम् छाङ्‌ यो?” खोदोलो येशूआ खस् ओरो पीकाना ङरी आन्‍ची, “आन्‍नाङ् पीक्‍चाईनी, कोङ् खूङ्‌कङा।”
42022071	खोदोलो खचा पीका, “हन्‍ना केई बीन्‍नीपा साक्षी चाहेई छूनो, ऊदोईपीक्यालो केईया खम् ङःलाम्पाङ् येनूम्‍खूम्‍क तूये।”
42023001	देप् याखऊपीक खोलोङ् तीक्‍सूची पकाना येशू पिलातसमी दोक्पी खाईची।
42023002	खचा येशू ओरो पीकाना दोस् तीम् मीना, “ङ्‌क मीचा ओखी छाप्‍कूवाप्‍क मीस् बहकेई मक केईका छीपूम्‍का। ङ्‌कसा कैसरपी तीर छोक्‍सानूम्‍नते पीके, खसा म्होपा-म्होप्ङा ‘कोङ् ख्रीष्‍ट, होङाबू’ पीक्ना पीके।”
42023003	खीक्‍का पिलातसआ ख ओरो पीकाना तत्‍तू, “ऊई आन् यहूदीचीम् होङाबूङ्‌यो?” खोदोलो येशूआ ओरोपीकाना ख ङरी आन्‍नू, “आनाङ् खोरोपीके।”
42023004	खीक्‍का पिलातसआ देप्‍क पूजारीची ना ओरोसर्प् मीस्ची ओरो लअ, “कोङा ङ्‌क मीस्पी ऊसो दोस् मान्छीम्ङा।”
42023005	खोदोलोई मीचा हायाम् सार बतो ओरोपीका, “ङ्‌कसा गालीलपीका तोऊ थोक्स्‍ना खोलोङ् यहूदियापी ना ङ्‌कपीसो म्सेचीवा पीचीना मीस् हूर्स्‌चयक तूये।”
42023006	खोदोलो पिलातसआ मूङ्‌क रीङ् येन्‍ना, आन् गालीलपीकङ्‌यो’ पीकाना तत्‍तू।
42023007	खीक्‍का ख हेरोदमी चारतोस्‍को थाम्‍पूप्‍क मीस् पीम् तूम् तना पिलातसआ ख हेरोदपा पोक्‍सू। खोदोलो हेरोदसो यरूशलेमपीङ् तूवा।
42023008	हेरोदआ येशू तखीलो हायाम् म्जी नअ। ऊदोईपीक्यालो खसा येशूम् तोक्पी केछेयीकाङ् येन्‍क तूवा खन्सा येशू म्खोम् लचाक तूवा, खीक्‍काना खसा छाक्‍काक लक् ऊचीई मअ खूङ्‍क खोम् आस मक तूवा।
42023009	खीक्‍का खसा येशू हायाम् देतो रीङ् तत्‍तू, खोदोलोई येशूआ ङरी माङ्आई।
42023010	देप्‍क पूजारीस् लो शास्‍त्रीस्‍लो थोरेपाना येशू हायाम् देतो दोस् तीची।
42023011	हेरोदआ म्दोर्‌चीका तङाना येशू सेस्वा मीक्‍तो म्साम्दी कात्ची, खीक्‍काना होङाबूआ खाम्तोङ्‌क तेई खाम्मीचीना ख पिलातसपाङ् आत्पोक्स्ची।
42023012	लाईस्‍पी हेरोद लो पिलातसलो मान्तन्चाक तूवा, खोदोलोई खूङ्‌क लेईपीका खस् तङाना तूवा।
42023013	खीक्‍काना पिलातसआ देप्‍क पूजारीची, चारतोप्ची, ना खोलोङ् मीस् बात्ल मची।
42023014	खीक्‍का पिलातसआ खस् ओरोलची, “ङ्‌कसा ओरोतो मीस् फीत्दीतू पीकानीना आन्‍ना ओ दोक्पी तातानूम्‌, खोदोलोई कोङा ङ्‌कपी खूङ्‍कतोङ् दोस् ऊसो मान्छीम्ङा।
42023015	हेरोदआसो खपी खूङ्‌क तोङ्‌क ऊसो दोस् मान्छीम्, ऊदोईपीक्यालो खसा ङ्‌क ईपीङ् आत्‍पोक्‍सू। हन्‍ना खोङ्नूम्व, ङ्‌कसा सीम् दण्ड तोम् तोङ्‌क लक्‌ मक ऊसो मान्तू।
42023016	खन्‍सा कोङा ङ्‌क सजाई पीयोना लेतूतो।” [
42023017	चाड ताक नाम्‍लापी खची लागी थूनापी तूप् मीस् ईल्पो लाईम्‍दीम् रेवास् तूवा।]
42023018	खोदोलो खस् खोलोङ् ईतो ओरो पीकाना बसा, “ङ्‌क सेईम्‍ङा छूये, बरू बारब्बाङ् लात्‍दीत्‍व।”
42023019	बारब्बा क सहरपी छूवाक जूम्‍लूक मक ना मीस् सेत्‍कम्‌ तोक्‍पी थूना तेस्‍चीक तूवा।
42023020	येशू लेईम्‍दीम् सानीवा मना पिलातसआ होसोङ् खस् सम्‍जेई मीची।
42023021	खोदोलो खस् होसोङ् ओरोपीक्‍तो हायाम् सार बसा, “मूङ्‌क क्रूसपी काक्‍स्‍व, मूङ्‌क क्रूसपी काक्‍स्‍व!”
42023022	खीक्‍का खसा सूक्‍छेम्‍पी खस् ओरोलची, “ऊदोई? ङ्‌क मीचा ऊई मान्‍नप् लक्‌ मक तूये? कोङा ङ्‌कपी सेईम्‌ दण्ड पीम् तोङ्‌क रीङ्‌ ऊसो मान्छीम्ङा, खन्‍सा कोङा ङ्‌क सजाई पीयोना लेतूतो।”
42023023	खोदोलोई खचा ओरोसोतो बतो “ख क्रूसपी काम्‍ङा छूये” पीकाना पीका। खीक्‍का दोस्पी खचा ऊई पीका खोरोङ् छूवा।
42023024	खीक्‍का पिलातसआ खचा ङोक्‍चीक रीङ्मी फैसला येईमीची।
42023025	खीक्‍का पिलातसआ मीस् सेईप्‌ ना जूम्‍लूक मप् बारब्बा क थानापीका लात्‍दीतू, ना येशू ख्रीष्‍ट क खचा लन्‍ची मस्क तोङ्नाङ् खची हूक्‍पी पीची।
42023026	रोमी दोर्‌चा येशू मूङ्‍कप्का खाईचीलो, तेल्पीका बान्चाक कूरेनीप्‍क सिमोन लाप्‍ची, ना येशूम् क्रूस खूर्‌मीचीना खम् दोस्-दोस् खाईमीची।
42023027	हायाम्सर्प् मीस् खम् दोस्-दोस् लाम्‍दूमाचाक तूवा। खूङ्‌कपी मीम्छास्सो तूवा, खूङ्‌क मीम्छास् सोक् मतो खाप्‍चाक तूवा।
42023028	खोदोलो येशू खस् हेम् आन्‍नचीना ओरोलची, “यरूशलेमपीक मेकछाचे, ओ तोक्पी खाम्‍नीनते, खोदोलोई आन्‍नी आम्‍नी होप्‍मी लागी ना आम्‍नी छाचीम् लागी खाप्‍नीते।
42023029	खोङ्नूम्व, ङ्‌कतोङ्‌क नाम्‍ला ताचाईक तूये, खूङ्‌क नाम्‍लापी खचा ओरोपीके, ‘छा मान्वाईप् सागोवा ना चूचू पईम् मान्बोप् मीम्छाचा आसीक तचीनूव।’
42023030	खीक्‍का खचा कोम्ची ‘ओखी थेम्पी हूप्‍साते’ ना बप्‍रोची ‘केईका नेपीकाते’ लयची।
42023031	सीछो गीगीप्पा तूलोङ् ङ्‌कचा ओरो मईचीदो जन् सीछो हार्‌खात्‍लोन् ऊई मईची?”
42023032	मोन्लो खचा नीप्पो खूस्‍पास्‍सो सेईम् लागी येशूलो खाईचीक तूवा।
42023033	खीक्‍का खस् खप्‍परे मीचीक थाम्‍पूपी तातेका, ना खचा खूङ्‌कपी येशू क्रूसपी काक्‍स्‍ची, खीक्‍का खूङ्‌क खूस्‍पास्‍सो ईल्पो येशूम् चूप्‍लाम्‍पा ना आर्को म्पाङ्लाम्पा क्रूसपी काक्‍स्‍ची।
42023034	खोदोलो येशूआ ओरोपीका, “ए पाआ, ङ्‌कस् छेमा पीचीव, ऊदोईपीक्यालो ङ्‌कचा ऊई मचयची खूङ्‌क छेत्‍तस्‍नो।” खीक्‍काना खचा येशूम् तेई हास्‍चीना करसीङ् होक्‍स्‍ची।
42023035	खोदोलो मीचा थोरेपाना खोङ्चचीक तूवा। चारतोप्चा येशू सेस्वा मीक्‍तो ओरोलची, “ङ्‌कसा बीन्‍नीपान् लेन्‍चामीयू ङ्‌क नीनाम्माम् छा ख्रीष्‍ट खीक्‍का नीनाम्माप्का सोकाक मीस्ङादोक खसा म्होप्सो लेन्‍चामीन्‍चीनूते।”
42023036	दोर्‌चासो ताना येशू खासूङ् वाचोसीम् काऊ दूमीक्‍तो ओरो लचीना सेस्‍वा मीची,
42023037	“आन् यहूदीचीम् होङाबूदोक आम् होपा आम् होप्‍ङा लेन्‍चा मीन्चीते।”
42023038	“ङ्‌क यहूदीचीम् होङाबू के” पीम् छाप्‍चीना येशूम् तोङ् छोक्‍तो काक्‍स्‍ची।
42023039	क्रूसपी काक्‍स्‍दीत्‍चीकप्‍क ईल्पो खूस्‍पाआसो येशू सेस्‍वा मीक्‍तो ओरो लअ, “ऊई आन् ख्रीष्‍ट मायो? आन् आम् होप्‍सो लेन्‍चामीन्‍चीते ना कास्‍कासो लेन्‍चा मीयाचीकाते।”
42023040	खोदोलोई आर्को खूस्पाआ मूङ्‌क ओरो लना राङ्‌ङू, “आनासो मूङ्‍क तोङ्‍क दण्डङ् तचयक तूये, नासोङ् आन् नीनाम्माप्का आम् कीम्‍मानोयो?
42023041	काचान् रई लक्‌ मस्कसा ङ्‌कतोङ्‌क दण्ड ताचूक तूये, खोदोलोई ङ्‌क मीचान् ऊसो रई लक्‌ मक मान्तू।”
42023042	खीक्‍काना मूङ्‌कसा येशू ओरो लअ, “येशू रोबू, आम् चारखम् तालात्‍लो कोङ्सो मीनोव।”
42023043	खोदोलो येशूआ मूङ्‌क ओरो लअ, “आछीयाङ् कोङा आन् लोयान्‍ना, आन् एसेयीकाङ् कोङ्लो साराङ्‌गाप्‍तो छूये।”
42023044	लेपाक पोङ् नीस्बजेप्का यूपा सूक्‍बजे सम्मो खोलोङ् छाप्‍कूवापी नाम्कूर्मादाम् छूवा।
42023045	नाम्कूर्मादाम् छूवातोलो नीनाम्मा दप्‍स्‍को खीम्‍पीक पर्दा म्‍रापी नीस्‍चेल छूवा।
42023046	खीक्‍का ओरोसोतो बसाना येशूआ ओरोपीका, “ए पाआ, कोङा ओ आत्‍मा आम् हूक्‍पी पीयान्‍के।” खोन्‍तोदी पीकाना म्सोम् थाया।
42023047	मोन्तोङ्ना छूवाक तना रोमी दोर्‌चीम् कप्‍तानआ, “आछीयाङ् ङ्‌क मीस्‍ने धर्मीङ् रईछ” पीकाना नीनाम्माम् साम्दीखा मअ।
42023048	मूङ्‌क खोती छूवाक खोस् ताप् मीचा मूङ्‌क तची, ना खचा खची पम् लाप्‍दीत्‍चीना तूनीवा मतो आत्‍ता।
42023049	खोदोलोई ख छेईप्ची ना गालीलपीका खम् दोस्-दोस् बाईप् मीम्छाची छूबूरीपा थोरेपाना मूङ्‌क खोती खोङ्चचीक तूवा।
42023050	योसेफ मीचीक ईल्पो नप् ना धर्मी मीस् तूवा। ख देप् याखऊपीक तीक्‍सूसो तूवा।
42023051	खसा मूङ्‍कचीम् चाईपी लो लक्‍पीलो अऊ मान्पीक तूवा। ख येहूदीचीम्‌ अरिमाथिया सहरपीक मीस् तूवा। खसा नीनाम्माम् चारखम्‍मी लाम् खोङ्चक तूवा।
42023052	मूङ्‌कसा पिलातसपा खाताना येशूम् सालोग्‍गी ङोकू,
42023053	खीक्‍का खसा येशूम् सालोग्‍गी क्रूसपीका लात्‍ना खोऊसीम् तेईया बप्स्‍ना ओरो देप् लूङ् खोपेई मम्पाना बानेई मम्पा गेम्‍पी खाईना यूक्सू, मूङ्‌कपी खूङ्‍क सम्‍मो आस्‍सो मीस् मान्खूम्स्क तूवा।
42023054	खूङ्‌क लेई चोचूम्चीम् लेई तूवा, खीक्‍का नोम्चीम् लेई ताम्‍लाम् हक तूवा।
42023055	खोरोना छूवालो गालीलपीका खलो ईतो बाईप् मीम्छास् खची दोस्-दोस् खाताना खूङ्‌क गेम् खोङ्ची खीक्‍का येशूम् सालोग्‍गी यूक्स्चीक नम्‍लोना तची।
42023056	खीक्‍काना खस् खीम् आत्‍ताना येशूम् सालोग्‍गी कील्म् नाम्चानप् तेल थीक्‍का मची। खीक्‍का ललईमी आज्ञा तोङ्ना नोम्चीम् लेईपी नोन्ची।
42024001	फाईवेईमी लाईस्‍पीक लेई देत्छा सेपाङ्‌ मूङ्‌क मीम्छाचा नाम्चानप् तेल थीक्‍का मस्क खाईचीना येशू खूम्‍चीक दोक्पी खाता।
42024002	खोदोलो खचा येशूम् गेम् थेम्‍पीक लूङ् आल्‍म्‍दीम्‍पा छीप्‍ची।
42024003	खीक्‍का खस् गेम् दोक्पी खाताना खोङ्चीलो रोबू येशूम् सालोग्‍गी मान्छीप्ची।
42024004	खीक्‍का खचा ङ्‌क ऊतोङ्नाई छूवाकई पीकाना छाक्‍का छूवाचाक तूवा, खोदोलो ओम्‍लोलोयोक तेई खाम्‍दीप् नीप्पो वात्‍छा खची बरपी थोरेप्‍दीताक तची।
42024005	खोदोलो मूङ्‌क मीम्छास् हायाम्‌ कीसा ना बोहो हेम् कूम्‍ची। खोदोलोई खूङ्‌क नीप्पो वात्‍छाचा खस् ओरोलची, “आन्‍चा ऊसापक्‍क मीस् ऊदोई सीप्‍खाप्‍चीम् हाम्‍पी लाम्‍चूकई?
42024006	ख ङ्‌कपी मान्तू, ख ऊसापक्‍क तूये। खन्‍सा गालीलपी तूवानीलो येशूआ आन्‍नी ऊई लानीक तूवा खूङ्‌क मीनानूम्ते,
42024007	‘मीस्मी छा मोऊपोचीम् हूक्‍पी छूये, खीक्‍का क्रूसपी काक्‍सची, खोदोलोई खूङ्‍कम् सूक्‍लेईपी ऊम्‍पोम् छूये’।”
42024008	खोदोलो म्सीच्‍चेचा येशूआ पीकाक रीङ् मीन्खीची।
42024009	खीक्‍का खस् मूङ्‍कप्का आत्‍ता ना खाताना मूङ्‌क खोलोङ् रीङ् पोङ् ईल्पो म्सीच्‍चेस् खीक्‍का बीन्‍नीपास् खोलोङ् ईची।
42024010	मूङ्‌क मीम्छाची, मरियम मग्दलिनी, योअन्‍ना खीक्‍का याकूबमी म्मा मरियम मीचीकस् तूवा। खस्का बीन्‍नीपा मीम्छास्सो तूवा खचा मूङ्‌क खोलोङ् रीङ् म्सीच्‍चेस् ईची।
42024011	खोदोलोई खचा पीकाक रीङ् मोरोक मीनाना, म्सीच्‍चेचा मूङ्‌क रीङ् पतेईङा मान्मची।
42024012	खोदोलो पत्रुस पकाना येशू खूम्‍चीक गेम्‍पी बूल्तो खाता, ना कूम्‍चीना खोङ्लो सीक्‍खूम्‍ङाङ् तअ, खीक्‍का खूङ्‌क खोती तना ख छाक्‍का छूक्‍तो आत्‍ता।
42024013	खूङ्‌क लेई म्सीच्‍चेचीप्क नीप्पो यरूशलेमपीका गेबो पोङ् ईक् किलोमिटर छूबूरीपा इम्‍माउस नीङ् मीचीक ईबूम् तेल् मेक्सा खात्‍चाक तूवा।
42024014	खोती छूवाकम् तोक्पी खचा खची हो-होप्‍पी रीङ् मचचीक तूवा।
42024015	खचा मोरोना खची हो-होप्‍पी रीङ्-छाम् मचचीलो येशू खची दोक्पी ताना खस्का लाम्‍दूम् थालेई मअ,
42024016	खोदोलोई खचा येशू छेईमान्‍दूर्‌ची।
42024017	खीक्‍का येशूआ खस्, “आन्‍चा लाम्‍दूम्‍तो ऊमी तोक्पीई रीङ्-छाम् मचाईचूकई” पीकाना तत्‍ची। खोदोलो खस् खची सानीवा चाईसाकसा थोरेप्लाता।
42024018	खस् तूवाकप्‍क क्लेओपास मीचीक ईल्पो मीचा ख ओरो पीकाना ङरी आन्‍नू, “यरूशलेम फल्‍ना आत्चाईकनासो मूङ्‌कपी एसे-देसा ऊई छूचाई पीम् आना छेत्‍तनोयो?”
42024019	खीक्‍का येशूआ खस्, “खूङ्‌क ऊतोङ्‌क रीङ्‌ये?” पीकाना तत्‍ची, खोदोलो खचा ओरो पीकाना ङरी आन्‍ची, “नासरतपीक येशूम् तोक्पी, ख ईल्पो खारीबोपो तूवा, खीक्‍का ख नीनाम्माम् लो खोलोङ् मीस्मी लाईस्‍पीलो लक्‌ मम्पी ना रीङ्पी म्‍राःरालोक तूवा।
42024020	ओखी देप्‍क पूजारीचा ना चारतोप्चा ख सेईम्‌ लागी लेईछची, खीक्‍काना क्रूसपी काक्‍स्‍ची।
42024021	इस्राएलीची खसाङ् लेन्‍चा मीय मीनीकाना केईका खपी आस मम्काक तूवा। खोदोलोई ङ्‌क खोती छूवाक एसेन् सूक्‍लेई छूवाखाता।
42024022	खूङ्‌कप्‍कासो ङ्‍कपी तूप् मीम्छाचा पीकाक रीङ्आ केईका छाक्‍का छूयीकाक तूये। ऊदोईपीक्यालो खस् देत्छा सेपा साम्-साम् कोदातालो गेम् दोक्पी खाताक तूवा,
42024023	खोदोलोई खचा येशूम् सालोग्‍गी मान्छीप्ची। खीक्‍का खचा ताना केईका ओरो पीकाना येईमीयीका, ‘केईका नीनाम्माम् रीदाम्‌ पोक्‍ची तम्का, ना खचा येशू ऊसापक्‍क तूये पीकाना पीका।’
42024024	केईका तूयीकाकप्‍क हेप्-हेप् मूङ्‌क गेम् खोस् खाता, खोदोलो मूङ्‌क मीम्छाचा ऊई पीकाक तूवा, खूङ्‌क तोङ्‌कङ् छीप्‍ची, खोदोलोई येशू क मान्छीप्ची।”
42024025	येशूआ खस् ओरोलची, “ए मूर्खचे, ऊई खारीबोपोचा पीकाक रीङ्पी विश्‍वास मम् आन्‍नी देई गारई छूवानीकई!
42024026	ऊई ख्रीष्‍टआ ङ्‌कतोङ्‌क दूक्‍वा तेम्‍ना म्होप्मी साम्दीखापी वोम् पर्नेङ् मान्तूवायो?”
42024027	खीक्‍का खसा मोशाप्का एक्‍तोक खोलोङ् खारीबोपोचीप्‍का थोक्‍स्‍ना खसा खोलोङ् धर्मसूम्बऊपी छाम्‍पा म्होप्मी तोक्पीक रीङ्मी अर्थ खस् हायाम् नम्‍लो ईची।
42024028	खस् हाक तेल्पीई खात्‍चाक तूवा खूङ्‌क तेल्पी तातेकाकप्‍का ख होसोङ् मेक्सा सम्मो खाईप्‍तोङ् मन्ची।
42024029	खोदोलो खचा येशू ओरो लचीना कर तीची, “आन् केईकाचीकाङ् तूम् छूये, ऊदोईपीक्यालो नाम् काम्‍खाताक तूये।” खीक्‍काना येशू खस्काङ् तूम्‍लाम् मीनाना खीम्गो वोङा।
42024030	येशू खस्का जा चाम् लागी तूवा खीक्‍का सबेई लाप्‍ना नीनाम्मा ओलोनूव लअ, खीक्‍काना मूङ्‌क सबेई हास्‍ना खस् पीची।
42024031	खीक्‍का मूङ्‍कचीम् खची मूक्स् हला, ना खचा येशू छेत्‍ची। खोदोलोई येशू क खची मूक्स्दूप्का मास्खाता।
42024032	खस् खची हो-होप्‍पी ओरोलोल, “ख केईचीका लाम्‍पी रीङ्-छाम् मचलो, खीक्‍का धर्मसूम्बऊपीक रीङ्मी अर्थ पचलो ऊई हायाम्‌ ई गोङ् चानकमायो?”
42024033	खस् मोन्तोलोङ् पकाना यरूशलेमपी आत्‍ता। मूङ्‌कपी तातेकालो खचा पोङ् ईल्पो म्सीच्‍चेची ना खस्का बात्ल छूवाक बीन्‍नीपास्सो छीप्‍ची,
42024034	ना खचा ओरोपीका, “रोबू येशू आछीयाङ् ऊसापक्‍क रईछ ना सिमोन तूवाकपी खोमन्‍चीक रईछ।”
42024035	खचा लाम्‍पी लाम्‍दूमाचालो रीङ्-छाम् मस्क खीक्‍का सबेई हास्‍लो येशू ख्रीष्‍टये रईछ पीकाना छेत्‍चीक रीङ् खोलोङ् खस् ईची।
42024036	खचा ङ्‌क रीङ् पचचीतोङ् येशू छेकोक्छा खची हाम्‍पी थोरेपा, ना ओरोलची, “आन्‍नी चामोवापी छूवाचानीव।”
42024037	खोदोलो खस् खची चारत्‍ताना खची कीम्‍आ आतालेई छूवा, ना “केईकान् चाप्‍ये तम्‍चायाम्‍का” मीना।
42024038	खोदोलोई येशूआ खस् ओरोलची, “ऊदोई आन्‍नी ओरोना कीस्‍नी? ना ऊदोई आन्‍ना आम्‍नी सानीवापी शङ्का मईनूम्?
42024039	ओ हूःलोङ् खोङ्नूम्ते, कोङ् ख्रीष्‍टङा के, कोङ् ख्रीष्‍ट मा मीन्‍नीदोक पतोनीते। ऊदोईपीक्यालो चाप्‍मी म्साः, म्तूप्‍री छूनो, खोदोलोई आन्‍ना तईचाईनूम् ओमीन् ओ साः लो ओ तूप्‍रीलो तूये।”
42024040	ओरो पीकाना येशूआ खस् म्हूःलोङ् खोमीची।
42024041	खोदोलो खस् हायाम् खची जी नअ, खीक्‍का खस् होसोङ् छाक्‍का छूवाचालो येशूआ ओरो पीकाना तत्‍ची, “ऊई आम्‍नीपी चाम् थक् तूयेयो?”
42024042	खोदोलो खचा दूप्‍खाप् ङाः ईक् टुक्रा पीची।
42024043	खीक्‍का खसा खूङ्‌क ङाः लाप्‍ना खची दोक्पीङ् चअ।
42024044	खीक्‍का येशूआ खस् ओरोलची, “आन्‍नीस्‍का तूवोलो कोङा पीकोक रीङ् हन्‍ना पूरा छूम् नाम्‍ला छूवाक तूये। ओ तोक्पी मोशाम् ललईपी, खीक्‍का खारीबोपोचीम् सोक्‍सरपी ना भजनमी सोक्सरपी छाम्‍पा रीङ् खोलोङ् पूरा छूम् छूये, पीकोना कोङा आन्‍नी ईन्‍नीक तूवा!”
42024045	खीक्‍का येशूआ खस् धर्मसूम्बऊ बूजेई मम् सानीवा पीची।
42024046	खीक्‍का येशूआ खस् ओरोलची, “धर्मसूम्बऊपी ओरोना छाम्‍पा तूये, ख्रीष्‍टआ दूक्‍वा तेम्‍ना सीक सूक्‍लेईपी होसोङ् ऊम्‍पोम् छूये,
42024047	खीक्‍काना यरूशलेमपीका थालेईमम्‍ना खोलोक जातिचीपी खम् नीङ्पी वालूम्मा ना मोऊ छेमामी रीङ् हाम्‌ छूये।
42024048	आन्‍नीङ् ङ्‌क रीङ्मी साक्षी छूवानीव।
42024049	येन्‍नूम्‍व, कोङा ओ पाम् यादे आम्‍नीपी पोक्‍सो, ओरोना आन्‍ना पा नीनाम्माम् राःरा मान्तोम् सम्मो आन्‍नी ङ्‌क सहरपीङ् तूवानीव।”
42024050	खीक्‍काना येशूआ खस् बेथानिया सम्मो खाईची, ना म्हूःथेत्ना खस् आसीक पीची।
42024051	खीक्‍का येशूआ खस् आसीक पीचचीतोङ् खस् होक्‍सीचीना नीनाम्माआ ख साराङ्‌गाप्‍तो खाईयू।
42024052	खीक्‍का खचा येशूम् साम्दीखा मची ना खची जी नना चामोवा मतो यरूशलेम आत्‍ता।
42024053	खीक्‍काना खस् पूरा नीनाम्मा दप्‍स्‍को खीम्पी बात्ल छूवा ना नीनाम्माम् सायोचोङ्मा मची।
43001001	सून्‍मापू रीङ्बऊ तूवा, खूङ्‌क रीङ्‌बऊ नीनाम्मापी तूवा, ना खूङ्‌क रीङ्‌बऊ क नीनाम्माङ् तूवा।
43001002	खूङ्‌क रीङ्‌बऊ सून्‍मापूकाङ् नीनाम्मापी तूवा।
43001003	खोलोक थक् रीङ्‌बऊपीकाङ्‌ नीनाम्माआ बोबूईयू, ना बोबूयाक खोलोक थक् ख मान्दी बोमान्बूया।
43001004	खपी रीराम तूवा, खीक्‍का खूङ्‌क रीराम मीस्मी अल्हो तूवा।
43001005	खूङ्‌क अल्हो नाम्कूर्मादाम्‍पी बाक्स् केत्‍क तोङ्ना केत्‍ते, ना नाम्कूर्मादाम् मूङ्‌क अल्होपी कोक्साक मान्तू।
43001006	नीनाम्माआ म्‍रीदाम् पोक् ङ्‌क चारपी पोक्‍स्‍क तूवा, खूङ्‍कम् नीङ् यूहन्‍ना तूवा।
43001007	मीचा खोलोआ खम् रीङ् येन्‍चीनूना खपी विश्‍वास मस्‍नू पीकाना, ख मूङ्‌क अल्होम् गवाई पीस् ताआ।
43001008	यूहन्‍ना म्होप्ङा अल्हो मा, खोदोलोई ख मूङ्‌क अल्होम् गवाई पीम् लागी ताक तूवा।
43001009	खोलोङ् मीस् सानीवा छीम् लागी आछीयाक अल्हो चारपी यूवाचाक तूवा।
43001010	ख ङ्‌क चारपी तूवा, ना खसाङ् ङ्‌क चार बोबूईयू, खोदोलोई चारपीक मीचा ख मान्छेईची।
43001011	ख म्होप्मी मीस्पी ताआ, खोदोलोई म्होप्मी मीचा ख साम्दी मान्दची।
43001012	खोदोलोई आस्-आसाई ख साम्‍दी दची ना खपी विश्‍वास मची, खूङ्‌कस् खोलोङ् खसा नीनाम्माम् छास् छूम् लागी हक्‌ पीची।
43001013	खस् रीराम‍पीका ना मीस्मी लन्‍चीलाम्पा जन्‍मेई छूवाक मा, खोदोलोई खस् नीनाम्मापीका जन्‍मेई छूवाक छूये।
43001014	खूङ्‌क रीङ्‌बऊ रीराम छूवाना ताआ, खीक्‍का सम्‍खेलू ना सत्‍यताआ पूरा छूवाना ईपी बास् मक तूये। खीक्‍का केईया खम् साम्‍दीखा तम्क तूये, खूङ्‌क साम्दीखाक पा पीका ताक ईल्पोङाङ् म्छामी तोङ्‌क तूये।
43001015	यूहन्‍नाआ खम् तोक्पी गवाई पीतो हायाम् सोतो ओरोपीका, “ओ दोस्पी ताप् मीस् ओपीकासो दूङ् देप् तूये, खूङ्‌क मीस् खङा, ऊदोईपीक्यालो ख केछे ओ लाईस्‍पीकाङ् तूवा।”
43001016	खीक्‍का खम् सम्‍खेलू पूरा छूवाकसा केईया ईबूम् सम्‍खेलू थेम्पी बीन्‍नीपा सम्‍खेलूसो तोम्‍पा तूये।
43001017	ऊदोईपीक्यालो नीनाम्माआ केई रीदूम्-होदूम् क मोशालाम्पा पीयीक तूवा, खोदोलोई सम्‍खेलू लो सत्‍यतालो क येशू ख्रीष्‍टपीका ताआ।
43001018	नीनाम्मा आसासो मान्तोन्खामोङ् तूये। खोदोलोई खलो तूप् ईल्‍पोङाङ् म्छाआ केई खम् तोक्पी ईयीक तूये।
43001019	खीक्‍का यरूशलेमपी तूप् यहूदीचा पूजारीची ना लेवीची यूहन्‍ना “आन् आसे?” पीकाना तईस् पोक्‍स्‍ची।
43001020	खोदोलो यूहन्‍नाआ खस् ङरी आईम् लागी जीज मान्म, बरू यूहन्‍नाआ खस् ओरो पीकाना नम्‍लोना ङरी आन्‍ची, “कोङ्ने ख्रीष्‍टने माके।”
43001021	खीक्‍का खचा यूहन्‍ना ओरो पीकाना तत्‍ची, “खोरोदोक आन् आसे? ऊई आन् एलियायो?” खोदोलो खसा “कोङ् एलिया माके” पीका। खीक्‍काना होसोङ् खचा यूहन्‍ना ओरो पीकाना तत्‍ची, खोरोदोक “ऊई आन् मूङ्‌क खारीबोपोयो?” खसा “कोङ् खारीबोपोसो माके” पीकाना ङरी आन्‍ची।
43001022	खीक्‍का खचा होसोङ् यूहन्‍ना ओरो पीकाना तत्‍ची, “आन् आसे? केईका ईयीकाते, ऊदोईपीक्यालो आन् आसे पीकाना आम् तईस् पोप् मीस् केईका ईम् छूये, खोरोदोक आन् आम् होप् ऊई पीक्‍नाई छेईयान्‍ची?”
43001023	खोदोलो यूहन्‍नाआ खस् ओरोलची “यशैया खारीबोपोआ पीकाक तोङ्‌ङा, ‘कोङ् योबोरोबूम् लाम् तन्तई मनूम्व’ पीक्‍तो गोङ्‍रूत्खाप् थाम्‍पूपी बप्चाप् ईल्पो मीस्मी साल्‍म् के।”
43001024	खस् फरिसीचा पोक्‍स्‍चीक तूवा।
43001025	खीक्‍का खचा यूहन्‍ना ओरो पीकाना तत्‍ची, “आन् ख्रीष्‍टसो मा, एलियासो मा, मूङ्‌क खारीबोपोसो मादोक ऊनाई मीस् बप्‍तिस्मा पीय?”
43001026	खोदोलो यूहन्‍नाआ खस् ओरोलची, “कोङा काऊआ बप्‍तिस्मा पीयो, खोदोलोई आम्‍नी रापी ईल्पो थोरेप्‍दीत्‍क तूये, खूङ्‌क आन्‍ना छेत्‍नूम्‍नो।
43001027	ओ दोस्पी ताप् खङा। कोङ्ने खम् लोङ्पईमी लेस् वईम् तोकसो तूवोनो।”
43001028	ङ्‍क रीङ् यर्दन योऊमी नावादे बेथानिया मीचीक थाऊपी छूवाक तूवा, मूङ्‌कपी यूहन्‍नाआ मीस् बप्‍तिस्मा पीचचीक तूवा।
43001029	म्देसा यूहन्‍नाआ येशू ख तूवाक हेम् बान्चाक तना ओरो लअ, “खोङ्नूम्व, चारपीक मीस्मी मोऊ थेईप्खाप् नीनाम्माम् थुमा।
43001030	कोङा आन्‍नी लोन्‍नीक तूवा, ‘ओ दोस्पी ईल्पो मीस् ताये, खूङ्‌क ओपीका दूङ् देप् तूये, ऊदोईपीक्यालो ख ओपीका लाईस्‍पीकाङ् तूवा’ खूङ्‌क मीस् ङ्‌कङ्‌ के।
43001031	कोङासो ख आसे पीम् मान्छेईङा, खोदोलोई ख इस्राएलपीक मीचा छेत्‍चीनूव पीकोना कोङ् काऊआ बप्‍तिस्मा पीतो तोक के।”
43001032	यूहन्‍नाआ ओरोपीक्‍तो मीस् गवाई पीयू, “कोङा पवित्र आत्‍मा तूक्‍तूगूल्‍म्‍मी ङालीपी साराङ्‌गाप्‍तोका यूवाना खपी तूवाक तूऊ।
43001033	कोङा ख मान्छेईङाक तूवा, खोदोलोई कोङ् काऊआ बप्‍तिस्मा पीव पीकाना कोङ् पोप् नीनाम्माआ कोङ् ओरो लोक तूवा, ‘खपी पवित्र आत्‍मा यूना तूक आना तय, पवित्र आत्‍माआ बप्‍तिस्मा पीप् मीस् खूङ्‌कङ्‌ के।’
43001034	कोङा तूखूक तूये, ना आन्‍नीसो ईन्‍नीक तूये, नीनाम्माम् छा खङ् के।”
43001035	म्देसापाका यूहन्‍ना नीप्पो म्सीच्‍चेस्का मूङ्‌कपी थोरेप्‍दीताक तूवा।
43001036	खीक्‍काना खसा येशू खात्‍चाक तखीना ओरोपीका, “खोङ्चूव, नीनाम्माम् थुमा नाकङ्‌ के।”
43001037	यूहन्‍ना खोरो पीकाक येन्‍चीना मूङ्‌क नीप्पो म्सीच्‍चेस् येशूम् म्दोस्-दोस् खाता।
43001038	खोदोलो येशू म्दोस् हेम् फनक्‍का आन्‍चीना खस् ओरोलची, “आन्‍चा ऊई लाम्‍चूकई?” खोदोलो खचा ओरोपीका, “रब्‍बी आन् हापी तूये” (रब्‍बीम् अर्थ क सेचीपो पीक्‍याक के)।
43001039	खीक्‍का येशूआ खस् ओरोलची, “बान्चीना खोङ्चूते।” खीक्‍काना खस् खाताना येशूम् तूस्को तची। खूङ्‌क लेई खस् येशूस्‍काङ् बास् तूवा, ऊदोईपीक्यालो खोन्तोलो यूपाक लीची बजेई छूवाखात्क तूवा।
43001040	यूहन्‍नाआ पीकाक रीङ् येईप् ना येशू म्दोस्-दोस् खाईप् मूङ्‌क नीप्पो तूवाकपी ईल्‍पो क सिमोन पत्रुसमी नेछो अन्‍द्रियास तूवा।
43001041	अन्‍द्रियासआ दूङ् लाईस्‍पी म्बू सिमोन छीप्पू, खीक्‍का ख ओरो लअ, “केईका मसीह छीपूम्काक तूये।” (मसीहम् अर्थ क ख्रीष्‍ट के)।
43001042	खीक्‍का खसा सिमोन येशू तूवाकपी बाईयू। खीक्‍का येशूआ ख खोङू ना ओरो लअ, “आन् यूहन्‍नाम् चारछा सिमोन, हन्‍ना आम् नीङ् केफास छूये” (केफासमी अर्थ क छीलूमा के)।
43001043	म्देसा येशू गालीलपी खाईम् मीना। खीक्‍का खातालो खसा फिलिप तूप्‍ना ओरो लअ, “ओ दोस्-दोस् लाम्‍दूमाव।”
43001044	फिलिपसो अन्‍द्रियास लो पत्रुसलो तोङ्ना बेथसेदा सहरपीक मीस् तूवा।
43001045	फिलिपआ नाथानेल छीप्‍ना ओरो लअ, “खम् तोक्‍पी मोशाम् ललईपी ना खारीबोपोचासो छाप्‍चीक तूवा, खूङ्‌क योसेफमी चारछा नासरतपीक येशू केईका छीपूम्काक तूवा।”
43001046	खोदोलो नाथानेलआ फिलिप ओरो लना तत्‍तू, “ऊई नासरतपीकासो नप् रीङ् तादूरयो?” खोदोलो फिलिपआ ख ओरो पीकाना ङरी आन्‍नू, “बान्‍ना खोङ्ते।”
43001047	खीक्‍का येशूआ नथानेल म्दोक्पी बान्चाक तना खम् तोक्पी ओरोपीका, “ईल्पो आछीयाक इस्राएली खोङ्‍व, खपी ऊसो छलकपट मान्तू।”
43001048	खीक्‍का नथानेलआ येशू ओरो पीकाना तत्‍तू, “आना कोङ् दानाई छेतो?” खोदोलो येशूआ ख ओरो पीकाना ङरी आन्‍नू “फिलिपआ आन् काछोम् लाईस्‍पी आन् अञ्जीरमी पऊ गोपी तूवाचाक कोङा तोन्‍ना।”
43001049	खोदोलो नथानेलआ येशू ओरो लअ, “सेचीपो, आन् नीनाम्माम् छा इस्राएलपीक होङाबू तूये।”
43001050	खीक्‍का येशूआ ख ङरी आन्‍ना ओरो लअ, “कोङा आन् अञ्जीरमी पऊ गोपू तूवा पीकोकसा आना विश्‍वास मअ, हन्‍ना आना ङ्‌कप्का दूङ् देप् लक् छूक तय।”
43001051	खीक्‍का येशूआ ख ओरो लअ, “आछीयाङ् कोङा आन्‍नी लोयान्‍नी, आन्‍ना साराङ्‌गा हल्‍क ना नीनाम्माम् रीदाम् पोक्‍ची मीस्मी छाम् थेम्पी खात्‍तो यूतो मचयक तईनूम्।”
43002001	मूङ्‌कम् सूक्‍लेई दोस्पी गालीलमी काना मीचीक सहरपी ईबूम् सूर् छूवा। खोदोलो येशूम् म्मासो खूङ्‌क सूर्‌पी तूवा।
43002002	येशूसो म्सीच्‍चेस्‍का खूङ्‌क सूर्‌पी खचा दालास्‍चीक तूवा।
43002003	मूङ्‌क सूर्‌पी दाखमद्य मताकप्का म्माआ येशू ओरो लअ, “हन्‍ना खचीपी दाखमद्य मान्तू।”
43002004	खोदोलो येशूआ ख ओरो लअ, “ए माआ, कोङा ऊई मम् छूये खूङ्‌क आना कोङ् ईम् बोक्स्‍नो। ओमी होसोङ् ओ नाम्‍ला मान्तान्लामोङ् तूये।”
43002005	खीक्‍का येशूम् म्माआ लक् मप्ची ओरोलची, “खसा आन्‍नी ऊई लईनी खूङ्‌क तोङ्ना मनूम्व।”
43002006	यहूदीचीम् तोक्‍साथोङ्‌क ललई तोङ्ना शुद्ध मन्चीलो गोम् ईक् चून्दूलूम् लिटर वाईप् लूङ्मी तूक्‍ची लीप् मूङ्‌कपी यूम्पाक तूवा।
43002007	खीक्‍का येशूआ मूङ्‌क लक् मप्ची ओरोलची, “मूङ्‌क लीप् तूकतोदी खोलोङ् काऊआ पेपानूम्‍ते।” खीक्‍का खचा येशूआ पीकाक तोङ्ना मूङ्‌क लीप् खोलोङ् काऊआ पेप्‍ची।
43002008	खीक्‍काना येशूआ खस् ओरोलची, “हन्‍नान् मूङ्‌क जीस् लेताखानूम्‍ना देप्‍क जागूलोछा पीयानूम्‍ते।” खीक्‍का खचा येशूआ पीकाक तोङ्नाङ् मूङ्‌क जीस् लेत्‍चीना खाईचीना देप्‍क जागूलोछा पीची।
43002009	खीक्‍का देप्‍क जागूलोछाआ मूङ्‌क काऊ दाप्‍पू, खोदोलो मूङ्‌क दाखमद्य छूवाखात्क तूवा। खोदोलोई ङ्‌क हापीकाई ताकई पीम् खसा तूम् मान्तो, खोदोलोई काऊ तेप् रोःचा क मूङ्‌क छेत्‍चीक तूवा। खीक्‍का देप्‍क जागूलोछाआ सूर्‌पीक दूखूलीप् काछना ओरो लअ,
43002010	दूङ्देतो मीचा लाईस्‍पी चानप्‍क दाखमद्य हास, खीक्‍का खोलोङ् खची बोखास्खात्कप्काङाङ् खचा चाईप् दाखमद्य हासची। खोदोलोई आनान् दो-दोरीम् सम्‍मोङाई चानप् दाखमद्य यूक्स्दीत्क तूये रईछ।
43002011	येशूआ ङ्‌क खलोपीका दूङ् लाईस्‍पीक चीन्‍न गालीलमी काना मीचीक सहरपी मक तूवा। ओरोना येशूआ मूङ्‌कपी म्साम्दीखा खोमक तूवा, खीक्‍का म्सीच्‍चेचा ख हायाम् विश्‍वास मची।
43002012	खीक्‍काना येशूआ मूङ्‌क लक् मम् यात्ना म्मा, म्नेछोची ना म्सीच्‍चेस्का कफर्नहुमपी खाता, ना जीस्तातो सम्‍मो मूङ्‌कपी तूवा।
43002013	यूहूदीचीम् निस्‍तार-चाड दोक्पी तालाताक तूवा, खन्‍सा येशू यरूशलेम खाता।
43002014	खोदोलो येशूआ नीनाम्मा दप्स्को खीम्पी लूपी, लूस् ना तूक्‍तूगूल्म् खेईमचचीक खीक्‍का खाप्चीमा बात्चचीक छीप्पू।
43002015	खीक्‍का येशूआ ईबूम् रीबोम् कोर्रा बानेई मना नीनाम्मा दप्स्को खीम्‍पीका लूपीची, लूस्ची खोलोङ् पाखा कल्‍लातू, खीक्‍का खाप्‍चीमा बाईप्चीम् खाप्‍चीमासो खोलोङ् सोकोरीस्‍दीतू ना खची टेबलसो फोलीऊत्दीतू।
43002016	खोरोनाङ् तूक्‍तूगूल्म् खेईमप्‍चीसो खसा ओरोलची, “ङ्‌कप्का आन्‍ना ङ्‌क खोलोक थक् खायालेत्‍नूम्‍व, ना ङ्‌क ओ पाम् खीम् व्‍यापार मस्को थाऊ बानेई मनूम्नव।”
43002017	खोदोलो म्सीच्‍चेचा धर्मसूम्बऊपी ङ्‌कतोङ्ना छाम्‍पा तूक रीङ् मीन्खीची, “ए नीनाम्मा ङ्‌क आम् खीम्मी लागी ओ जोश मीः तोङ्ना तीत्चाईक तूये।”
43002018	खीक्‍का यहूदीचा येशू ओरो पीकाना तत्‍ची, “आना ङ्‌क लक् मय पीम् प्रमाण खोमम् लागी आना केईका ऊई चीन्‍न खोमीयाका?”
43002019	खोदोलो येशूआ खस् ओरोलची, “ङ्‌क नीनाम्मा दप्स्को खीम् हत्‍दीत्‍नूम्‍ते, खीक्‍का कोङा होसोङ् ङ्‌क सूक्‍लेईपी बानेई मूतो।”
43002020	खोदोलो यहूदीचा ओरोपीका, “ङ्‌क नीनाम्मा दप्स्को खीम् बानेई मम् लीक्‍पोङ् तूक्‍ची दोङ् लागेई छूवा, ऊतोङ्नाई आना ङ्‌क सूक्‍लेईपी बानेई मदूर?”
43002021	खोदोलोई खसा पीकाक नीनाम्मा दप्‍स्‍को क म्होप्मी गाम् तूवा।
43002022	खीक्‍का येशू सीयाकप्‍का ऊसापका, ना येशूआ पीकाक ङ्‌क रीङ् म्सीच्‍चेचा मीन्खीची, खीक्‍काना खचा धर्मसूम्बऊपी ना येशूआ पीकाक रीङ्पी विश्‍वास मची।
43002023	निस्‍तार-चाडमी नाम्‍लापी येशू यरूशलेमपी तूवा, खीक्‍का खसा मक चीन्‍नम् लक् तचीना हायाम् देतोआ खपी विश्‍वास मची।
43002024	खोदोलोई येशू खचीपी बर परेई मान्छू,
43002025	ऊदोईपीक्यालो येशूआ मीस् ऊये पीम् नम्‍लोना छेत्‍क तूवा। ख मीस्मी तोक्पी आसासो ईम् बोक्स्‍नो, ऊदोईपीक्यालो मीस्मी सागोवापा ऊई तूवा खूङ्‌क खोलोङ् खसा छेत्‍क तूवा।
43003001	निकोदेमस नीङ् मीचीक फरिसीगोपीक ईल्पो मीस् तूवा। ख यहूदीचीम् देप् याखऊपीक देप्‍क तीक्‍सू तूवा।
43003002	मूङ्‌क निकोदेमस सेपा येशूम् दोक्पी खाताना ख ओरो लअ, “सेचीपो, केईका छेताम्का आन् नीनाम्माआ पोक्‍साक ओखी सेचीपो तूये, ऊदोईपीक्यालो नीनाम्मा आम् साथपी मान्तूवावादोन् आना ङ्‌क चीन्‍नम् लक् ममान्दूर्वा।”
43003003	खोदोलो येशूआ निकोदेमस ओरो लअ, “आछीयाङ् कोङा आन् लोयान्‍ना, नयाँ छूम्‍ना जन्‍मेई मान्छूमो आसासो नीनाम्माम् चारखम् तोदूरनो।”
43003004	होसोङ् निकोदेमसआ येशू ओरो पीकाना तत्‍तू, “खूवोबूप् छूक्‍खाप्‌ मीस् होसोङ् ऊतोङ्नाई जन्‍मेई छूये? ऊई होसोङ् मूङ्‌क म्माम् सागोवापा वोङ्ना जन्‍मेई छूदूर यो?”
43003005	खोदोलो येशूआ ख ओरो पीकाना ङरी आन्‍नू, “आछीयाङ् कोङा आन् लोयान्‍ना, काऊपीका लो नीनाम्माम् आत्‍मापीकालो नयाँ छूना जन्‍मेई मान्छूम् सम्‍मो आस्‍सो नीनाम्माम् चारखम्‍पी वोम् दूरनो।
43003006	गाम्‍पीका जन्‍मेई छूक् गाम् के, ना पवित्र आत्‍माप्‍का जन्‍मेई छूक् आत्‍मा के।
43003007	कोङा आन्‍नी नयाँ छूम्‍ना जन्‍मेई छूम् छूये पीकोलो छाक्‍का छूनीनव।
43003008	हूक् हाकलाम्‍पाई म्तोम् लये खूङ्‌क लाम्पा तोक्से। हूक् तोक्स्क आना येन, खोदोलोई मूङ्‌क हाकलाम्पाई ताये ना हाकोरोई खाते, खूङ्‌क आना तूम् तयनो। नीनाम्माम् आत्माप्का जन्मेई छूक् मीस्सो खोरोकङ् छूये।”
43003009	खोदोलो निकोदेमसआ येशू ओरो पीकाना तत्‍तू, “ङ्‌क ऊतोङ्नाई छूदूर?”
43003010	खीक्‍का येशूआ ख ओरोलना ङरी आन्‍नू, “आन् इस्राएलीचीम् देप्‍क सेचीपो नासोङ् आना ङ्‌क रीङ् छेत्‍तनोयो?
43003011	आछीयाङ्, कोङा आन् लोयान्‍ना, केईका ऊई छेताम्का-लेसाम्‍का खूङ्‍कङ् आन्‍नी ईनी, खोरोनाङ् केईका ऊई तम्काक तूये खूङ्‍कम् गवाई पीयाम्का, खोदोलोई आन्‍ना केईका पीक्‍याकाक रीङ् पतेई मईनूम्नो।
43003012	कोङा ङ्‌क चारपी तूक रीङ्मी तोक्पी आन्‍नी ईन्‍नी खोदोलो आन्‍ना कोङ् विश्‍वास मान्मङानी, खोरोनाङ् कोङा साराङ्‌गाम् तोक्पी रीङ् मूयोदोन् आन्‍ना जन् ऊतोङ्नाई विश्‍वास मदूर्‌नूम्?
43003013	साराङ्‌गाप्‍तोका यूवाक मीस्मी छाङाङ् साराङ्‌गाप्‍तो खाता बीन्‍नीपा आस्‍सो माङ्‌खाई।
43003014	ऊतोङ्नाई मोशाआ गोङ्‍रूत्‍खाप् थाम्‍पूपी तूवालो काँसम्‌ पूः थेत्‍क तूवा, खूङ्‌क तोङ्नाङ् मीस्मी छासो थेईम् छूये,
43003015	खीक्‍का आस्-आसाई खपी विश्‍वास मय, खूङ्‌कचा खोलोआ हाल्‍लोसो मान्याईप् रीराम तयची।
43003016	“ऊदोईपीक्यालो नीनाम्माआ चार हायाम् लोक्‍तो सम्‍तूमा मीक तूये, ना खसा ईबूम्ङाङ् म्छा तूवाकसो पीदीत्‍क तूये, खन्‍सा नीनाम्माम् छापी विश्‍वास मप् आस्‍सो नास् छूनो, खोदोलोई खचा हाल्‍लोसो मान्याईप् रीराम तयची।
43003017	ऊदोईपीक्यालो नीनाम्माआ चारपीक मीस् दोस् तीम् लागी म्छा पोक्‍स्‍क मा, खोदोलोई खचा हल्‍वा तचीनू पीकाना पोक्‍स्‍क तूवा।
43003018	आस्-आसाई खपी विश्‍वास मईची खूङ्‌कस् दोसी थरेई छूनो, खोदोलोई खपी विश्‍वास मान्मप् तोदीक लाईस्‍पीकाङ्‌ दोसी थरेई छूवाक तूये, ऊदोईपीक्यालो खचा ईल्‍पोङाङ् नीनाम्माम् छापी विश्‍वास मान्मची।
43003019	फैसला क ङ्‌कङा: अल्हो ङ्‌क चारपी ताक तूये, खोदोलोई मीचा मूङ्‌क अल्हो क जेर्ची ना नाम्कूर्मादाम् नत्‍चीक तूये, ऊदोईपीक्यालो खचा मस्क लक्‌ रई तूवा।
43003020	ऊदोईपीक्यालो रई लक् मप् मीचा अल्हो जेरची ना अल्होपी ताईनो, खोरोना खस् अल्होपी ताईदोन् खचा मस्क मान्‍नप् लक् खोलोपी खोछेत्‍ते।
43003021	खोदोलोई आसे सत्‍यपी तूये खूङ्‌क अल्होपी ताये, खीक्‍काना खचा ओरोना नीनाम्मापी तूना मईचीक लक् खोलोपी छेङ्छेङ् दाते।”
43003022	खीक्‍काना येशू म्सीच्‍चेस्का यरूशलेमपीका यहूदियामीचीक तेल् हेम् खाता, खीक्‍काना खस् जीस्तातो सम्‍मो मूङ्‌कपी तूवा ना बप्‍तिस्मा पीची।
43003023	मोन्तोलो यूहन्‍नाआसो सालीममी दोक्पी तूवाक एनोन मीचीक थाऊपी बप्‍तिस्मा पीचक तूवा, ऊदोईपीक्यालो मूङ्‌कपी हायाम् काऊ तूवा, खीक्‍का मूङ्‌कपी तातो मीचा बप्‍तिस्मा लाप्‍चीना खात्‍चाक तूवा।
43003024	खूङ्‌क नाम्‍ला सम्‍मो यूहन्‍ना थूनापी मान्छूमोङ् तूवा।
43003025	खोदोलो यूहन्‍नाम् म्सीच्‍चेची ईल्पो यहूदीलो शुद्ध छूम् तोक्पी रीङ्-छाम् मतो खेचा।
43003026	खीक्‍काना खस् यूहन्‍ना तूवाकपी बानाना खचा यूहन्‍ना ओरोलची, “सेचीपो, यर्दन योऊमी नावादेपा आन्‍लो तूवादोङा, ना आना खम् तोक्‍पी गवाई पीक तूवा, खूङ्‌कसा ईनीम्‍बा मीस् बप्‍तिस्मा पीचय, ना खोलोङ् मीस् ख हेम् खात्‍चाईक तूये।”
43003027	खोदोलो यूहन्‍ना खस् ओरोलची, “साराङ्‌गाप्‍तोका नीनाम्माआ माम्पीम्सम्मो मीचा ऊसो तोम्दूरनो।
43003028	आन्‍नाङ् ‘कोङ् ख्रीष्‍ट मा, खोदोलोई कोङ् खम् लाईस्‍पी ङ्‌क चारपी पोक्‍सोक मीस्’ पीक्‍नीना ओ तोक्पी गवाई पीनूम्।
43003029	आस्‍मी साथपीई दूखूलीम् तूये, खूङ्‌कङ्‌ दूखूलीप् के। खीक्‍का दूखूलीप्मी म्बूम् आसे खूङ्‌क म्दोक्पी थोरेपे, ना खम् साल्‍म् येनना हायाम् म्सानीवा चानये। खन्‍सा ओरोना ओ गोङ् चानम् पूरा छूवाक तूये।
43003030	ख पम् बोक्से, खोदोलोई कोङ् क चीमा छूम् बोक्से।
43003031	“साराङ्‌गाप्‍तोका यूप् खोलोप्का दूङ् देप् छूये। खोरोनाङ् चारपीक मीस् चारपीकङ् छूये ना खसा चारपीकङ् रीङ् मय। साराङ्‌गाप्‍तोका यूप्ङा खोलोपीका दूङ् देप् छूये।
43003032	खीक्‍का खसा ऊई तअ ना ऊई येनू खूङ्‍कम् गवाई पीय, खोदोलोई खसा पीयक गवाई आसासो ग्रहण मईनो।
43003033	आसाई खसा पीयक गवाई ग्रहण मय, खूङ्‌कसा नीनाम्मा आछीयाकङ् पीक्‍ना प्रमाण पीय।
43003034	आस्‍कई नीनाम्माआ पोक्‍स्‍क तूये, खूङ्‌कसा नीनाम्माम् रीङ्‌ङा मय, ऊदोईपीक्यालो नीनाम्माआ ख मान्थाम्मोङ् पवित्र आत्‍मा पीय।
43003035	पा नीनाम्माआ म्छा सम्‍तूमा मीय, ना खसा खोलोङ् हक्‌ खम् हूक्‍पी पीक तूये।
43003036	आसाई नीनाम्माम् छापी विश्‍वास मय खूङ्‌कपी हाल्‍लोसो मान्याईप् रीराम तूये। खोरोनाङ् नीनाम्माम् छाम् रीङ्‌ आसाई रेप्‍पनो खूङ्‌कसा हाल्‍लोसो मान्याईप् रीराम्‌ तयनो खोदोलोई खपी नीनाम्माम् छूली तूचाये।”
43004001	यूहन्‍नाम्पीका दूङ् देतो येशूआ म्सीच्‍चे बानेई मनासो बप्‍तिस्मा पीचय पीम् रीङ् फरिसीचा येन्‍ची।
43004002	(आछीयाङ् पीक्‍यादोक येशूआ बप्‍तिस्मा पीक मा, खोदोलोई मूङ्‌क नाम्‍लापी म्सीच्‍चेचा मीस् बप्‍तिस्मा पीचचीक तूवा)।
43004003	खीक्‍का येशूआ ङ्‌क रीङ् तूम् तकप्का, यहूदियापीका गालीलपी आत्‍ता।
43004004	येशू गालीलपी खातालो सामरिया लाम्‍पा छूक्‍तो खाईम् बोक्सा।
43004005	येशू सामरियाम्‌ सुखार मीचीक सहरपी तालाता। मूङ्‌क सहरक याकूबआ म्छा योसेफ पीक थाम्पूम् दोक्पी तूवा।
43004006	मूङ्‌कपी याकूबमी इनार तूवा। येशू हायाम् लाम्दूमाकसा म्सऊ तूकाना मूङ्‌क इनारमी म्चाखेम्पी तूवाचा। खोदोलो लेपाक छेकाल छूवाचाक तूवा।
43004007	खोरोलो मूङ्‌कपी ईल्पो सामरी मीम्छा काऊ लास्‌ तालाता। खीक्‍का येशूआ मूङ्‌क मीम्छा ओरो लअ, “कोङ् चीछा काऊ दूम् पीयोते।”
43004008	खोदोलो म्सीच्‍चेस्क चाम्-दूम् खेस् सहर हेम् खालेताक तूवा।
43004009	मूङ्‌क सामरी मीम्छाआ येशू ओरो लअ, “आन् यहूदी मीचा कोङ् सामरी मीम्छाम् हूक्‍पीक काऊ दूङ्‍ङओ मोलो?” (ऊदोईपीक्यालो यहूदीचा सामरी मीम्छालो ऊसो सम्बन्ध मान्यून्दोची)।
43004010	खोदोलो येशूआ मूङ्‌क ओरोलना ङरी आन्‍नू, “आना नीनाम्माम् वरदान बूजेई मवादोक, खीक्‍का ‘कोङ् काऊ पीयोते’ पीक्‍ना काऊ ङोक्‌ मीस् छेत्‍वादोक आना खपी ङोक्‍वाना खसा आन् लेईम्‍चाम्‌ रीराम्‌ पीप् काऊ पीयावा।”
43004011	खोदोलो मूङ्‌क सामरी मीम्छाआ येशू ओरो लअ, “ए होदूवा, आम्‍पी काऊ ऊम् लागी चूम्‍सो मान्तू, ना इनारसो हायाम् गूम्प् तूये, खन्‍सा आना हाप्‍काई लेन्‍चामीक काऊ तात?
43004012	ऊई आन् ओखी खूक्सू याकूबपीकासो दूङ् देप् यो ऊई? खसा केईका ङ्‌क इनार बानेई मीयीपीकाक तूये, खन्‍सा खसा म्होपा ना म्छा-माईचा, म्बस्तूचा ङ्‌क इनारपीक काऊङा दूङ्चीक तूवा।”
43004013	खीक्‍का येशूआ मूङ्‌क मीम्छा ओरो लअ, “ङ्‌क काऊ दूप् होसोङ् वाम्‍मा सीये,
43004014	खोदोलोई आस्-आसाई कोङा पीयोक काऊ दूङ्‍ङ खूङ्‌कस् हादेसो वाम्‍मा सीनो। ऊदोईपीक्यालो कोङा पीयान्‍नीक काऊ क मीस्मी रीराम‍पी पूईप्‍चाप् काऊमी पूई छूये ना मूङ्‌क काऊआ मीस् हाल्‍लोसो मान्याईप् रीराम पीय।”
43004015	खोदोलो मूङ्‌क सामरी मीम्छाआ येशू ओरो लअ, “ए होदूवा, खोरोदोक खूङ्‌क काऊ कोङ्सो पीयोते, खीक्‍का कोङ् हादेसो वाम्‍मा सीयोनो, ना ङ्‌कपी कोङ् काऊ लास्‍सो ताम् बोक्स्‍नो।”
43004016	खीक्‍का येशूआ मूङ्‌क मीम्छा ओरो लअ, “खात्‍ते खीक्‍का आम् तूप्‍पो काछना अपी बाईते।”
43004017	खोदोलो मूङ्‌क सामरी मीम्छाआ येशू ओरो लअ, “ओमीन् ओ तूप्‍पोङ् मान्तू।” खोदोलो येशूआ मूङ्‌क मीम्छा ओरो लअ, “आना ओ तूप्‍पो मान्तू पीकाना आछीयाङ् पीका,
43004018	ऊदोईपीक्यालो आम्‍मी ङाक्पो आम् तूप्‍पो छूवाक तूये, खोदोलोई ईनीम्बा आन्‍लो तूकसो खास् आम् तूप्‍पो मा, खन्‍सा आना आछीयाङ् पीकाक तूये।”
43004019	खोदोलो मूङ्‌क सामरी मीम्छाआ येशू ओरो लअ, “ए होदूवा, आन् खारीबोपो पीम् कोङा छेतू।
43004020	ओखी खूक्सू-खूलूचा ङ्‌क कोम्पी नीनाम्माम् आराधाना मची, खोदोलोई आन्‍नी यहूदीचाक नीनाम्माम् आराधाना मस्को यरूशलेमपा तूये पीक्‍नी।”
43004021	खोदोलो येशूआ मूङ्‌क मीम्छा ओरो लअ, “ओपी विश्‍वास मव, हन्‍ना ङ्‌कतोङ्‌क नाम्‍ला ताचाईक तूये खूङ्‌क नाम्‍लापी आन्‍ना नीनाम्मा पाम् आराधाना ना मूङ्‌क कोम् थेम्तो ना यरूशलेमपा हापीसो मईनूम्नो।
43004022	आन्‍नी सामरीचा आछीयाङ् आस्‍मी आराधानाई मचाईनूम् खूङ्‌क आन्‍ना छेत्‍नूम्‍नो। केईका यहूदीचा आछीयाक नीनाम्मा छेतूम्‍काना आराधाना मयाम्का, ऊदोईपीक्यालो हल्‍वा क यहूदीचीप्काङ् ताये।
43004023	खोदोलोई नाम्‍ला ताचाईक तूये, खूङ्‌क नाम्‍ला ईनीम्‍बाङ् के, आछीयाक आराधाना मप्चा पा नीनाम्मा खची आत्‍मापीका लो सत्‍यतापीकालो आराधाना मईची। ङ्‌कतोङ्ना आत्‍मापीका लो सत्‍यतापीकालो आराधाना मप्चीङ् पा नीनाम्माआ लामची।
43004024	नीनाम्मा आत्‍मा तूये, खन्‍सा केई आराधाना मप्‍आ ई आत्‍माप्‍का लो सत्‍यताप्‍कालो आराधाना मम् छूये।”
43004025	ङ्‌क रीङ् येन्‍ना मूङ्‌क सामरी मीम्छाआ येशू ओरो लअ, “कोङा छेतो हल्‍वा पीप् मसीह ताये, खोरोना ख ताईकप्का खोलोङ् रीङ् खसाङ् ईये।” (मसीहम् अर्थ क ख्रीष्‍ट के)।
43004026	खोदोलो येशूआ मूङ्‌क मीम्छा ओरो लअ, “आन्‍लो नेईप्चाप्, कोङ् खूङ्‌क मीस्ङा के।”
43004027	खोदोलो येशूम् म्सीच्‍चेस्सो मूङ्‌कपी तालाता, खीक्‍का येशूआ मूङ्‌क मीम्छालो रीङ् मचक तचीना खस् छाक्‍का छूवा। खोदोलोई खचा “आना ऊई मम् मीने?” ना “मूङ्‌क मीम्छालो ऊरोई रीङ् मचय?” पीकाना आसासो मान्तईची।
43004028	खोदोलो मूङ्‌क सामरी मीम्छा काऊ बाईम् म्गाग्री मूङ्‍कपीङ् होक्सीना सहर हेम् बूल्तो खाता, ना मीस्ची ओरोलची,
43004029	“बान्‍नीना खोङ्नूम्ते, ईल्पो मीस् ङ्‌कपा तूये, खसा कोङा मूक लक् खोलोङ् कोङ् ईयोक तूये। बा खङ्‌यो खूङ्‌क हल्‍वा पीप् येशू ख्रीष्‍ट?”
43004030	खूङ्‌क रीङ् येन्‍चीना सहरपीक मीस् बूल्तो येशू ख्रीष्‍ट तूवाकपी खाता।
43004031	खूङ्‌क नाम्‍लापी म्सीच्‍चेचा येशू ओरो पीकाना बीन्ती मीची, “सेचीपो, ऊची चाम्-दूम् चते।”
43004032	खोदोलो येशूआ खस् ओरोलची, “ओपी चाम्-दूम् तूये, खोदोलोई खूङ्‌क आन्‍ना छेत्‍नूम्‍नो।”
43004033	ङ्‌क रीङ् येन्‍चीना म्सीच्‍चेस् खची हो-होप्‍पी ओरो लोल, “ऊई आसाई ख चाम्-दूम् यो ताईपीची ऊये?”
43004034	खोदोलो येशूआ म्सीच्‍चेस् ओरोलची, “ओमी ओ चाम्-दूम् क कोङ् पोप्मी लन्‍चीतोङ्ना मम् ना खम् लक् मम्ङा के।
43004035	आन्‍ना ओरोपीक्‍नी ‘छीर्म् ताम् होसोङ् लीक् लाः बाँकी तूये, खीक्‍कानाङाङ् छीर्म् हेम् बेला छूये?’ खोदोलोई कोङा आन्‍नी लोयान्‍नी, रायीखापी नम्‍लो खोङ्नूम्ते, छीर्म् ताखाताक तूये, खन्‍सा जा हेम् नाम्‍ला छूवाखात्क तूये।
43004036	छीर्म् हेक्‍पा म्नाम्योक्मी दूक्नासी तय, ना खसा हादेसो मान्याईप् रीराम‍मी लागी छीर्म् बात्ल मय, खीक्‍का छीर्म् फूईप्लो हेक्‍लो ईतोङ् खची जीनये।
43004037	ऊदोईपीक्यालो ‘ईल्पोआ छीर्म् फूईय, ना आर्कोआ हेक,’ पीम् रीङ्‌बऊ ङ्‌कपीङ् सत्‍य छूये।
43004038	कोङा आन्‍नी खारूवा माम्मनूम्क थाम्‍पूप्‍सो छीर्म् हेक्‍स् पोन्‍नीक तूये, खोदोलोई बीन्‍नीपाआङ् मूङ्‌कपी रोकोछू मस्क तूवा, खन्‍सा खचा रोकूछू मस्‍ना कामेई मस्क कमाई आन्‍नासो तानूम्क तूये।”
43004039	मूङ्‌क सामरी मीम्छाआ “कोङा ऊई मूक तूवा मूङ्‍क खोलोङ् लक्ची खसा पदीतू” पीम् गवाई पीकसा मूङ्‌क तेल्पीक हायाम् देतो सामरीचा येशूपी विश्‍वास मची।
43004040	खन्‍सा मूङ्‌क सामरीची येशू तूवाकपी ताना ख केईकाचीका तूम् छूये पीकाना बीन्ती मीची, खीक्‍का येशू खस्का नीस्लेई सम्‍मो मूङ्‌कपी तूवा।
43004041	खीक्‍का येशूआ सेचीवा पीक येन्‍चीना ओरोसर्प् सामरीचा खपी विश्‍वास मची।
43004042	खीक्‍का बीन्‍नीपा सामरीचा मूङ्‌क मीम्छा ओरोलची, “केईका आना रीङ् पकसा विश्‍वास मम्काक मा, खोदोलोई केईका ओखी होपाङ् खम् सेचीवा येनूम्‍काकसा विश्‍वास मयाम्काक के, ख आछीयाकङ् ङ्‌क चारपीक मीस्ची हल्‍वा पीप् तूये पीम् केईका छेतूम्‍का।”
43004043	येशू मूङ्‌क तेल्पी नीस्लेई सम्‍मो तूवाना गालील मीचीक थाऊपी खाता।
43004044	(येशूआ म्होपाङ् ओरो पीकाक तूवा, खारीबोपो म्होप्मी छाप्‍कूवापी मीचा आसासो सायोचोङ्मा मीयस्‍नो)।
43004045	खीक्‍का येशू गालीलपी तालाता, खीक्‍का गालीलपीक मीचा ख लाम्‍तूम्‍मा मीची, ऊदोईपीक्यालो यरूशलेमपी निस्‍तार-चाड मानेई मस् खातालो येशूआ मक छाक्‍काक लक् खचा खोङ्‍चीक तूवा।
43004046	खीक्‍का येशू होसोङ् गालीलमी काना सहरपी तालाता, मूङ्‌क सहरपी येशूआ काऊ दाखमद्य बानेई मक तूवा। येशू मूङ्‌क सहरपी तूवालो कफर्नहुम सहरपी तूप् ईल्पो हाकिममी चारछा हायाम् सार तूकाचाक तूवा।
43004047	येशू यहूदियापीका गालीलपी बानाक तूये पीम् रीङ् मूङ्‌क हाकिमआ येनू, खीक्‍का येशू तूवाकपी ताना, ओ चारछा सीम् याताक तूये, बान्‍ना नमीयोपोते पीकाना बीन्ती मीयू।
43004048	खोदोलो येशूआ मूङ्‌क हाकिम ओरो लअ, “आन्‍ना देप्पा चीन्‍न लो छाक्‍काक लक्‍लो मान्तोम् सम्‍मो आसासो विश्‍वास मईनूम्नो।”
43004049	खोदोलो मूङ्‌क हाकिमआ येशू ओरो लअ, “ए होदूवा, सम्‍खे मीयोना ओ चारछा सीम्‍खाम्‍पीका लाईस्‍पीङ् मूङ्‌कपा खातोपोते।”
43004050	खोदोलो येशूआ ख ओरो लअ, “खात्‍व, आम् चारछा ऊसो छूनो, लेत्‍चाईके।” खीक्‍का मूङ्‌कसा येसूआ पीकाक रीङ्पी विश्‍वास मना म्खीम् आत्‍ता।
43004051	खीक्‍का मूङ्‌क हाकिम म्खीम् खात्‍चालो लाम्‍पीङ् म्‍रोःचा छीप्‍चीना ओरोलची, “ए होदूवा, आम् चारछा नखाताके।”
43004052	खीक्‍का मूङ्‌क हाकिमआ म्‍रोःची, “ओ चारछा दातोलोयीकाई नखाता?” पीकाना तत्‍तू। खोदोलो खचा ओरो पीकाना ङरी आन्‍ची, “एस्‍पा लेपा ईक् बजे होम्‍पीका ख चूस्‍रामआ लेतू।”
43004053	येशूआ मूङ्‌क हाकिम “आम् चारछा लेत्‍चाये” पीकाना लक नाम्‍लाप्‍काङ् म्चारछा नक रईछ पीकाना खसा तूम् तअ। खीक्‍का खसा म्होपा ना म्खीपोस्चा खोलोआङ् येशूपी विश्‍वास मची।
43004054	यहूदियापीका गालीलपी बानाना येशूआ मक ङ्‌क दोस्पीक छाक्‍काक चीन्‍न तूवा।
43005001	खीक्‍काना यहूदीचीम् चाड तूवाकसा येशू यरूशलेमपा खाता।
43005002	यरूशलेमपी लूस्‌ नीङ् मीचीक लाम्‍स्‍को दोक्पी ङाची तून्‍चास्‍कोलोक ईबूम् पोक्‍री तूवा, मूङ्‌क हिब्रू रीङ्पीका बेथस्दा मीदोङ्ची।
43005003	मूङ्‌कपी म्खाल्-खाल्क सोमोरीजा मीस् ओरोसर्प् तूवा अर्थात्– हेप् कोमूक्पा, हेप् सक्पा, हेप् म्हूःलोङ् पाल्प्खाप् मीस्ची सन्सईना दीसाछोक्स्क तूवा। [मूङ्‌कचा खोलोआ हादेई काऊ छल्‍केई छूयेहाई पीकाना हूङ्दीत्‍चीक तूवा।
43005004	ऊदोईपीक्यालो योबोरोबूम् ईल्पो म्‍रीदाम् पोक् ताना हेप्‍लो-हेप्‍लो पोक्‍रीपी काऊ हल्‍लेई मदोङू, खीक्‍का मूङ्‌क काऊ छल्‍केई छूवाना आस्‍कई लाईस्‍पी पोक्‍रीपू वोङा, खूङ्‌क मीस्मी ऊतोङ्‌क सोमोरी तूवादोसो नखाता।]
43005005	खोदोलो मूङ्‌कपी सूक्‍पोङ् रेक्‍ची दोङ् सम्‍मो सोमोरीआ यूलाक ईल्पो मीस् तूवा।
43005006	येशूआ मूङ्‌क तूक्‍खा मीस् मूङ्‍कपी दीस्‍दीत्‍चीक तअ खीक्‍का ङ्‌क मीस् हायाम् केछेयीका सोमोरीआ लाप्‍क रईछ पीम् छेत्‍ना येशूआ मूङ्‌क ओरो लअ, “ऊई आना कोङ् नोखातोनूते मीनेयो?”
43005007	खोदोलो मूङ्‌क सोमोरीजा मीचा येशू ओरो लअ, “रोबू, काऊ छल्‍केई छूलो पोक्‍रीपू वईप् ओमी ओ मीस् आस्‍सो मान्तू, खन्‍सा कोङ् पोक्‍रीपू खातोचोयोतोङ् ओ लाईस्‍पी बीन्‍नीपा मीस् वोङ्‌खाते।”
43005008	खोदोलो येशूआ मूङ्‌क सोमोरीजा मीस् ओरो लअ, “पक्‍ते, खीक्‍का आम् तूस्को गूस्‍ना लाम्‍दूमाते।”
43005009	खोदोलोङ् मूङ्‌क मीस् नखाता खीक्‍का म्तूस्को खूर्‌ना लाम्‍दूमा। मूङ्‌क लेई नोम्चीम् लेई तूवा।
43005010	खन्‍सा मूङ्‌क नखाताक मीस् यहूदीचा ओरोलची, “एसे नोम्चीम् लेई, खन्‍सा आना आम् तूस्को खूर्म्‌ना लाम्‍दूम् ललईपी नप् छूनो।”
43005011	खोदोलो मूङ्‌कसा यहूदीस् ओरोलची, “कोङ् नन्‍खामीक, मीचाङ् ‘आम् म्तूस्को खूर्‌ना लाम्‍दूमाते’ पीकाक तूये।”
43005012	खोदोलो मूङ्‌क यहूदीचा ख ओरो लचीना तत्‍ची, “आन् आम् तूस्को खूर्‌ना लाम्‍दूमाते पीक् आसे?”
43005013	खोदोलोई मूङ्‌क नप्खाप् मीचा ख नमीक् मीस् आसे पीम् मान्छेईक तूवा, ऊदोईपीक्यालो मूङ्‌कपी ओरोसर्प् मीस् तूवाकसा येशू मूङ्‍कप्का खालेताक तूवा।
43005014	खीक्‍काना दोस्पी येशूआ मूङ्‌क मीस् नीनाम्मा दप्स्को खीम्पी छीप्‍ना ओरो लअ, “खोङ्व, आन् नखाताक तूये। खन्‍सा हन्‍ना हाल्‍लोसो मोऊ मनव, ना आम्‍पी होसोङ् सोमोरी आन्‍नूना तानूनव।”
43005015	खीक्‍का मूङ्‌क मीस् खाताना कोङ् ओ नमीक्ने येशूई रईछ पीकाना यहूदीस् ईची।
43005016	येशूआ ङ्‌क लक्‌ नोम्चीम् लेईपी मकसा यहूदीचा ख दूक् पीलात्‍ची।
43005017	खीक्‍का येशूआ खस् ओरोलची, “ओ पाआ ईनीम्‍बा सम्‍मो लक् मचयक तूये, खोरोनाङ् कोङासो ओ लक् मूचोयोक तूये।”
43005018	खन्‍सा यहूदीचा येशू जन् सार सेईम्‌ दाऊ मची, ऊदोईपीक्यालो येशूआ नोम्चीम् लेईपीक रीदूम् मानेई मान्मक तूवा, खोन्तोदीङाङ् मा, खसा नीनाम्मा ओ पा रोबू पीकाना म्होप्सो नीनाम्मालो ईबूम्ङा लोन्‍चीक तूवा।
43005019	खीक्‍का येशूआ खस् ओरोलची, “आछीयाङ्, कोङा आन्‍नी लोयान्‍नी, छा म्होपा ऊसो मदूरनो, खोदोलोई म्पा नीनाम्माआ ऊई मईक तय, खूङ्‍कङाङ् खसा मय, ऊदोईपीक्यालो म्पाआ ऊई मय खूङ्‍कङाङ् म्छाआसो मय।
43005020	ऊदोईपीक्यालो पा नीनाम्माआ म्छा हायाम् सम्तूमा मीय, ना खसा म्होपा मचयक लक् खोलोङ् म्छा खोमीय। खोन्तोदीङाङ् मा खूङ्‌कप्‍कासो दूङ् देप् लक् खसा म्छा खोमीय, खूङ्‌क तईनूम्ना आन्‍नी खोलोङ् छाक्‍का छूनी।
43005021	ऊतोङ्नाई पा नीनाम्माआ सीप्‍खाप्‍ची ऊस्‍पकना रीराम पीयची, खूङ्‌क तोङ्नाङ् म्छाआसो आस्‍कई रीराम पीम् लन्ची मय, खूङ्‌कस् रीराम पीयची।
43005022	ऊदोईपीक्यालो पा नीनाम्माआ आस्‍मीसो नीया मईनो, खोलोङ् नीया मम् हक् म्छा पीदीत्‍क तूये,
43005023	खन्‍सा पा नीनाम्मा खोलोआ सायोचोङ्मा मीचीक तोङ्नाङ् म्छासो सायोचोङ्मा मीचीनूव। म्छा सायोचोङ्मा मान्मीक मीचा ख पोप् पा नीनाम्मासो सायोचोङ्मा मीयस्‍नो।
43005024	“आछीयाङ्, कोङा आन्‍नी लोयान्‍नी, आसाई ओ रीङ्बऊ येनना कोङ् पोप्पी विश्‍वास मय, मूङ्‌कसा हाल्‍लोसो मान्याईप् रीराम तय। खीक्‍का नीनाम्माआ मूङ्‌कम् नीया मईनो, खोदोलोई मूङ्‌क मीस् सीम्-माम्पीका हाल्‍लोसो मान्याईप् रीराम‍पी वोङाक तूये।
43005025	आछीयाङ्, कोङा आन्‍नी ओरोलोयान्‍नी, मूङ्‌क नाम्‍ला ताचाये, ना मूङ्‌क नाम्‍ला ईनीम्‍बाङ् के, खीक्‍का सीप्‍खाप्‍चा नीनाम्माम् छाम् साल्‍म् येनची, ना साल्‍म् येईप्ची लेत्‍चाये।
43005026	ऊदोईपीक्यालो दानाई पा नीनाम्मापी रीराम तूये, खोरोनाङ् खसा म्छासो खूङ्‌क रीराम‍मी हक् पीक तूये।
43005027	खीक्‍का ख नीया मम्सो हक्‌ पीक तूये, ऊदोईपीक्यालो ख मीस्मी छा तूये।
43005028	“ङ्‌क रीङ्पी छाक्‍का छूनीनव, ऊदोईपीक्यालो गेम् गोपू तूप् खोलोआ खम् साल्‍म् येनची,
43005029	खीक्‍का खस् ऊस्‍पक्‍ना नप् लक् मप्चाक हाल्‍लोसो मान्याईप् रीराम‌् तयची, खोदोलोई मान्‍नप् लक् मप्चाक दण्ड तयची।
43005030	“कोङा ओहोप् नीऊतो ऊसो मदूरोनो। कोङा नीया मूयोलो ओ पा नीनाम्माम् आज्ञा मानेईमूयो, ऊदोईपीक्यालो कोङा ओ होप्‍मी लन्‍चीपी ऊसो मूयोनो, खोदोलोई कोङ् पोप्मी लन्‍ची तोङ्ना कोङा लक् मूयो।
43005031	“कोङा ओ होप्मी तोक्पी गवाई पीयोदोक कोङा पीयोक ओ गवाई सत्‍य छूनो।
43005032	ओ तोक्पी गवाई पीप् पा नीनाम्मा तूये, खन्‍सा कोङा नम्‍लो छेतो, ओ तोक्‍पी खसा ऊई गवाई पीय, खूङ्‌क आछीयाक छूये।
43005033	“आन्‍ना यूहन्‍ना तूवाकपी मीस् रीङ् तईस् पोक्‍सानूम्, खोदोलो यूहन्‍नाआ आछीयाक गवाई पीक तूवा।
43005034	कोङा मीस्मी गवाई चाहेई छूये पीकोक मा, खोदोलोई आन्‍ना हल्‍वा तोम् छूये मीनोना कोङा ङ्‌क रीङ् पूचोयोक तूये।
43005035	यूहन्‍ना कालामोक्‍स्‍तोक तीप्चाप् लाबाई तोङ्‌क तूवा, खीक्‍का आन्‍ना ईक्छीन्छाङाङ् खम् अल्होपी तूम्‍ना चामोवा मम् सानीवा मनूम्।
43005036	“खोदोलोई यूहन्‍नाआ पीक गवाईपीका दूङ् देप् गवाई ओपी तूये। ऊदोईपीक्यालो ऊई मस्ये पाआ कोङ् पोक्‍सोक तूये खूङ्‌क लक् कोङा ईनीम्‍बा मूचोयोक तूये, खन्‍सा पाआ कोङ् पोक्‍सोक के पीक्‍ना मूङ्‌क लक्‍आङ् गवाई पीचयक तूये।
43005037	कोङ् पोप् पा म्होपासो ओ लागी गवाई पीचयक तूये। आन्‍ना खम् साल्‍म् मान्येईमोङ् तूनी ना खम् ङालीसो हाल्‍लोसो मान्तोमोङ् तूनी।
43005038	खीक्‍का आन्‍ना खम् रीङ् आम्‍नी सानीवापी यूक्स्‍नूम्नो, ऊदोईपीक्यालो आन्‍ना खसा पोक्‍स्‍क मीस्पी विश्‍वास्‍ङा मईनूम्नो।
43005039	आन्‍ना धर्मसूम्बऊपी हादेसो मान्याईप् रीराम तयाम् पीक्‍नीना लाम्‍नूम्। खोदोलोई धर्मसूम्‍बऊआङ् ओ तोक्‍पी गवाई पीचयक तूये,
43005040	खोदोलोई हाल्‍लोसो मान्याईप् रीराम तोम् लागी आन्‍ना ओपी ताम् मानेई मईनूम्नो।
43005041	“कोङा मीचा साम्‍दीखा दोम् लामोक मा,
43005042	खोदोलोई आन्‍ना नीनाम्मा सम्खे मीनूम्नो पीम् कोङा छेतो।
43005043	कोङ् पा नीनाम्माम् नीङ्पी तोक्, खोदोलोई आन्‍ना कोङ् साम्‍दी दोयोनीनो। बीन्‍नीपा मीस् म्होप्मी हक्‌ तातना ताईदोक आन्‍ना साम्‍दी दईनूम्।
43005044	आन्‍ना आम्‍नी हो-होप्पी ईल्पोआ बीन्‍नीपा सायोचोङ्मा मीलम् लाम्‍नूम्, खोदोलोई आन्‍ना नीनाम्मापीका ताप् सायोचोङ्मा लाम्‍नूम्‍नोदोक आन्‍ना ऊतोङ्नाई ओपी विश्‍वास मदूर्‌नूम्?
43005045	“कोङा आन्‍नी पा नीनाम्माम् लाईस्‍पी दोस् तीन्‍नीक मीन्‍नीनव, पामी लाईस्‍पी आन्‍नी दोस् तीक्‍ने मोशा के, ऊदोईपीक्यालो आन्‍ना खपी आशा यूक्सानूम्क तूवा।
43005046	खोदोलोई आन्‍ना मोशा आछीयाङ् विश्‍वास मनूम्वादो कोङ्सो विश्‍वास मोनीवा, ऊदोईपीक्यालो खसा ओ तोक्‍पी छाप्‍क तूवा।
43005047	खन्‍सा आन्‍ना खसा छाप्‍क रीङ्‌ विश्‍वास मईनूम्नोदोक, कोङा पीकोक रीङ्पी दानाई विश्‍वास मईनूम्?”
43006001	ङ्‌क रीङ् छूम् याताकप्का येशू गालील दीरीत्‍तीम् नावादेपा खाता। खूङ्‌क दीरीत्‍ती तिबेरियाससो मीयची।
43006002	खोदोलो हायाम्‍सर्प् मीचा ख म्दोस्-दोस् कल्‍तो खाईची, ऊदोईपीक्यालो येशूआ सोमोरीजा मीस् नन्‍खा मीचीना छाक्‍काक लक् मक खचा तचीक तूवा।
43006003	खीक्‍का येशू कोम् थेम्पी खाताना म्सीच्‍चेस्का मूङ्‌कपी तूवा।
43006004	खोन्‍तोलो यहूदीचीम् निस्‍तार-चाड ताम् याताक तूवा।
43006005	खीक्‍का येशूआ एक्‍सा-मेक्सा खोङ्लो ओरोसर्प् मीस् ख तूवाकपी बान्चाक तना फिलिप ओरो लअ, “ओन्तोरोसर्प् योम् लागी केईया हापी सबेई खेताम्?”
43006006	येशूआ फिलिपमी चाम्ची मम् लागी ङ्‌क रीङ् पीकाक तूवा, ऊदोईपीक्यालो येशूआ ऊई मम् पर्ने पीम्ने छेत्‍चक तूवा।
43006007	खोदोलो फिलिपआ येशू ओरो पीकाना ङरी आन्‍नू, “खस् ची-चीछाङाङ् पीयाम्‍दोसो नीस्‍चून्‍दूलूम् नाम्छेर्बूम् खाप्‍चीमाआ खेईम्‍पा सबेईआ लाईयनो।”
43006008	म्सीच्‍चेस् तूवाकपीक सिमोन पत्रुसमी म्नेछो अन्‍द्रियासआ ओरोपीका,
43006009	“ङ्‌कपी ईल्पो वात्छा छा तूये, खपी जेऊमी ङाची सबेई लो नीच्‍ची ङाःलो तूये। खोदोलोई मोन्तोसर्प् मीस् योम् लागी मोन्तोदी सबेईआ लाईययो मोलो?”
43006010	खीक्‍का येशूआ खस् ओरो पीकाना आरेई मची, “मूङ्‌क मीस् घाँसलोक तेल्म् तूकपा तूमीयानूम्‍ते।” खीक्‍का खस् खोलोङ् मूङ्‌क तेल्म्पी तूवा, खोदोलो वात्‍छास्‍ङाङ् ङाक् हबऊ तूवा।
43006011	खीक्‍का येशूआ सबेई लाप्‍ना नीनाम्मा ओलोनूव लअ, नीनाम्मा ओलोनूव लोम् यात्ना तोतूप्‍चाप्‍ची हाईपीची, खीक्‍का खोरोनाङ् ङाःसो हाईपीची, ना खचा खची बोखासाक सम्‍मो चची।
43006012	खीक्‍का खचा चाम् यात्चीकप्का येशूआ म्सीच्‍चेस् ओरोलची, “एत्‍ताक खोलोङ् बात्ल मनूम्व, चीमाछासो यनूनव।”
43006013	मूङ्‌कचा चस्‍ना एत्‍ताक सबेई खचा बात्ल मची, खोदोलो ईक् पोङ् नीस्बूखो पेप्पू।
43006014	ओरोना येशूआ मक छाक्‍काक लक्‌ तचीना मूङ्‍कपी तूवाक मीचा ओरोपीका, “हन्‍ना चारपी ताप् खारीबोपोन् आछीयाङ् खङाई रईछ।”
43006015	खस् बान्‍ना येशू हायाम् बलजफत मतो खाईम्ना होङाबू बानेई मम् मीन्चाई पीम् खची सानीवा छेत्ना ख म्हाल्‍लाङ् कोम् थेम्पो खाता।
43006016	यूपा नाम्कूराचालो म्सीच्‍चेस् दीरीत्‍तीम् दोक्पी खाता।
43006017	खीक्‍का खस् हेयोङ्मापी वोङाना दीरीत्‍तीम् नावादे कफर्नहुम मेक्सा खाईम् मीना। खोदोलो नाम्कूराखात्‍क तूवा, खोदोलोई येशू खची दोक्पी मान्तान्ला।
43006018	खीक्‍का हायाम् देप् हूक् तोक्‍साकसा दीरीत्‍तीप्‍क काऊ हूछ्‌याप्‍तो छूवाचाक तूवा।
43006019	खीक्‍का म्सीच्‍चेचा हेयोङ्मा तोतो ङाक् किलोमिटरतो तोम् तातेकालो खचा येशू दीरीत्‍तीम् थेम्-थेम् लाम्‍दूम्‍तो बान्चाक तची, खोदोलो खस् हायाम् कीसा।
43006020	खोदोलो येशूआ खस् ओरोलची, “कोङ् के कीनीनव।”
43006021	खीक्‍का खचा येशू खची जीनतो हेयोङ्मापी यूक्स्ची, ना हेयोङ्मा खस् खात्‍चाक थाम्‍पूपी तातेका।
43006022	म्देसापाका दीरीत्‍तीम् नावादेपा तूप् ओरोसर्प् मीचा मूङ्‌कपी ईबूम्ङाङ् हेयोङ्मा तूवाक तची। ऊदोईपीक्यालो खचा छेत्‍चीक तूवा, येशू म्सीच्‍चेस्का हेयोङ्मापी वोङाना माङ्‌खाईक तूवा। खोदोलोई म्सीच्‍चेस्ङाङ् वोङाना खाताक तूवा।
43006023	खीक्‍का तिबेरियासलाम् बीन्‍नीपा हेयोङ्मा मूङ्‌क थाम्पूम् दोक्पी बाना, मूङ्‌कपी येशूआ नीनाम्मा ओलोनूव लना खचा सबेई चस्‍क तूवा।
43006024	येशू म्सीच्‍चेस्का मूङ्‌कपी मान्तू पीम् तूम् तचीना खोलोङ् मीस् हेयोङ्मापी वोङाना ख लाम्‍तो कफर्नहुम खाता।
43006025	खचा दीरीत्‍तीम् नावादेपा येशू छीप्‍चीना ओरो पीकाना तत्‍ची, “सेचीपो, आन् अपी हाल्‍लोई बाना?”
43006026	खोदोलो येशूआ खस् ओरो पीकाना ङरी आन्‍ची, “आछीयाङ् कोङा आन्‍नी लोयान्‍नी, आन्‍ना कोङ् ओरोना ऊदोई लामोचोयोनी पीक्यालो कोङा छाक्‍काक लक् मूकम् अर्थ बूजेई मनूम्ना मा, खोदोलोई आन्‍ना आम्‍नी बोखातो सबेई चाम् तानूम्‍कसा आन्‍ना कोङ् लामोतीतोनीक तूये।
43006027	खन्‍सा आन्‍ना नास् छूक्‍ना खाईप् सबेईमी लागी रोकोछू मनूम्नव, खोदोलोई हादेसो मान्याईप् रीराम‍मी लागी रोकोछू मनूम्व, मूङ्‌क हादेसो मान्याईप् रीराम‍मी सबेई आन्‍नी मीस्मी छाआ पीनी, ऊदोईपीक्यालो ङ्‌कम् लागीङा पा नीनाम्माआ ख सोक्‍ना पोक्‍स्‍क तूये।”
43006028	खोदोलो खचा येशू ओरो पीकाना तत्‍ची, “खोरोदोक नीनाम्माआ नत्‍तक तोङ्‌क लक्‌ मम् लागी केईका ऊई मम् छूये?”
43006029	खोदोलो येशूआ खस् ओरोलची, “ङ्‌क चारपी पोक्‍स्‍क नीनाम्माम् म्छापी विश्‍वास मनूम्व, खूङ्‍कङ् नीनाम्माम् लक्‌ के।”
43006030	खन्‍सा खचा येशू ओरोलची, “आना ऊतोङ्‌क चीन्‍नम् लक्ये खोमय, खूङ्‌क खोङाम्‍काना केईका विश्‍वास मयाम्का? आना ऊई मय?
43006031	ओखी खूक्सू-खूलूचा गोङ्‍रूत्खाप् थाम्‍पूपी मन्‍न चची, खूङ्‍कम् तोक्‍पी ओरोना छाम्‍पा तूये, ‘नीनाम्माआ खस् साराङ्‌गाप्‍तोका चाम् लागी सबेई पीची’।”
43006032	येशूआ खस् ओरोलची, “आछीयाङ्, कोङा आन्‍नी लोयान्‍नी, मोशाआ खस् साराङ्‌गाप्‍तोका सबेई पीचीक मा, खोदोलोई साराङ्‌गाप्‍तोका आछीयाक सबेई पीप्‍ने ओ पा नीनाम्माई तूये।
43006033	ऊदोईपीक्यालो नीनाम्माम् सबेईने साराङ्‌गाप्‍तोका यूवे, खूङ्‌कसा चारपी तूप् मीस् रीराम्‌ पीय।”
43006034	खोदोलो खचा ओरोपीका, “रोबू, खूङ्‌क सबेई केईका पूराङ् पीयीचाईकाव।”
43006035	खीक्‍का येशूआ खस् ओरोलची, “हादेसो मान्याईप् रीराम पीप् सबेई कोङ्‌ङा के। ओपी ताप् तोदी साका सीनीनो, खोरोनाङ् ओपी विश्‍वास मप् हाल्‍लोसो वाम्‍मा सीनो।
43006036	खोदोलोई कोङा आन्‍नी लोन्‍नीकङ् तूये, आन्‍ना कोङ् तोनीनासो विश्‍वास मोयोनीनो।
43006037	ओ पाआ कोङ् पीयोक तोदी खोलोङ् ओपी ताये, ना ओपी ताप्‍तोदी आस्‍सो कोङा इन्कार मूयोनो।
43006038	ऊदोईपीक्यालो कोङ् साराङ्‌गाप्‍तोका ओहोप्‍मी लन्‍ची पूरा मस् ङ्‌क चारपी यूवोक मा, खोदोलोई कोङ् पोप्मी लन्‍ची पूरा मस् यूवोक तूये।
43006039	कोङ् पोप्मी लन्‍ची ङ्‌कतोङ्‌क तूये, नीनाम्माआ कोङ् पीयोक तोदी आस्‍सो कोङा मासूतूनूनव, ना ङ्‌क चार यात्क लेईपी कोङा खस् लेन्‍चा मीम् दूरूनूव।
43006040	ऊदोईपीक्यालो खसा पोक्‍स्‍क म्छा तोक् ना खपी विश्‍वास मप् तोदी खोलोआ हाल्‍लोसो मान्याईप् रीराम तचीनू पीम् ओ पाम् लन्‍ची तूये, खन्‍सा कोङा खस् चार यात्क लेईपी खोलोङ् ऊन्‍पो मीयोची।”
43006041	खोदोलो यहूदीस् खम् ऊल्‍लोङ्पी चीबूर्‌लम् थालेईमची, ऊदोईपीक्यालो येशूआ “साराङ्‌गाप्‍तोका यूवाक सबेई कोङ्‌ङा के” पीकाक तूवा।
43006042	खीक्‍का खचा ओरोपीका, “ङ्‌कम् म्पा-म्मा केईका छेताम्का, ऊई ङ्‌क मीस् मूङ्‌क योसेफमी छा येशू मायो? खन्‍सा ऊतोङ्नाई ङ्‌कसा ‘कोङ् साराङ्‌गाप्‍तोका यूवोक’ पीक्‍ना पीक्‍चाई?”
43006043	खोदोलो येशूआ खस् ओरोलची, “आन्‍नी आम्‍नी होप्‍ङा चीबूर् लनीनव।
43006044	कोङ् पोप् ओ पा नीनाम्माआ मान्ताईमो आस्‍सो कोङ् तूवोकपी ताम् दूरनो, ना ओपी ताप् तोदी कोङा चार यात्क लेईपी लेन्‍चामीयोची।
43006045	खारीबोपोचा ओरो पीकाक तूये, ‘खोलोङ् मीस् नीनाम्माआ ईयची,’ ओरोना ईयस्‍लो आसाई पा नीनाम्माम् रीङ्‌ येनना ईयान्‍ची खूङ्‌क मीस् ओपी ताये।
43006046	आसासो पा तचीक मान्तू, खोदोलोई नीनाम्माप्का ताकसाङाङ् पा तक तूये।
43006047	आछीयाङ् कोङा आन्‍नी लोयान्‍नी, आसाई विश्‍वास मय मूङ्‌कसा हाल्‍लोसो मान्याईप् रीराम‌ तय।
43006048	रीराम‌ पीप् सबेई कोङ्‌ङा के।
43006049	आम्‍नी खूक्‍सूचा गोङ्‍रूत्खाप् थाम्‍पूपी मन्‍न चची खोरोदोसो खस् खोलोङ् सीया।
43006050	साराङ्‌गाप्‍तोका यूवाक सबेई ङ्‌कङा के, ङ्‌क चाप्‍तोदी हादेसो सीनो।
43006051	साराङ्‌गाप्‍तोका यूवाक रीराम पीप् सबेई कोङ्‌ङा के। ङ्‌क सबेई चाप् हादेलोसो लेत्‍चाये। ङ्‌क चारपी तूप् मीचा हाल्‍लोसो मान्याईप् रीराम तचीनू पीकोना कोङा पीयोचीक सबेई क ओ गाम् के।”
43006052	ङ्‌क रीङ् येन्‍चीना यहूदीचा सूपीछा खची हाम्‍पी ओरोलोलतो रीङ्-छाम् मची, “ङ्‌क मीचा केई ऊतोङ्नाई म्गाम् योदूरे?”
43006053	खोदोलो येशूआ खस् ओरोलची, “आछीयाङ्, कोङा आन्‍नी लोयान्‍नी, आन्‍ना मीस्मी छाम् गाम् चाईनूम्‍नोदो, ना खम् हीः दूङ्नूम्‍नोदो, आन्‍ना हाल्‍लोसो मान्याईप् रीराम तईनूम्नो।
43006054	खोदोलोई ओ गाम् चाप् ना ओ हीः दूप् मीचा हादेसो मान्याईप् रीराम‌ तय, ना यास्को लेईपी कोङा ख ऊसूपको।
43006055	ऊदोईपीक्यालो ओ गाम् आछीयाक चाम् थक् ना ओ हीः आछीयाक दूम् थक् के।
43006056	आसाई ओ गाम् चय, ना ओ हीः दूङ्‍ङ खूङ्‌क ओपी छूये, ना कोङ्सो खपी छूवो।
43006057	कोङ् हाल्‍लोसो मान्याईप् रीराम पीप् पा नीनाम्माआ पोक्‍सोक, खन्‍सा कोङ् पाम् कारणआ लेतोचोयोक तूये, खोरोनाङ् ओ रीराम‌ चाप्‍सो ओ कारणआ लेत्‍चाये।
43006058	साराङ्‌गाप्‍तोका यूवाक सबेई आम्‍नी फप्-पाचा चस्‍क सबेई तोङ्‌क मा, खचा खूङ्‌क सबेई चची खोदोलोई खस् सीयाना खाता। खोदोलोई कोङा पीयान्‍नीक सबेई चाप्क हादेलोसो लेत्‍चाये।”
43006059	ङ्‌क रीङ् येशूआ कफर्नहुमपीक याखऊ खीम्पी सेचीवा पीलो पीकाक तूवा।
43006060	ङ्‌क रीङ्‌ येन्‍चीकप्‍का म्सीच्‍चेचा ओरोपीका, “ङ्‌क रीङ्‌ बूजेई मम् हायाम् गार तूये, ङ्‌क आसाई येईदूर मोलो?”
43006061	खोदोलोई ङ्‌कम् तोक्पी म्सीच्‍चेची चीबूर्‌लचाई पीम् छेत्‍ना येशूआ खस् ओरोलची, “ऊई कोङा ईन्‍नीक ङ्‌क रीङ्‌आ आन्‍नी बादा मईनीयो?
43006062	खोरोदोक मीस्मी छा लाईस्‍पी हाकपी तूवा मूङ्‍कपी आत्ना खात्चाईक तईनूम्‍दोक ऊई मईनूम्?
43006063	रीराम‌ पीप् नीनाम्मा आत्‍मा तूये, गाम्‍पीका ऊसो फाइदा छूनो। खन्‍सा कोङा आन्‍नी ऊक रीङ्‍बऊये ईन्‍नीक तूये, खूङ्‍क आत्‍मा ना रीराम के।
43006064	खोदोलोई आन्‍नी तूनीकप्‍क देप्‍पोआई ङ्‌क रीङ्‌बऊपी विश्‍वास मईचीनो।” आस्-आसाई ङ्‌क रीङ्‌ विश्‍वास मईनो, ना आस्‍कसाई ख दोका पीय पीम् रीङ्‌ खसा लाईस्‍पीकाङ्‌ तूम् तक तूवा।
43006065	खीक्‍का येशूआ खस् ओरोलची, “खन्‍सा कोङा आन्‍नी लोन्‍चायान्‍नीक तूये, ‘पाआ मान्ताईमो आस्‍सो ओपी ताम्दूरनो’।”
43006066	खन्‍सा ओरोसर्प् म्सीच्‍चेचा खलो लाम्‍दूम होक्‍सीची।
43006067	खीक्‍का येशूआ पोङ्नीप्पो म्सीच्‍चेस् ओरो पीकाना तत्‍ची, “ऊई आन्‍नासो कोङ् होक्‍सोयोनीना खालेत्‍नीयो?”
43006068	खोदोलो सिमोन पत्रुसआ ओरोपीका, “ए रोबू, आन् होक्‍सीना केईका हापी खातेका? आम्‍पी हादेसो मान्याईप् रीराम्‌ पीप् रीङ्‌बऊ तूये,
43006069	आन् नीनाम्माआ पोक्‍साक पवित्र जन् तूये पीम् छेतूम्‍काना, केईका विश्‍वास मम्काक तूये।”
43006070	खोदोलो येशूआ खस् ओरोलची, “ऊई कोङाङ् मायो आन्‍नी पोङ् नीप्पोङ् सोन्‍नीक? खोदोलोई आन्‍नी तूनीकपी ईल्‍पोक शैतान के।”
43006071	येशूआ ङ्‌क रीङ्‌ सिमोन इस्‍करियोतमी म्छा यहूदा इस्‍करियोतमी तोक्‍पी पीकाक तूवा, ऊदोईपीक्यालो ख पोङ्नीप्पो म्सीच्‍चेचीप्क तूवादोसो खसा येशू दोका पीम् मीनाचाक तूवा।
43007001	खीक्‍काना येशू गालीलपीङ्‌ एक्‍सा-मेक्सा लाम्‍दूमातीता। खसा यहूदिया खाईम् सानीवा मान्म्, ऊदोईपीक्यालो यहूदीचा ख सेईम्‌ चूक्‍ली मचचीक तूवा।
43007002	खोन्‍तोलो यहूदीचीम् छाप्रो-वासमी चाड दावाङ् ताम् हचक तूवा।
43007003	खन्‍सा येशूम् नेछोचा ख ओरोलची, “ङ्‌क तेल् होक्‍सीना यहूदियापी खाताते, खीक्‍काना आना मचयक छाक्‍काक लक्‌ आम् सीच्‍चेचासो तचीनूते।
43007004	म्नीङ्ला तोम् चाहेई मप् मीचा खसा मईक लक्‌ सूल्‍म्‌ चाहेई मईनो। खन्‍सा आना मचयक लक्‌ खोलोङ् चारपी तूप् मीचा तचीनूते।”
43007005	ऊदोईपीक्यालो म्होप्मी नेछोचासो खपी विश्‍वास माम्मस्क तूवा।
43007006	खीक्‍का येशूआ खस् ओरोलची, “ओ लागी थीक् नाम्‍ला होसोङ् मान्तामोङ् तूये, खोदोलोई आम्‍नी लागीन्‌ खोलोङ् नाम्‍ला थीक्‍ङा तूये।
43007007	चारआ आन्‍नी जेर्नीनो, खोदोलोई कोङ् जेरो, ऊदोईपीक्यालो कोङा खची लक् रई तूये पीकोना गवाई पीयो।
43007008	आन्‍नी ङ्‌क चाड मानेई मस् खात्‍नीव। कोङ् क खातोनोके, ऊदोईपीक्यालो कोङ् खाईम् नाम्‍ला होसोङ् मान्तामोङ् तूये।”
43007009	खस् खोरो लचीना ख क गालीलपीङ्‌ तूवा।
43007010	खोदोलोई म्नेछोस् चाड मानेई मस् खाताकप्‍का खसो आसासो तूम् मान्तोमो सूपीछा खाता।
43007011	खीक्‍का मूङ्‌क चाडपी यहूदीचा “ख हापी तूये?” पीकाना मीस् तन्‍तो ख लाम्‍चचीक तूवा।
43007012	मूङ्‌क ओरोसर्प् मीस्चा खम् तोक्पी रीङ्-छाम् मचचीक तूवा। खोदोलो हेप्पा ओरोपीका, “ङ्‌क मीस् नप् तूये।” खीक्‍का बीन्‍नीपाआ ओरोपीका, “मा, ङ्‌कसान् मीस् वालीली मीचयक तूये।”
43007013	खोदोलोई यहूदीचीम् कीम्‍आ खम् तोक्‍पी आस्‍सो खोलोआ येईम्मीना मान्‍नेई।
43007014	चाड म्‍रापी छूवातोलो येशू नीनाम्मा दप्स्को खीम्पी वोङा, ना मीस्ची सेचीवा ईची।
43007015	खोदोलो यहूदीचा येशूम् सेचीवा येन्‍चीना छाक्‍का छूक्‍तो ओरोपीका, “परेई मान्ममोङ् ङ्‌क मीचा दानाई ङ्‌कतोङ्‌क सेचीवा तअ।”
43007016	खोदोलो येशूआ खस् ओरो पीकाना ङरी आन्‍ची, “ङ्‌क कोङा आन्‍नी ईन्‍नीक सेचीवा ओ होप्‍मीङ्‌ मा, खोदोलोई ङ्‌क सेचीवा कोङ् पोप् नीनाम्मापीका ताक के।
43007017	खन्‍सा नीनाम्माम् लन्‍ची तोङ्ना लक्‌ मम् लाम्‌ मीचा ङ्‌क सेचीवा नीनाम्मा लाम्‍पा ताकयो, ओ होप्‍लाम्‍पाङ् ताकयो खूङ्‌क खसा तूम् तय।
43007018	म्होप्मी तर्फलाम्पा नेईप्‍आ म्होप्ङा साम्दीखा मीम्चीम् लाम, खोदोलोई आस्कसाई म्होप् पोप्मी साम्‍दीखा मय, मूङ्‌क आछीयाक थरेई छूये, खीक्‍का खपी ऊसो वालीलीम्‌ रीङ्‌ छूनो।
43007019	ऊई आन्‍नी मोशाआ रीदूम्-होदूम्‌ पीयानीक मायो? खोदोलोई होसोङ् आन्‍ना आसासो रीदूम्-होदूम् मानेई मईनूम्नो। आन्‍ना ऊनाई कोङ् सेईम्‌ लामोनीकई?”
43007020	खोदोलो मूङ्‌क ओरोसर्प् मीचा येशू ओरो पीकाना ङरी आन्‍ची, “आन् चाप् मोङ्आ लापाक तूये, आसाई आन् सेईम्‌ लाम्‍चाईक तूये?”
43007021	खोदोलो येशूआ खस् ओरो पीकाना ङरी आन्‍ची, “कोङा ईबूम् लक्‌ मूक तूवा, खोदोलो आन्‍नी छाक्‍का छूवानी।
43007022	मोशाआ आन्‍नी खतना मम् ललई पीयानीक तूये (ताम्ने, ङ्‌क मोशालाम्पा ताकने मा, खोदोलोई फप्-पाचीलाम्‍पा के), नासोङ् नोम्चीम् लेईपी आन्‍ना मीस् खतना मईनूम्।
43007023	ओरोना मोशाआ पीम्‍पा ललई गनून मीन्‍नीना नोम्चीम् लेईपी मीस्मी खतना मईनूम्दोक, कोङा नोम्चीम् लेईपी ईल्पो मीस् नन्‍खामीयूलो ऊदोई ओपीका आम्‍नी छूली कात्कई?
43007024	खन्‍सा मीस्मी ङाली खोङ्नूम्‍ना खची नीया मनूम्नव, खोदोलोई नम्‍लोना नीया मनूम्व।”
43007025	खीक्‍का यरूशलेमपा तूप् हेप्-हेप् मीचा ओरोपीका, “मीचा सेईम्‌ लाम्‍चीक मीस् ङ्‌कङ्‌ मायो?
43007026	खोङ्नूम्ते, ङ्‌कन् खोलोआ येईम्मीना माङ्‌की-माङ्‌की नेन्‍चाईक तूये, खोदोलोई आसासो ऊसो लयस्‍नो! ङ्‌कङाई हल्‍वा पीप् ख्रीष्‍ट रईछ पीकाना धर्म-सेचीपोचा तूम् तचीयो ऊई?
43007027	ख्रीष्‍ट हाकलाम्‍पाई ताये खूङ्‌क आसासो छेत्‍तनो। खोदोलोई ङ्‌क मीस् हाकलाम्‍पाई ताकई पीम् केईया छेताम्।”
43007028	खीक्‍का येशूआ नीनाम्मा दप्स्को खीम्पी सेचीवा ईचचीलो खोलोआ येईम्मीना ओरोपीका, “आन्‍ना कोङ् छेतोनी, ना हाकलाम्‍पाई तोकई खूङ्‌कसो छेत्नूम्। कोङ् ओहोप्‍मी लन्‍चीपी तोक् मा, खोदोलोई कोङ् पोप् आछीयाक तूये। खूङ्‌क आन्‍ना छेत्‍नूम्‍नो,
43007029	खोदोलोई कोङा ख छेतो, ऊदोईपीक्यालो कोङ् खलाम्पाङ् तोक्, ना कोङ् खसाङ् पोक्‍सोक।”
43007030	ङ्‌क रीङ्‌ येन्‍चीना खचा येशू लाम्‌ लाम्‍ची, खोदोलोई आसासो हूःक तेमान्‍दूर्ची, ऊदोईपीक्यालो होसोङ् खम् नाम्‍ला मान्ताम्‍लामोङ् तूवा।
43007031	मूङ्‌क ओन्तोरोसर्प् मीस् तूवाकप्‍क दूङ्देतोआ खपी विश्‍वास मची। खीक्‍का खचा ओरोपीका, “ऊई ख्रीष्‍ट ताईकप्का ङ्‌क मीस्पीका दूङ् राःराम्‌ चीन्‍न मईयो मोलो?”
43007032	मूङ्‌क ओरोसर्प् मीचा खम् तोक्‍पी रीङ्‌ मचचीक फरिसीचा ना देप्‍क पूजारीचा येन्‍ची खीक्‍का खचा येशू लाम्‌ लागी नीनाम्मा दप्स्को खीम् हूप्‌ दोर्‌ची पोक्‍स्‍ची।
43007033	खीक्‍का येशूआ खस् ओरोलची, “होसोङ् कोङ् जीस्तातोसम्‍मो आन्‍नीस्‍का तूवो, खीक्‍काना कोङ् पोप् तूकपी खातो।
43007034	खीक्‍का आन्‍ना कोङ् लामोनी, खोदोलोई आन्‍ना कोङ् तोयोनीनो, ऊदोईपीक्यालो कोङ् तूवोकपी आन्‍नी खाईदूर्‌नूम्‍नो।”
43007035	ङ्‌क रीङ्‌ येन्‍चीना यहूदीस् खची हो-होप्‍पी ओरोलोल, “ङ्‌क मीस् हापी खाईम् मीन्चाईक तूनाई, केईया ख छीपाम्नो? ऊई खोलोपी रीसाना तूप् ग्रीकचीम्‌ सहरपी खाईम्ना यहूदीची ना ग्रीकची सेचीवा ईम् लन्‍चीयो मचय ऊई?
43007036	‘आन्‍ना कोङ् लामोनी खोदोलोई छीपोनीनो, ऊदोईपीक्यालो कोङ् खातोक थाम्‍पूपी आन्‍नी ताम्तेम् दूर्‌नूम्‍नो पीक्‍ना पीक्‍चाई ङ्‌कसा ऊई पीम् लामकई’?”
43007037	चाड याईम्क लेई येशूआ थोरेपाना हायाम्‌ सार ओरोपीका, “आन्‍नी वाम्‍मा सीचाईनीक तूदोक ओपी तानीना दूङानूम्‍व।
43007038	आसाई ओपी विश्‍वास मय, धर्मसूम्बऊआ पीक्‍क तोङ्ना ‘खूङ्‌कम्‌ म्गोङ्पीका रीराम‌ पीप् काऊ पूईचयक छूये’।”
43007039	ङ्‌क रीङ्‌ क येशूआ खपी विश्‍वास मप् तोदीआ तोक् पवित्र आत्‍माम् तोक्पी पचक तूवा, ऊदोईपीक्यालो खपी विश्‍वास मप् तोदीआ मूङ्‌क पवित्र आत्‍मा तोम् हचचीक तूवा। मूङ्‌क सम्‍मो खचा पवित्र आत्‍मा मान्तोमोङ् तूवा, ऊदोईपीक्यालो येशूम् साम्‍दीखा मूङ्‌क सम्‍मो मान्छूमोङ् तूवा।
43007040	खीक्‍का येशूम् रीङ्‌ येन्‍चीना मूङ्‌क ओरोसर्प् मीस् तूवाकप्‍क हेप्-हेप्पा ओरोपीका, “ङ्‌क मीस्‍ने आछीयाक खारीबोपोङाई रईछ।”
43007041	खोदोलो हेप्‍पाक ओरोपीका, “ङ्‌कन् ख्रीष्‍टङाई रईछ।” खोदोलोई बीन्‍नीपाक ओरोपीका, “ख्रीष्‍ट गालीलपीका बानेयो मोलो?
43007042	धर्मसूम्बऊपी ख्रीष्‍ट दाऊदमी गोङ्पीका ना दाऊदमी तेल् बेथलेहेमपीका ताये पीकाना छाम्‍पा मान्तूयो?”
43007043	ओरोना खम् कारणआ मीस् खची हो-होप्‍पी फोका।
43007044	खस् तूवाकप्‍क हेप्-हेप्पा ख लाम्‌ लाम्‍ची, खोदोलोई ख लाम्‌ लागी हूः क मान्तेदूर्‌ची।
43007045	खीक्‍का नीनाम्मा दप्स्को खीम् हूप्‌ दोर्‌ची मोरोङ् आत्‍ताना खाता, खोदोलो देप्‍क पूजारीचा ना फरिसीचा खस् ओरो लचीना तत्‍ची, “ऊदोई आन्‍ना मूङ्‌क लापानूम्‍ना मान्बायानूम्कई?”
43007046	खोदोलो दोर्‌चा खस् ओरोलची, “मूङ्‌क मीस् तोङ्नान् हाल्‍लोसो आस्सो मान्‍नेई!”
43007047	खोदोलो फरिसीचा खस् ओरोलची, “आन्‍नीसो खम् रीङ्पी फासेईयो छूवानी ऊई?
43007048	धर्म-सेचीपो ना फरिसीचीप्‍क हेप्पा खपी विश्‍वास मस्कयो तूनाई?
43007049	खोदोलोई मोशाम् ललई मान्छेईस्कसा ङ्‌क ओरोसर्प् मीचा नीनाम्माप्का साराप तचीक तूये।”
43007050	खस् तूवाकपी ईल्पो निकोदेमस नीङ् मीचीक फरिसी तूवा, ख ईलाम् येशू तूवाकपी खाताक तूवा, ना खसा बीन्‍नीपास् ओरो लची,
43007051	“ई ललईपी छाम्‍पा तूकतोङ्ना मीस् दोस् तीम् लाईस्‍पी म्‍रीङ् येईम्‌ छूये, ना खसा मईक रीङ्‌ छेईम् छूये, खन्‍सा ऊसो मान्छेईमो मीस् दोस् तीम् छूनो।”
43007052	खोदोलो फरिसीचा ख ओरोलची, “ऊई आन्‍सो गालीलीयो? धर्मसूम्‍बऊ नम्‍लोना परेई मव, गालीलपीका खारीबोपो दालोसो बान्‍नो।” [
43007053	खीक्‍काना खस् खोलोङ् खची होप्-होप्मी खीम् खाता।
43008001	खोदोलोई येशू क जैतुन कोम् थेम्तो खाता।
43008002	खीक्‍का म्देसा देत्छा येशू नीनाम्मा दप्स्को खीम्पी खाता, खोदोलो ओरोसर्प् मीस् म्बर-बार बात्ल छूवा, खीक्‍काना खसा तोतूवा ना खस् सेचीवा ईची।
43008003	खोदोलो शास्‍त्रीची ना फरिसीचा ईल्पो मीम्छा तूम्‍लू लचाक छीप्‍चीना लाप्‍ची खीक्‍का तात्‍चीना खची रापी यूक्स्ची।
43008004	खीक्‍का खचा येशू ओरोलची, “सेचीपो, ङ्‌क मीम्छा तूम्‍लू लचाक केईका छीपूम्‍का ना लापूम्‍काना अपी तातूम्‍काक के।
43008005	ललईपी मोशाआ ङ्‌कतोङ्ना तूम्‍लू लप्‌ मीम्छा लूङ्‌आ गोम्‍ना सेईम्‌ छूये पीकाना केईका आज्ञा पीयीकाक तूये। आना क ङ्‍कम्तोक्पी केईका ऊई लईयाका?”
43008006	खोदोलोई खचा येशू दोस् तीदूराम्‍यो मीनाना, ख चाम्ची मम् लागी ओरो पीकाक तूवा। खोदोलो येशू कूम्‍चीना बोहोपूू म्हूम् छोक्‍छोमीआ छाप्‍पू।
43008007	खोदोलोसो खचा येशू मान्तन्चा मस्कसा येशू थोरेपाना ओरोलची, “आन्‍नी आस्‍कई मोऊ मान्मप् तूनी, खूङ्‌कसा मूङ्‌क मीम्छा लाईस्‍पी लूङ्‌आ गक्‍नूव।”
43008008	खीक्‍का होसोङ् येशू बोहोपूू कूम्‍चीना म्हूम् छोक्‍छोमीआ छाप्पू।
43008009	ओरोना येशूआ पीकाक येन्‍ची, खीक्‍काना देप्पाप्‍का चीमा छूक्‍तो खस् खोलोङ् मूङ्‍कप्का खालेता, खीक्‍का दोरीम्पीन् येशू लो मूङ्‌क मीम्छालोङाङ् होक्सीची, खीक्‍का मूङ्‌क मीम्छा क येशूम् लाईस्‍पी थोरेप्‍दीताक तूवा।
43008010	खीक्‍का येशूआ मूङ्‌क मीम्छा ओरोलना तत्‍तू, “ए नेछो, खस् हाकोरोई खालेता? आसासोयो आन् दण्ड मान्पीन्‍ना?”
43008011	खोदोलो मूङ्‌कसा ओरोपीका, “रोबू, आसासो कोङ् दण्ड मान्पीङा।” खीक्‍का येशूआ ख ओरो लअ, “कोङासो आन् दण्ड पीयान्‍नो। खात्‍व, खीक्‍का हन्‍ना हाल्‍लोसो मोऊ मनव।”]
43008012	येशूआ होसोङ् खस् ओरोलची, “कोङ् चारपीक अल्हो के। खन्‍सा आसे ओ दोस्-दोस् लाम्‍दूमे खूङ्‌कसा रीराम‍मी अल्हो तय, ना ख नाम्कूर्मा गोपी लाम्‍दूम् बोक्स्‍नो।”
43008013	खोदोलो फरिसीचा ख ओरोलची, “आना आम् होपा आम् होप्‍मी गवाई पीचयक तूये। खोदोलोई आना पीयक गवाई सत्‍य मान्तू।”
43008014	खोदोलो येशूआ खस् ओरोलची, “कोङा ओहोपा ओ होप्‍मीङ्‌ गवाई पीयोदोसो कोङा पीकोक गवाई सत्‍य तूये। ऊदोईपीक्यालो कोङ् हाकलाम्‍पाई तोकई ना हाकोरोई खातोचोयो पीम् कोङा छेतो। खोदोलोई कोङ् हाकलाम्‍पाई तोकई ना हाकोरोई खातोचोयो, खूङ्‌क आन्‍ना छेत्‍नूम्‍नो।
43008015	आन्‍ना नीया मईनूम्‍लो मीचा नीया मईक तोङ्ना मईनूम्। खोदोलोई कोङा आस्‍मीसो नीया मूयोनो।
43008016	कोङा नीया मूयोदोसो, कोङा मूयोक नीया सत्‍य छूये। ऊदोईपीक्यालो कोङा ओ हाल्‍ला नीया मूयोनो, कोङा नीया मूयोलो कोङ् पोप् ओ पा नीनाम्मा कोङ्‍लो छूये।
43008017	आम्‍नी ललईपी नीप्पोआ पीयक गवाईङाङ्‌ सत्‍य छूये पीम् छाम्‍पा तूये।
43008018	कोङा ओहोपाङ् ओहोप्‍मी गवाई पीयो, ना कोङ् पोप् ओ पाआसो ओ तोक्‍पी गवाई पीय।”
43008019	खीक्‍का खचा येशू ओरो लचीना तत्‍ची, “आम् पा हापी तूये?” खोदोलो येशूआ खस् ओरोलची, “आन्‍ना ना कोङ्‌ङा छेतोनी ना कोङ् पोप् ओ पाङ् छेत्नूम्। खन्‍सा आन्‍ना कोङ् छेतोनीवादोक कोङ् पोप् ओ पासो छेतानूम्वा।”
43008020	ङ्‌क सेचीवा येशूआ नीनाम्मा दप्स्को खीम्‍पीक चाचोदाम् तेस्‍को दोक्पी तूवाना पीचीक तूवा। खोदोलो आसासो ख मान्लाप्ची, ऊदोईपीक्यालो खम् नाम्‍ला होसोङ् मान्तान्लामोङ् तूवा।
43008021	खीक्‍का येशूआ खस् होसोङ् ओरोलची, “कोङ् खालेतोकप्‍का आन्‍ना कोङ् लामोनी, खीक्‍का आन्‍नी आम्‍नी मोऊपीङ् सीनी। ऊदोईपीक्यालो कोङ् हापी खातो, खूङ्‌कपी आन्‍नी ताम् दूर्‌नूम्‍नो।”
43008022	खोदोलो यहूदीचा ओरोपीका, “ङ्‌कन् म्होप्ङा सेईम्चीमयो मीने ऊई? ऊदोईपीक्यालो ङ्‌कसान् ‘कोङ् हापी खातो आन्‍नी खपी ताम् दूर्‌नूम्‍नो’ पीक्‍ना पीके।”
43008023	खोदोलो येशूआ खस् ओरोलची, “आन्‍नी दालीक। कोङ् क थोम्‍लाका यूवोक के। आन्‍नी ङ्‌क चारपीक। खोदोलोई कोङ् ङ्‌क चारपीक मा।
43008024	कोङा आन्‍नी लोन्‍नीक तूवा, ‘आन्‍नी आम्‍नी मोऊपी सीनी,’ ऊदोईपीक्यालो आन्‍ना कोङ् खूङ्‌कङा पीक्नीना विश्‍वास मोयोनीनोदोक आन्‍नी आम्‍नी मोऊपीङ् सीनी।”
43008025	खोदोलो खचा येशू ओरो पीकाना तत्‍ची, “खोरोदोक आन् आसे?” खोदोलो येशूआ खस् ओरोलची, “कोङ् मूङ्‌कङा, खूङ्‌क रीङ्‌ कोङा लाईस्‍पीकाङ्‌ पीकोचोयोक तूये।
43008026	कोङा आम्नी तोक्‍पी पीम् पर्ने ना नीया मम् पर्ने रीङ् हायाम्‌ देतो तूये। खोदोलोई कोङ् पोप् सत्‍य तूये, खन्‍सा खलाम्‍पा कोङा उई येनूक तूये खूङ्‍क रीङ्‍ङा कोङा चारपी तूक खोलोङ् ईयोची।”
43008027	खोदोलो येशूआ पा नीनाम्माम् तोक्‍पी पीक्‍चाईक पीम् खचा मान्छेईची।
43008028	खीक्‍का येशूआ खस् ओरोलची, “आन्‍ना मीस्मी छा थोम्‍ला थेत्‍नूम्, खोदोलो आन्‍ना कोङ् खूङ्‌कङा पीक्‍नीना छेतोनी। खीक्‍का कोङा ओहोप्‍मी लन्‍चीपी ऊसो मूयोनो, खोदोलोई पाआ ईयोक रीङ्‌ङाङ् कोङ् नेनो पीक्‍नीना आन्‍ना छेत्नूम्।
43008029	कोङ् पोप् ओ साथपी तूये। खसा कोङ् ओ हाल्‍ला मोयोनो, ऊदोईपीक्यालो कोङा ख म्जीनमीक् लक्‌ मूचोयोक तूये।”
43008030	खसा ङ्‌क रीङ् पीकाचालो हायाम्‌ देतोआ खपी विश्‍वास मची।
43008031	येशूआ खपी विश्‍वास मप् यहूदीची ओरोलची, “आन्‍नी कोङा ईन्‍नीक सेचीवा मानेई मईनूम्ना तूनीदोक आन्‍नी आछीयाक ओ सीच्‍चे छूनी।
43008032	खीक्‍का आन्‍ना सत्‍य रीङ्‌ ऊई पीक्‍नीना छेत्नूम्, खीक्‍काना खूङ्‌क सत्‍य रीङ्‌आ आन्‍नी स्‍वतन्‍त्र मईनी।”
43008033	खोदोलो खचा येशू ओरोलची, “केईकाने अब्राहाममी गोङ् के, ना ईनीम्‍बा सम्‍मो केईका आस्‍मीसो रोः मान्छूयीका। खन्‍सा आना ‘आन्‍नी स्‍वतन्‍त्र छूनी’ पीक्‍ना ऊई पीक्‍कई?”
43008034	खोदोलो येशूआ खस् ओरोलची, “आछीयाङ्, कोङा आन्‍नी लोयान्‍नी, मोऊ मप् खोलोङ् मोऊमी रोः छूये।
43008035	रोः छूक्‍ना तूप् मीस्मी मूङ्‌क तूक खीम्पी ऊसो म्हक् छूनो, खोदोलोई मूङ्‌क खीम्‍पीक छामीन् मूङ्‍क खीम्पी हादेसो हक्‌ तोक्‍स्‍चाई।
43008036	खन्‍सा नीनाम्माम् छाआ आन्‍नी स्‍वतन्‍त्र मईनीदोक आन्‍नी दानासो स्‍वतन्‍त्र छूनी।
43008037	आन्‍नी अब्राहाममी छामाई पीम् कोङा छेतो। खोदोलोई कोङा पीकोक रीङ्‌ तेम् दूर्‌नूम्‍नोना आन्‍ना कोङ् सेईम्‌ लामोनी।
43008038	ओ पा नीनाम्माआ कोङ् खोमीयोक रीङ्‌बऊङा कोङा आन्‍नी ईयान्‍नी, खोदोलोई आन्‍ना आम्‍नी पाप्‍का ऊई येनानूम्‌, खूङ्‌कङ्‌ मईनूम्।”
43008039	खीक्‍का खचा येशू ओरो पीकाना ङरी आन्‍ची, “ओखी पा ने अब्राहाम के।” खोदोलो येशूआ खस् ओरोलची, “आन्‍नी अब्राहाममी छामाईदोन् अब्राहामआ ऊई म खूङ्‌कङ्‌ मनूम्वा।
43008040	कोङा नीनाम्माप्का येनूक आछीयाक रीङ् आन्‍नी ईन्‍नीक तूये, खोदोलोई एसे आन्‍ना कोङ् सेईम्‌ लामोनी। अब्राहामआ ङ्‌कतोङ्‌क लक्‌ हाल्‍लोसो मान्म।
43008041	आम्‍नी पाआ ऊई मअ आन्‍नासो खूङ्‌क लक्ङा मईनूम्।” खोदोलो खचा येशू ओरोलची, “केईका तूम्‍लूपीका जन्‍मेई छूयीकाक मा! ओखी पा ईल्‍पोङाङ् तूये, ख नीनाम्मा तूये।”
43008042	येशूआ खस् ओरोलची, “नीनाम्मा आम्‍नी पा दोक, आन्‍ना कोङ् सम्‍तूमा मीयोनीवा, ऊदोईपीक्यालो कोङ् नीनाम्मालाम्पा तोक तूये। कोङ् ओहोप्‍मी लन्‍चीआ ङ्‍कपी तोक् मा, खोदोलोई कोङ् ओ पा नीनाम्माआ पोक्‍सोक के।
43008043	कोङा पीकोक रीङ् ऊदोई आन्‍ना येईलेस्‍नूम्नो? ऊदोईपीक्यालो आन्‍ना कोङा पीकोक रीङ् येईदूर्‌नूम्‍नो।
43008044	आम्‍नीम् आम्‍नी पा दियाबलस के, खन्‍सा आन्‍ना आम्‍नी पा दियाबलसमी लन्‍ची तोङ्ना मम् लाम्‍नूम्। खने लाईस्‍पीकाङ्‌‌ मीस्सेईप् तूवा, ना ख सत्‍यपी हाल्‍लोसो तोक्‍स्‍नो। ऊदोईपीक्यालो खपी सत्‍य मान्तू। खसा वालीली मय, ऊदोईपीक्यालो ख वालीली मप् ना वालीलीम्‌ म्पा तूये।
43008045	कोङ् सत्‍य रीङ्‌ नेनो, खोदोलोई आन्‍ना कोङ् विश्‍वास मोयोनीनो।
43008046	आन्‍नी तूनीकप्‍क आसाई कोङ् मोऊमी दोस् तीदूरोनी? कोङा सत्‍य रीङ्‌ङा नेनोचोयोनासो आन्‍ना ओपी ऊदोई विश्‍वास मईनूम्नोकई?
43008047	आसे नीनाम्माम् छामाई तूये, खूङ्‌कसा नीनाम्माम् रीङ् येन। आन्‍नी नीनाम्माम् छामाई मा, ऊदोईपीक्यालो आन्‍ना खम् रीङ्‌ येन्‍नूम्‍नो।”
43008048	खोदोलो यहूदीचा येशू ओरोलची, “केईका आन् सामरी के ना आन् चाप् लागेई छूवा पीकीकाकन्‌ आछीयाङ्‍यो ऊये?”
43008049	खोदोलो येशूआ खस् ओरोलची, “कोङ् चाप् लागेई छूवोक मा, कोङा ओ पा नीनाम्मा सायोचोङ्‌मा मूयो, खोदोलोई आन्‍ना कोङ् सायोचोङ्मा मीयोनीनो।
43008050	कोङा ओ होपा ओ होप्‍मीङ्‌ साम्‍दीखा लामोनो, खोदोलोई साम्‍दीखा लाम्प् ईल्पो तूये खसाङ् नीया मय।
43008051	आछीयाङ् कोङा आन्‍नी लोयान्‍नी, आसाई ओ रीङ्बऊ रेप्‍प खूङ्‌क मीस् हादेसो सीनो।”
43008052	खोदोलो यहूदीचा ख ओरोलची, “ओदोलो केईका ललीयूम्का आछीयाङ् आम्‍पी चाप् वोङाक रईछ। ऊदोईपीक्यालो अब्राहाम सीया, खोरोनाङ् खारीबोपोस्‍सो सीया, खोदोलोई आना ओरोपीके, ‘ओ रीङ्‌बऊ रेप्‌ तोदी हादेसो सीनो।’
43008053	ऊई ओखी खूक्सू अब्राहामपीका ना खारीबोपोचीप्‍कासो आन् दूङ् देप् यो? अब्राहाम सीया, खीक्‍का खारीबोपोस्‍सो सीया। खन्‍सा आना आम् होपा आम् होप्‌ ऊई मीयान्ची?”
43008054	खोदोलो येशूआ ओरोपीका, “कोङा ओ होपाङ् ओहोप्‍मी साम्‍दीखा मूयोदोक खूङ्‌क ओ साम्‍दीखा मोरोक छूये। खन्‍सा ओ साम्‍दीखा मप् ‘ओ पा नीनाम्मा तूये’ खङ् आन्‍नासो ओखी नीनाम्मा पीक्‍चाईनीक तूये।
43008055	आन्‍ना ख छेत्‍नूम्‍नो, खोदोलोई कोङा ख नम्‍लो छेतो। कोङासो ख छेतोनो पीकोदोक कोङ्सो आन्‍नीतोङ्‌क वालीलीपोङ् छूवो। खोदोलोई कोङा ख छेतो, ना खसा पीक्‍क रीङ्‌ कोङा रेपो।
43008056	आम्‍नी पा अब्राहामआ कोङ् ताम् लेई हायाम्‌ हूमान्‍दूर्‌क तूवा, खीक्‍का खसा खूङ्‌क तअ ना हायाम्‌ म्जी नअ।”
43008057	खीक्‍का यहूदीचा ख ओरोलची, “आन् ङाक्पोङ् दोङ्‌ङा बाईनो, खन्‍सा आना ऊतोङ्नाई अब्राहाम तअ?”
43008058	खोदोलो येशूआ खस् ओरोलची, “आछीयाङ्, कोङा आन्‍नी लोयान्‍नी, अब्राहामपीका लाईस्‍पीकाङ्‌ कोङ् तूवो।”
43008059	खोदोलो खचा येशू गोम् लागी लूङ्‌ कप्‍ची, खोदोलोई येशू सूपीछा नीनाम्मा दप्स्को खीम्‍पीका लत्‍ताना पाखा खालेता।
43009001	खीक्‍काना येशू मूङ्‌क लाम्‍ला खात्‍चालो म्माआ वात्‍लोयीकाङ्‌ म्मूक्सा मान्तोक मीस् मूङ्‌कपी तूवाचाक तअ।
43009002	खोदोलो म्सीच्‍चेचा ख ओरो पीकाना तत्‍ची, “सेचीपो, आसाई मोऊ मनाई ङ्‌क मीस् म्मूक्सा मान्तोक् जन्‍मेई छूवाकई? म्पा-म्माआ मोऊ मकसा ओन्‍तोङ्‌ छूवाकयो? म्होपाङ् मोऊ मना छूवाकयो?”
43009003	खोदोलो येशूआ खस् ओरोलची, “ङ्‌क मीचा म्होपाङ् मोऊ मना ओरो छूवाकसो मा, म्पा-म्माआ मोऊ मना ओरो छूवाकसो मा, खोदोलोई नीनाम्माम् लक्‌ ङ्‌क मीस्पीका खोलोआ छेईम् लागी ङ्‌क ओरो छूवाक।
43009004	खन्‍सा नाम्‍ला तूलोङ् कोङ् पोप्मी लक्‌ मम् छूये। नाम्कूर्‌कप्कान् आसासो लक्‌ मदूरनो।
43009005	कोङ् ङ्‌क चारपी तूवोक सम्‍मो, चारपीक अल्हो के।”
43009006	मूङ्‌क रीङ्‌ पोम् यात्कप्का येशूआ बोहोपूू म्थूवा पासू खीक्‍का म्थूवा बोहोलो चक्‍ना मूङ्‌क मीस्मी म्मूक्स् कील्‍पी।
43009007	खीक्‍का मूङ्‌क मीस् ओरो लअ, “ सिलोआममी पोक्‍रीपी खात्‍ना लीदीत्व।” (सिलोआममी अर्थ क पोम्पा के)। खीक्‍का मूङ्‌क मीस् सिलोआममी पोक्‍रीपी खाताना लीयू ना मूङ्‌क म्मूक्सा तोक् छूवाना आत्‍ता।
43009008	खोदोलो मूङ्‍कम् म्खीम्तोनीचा ना लाईस्पी ङोक्‍तीत्क तोक्चा, “ऊई आन् मूङ्‌क ङोक्‍तीप् मीस्ङा मायो?” पीकाना तत्ची।
43009009	खोदोलो हेप्-हेप्पा ओरोपीका, “ङ्‌कन् मूङ्‌क ङोक्‍तीप् मीस्ङासे, खीक्‍का बीन्‍नीपा क खूङ्‍कतोङ् ङेस्‍कङाङ्‌फो पीका।” खोदोलो मूङ्‌क म्होपाङ्, “कोङ् खूङ्‌क मीस्ङा के” पीकाना पीका।
43009010	खीक्‍का खचा मूङ्‌क ओरो पीकाना तत्‍ची, “खोरोदोक, ऊतोङ्नाई आम् मूक्सा तोक् छूवा?”
43009011	खोदोलो मूङ्‌कसा ओरो पीकाना ङरी आन्‍ची, “येशू मीचीक ईल्पो मीचा बोहो चक्‍ना ओ मूक्स् कीलोपो, ना ‘सिलोआमपा खात्‍ना सप्‍ते लोओ।’ खीक्‍का कोङ् सिलोआमपा खातोना ओ ङोबो सपू ना कोङ् ओ मूक्सा तोक् छूवो।”
43009012	खीक्‍का खचा मूङ्‌क कोमूक्पा ओरो पीकाना तत्‍ची, “खूङ्‌क मीस् हापी तूये?” खोदोलो मूङ्‌कसा, “कोङा छेतोनो” पीका।
43009013	खीक्‍काना खचा मूङ्‌क मीस् फरिसीस तूवाकपा खाईची।
43009014	येशूआ बोहो चक्‍ना मूङ्‍कम् म्मूक्स् कील्‍पीना नमीक लेई नोम्चीम् लेई तूवा।
43009015	खीक्‍का फरिसीचासो होसोङ् मूङ्‌क ओरो पीकाना तत्‍ची, “ऊतोङ्नाई आन् आम् मूक्सा तोक् छूवा?” खोदोलो मूङ्‌कसा खस् ओरोलची, “येशू मीचीक मीचा कोङ् ओ मूक्स्पी बोहो चक्‍ना कीलोपो, खीक्‍का कोङा ओ ङोबो सपू खोदोलो कोङ् ओ मूक्सा तोक् छूवोखातो।”
43009016	खोदोलो मूङ्‍कप् तूवाक फरिसीचीप्‍क हेप्-हेप्पा ओरोपीका, “मूङ्‌क मीस् नीनाम्मालाम्पा ताक मा, ऊदोईपीक्यालो मूङ्‌कसा नोम्चीम् लेई मानेई मईनो।” खोदोलोई बीन्‍नीपाचा ओरोपीका, “खोरोदोक दानाई मोऊपो मीचा ङ्‌कतोङ्‌क चीन्‍न मदूर्?” खस् ओरोलोलना खची हाम्‍पी फातो छूवा।
43009017	खीक्‍का खचा होसोङ् मूङ्‌क कोमूक्पा ओरो पीकाना तत्‍ची, “आना क मूङ्‌क आम् मूक्स् नमीक्मी तोक्‍पी ऊई पीके?” खोदोलो मूङ्‌कसा ओरो पीकाना ङरी आन्‍ची, “ख खारीबोपो तूये।”
43009018	यहूदीचा मूङ्‌क आछीयाङ् म्माआ वात्‍लोङ् म्मूक्सा मान्तोक तूवाक ईनीम्‍बा तोक् छूवाकङ्‍यो पीम्ना मूङ्‍कम् म्पा-म्मास् काछोम्‍ना मान्तईम् सम्मो विश्‍वासङा मान्मची।
43009019	खीक्‍काना खचा मूङ्‍कम् म्पा-म्मास् ओरो पीकाना तत्‍ची, “ऊई ङ्‌क आम्ची चारछा म्मूक्सा मान्तोक्ङा जन्‍मेई छूवाकयो? खोरोदोक ईनीम्‍बाक ङ्‌क ऊतोङ्नाई मूक्सा तोक् छूवा?”
43009020	खोदोलो मूङ्‍कम् म्पा-म्माचा ओरोपीका, “एई ङ्‌क ओची चारछा कास्का वाताचूकालोङ्‌ म्मूक्सा मान्तोक्ङा तूवाक।
43009021	खोदोलोई ख ऊतोङ्नाई म्मूक्सा तोदूर्प् छूवा, ना आसाई मूङ्‌क म्मूक्सा तोक् बानेई मअ खूङ्‌कसो कास्का छेत्‍चूकानो। ख म्हारी बान्खाताक तूये, खन्‍सा खङ् ततानूम्‍व। खसाङ् म्तोक्पी आन्‍नी खोलोङ् ईनीके।”
43009022	मूङ्‍कम् म्पा-म्माचा ऊदोई मूङ्‍क तोङ्ना पीका पीक्यालो खस् यहूदीचीप्का कीसाक तूवा। ऊदोईपीक्यालो येशूङ्‌ ख्रीष्‍ट तूये पीक्‍ना आस्-आसाई विश्‍वास मई, खूङ्‌क याखऊ खीम्‍पीकाङ्‌ लाईम्‍दीम्‌ छूये पीकाना खचा लाईस्‍पीङ्‌ चाई मदीत्चीक तूवा।
43009023	खन्‍सा मूङ्‍कम् म्पा-म्माचा, “मूङ्‌क म्हारी बान्खाताक तूये खङ् ततानूम्‍व” पीकाना पीकाक तूवा।
43009024	खीक्‍का होसोङ् यहूदीचा मूङ्‌क कोमूक्पा मीस् काछचीना ओरोपीक्‍तो तत्‍ची, “सत्‍य रीङ्‌ मना नीनाम्मा ओलोनूव लव, ऊदोईपीक्यालो मूङ्‌क आन् नमीक् मीस् मोऊपो पीम् केईका हायाम्‌ नत्‍तो छेताम्का।”
43009025	खोदोलो मूङ्‌क येशूआ नमीक मीचा ओरोपीका, “ख मोऊपोयो मायो पीम्ने कोङा छेतोनो। खोदोलोई कोङा ईबूम् रीङ्‌ नम्‍लो छेतो, लाईस्‍पी कोङ् ओ मूक्सा मान्तोक तूवो, खोदोलोई ईनीवा कोङ् ओ मूक्सा तोक् छूवोक तूये।”
43009026	खीक्‍का खचा मूङ्‌क ओरो पीकाना तत्‍ची, “खसा ऊई मअ? खीक्‍का ऊतोङ्नाई आम् मूक्स् हलापा?”
43009027	खोदोलो मूङ्‌कसा खस् ओरो पीकाना ङरी आन्‍ची, “कोङा आन्‍नी लाईस्‍पीङ् ईन्‍दीन्‍नीक तूये, खोदोलोई आन्‍ना नम्‍लो मान्येन्‍नी। ऊदोई होसोङ् येईम्‌ लन्‍ची मईनूम्? आन्‍नीसो खम् सीच्‍चेयो छूम् मीन्‍नी ऊये?”
43009028	खोदोलो खचा रातो ख ओरोलची, “आन्‍ये खम् सीच्‍चेन्, केईकान् मोशाम् सीच्‍चेये।
43009029	ऊदोईपीक्यालो केईका नम्‍लो छेताम्का मोशापीने नीनाम्मा नेनाक तूवा, खोदोलोई ङ्‌क मीस् हाकलाम्‍पाई ताकई केईका छेताम्‍कानो?”
43009030	खोदोलो मूङ्‌कसा खस् ओरोलची, “ङ्‌क ऊतो योबोरीखाक रीङ्‌ये। ख हापीकाई ताकई खूङ्‌क आन्‍ना छेत्‍नूम्‍नो, खोदोलोई खसा ओ मूक्स् नमीयोपोक तूये।
43009031	नीनाम्माआ मोऊपोचीम् रीङ्‌ येननो पीम् केईया छेताम्, खोदोलोई नीनाम्माआ सायोचोङ्मा मीक् ना खम् लन्‍ची तोङ्ना मप् मीस्मी रीङ्‌‍ङाङ् नीनाम्माआ येन।
43009032	चार थोक्‍साकप्‍का ईनीम्‍बा सम्‍मो म्माआ वात्‍लोयीकाङ्‌ म्मूक्सा मान्तोक मीस् नक रीङ्‌ हसम्‍मो आसासो माङ्‌येईम्पा।
43009033	खन्‍सा ङ्‌क मीस् नीनाम्मालाम्पा ताक मादोन् ङ्‌क मीचासो ऊसो ममान्दूर्वा।”
43009034	खोदोलो फरिसीचा मूङ्‌क ओरोलची, “आन्‍ने आछीयाङ् मोऊपी जन्‍मेई छूवाक तूवा, ऊई हन्‍नान्‌ आना केईका ईम् लामेकाकयो?” खीक्‍काना खचा मूङ्‌क पाखा लात्दीत्ची।
43009035	खीक्‍काना यहूदीचा मूङ्‌क पाखा लात्दीत्ची पीम् येशूआ येन्‍ना मूङ्‌क तूप्‍ना ओरो लअ, “ऊई आना मीस्मी छापी विश्‍वास मईयो?”
43009036	खोदोलो मूङ्‌कसा ओरो पीकाना येशू तत्‍तू, “रोबू, खूङ्‌क मीस्मी छा क आसे हाई? खूङ्‌क कोङ् ईयोते ना कोङा खपी विश्‍वास मूयो?”
43009037	खोदोलो येशूआ मूङ्‌क ओरो लअ, “आना खूङ्‌क मीस् लाईस्‍पीङ्‌ तखीक तूये, ओदोलो आन्‍लो नेईप्चाप् खूङ्‌क मीस्ङा के।”
43009038	खीक्‍का मूङ्‌कसा ओरोपीका, “रोबू, कोङा विश्‍वास मूयो”, खीक्‍का खसा येशू सेवा छ।
43009039	खीक्‍काना येशूआ ओरोपीका, “कोङ् चारपी नीया मस् यूवोक तूये, खन्‍सा म्मूक्सा मान्तोक तोदीआ खची मूक्सा तचीनूव ना खची मूक्सा तोक् तोदीक कोमूक्पा छूनूव।”
43009040	ङ्‌क रीङ्‌ येन्‍चीना मूङ्‍कप् तूवाक हेप्-हेप् फरिसीचा ख ओरो पीकाना तत्‍ची, “ऊई खोरोदोक केईकासो कोमूक्‍पाङ्‌यो?”
43009041	खोदोलो येशूआ खस् ओरोलची, “आन्‍नी कोमूक्पा छूवानीवादोन् मोऊमी दोसी मान्छून्‍नीवा, खोदोलोई आन्‍ना ‘केईका तयाम्‍का’ पीक्‍नी, खन्‍सा आम्‍नी मोऊ तूचाये।”
43010001	“आछीयाङ् कोङा आन्‍नी लोयान्‍नी, आसे लूस्मी गथापी मूल्‍लाम्स्कोलाम्पा मान्वोमो आर्को लाम्स्कोलाम्पा वोङे, खूङ्‌क खूस्पा के।
43010002	खोदोलोई लूस्मी गथापी मूल्‍लाम्स्को लाम्पा वोप्क गथाला के।
43010003	गथालाआ लाम्स्को हल्पीय, ना खसा म्‍लूस् तोदी खची नीङ्पीका काछयची खोदोलो म्‍लूस्चा खम् साल्‍म्‌ येनची, खीक्‍का खसा म्‍लूस्ची पाखा खाईयची।
43010004	खसा म्होप्मी लूस्‌ तोदी पाखा लाईम्‌ यातना ख म्‍लूस्मी लाईस्-लाईस्‌ लाम्‍लये, खोदोलो म्‍लूस्चा ख म्दोस्-म्दोस् कल्‍तो खाईयची, ऊदोईपीक्यालो म्‍लूस्आ खम् साल्‍म्‌ छेत्‍तची।
43010005	खोदोलोई खस् छेत्‍तस्‍नोकम्‌ दोस्-दोस् लाम्‍दूम्‍नो, बरू बीन्‍नी खाते। ऊदोईपीक्यालो लूस्चा खम् साल्‍म्‌ छेत्‍तस्‍नो।”
43010006	येशूआ खस् ङ्‌क पोम् ललईपीका ईची, खोदोलोई येशूआ खस् ईचीक रीङ्‌ खचा बूजेई मान्मची।
43010007	खन्‍सा येशूआ होसोङ् खस् ओरोलची, “आछीयाङ्, कोङा आन्‍नी लोयान्‍नी, लूस् वोस्‍को लाम्‍स्‍को कोङ्‌ङा के।
43010008	ओ लाईस्‍पी ताप्‍तोदी खोलोङ् खूस्‍पास् के, खोदोलोई लूस्‍आ खची रीङ्‌ मान्येईची।
43010009	लाम्‍स्‍को क कोङ्‌ङा के, खन्‍सा आसे ओलाम्‍पा छूना म्गोपा वोङे खूङ्‍कस् लेत्‍चाये, ना खीम्गो पाखा हायाम्‌ नम्‍लो मदूरची खीक्‍का खार्‌कापी चारेई छूम् तयची।
43010010	“खूस्‍पान्‌ हाल्‍लोसो खूम् लागी, सेईम्‌ लागी ना बीगार मम् लागीङ्‌ ताये। खोदोलोई कोङ्ने खोलोआ हायाम्‌ लोक्‍तो रीराम‌् तचीनूव मीनोना तोक्।
43010011	कोङ् नप् गथाला के। नप् गथालाआ म्होप्मी लूस्‌ सम्सूर्म् लागी म्‍रीराम्ङा पीय।
43010012	खोदोलोई लूस्‌ खोम् लागी दूक्नासी पीम्पाना यूम्पा मीस् क याबेर् ताईलो लूस्सो होक्सीयना जूक्खाते। ऊदोईपीक्यालो लूस्‌ मूङ्‍कम् म्होप्मी मा, खीक्‍का याबेर्‌आ लूस्‌ लाप्, ना फूर्स्‌छारास्ता मय।
43010013	मूङ्‌क मीस् जूक्‍खाते, ऊदोईपीक्यालो मूङ्‌क दूक्नासीपी यूम्पाङाङ्, खन्‍सा मूङ्‌कसा लूस्मी ऊसो वास्ता मईनो।
43010014	“कोङ् नप् गथाला के, कोङा ओ होप्‍मी लूस्‌ छेतोची, खीक्‍का खचासो कोङ् छेतो।
43010015	ऊतोङ्नाई पाआ कोङ् छेतो, खोरोनाङ् कोङासो पा छेतो, खीक्‍का कोङा ओ लूस्मी लागी ओ सोम्‍ङा पीयो।
43010016	“ओमी बीन्‍नीपासो लूस्‌ तूये, खोदोलोई खूङ्‍कस् ङ्‌क गथापीक मा। कोङा खूङ्‌कस्‍सो ताईम् पर्ने तूये, खीक्‍का खचा ओ साल्‍म्‌ येनची ना खस् ईबूम् बगाल छूना खोलोमी ईल्पोङ् गथाला छूये।
43010017	ओ पाआ कोङ् सम्‍तूमा मीयो, ऊदोईपीक्यालो कोङा ओ होप्‍मी रीराम‌ होसोङ् आईम्खाम् तोम् लागी पीयो।
43010018	आसासो ङ्‌क ओ सोम्‌ ङाम्‍ना खाईम् दूरनो, खोदोलोई कोङा ओ सोम्‌ ओ होप्‍मी लान्‍ची तोङ्‌ना पीयो। ऊदोईपीक्यालो ओ लन्‍ची तोङ्ना ओ सोम्‌ पीम् हक्‌ ओपी तूये, खीक्‍का होसोङ् आईम्‍ना खाईम् हक्‍सो ओपी तूये। ऊदोईपीक्यालो ङ्‌कतोङ् मम् हक्‌ नीनाम्माआ कोङ् पीयोक तूये।”
43010019	ङ्‌क रीङ्‌ येन्‍चीना यहूदीची होसोङ् खची होप्-होप्‍पी फातो छूवा।
43010020	खोदोलो मूङ्‍कप् तूवाक हेप्-हेप्पा ओरोपीका, “ङ्‌कन् चाप् मोङ्आ लाप्‍ना वाम्‍खाताक तूये। खन्‍सा आन्‍ना ऊमोई मूङ्‍कम् रीङ्‌ येन्‍नूम्‌?”
43010021	खोदोलोई बीन्‍नीपाचा ओरोपीका, “चाप् मोङ्आ लापक मीचा ङ्‌कतोङ्‌क रीङ्‌ मईनो। ऊई चाप् मोङ्आ लापक मीचा कोमूक्पाम् म्मूक्स् हल्दूरयो?”
43010022	लोनाम् छूवालो यरूशलेमपी नीनाम्मा दप्स्को खीम् अर्पण मम् चाड तूवा।
43010023	खोदोलो येशू नीनाम्मा दप्स्को खीम् गोपा सोलोमन मीचीक सीक्‍वापी लाम्‍दूमातीत्‍क तूवा।
43010024	खोदोलो यहूदीस् येशूम् बर्‌बार् बात्ल छूवाना ख ओरोलची, “आना केईका हादे सम्‍मोई अल्‍मलपी मईयाका? आन् ख्रीष्‍टङादोक केईका नम्‍लो ईयीकाते।”
43010025	खोदोलो येशूआ खस् ओरोलची, “कोङा आन्‍नी लाईस्‍पीङ्‌ लोन्‍दीन्‍नीक तूये, खोदोलोई आन्‍ना ओ रीङ्‌ विश्‍वास मईनूम्नो। कोङा ओ पाम् नीङ्पी छाक्‍काक लक्‌ मूयो, खूङ्‌कसाङ्‌ ओ तोक्‍पी आन्‍नी गवाई पीनी।
43010026	आन्‍नी ओ लूस्‌ मा, खन्‍सा आन्‍ना कोङ् विश्‍वास मोयोनीनो।
43010027	“ओ लूस्चा ओ साल्‍म् येनची, खीक्‍का कोङासो खस् छेतोची, ना खस् ओ दोस्-दोस् लाम्‍दूमे।
43010028	कोङा खस् हादेसो मान्याईप् रीराम‌् पीयोची, ना खस् हादेसो मासेई छूनो, खीक्‍का खस् आसासो ओ हूक्‍पीका ङापोना खाईदूरस्‍नो।
43010029	ओ पाआ खस् कोङ् पीयोक तूये, ओ पा खोलोप्का दूङ् देप् तूये। खन्‍सा पामी हूक्‍पीका आसासो खस् ङाप्‍पना खाईदूरनो।
43010030	पालो कास्का ईबूम्ङा के।”
43010031	खोदोलोसो यहूदीचा येशू गोम् लागी लूङ्‌ कप्‍ची।
43010032	खोदोलोई येशूआ खस् ओरोलची, “कोङा आन्‍नी ओ पा नीनाम्मापीका हायाम्‌ देतो नप् लक्‌ खोमीन्‍नीक तूये, खूङ्‍कप्क ऊतोङ्‍क लक्‍मी कारणआई आन्‍ना कोङ् लूङ्‌आ गोम् लामोनी?”
43010033	खोदोलो यहूदीचा ख ओरोलची, “केईका आना नप् लक्‌ मकसा आन् लूङ्‌आ गोम् लाम्‍क मा, खोदोलोई आना नीनाम्माम् ऊल्‍लोङ् मकसा आन् लूङ्‌आ गोम् लाम्‍चाईक तूये। ऊदोईपीक्यालो आन् मीस् तूये खोरोदोसो आम् होपा आम् होप्‌ नीनाम्मा लोयान्‍ची।”
43010034	खोदोलो येशूआ खस् ओरो पीकाना ङरी आन्‍ची, “ऊई आम्‍नी धर्मसूम्बऊपी ‘आन्‍नी नीनाम्मा के’ पीम् छाम्‍पा मान्तूयो?”
43010035	खन्‍सा आस्‍पी नीनाम्माम् रीङ्‌बऊ ताआ, खूङ्‍कस् नीनाम्मा पीम् रीङ्दोक (धर्मसूम्बऊ गस्‍नो),
43010036	खन्‍सा नीनाम्माआ पवित्र बानेई मना ङ्‌क चारपी पोक्‍स्‍क मीचा, ‘कोङ् नीनाम्माम् छा’ पीक्‍ना पीक्लो ऊतोङ्नाई नीनाम्माम् ऊल्‍लोङ् मप् छूये?
43010037	खन्‍सा कोङा ओ पाम् लक्‌ मूचोयोनोक तूदो आन्‍ना कोङ् विश्‍वास मोनीनते।
43010038	खोदोलोई कोङा ओ पाम् लक्‌‌ मूयो नासो आन्‍ना खूङ्‌कपी विश्‍वास मईनूम्नोदो कोङा मूयोक ओ लक्‍पीन्‌ विश्‍वास मनूम्व, ओरोना पा ओपी तूये, ना कोङ् ओपापी तूवो पीम् रीङ्‌ आन्‍ना छेत्नूम्।”
43010039	खोदोलो खचा होसोङ् येशू लाम्‌ लाम्‍ची, खोदोलोई येशू खची हूक्‍पीका फूत्केई छूवाना खालेता।
43010040	खीक्‍काना येशू यर्दन योऊमी नावादेपा यूहन्‍नाआ बप्‍तिस्मा पीदोङ्‍क थाऊपी खाताना तूवा।
43010041	खोदोलो ओरोतो मीस् म्दोक्पी ताआ, खीक्‍का खस् खची होप्-होप्‍पी ओरोलोल, “यूहन्‍नाआ ऊसो राःरालोक लक्‌ मान्म्, खोरोदोसो खसा ङ्‌क मीस्मी तोक्‍पी पीकाक रीङ्ने आछीयाङ् रईछ।”
43010042	खीक्‍का मूङ्‌कपी ओरोसर्प् मीचा खपी विश्‍वास मची।
43011001	लाजरस नीङ् मीचीक ईल्पो मीस् तूकाचाक तूवा। ख मरियम ना म्ना मार्थास्का बेथानिया मीचीक तेल्पी तूवा।
43011002	ङ्‌क मरियमआङा ईलाम् येशूम् लोङ्पू‌ हायाम्‌ नाम् चानप् तेलआ कील्‍ना म्तोसम्‍आ बेक्पीक तूवा। मूङ्‌क तूक्‍खा लाजरस ङ्‌क मरियममी म्नेछो तूवा।
43011003	खीक्‍का मूङ्‌क नीप्पो मार्था लो मरियमआलो, “रोबू, आना हायाम्‌ सम्‍तूमा मीक लाजरस तूक्‍चाईक तूये” पीकाना ईम् लागी मीस् येशू तूवाकपा पोक्‍स्‍ची।
43011004	खीक्‍का येशूआ मूङ्‌क रीङ्‌ येन्‍ना ओरोपीका, “लाजरस तूक्‍चाईदोसो ख सीनो, खोदोलोई ङ्‌कन् नीनाम्माम् साम्‍दीखा छूम् लागी छूचाईक, खन्‍सा मूङ्‌क लक्‌ लाम्‍पाङ्‌ नीनाम्माम् छामी साम्‍दीखा छूनू।”
43011005	येशूआ मार्था, मरियम खीक्‍का लाजरस सम्‍तूमा मीदोङ्ची।
43011006	खोदोलोई लाजरस तूक्‍चाई पीम् येन्‍नासो येशू नीस्लेई सम्‍मो मूङ्‍कपीङ् तूवाचा।
43011007	खीक्‍काना येशूआ म्सीच्‍चेस् ओरोलची, “लऊ, हन्‍ना केई यहूदिया मेक्साङ् आत्‍तेना खात्याके।”
43011008	खोदोलो म्सीच्‍चेचा येशू ओरोलची, “सेचीपो, ईनीकाङ्‌ मूङ्‌कपी यहूदी लाम्‍लछाचा आन् लूङ्‌आ गोम् लामाक मायो, नासोङ् ऊई आना होसोङ् मूङ्‌क थाम्‍पूपीङ्‌यो खाईम् लाम्‍चय?”
43011009	खोदोलो येशूआ ओरोपीका, “ऊई ईलेईपी पोङ् नीस् घण्‍टा छूनोयो? लेपा लाम्‍दूम् मीचा जोलोङ् तयनो, ऊदोईपीक्यालो खची साथपी ङ्‌क चारपीक अल्हो तूये।
43011010	खोदोलोई सेपा लाम्‍दूम् मीचा जोलोङ् तय, ऊदोईपीक्यालो खची साथपी अल्हो छूनो।”
43011011	खीक्‍काना येशूआ खस् ओरोलची, “बूम् लाजरस ईम्स्चाईक तूये, हन्‍ना कोङ् ख पोक्‍स खातो।”
43011012	खोदोलो म्सीच्‍चेचा ओरोपीका, “रोबू, ख ईम्‍स्‍चाईकङाङ्‌दोन्‌ नखात्‍फो।”
43011013	खोदोलो येशूआ क लाजरस सीयाकम्‌ तोक्‍पी पीकाचाक तूवा। खोदोलोई म्सीच्‍चेचा क लजरस आछीयाङ् ईम्स्चाईकङाई मीनाचा।
43011014	खीक्‍काना येशूआ म्सीच्‍चेस्, “लाजरस आछीयाङ् सीयाक तूये” पीकाना ईची।
43011015	आन्‍ना विश्‍वास मनूम्नूव पीकोना आम्‍नी लागी कोङ् मूङ्‌कपी मान्तूवोकङ् नअ। ऊछूवादोसो केई ख तूकपी खाते।
43011016	खोदोलो दिदुमस मीचीक थोमाआ बीन्‍नीपा म्बूम्ची ओरोलची, “लऊ, केईसो खातेना खलोङ् सीये।”
43011017	खीक्‍का येशू बेथानियापी तालाता, ना लाजरस खूम्‍चीक लीक्‍लेई छूवाखात्क तूम् तअ।
43011018	बेथानिया क यरूशलेमपीका सूक्‌ किलोमिटर छूबूरी तूवा।
43011019	मूङ्‍कचीम् खची नेछो लाजरस सीयाक तूम् तचीना मार्था लो मरियमलो सान्‍त्‍वना पीम् लागी हायामसर्प्‌ यहूदीची मूङ्‌कपी ताक तूवा।
43011020	येशू खचीपी बान्चाईक तूये पीम् येन्‍चीकप्‍का मार्था येशू तूप्स् खाता। खोदोलोई मरियम क खीम्पीङ् तूवाचा।
43011021	खीक्‍का मार्थाआ येशू ओरो लअ, “रोबू, आन् ङ्‌कपी तूवाचावादोन् ओ नेछो लाजरस मान्सीयावा।
43011022	खोदोलोई आना नीनाम्मापी ऊई ङोक, खूङ्‌कङ्‌ आन् नीनाम्माआ पीये पीम् कोङा छेतो।”
43011023	खोदोलो येशूआ ख ओरो लअ, “आम् नेछो होसोङ् ऊस्पके।”
43011024	खोदोलो मार्थाआ येशू ओरो लअ, “चार यात्क लेईपी सीप्‍खाप्‍ची खोलोङ् ऊस्‍पक्‍लो खसो ऊस्पके पीम्ने कोङासो छेतो।”
43011025	येशूआ ख ओरो लअ, “सीप्‍खाप्‍ची ऊन्‍पोमीक्‌ खीक्‍का रीराम्‌ पीप् कोङ्‌ङा के। खन्‍सा ओपी विश्‍वास मप् सीदोसो होसोङ् ऊस्पके।
43011026	खन्‍सा ओपी विश्‍वास मप्ना लेईप्‍चाप्‌ तोदी हादेसो सीनो। ऊई आना ङ्‌क विश्‍वास मईयो?”
43011027	खोदोलो खसा येशू ओरो लअ, “रोबू, कोङा विश्‍वास मूयो, आन् ङ्‌क चारपी यूप् नीनाम्माम् छा ख्रीष्‍ट तूये।”
43011028	खोन्‍तोदी पीकाना मार्था मूङ्‍कप्का खालेता, ना म्नेछो मरियम काछना सूपीछा ओरो लअ, “सेचीपो ताबानाक तूये, खीक्‍का आन् काछईचाई।”
43011029	खूङ्‌क रीङ्‌ येनू मोरो मरियम दावा पकाना येशू तूप्स् खाता।
43011030	खोदोलो सम्‍मो येशू खची तेल्पी मान्तान्बामोङ् तूवा, खोदोलोई येशू क मार्थालो तूपाक थाऊपीङ् तूवाचा।
43011031	खोदोलो मरियम सान्‍त्‍वना पीस् ताप् मीचा ख दावा पकाना खाताक तचीना, गेम्‍मी दोक्पी खाईम्ना खाम् लागी खाताकफो मीनाना खस् दावा खोस् खाता।
43011032	खीक्‍का मरियम येशू तूवाक दोक्पी तातेका, ना ख तकप्का म्‍लोदोपू सूपोम् मना ओरोपीका, “रोबू, आन् अपी तूवावादोन् ओ नेछो मान्सीयावा।”
43011033	खीक्‍का येशूआ मरियम ना खलो ताप् यहूदीस्सो खाप्‍चाक तअ, खीक्‍काना येशू हायाम् म्सानीवा चाईसा।
43011034	खीक्‍का येशूआ खस् ओरो पीकाना तत्‍ची, “आन्‍ना ख हापी खायानूम्‍ना खूमानूम्‍क तूये?” खोदोलो खचा येशू ओरोलची, “रोबू, ङ्‌कपी खूमूम्‍काक तूये बान्‍ना खोङ्ते।”
43011035	खोदोलो येशूसो खापा।
43011036	खोदोलो यहूदीचा ओरोपीका, “खोङ्नूम्ते, येशूआ लाजरस देई सम्‍तूमा मीयकई।”
43011037	खोदोलोई हेप्-हेप्पा ओरोपीका, “ऊई ङ्‌कसा कोमूक्पा मीस्ङा म्मूक्सा तोक् बानेईमन्दीदूर्प्आ ङ्‌क मीस्सो सीम्‍पीका लेन्‍चा मीम् मान्दूर्‌वायो?”
43011038	खीक्‍का येशू हायाम् म्सानीवा चाईसाना होसोङ् गेम्‍मी दोक्पी खाता। खूङ्‌क गेम् ईबूम् लूबम्‍पी तूवा। खूङ्‌क गेम् ईबूम् देप्पा लूङ्‌आ खम्‍दीम्‍पा तूवा।
43011039	खीक्‍का येशूआ खस् ओरोलची, “मूङ्‌क लूङ्‌ हलानूम्‍ते।” खोदोलो मूङ्‌क लाजरसमी म्ना मार्थाआ येशू ओरो लअ, “ए रोबू, हन्‍नान्‌ मूङ्‌क कीमानासो नाम्‍खाता होगो, ऊदोईपीक्यालो ख सीयाकङ्‌ एसेन् लीक्‍लेई छूवा खाता।”
43011040	खोदोलो येशूआ ख ओरो लअ, “ऊई कोङा आन् ईन्‍नाक मायो, ‘आना विश्‍वास मईदोक नीनाम्माम् साम्‍दीखा तय’?”
43011041	खचा मूङ्‌क लूङ्‌ हल्‍ची। खीक्‍का येशूआ साराङ्‌गा हेम् खोङ्ना ओरोपीका, “ए पाआ, कोङा आन् ओलोनूव लोयान्‍ना, ऊदोईपीक्यालो कोङा बीन्ती मूक आना येनोपोक तूये।
43011042	आना ओ बीन्ती येनोपोयो पीम् कोङा छेतूक तूवा। खोदोलोई आना कोङ् चारपी पोक्‍सोक के पीम् रीङ्‌ अपी ताप् मीचा विश्‍वास मस्‍नू पीकोना कोङा आन् ङ्‌क बीन्ती मीन्चायान्क तूये।”
43011043	ङ्‌क रीङ्‌ पीम् याताना येशू हायाम्‌ सोतो ओरोपीक्‍तो बसा, “लाजरस, पाखा लत्‍ताना बान्ते।”
43011044	खोदोलो लाजरस म्हूः लोङ्‌ ना म्ङोबो तेईया रीम्‍दीम्‍पाङ्‌ गेम्‍पीका लत्‍ताना बाना। खीक्‍का येशूआ मूङ्‍कप् तूवाकस्‌ ओरोलची, “मूङ्‌क वयानूम्‍ते ना म्खीम् खान्‍नूते।”
43011045	खोदोलो मरियम तूप्स् ताप् हायाम्‍सर्प् यहूदीचा येशूआ मक लक्‌ तचीना खपी विश्‍वास मची।
43011046	खोदोलोई खस् तूवाकप्‍क हेप्-हेप्पा खाताना फरिसीस् मूङ्‌क येशूआ मक लक्‌ ईची।
43011047	खन्‍सा देप्‍क पूजारीचा ना फरिसीचा देप् याखऊपीक तीक्‍सूची काछचीना ओरोलची, “हन्‍ना केईया ऊई मयाम्? ऊदोईपीक्यालो ङ्‌क मीचान् हायाम् देप्-देप् चीन्‍नम् लक्‍ये मचयक तूये।
43011048	केईया ङ्‌क ओरोनाङ् वाये-वाये लयूम्‍ताम्‍दोक खोलोआ खपी विश्‍वास मईची ना रोमीचा बान्‍ना ई पवित्र थाम्‍पू खीक्‍का ई जाति खोलोङ् मासेई मईची।”
43011049	खोदोलोई खस् तूवाकप्‍क मूङ्‌क दोङ्पीक देप्‍क पूजारी कैयाफाआ खस् ओरोलची, “आन्‍ना ऊसो छेत्‍नूम्‍नो।
43011050	खोलोङ् मीस् मासेई छूम्‍पीका बरू मीस्मी लागी ईल्पो सीम्‍ङा दूङ् नये पीम् रीङ्‌ ऊदोई आन्‍ना बूजेई मईनूम्नोकई।”
43011051	ङ्‌क रीङ्‌ खसा म्होप् नीऊतो पीकाक मा, खोदोलोई ख मूङ्‌क दोङ्पीक देप्‍क पूजारी छूवाकसा येशू खोलोङ् यहूदी गोङ्चीम् लागी सीम्‌ छूये पीकाना खारीबो मक तूवा।
43011052	ङ्‌क रीङ्‌ यहूदीचीम् लागीङाङ्‌ पीकाक मा, खोदोलोई खोलोपी सोकोरीप्‍खाप्‌ नीनाम्माम् छामाईची ईदेप्‍पी बात्ल मम् लागी खसा ङ्‌क रीङ् पीकाक तूवा।
43011053	खन्‍सा मूङ्‌क लेईयीका खचा येशू सेईम्‌ लागी चाई मची।
43011054	खन्‍सा येशू हाल्‍लोसो यहूदीचा तोम्‍मीना लाम्‍मान्‍दूमा, खोदोलोई ख मूङ्‍कप्का लत्‍ताना गोङ्‍रूत्खाप् थाम्पूम् दोक्पी तूवाक एफ्राइम मीचीक सहरपी खाता, ना म्सीच्‍चेस्का मूङ्‌कपी तूवा।
43011055	खोन्‍तोलो यहूदीचीम् निस्‍तार-चाड ताम्‍लाम् हक तूवा, ना तेल्-तेल्पीका हायाम्‌ देतो खची होप्‌ शुद्ध मम्चीम् लागी निस्‍तार-चाड ताम् लाईस्‍पीङ्‌ यरूशलेम खाता।
43011056	खीक्‍का खचा येशू लाम्‍ची, ना खस् खोलोङ् नीनाम्मा दप्स्को खीम्पी बात्ल छूवालो खची होप्-होप्‍पी ओरोलोल, “आन्‍ना ऊई मीन्चाईनी, ख चाडपी ताईकयो?”
43011057	खोदोलो देप्‍क पूजारीचा ना फरिसीचा येशू लाम्‌ लागी ख हापी तूये, खूङ्‌क आन्‍ना तूम् तईनूम्‍दोक रीदाम्‌ पीयीकाव पीकाना मीस् आरेई मस्क तूवा।
43012001	निस्‍तार-चाडमी तूक्‍लेई लाईस्‍पीङ् येशू बेथानियापी बाना। मूङ्‌कपी लाजरस मीचीक मीस् तूवा। ख सीयाखात्‍कप्‍का येशूआ ऊस्‍पक्‍क तूवा।
43012002	मूङ्‌कपी खचा येशूम् लागी यूपाक जागूलो चोचूप्‍स्‍चीक तूवा। खोदोलो मार्थाआ क खोलोमी सूसो मचक तूवा, खीक्‍का लाजरसआ क येशू ना बीन्‍नीपास्का तूवाना जागूलो चचक तूवा।
43012003	खीक्‍का मरियमआ आधा लिटर तोदी हायाम्‌ दाम् परेई छूक् मोरोछीम् नाम् चानप् तेल बाईना येशूम् लोङ्पू तेईपी, ना म्तोसम्‍आ तूक्‍पी, ना मूङ्‌कम् नाम् चानप् मूर्‌आ खीम् गोङ् पेप्पू।
43012004	खोदोलोई खम् म्सीच्‍चेचीप्क ईल्पो यहूदा इस्‍करियोतआ ओरोपीका, खूङ्‌कसा दोस्का येशू दोका पीक तूवा,
43012005	“ङ्‌क नाम् चानप् तेलने सूक्‍चून्‍दूलूम्‌ नाम्छेर्बूम् चेप्‍तीरोङ्पी खेई मम्पावाना ताईक खाप्‍चीमा छूक्‍सीप्‍ची पीम्‍पावालो दूङ् मान्‍नवायो?”
43012006	खोदोलोई खसा ङ्‌क रीङ्‌ चाम् दूम् मान्लाईप्ची सम्‍तूमा मीना पीकाक मा, ऊदोईपीक्यालो ख म्होप् खूस्पा तूवाकसा ओरो पीकाक तूवा, खाप्‍चीमा यूम् फाक्सूम् क खसाङ् यूक्स्क तूवा, खीक्‍का खसा मूङ्‍कप्का हेप्‍लो-हेप्‍लो खाप्‍चीमा खूस्‍दोङ्‌क तूवा।
43012007	खोदोलो येशूआ खस् ओरोलची, “ङ्‌क मीम्छा ऊसो लानूम्‍नव, कोङ् खूम् लाईस्‍पी ङ्‌कसा नाम् चानप् तेल तेयोपोक तूये।
43012008	ऊदोईपीक्यालो छूक्‍सीप्‍ची हाल्‍लोसो आन्‍नीस्‍काङ् छूये, खोदोलोई कोङ्ने हाल्‍लोसो आन्‍नीस्‍का छूवोनो।”
43012009	खोदोलो यहूदीचीप्क हायाम्सर्प् मीचा येशू बेथानियापी तूये पीम् तूम्‍तचीकप्‍का मूङ्‌कपी ताआ, खस् मूङ्‌कपी येशू खोस्‍ङाङ्‌ ताक मा, खोदोलोई खस् येशूआ ऊस्‍पक्‍क लाजरससो खोस् ताक तूवा।
43012010	खोरो छूवालो देप्‍क पूजारीचा लाजरससो सेईम्ङा छूये पीकाना चाई मची।
43012011	ऊदोईपीक्यालो लाजरस ऊसापक्‍कसा यहूदीगोप्क ओरोतो मीस् फोन्चीना खाता ना येशूपी विश्‍वास मम् मीनाचाक तूवा।
43012012	म्देसा चाड मनेईमस् ताक ओरोसर्प् मीचा येशू यरूशलेमपी बान्‍चाये पीम् येन्‍ची।
43012013	खीक्‍काना खचा खजूरमी सेऊला गोङ्चीना येशूम् लाम्तूम्मा मस् बतो लत्‍ता, “होसन्‍ना! योबोरोबूम्‌ नीङ्पी ताप् नीनाम्माआ आसीक पीनूव! इस्राएलपीक होङाबू नीनाम्माआ आसीक पीनूव!”
43012014	खीक्‍का येशूआ ईबूम् मोकोक्‍तीम् म्छा छीप्ना मूङ्‍क थेम्पी वोङाना खाता, ङ्‌क रीङ्‌ धर्मसूम्बऊपीसो ओरोना छाम्‍पा तूये,
43012015	“सियोन सहरपी तूप्‍चे, कीनीनव। खोङ्नूम्व, आम्‍नी होङाबू मोकोक्‍तीम् छाम् थेम्पी वोङाना बान्चाईक तूये।”
43012016	ङ्‌क रीङ्‌ म्सीच्‍चेचा लाईस्‍पी बूजेई मान्मची। खोदोलोई येशूम् साम्‍दीखा छूवाकप्का ङ्‌क रीङ्‌ खम् तोक्‍पी छाम्‍पा, ना खचा ङ्‌क लक्‌ येशूम् लागी मस्क रईछ पीकाना छेत्‍ची।
43012017	येशूआ लाजरस म्गेम्पीका काछना सीयाखात्‍कप्का ऊस्‍पक्‍कलो तूवाक ओरोसर्प् मीचा खम् गवाई पीचचीकङ् तूवा,
43012018	येशूआ छाक्‍काक लक्‌ मक तूये पीम् येन्‍चीना मूङ्‌क ओरोसर्प् मीस् ख तूप्स् खाताक तूवा।
43012019	खोदोलो फरिसीची खची हो-होप्‍पी ओरोलोल, “हाकई केईया ऊसोङ् ममान्दूर्‌म्पा। खोङ्नूम्ते, खोलोङ् चारङा खम् दोस्-दोस् लाम्‍दूमाखात्‍क तूये!”
43012020	चाड मानेई मम् नाम्‍लापी तालो यरूशलेमपी आराधाना मस् खाईप् हेप्-हेप् ग्रीकचीसो तूवा।
43012021	खस् गालीलमी बेथसेदापी तूप् फिलिपपी खाताना ओरोपीक्‍तो बीन्ती मीची, “ए होदूवा, केईका येशू तूम्खाम् लन्‍ची मयाम्का।”
43012022	खीक्‍का फिलिप खाताना अन्‍द्रियासलो तूपा, ना खस् नीप्पोङ् खाताना ङ्‌क रीङ्‌ येशू ईची।
43012023	खोदोलो येशूआ खस् ओरोलची, “मीस्मी छामी साम्‍दीखा छूम् नाम्‍ला तालाताक तूये।
43012024	आछीयाङ् कोङा आन्‍नी लोयान्‍नी, दोचेर्‌मी बप् बोहोपूू तात्‍ना सीनोदोक मूङ्‌क म्हाल्‍ला छूये। खोदोलोई मूङ्‌क सीदोक मूङ्‌कपी हायाम्‌ देतो म्चो मीय।
43012025	खन्‍सा आस्‍कसाई म्‍रीराम सम्‍तूमा मीय खूङ्‌कसा म्‍रीराम मास्दीत, खोरोनाङ् आस्‍कसाई ङ्‌क चारपी म्‍रीराम ऊसो मा पीक्‍ना मीने, खूङ्‌कसा हाल्‍लोसो मान्याईप् रीराम‌ तय।
43012026	आस्‍कसाई ओ सूसो मम् लाम्‌ खूङ्‌क कोङ्लो ओ दोस्-दोस् लाम्‍दूम् छूये, ना कोङ् हापी तूवो ओ सूसो मप्सो कोङ्लोङ् तूये। ओरोना आस्‍कसाई ओ सूसो मई, खूङ्‌क ओ पाआ सायोचोङ्मा मीय।
43012027	“ईनीम्‍बा हायाम्‌ ओ सानीवा चाईस्चाईक तूये, कोङा ऊई पीको! ‘ए पाआ, ङ्‌क ताचाईक दूक्‍वाप्‍का कोङ् लेन्‍चामीयोव पीमायो’? खोदोलोई खूङ्‌कतोङ्‌ मा, ऊदोईपीक्यालो कोङ् ङ्‌क दूक्‍वा तेम् लागीङ् ङ्‌क चारपी तोक।
43012028	ए पाआ, आम् नीङ्मी साम्‍दीखा छूनू।” खीक्‍का साराङ्‌गाप्‍तोका ईबूम् ओन्‍तोङ्‌क साल्‍म्‌ यूवा, “कोङा मूङ्‌क साम्‍दीखा मूक तूये, ना होसोङ् मूयो।”
43012029	खोदोलो मूङ्‌कपी तूवाक मीचा ङ्‌क रीङ्‌ येन्‍चीना ओरोपीका, “ङ्‌कन् गूगूलूऊ मकमायो!” खोदोलो बीन्‍नीपाक ओरोपीका, “नीनाम्माम् रीदाम्‌ पोक् खलो नेनाक के!”
43012030	खीक्‍का येशूआ खस् ओरोलची, “ङ्‌क साल्‍म् ओ लागी यूवाक माके, खोदोलोई आम्‍नी लागी यूवाक के।
43012031	हन्‍ना ङ्‌क चारपी नीया छूये। खोदोलो ङ्‌क चारपीक चारतोप् पाखा होक्से।
43012032	हन्‍ना कोङ् चारीदूपीका थोम्‍ला थेईयोङ्चूङ्, खीक्‍का खोलोङ् मीस् ओहेम् थूतोची।”
43012033	ख ऊतोङ्नाई सीम् बोक्स्चाई पीकाना खोमम् लागी खसा ओरो पीकाक तूवा।
43012034	खोदोलो ओरोसर्प् मीचा ख ओरोपीक्‍तो तत्‍ची, “ओखी ललईपीका केईका ख्रीष्‍ट हाल्‍लोसो तूचाये पीम् येनूम्‍काक तूये। खोदोलोई आना ऊतोङ्नाई मीस्मी छा थोम्‍ला थेईयान्‍ची पीक्‍ना पीक्‍चाई? मूङ्‌क मीस्मी छा क आस्‍कई?”
43012035	खोदोलो येशूआ खस् ओरोलची, “होसोङ् जीस्तातो सम्‍मो अल्हो आन्‍नीस्‍का तूये। खन्‍सा आम्‍नी साथपी अल्हो तूलोङ् आन्‍नी लाम्‍दूमानीव, खोरोछूकसा नाम्कूर्माआ आन्‍नी नेपानीनूनव। ऊदोईपीक्यालो हेप् मीस् नाम्कूर्मा गोपी लाम्‍दूम्‍चाईदोक, ख हापी खात्‍चाई खूङ्‌क खसा छेत्‍तनो।
43012036	खन्‍सा आम्‍नी साथपी अल्हो तूक सम्‍मो आन्‍ना खपी विश्‍वास मनूम्व, खीक्‍का आन्‍नी अल्होम् छामाई छूवानीव।” ओन्‍तोदी पीम् याताना येशू मूङ्‍कप्का लत्‍ताना खालेता, ना खचीप्‍का सूल्‍न्‍चीना तूवा।
43012037	येशूआ खची लाईस्‍पी हायाम्‌ देप् चीन्‍नम् लक्‌ मक तूवा, खोरोदोसो खचा येशूपी विश्‍वास मान्मची।
43012038	ओरोना यशैया खारीबोपोआ पीकाक रीङ्‌बऊ पूरा छूवा, “ए योबोरोबू, केईका पीकीकाक रीङ्‌ आसाई पतेई मअ? खीक्‍का योबोरोबूआ म्होप्मी राःरालोक हूः आसे खोमीयू?”
43012039	खन्‍सा खचा विश्‍वास ममान्दूर्ची, ऊदोईपीक्यालो होसोङ् यशैया खारीबोपोआ ओरो पीकाक तूवा,
43012040	“नीनाम्माआ खची मूक्स् देप्‍पीचीक तूये, ना खची गोङ् लूङ्तो छोक् मीपीचीक तूये। ओरोना खचा खची मूक्सा तचीनून, खीक्‍का खची सानीवाआ बूजेई मस्‍नूनव, मादोन् खस् ओपी आत्‍तावा ना कोङा खस् नमीयूचीवा।”
43012041	यशैयाआ ङ्‌क रीङ्‌ पीकाक तूवा, ऊदोईपीक्यालो खसा येशूम् साम्‍दीखा तअ, ना खसा येशूम् तोक्‍पी रीङ्‌ मक तूवा।
43012042	खोदोलो चारतोप्‍चीप्‍क ओरोसर्प्आ येशूपी विश्‍वास मस्क तूवा, खोरोदोसो फरिसीचीम् कीमावा, ना खची याखऊ खीम्पीका लातीतेका पीम् कीमावा खचा येशूपी विश्‍वास मम्का पीकाना मान्पची।
43012043	ऊदोईपीक्यालो खचा नीनाम्माम् सायोचोङ्मापीका मीस्मी सायोचोङ्मा दूङ् नत्‍चीक तूवा।
43012044	खीक्‍का येशू हायाम्‌ सार बतो ओरोपीका, “ओपी विश्‍वास मप्‍आ कोङ् मा, खोदोलोई कोङ् पोप्पी विश्‍वास मय।
43012045	खन्‍सा आस्‍कसाई कोङ् तोयो, खूङ्‌कसा कोङ् पोप्सो तय।
43012046	कोङ् ङ्‌क चारपी अल्हो छूवोना तोक् तूये, खन्‍सा आस्‍कसाई ओपी विश्‍वास मय, खूङ्‌क नाम्कूर्मागोपी छूनो।
43012047	“हेप्-हेप्पा ओ रीङ् येननासो रेप्‍पनोदोक, कोङा मूङ्‍कम् नीया मूयोनो। ऊदोईपीक्यालो कोङ् ङ्‌क चारपी नीया मस् तोक् मा, खोदोलोई कोङ्ने लेन्चा मीक्स् तोकई।
43012048	कोङ् इन्कार मप् ना ओ रीङ्बऊ मान्‍रेप्मी नीया मप् ईल्पो न्यायाधीश तूये। ओदोलो नेनोक ओ रीङ्बऊआङ् खसा चार यात्क लेईपी मूङ्‍कचीम् नीया मय।
43012049	ऊदोईपीक्यालो कोङ् ओहोप् नीऊतो नेनोनो, खोदोलोई ऊई पीम् पर्ने, ना ऊतोङ्नाई नेईम् पर्ने खूङ्‌क खोलोङ् कोङ् पोप् ओ पा म्होपाङ् आज्ञा पीयोक तूये।
43012050	कोङा छेतो, ङ्‌क खम् आज्ञाआ हादेसो मान्याईप् रीराम‌ पीया। खन्‍सा कोङा ऊतोङ्‌क नेनोदोसो, पाआ नेईमीयोक तोङ्‌ना नेनो।”
43013001	निस्‍तार-चाड ताम् लाईस्‍पीङ्‌ येशूआ ङ्‌क चारीदू होम्‍येम्‍ना पा नीनाम्माप्‍तो खाईम् नाम्‍ला तालाता पीकाना तूम् तअ, खीक्‍का चारपी तूवाक म्होप्मीतोदी खोलोङ् सम्‍तूमा मीचीना खसा दोस्का सम्‍मोङ्‌ खस् हायाम्‌ सम्‍तूमा मीचची।
43013002	खीक्‍का यूपाक जागूलो चाम् बेलापी शैतानआ सिमोनमी म्छा यहूदा इस्‍करियोतमी सानीवापी येशू लाप्‍मीम्‌ मीन्ताम् लाईस्‍पीकाङ्‌ तेईपीक तूवा।
43013003	पा नीनाम्माआ कोङ् खोलोङ् थक् पीयोक तूये, कोङ् नीनाम्मालाम्पा तोक, खीक्‍का कोङ् पा नीनाम्माप्‍तोङ् आत्‍तोना खातो पीम् येशूआ नम्‍लो छेत्‍क तूवा।
43013004	खीक्‍का चाचावापीका येशू पका, ना म्थेम्पी खाम् म्तेई ईक्चाखेम्पी यूक्स्‍ना आर्को तोङ्‍रीम्‍आ म्छूम्‍री रीम्‍मू।
43013005	खीक्‍काना येशूआ ईबूम् रोङ्पी काऊ मना म्सीच्‍चेचीम् लोङ् सप्पीची, खीक्‍का मूङ्‌क म्छूम्‍रीपी रीम्दीम्पा तोङ्‌रीम्‍आ खची लोङ् तूक्पीची।
43013006	येशूआ म्सीच्‍चेचीम्‌ लोङ्‌ सप्‍तो सिमोन पत्रुसमी दोक्पी तालाता, खोदोलो पत्रुसआ येशू ओरो लअ, “रोबू, ऊई आना ओ लोङ्‍यो सम्‌ मीन्चाये?”
43013007	खोदोलो येशूआ पत्रुस ओरो लअ, “ङ्‌क कोङा ऊई मूचोयो खूङ्‌क आना ओदोलो छेत्‍तनो, खोदोलोई ङ्‌क कोङा ऊई मूचोयोकई पीम् आना दोस्का छेत्‍त।”
43013008	खीक्‍का पत्रुसआ येशू ओरो लअ, “आना ओलोङ् हादेसो सम्‌पीम् छूनो।” खोदोलो येशूआ पत्रुस ओरो लअ, “कोङा आम् लोङ्‌ सम्‍पीयान्‍नोदोन्‌ आन् ओ सीच्‍चेङ् छूनो।”
43013009	खीक्‍काना सिमोन पत्रुसआ ख ओरो लअ, “रोबू, खोरोदोक ओ लोङ्‌ङाङ्‌ मा, ओ हूः लो ओ तोङ्लोसो सपोपोव।”
43013010	खोदोलो येशूआ ख ओरो लअ, “सम्‍दीन्‍चीक मीस्मी म्‍लोङ्‌ङाङ् सम्पीम्‌ छूये। ऊदोईपीक्यालो ख शुद्ध छूवाखात्क तूये। आन्‍नीन् शुद्ध छूवानीक तूये, खोदोलोई खोलोङ्ने शुद्ध तूनीनो।”
43013011	ऊदोईपीक्यालो ख दोका पीप् येशूआ छेत्‍क तूवा। खन्‍सा येशूआ “आन्‍नी खोलोङ् शुद्ध तूनीनो” पीकाक तूवा।
43013012	येशूआ खची लोङ्‌ सम्‍पीम्‌ यात्कप्का म्थेम्पी खाम् म्तेई खाप्‍स्‍ना होसोङ् आथूईक म्तूस्कोपीङ् खाताना तूवा, खीक्‍का येशूआ खस् ओरोलना तत्‍ची, “कोङा ऊदोई आम्‍नी लोङ्‌ सपूकई, आन्‍ना छेतानूम्‍यो?
43013013	आन्‍ना कोङ् ‘सेचीपो ना रोबू’ लोयोनीक थीक्‍काङा, ऊदोईपीक्यालो कोङ् खूङ्‌कङ्‌ के।
43013014	कोङ् आम्‍नी सेचीपो ना रोबू छूवोनासो आम्‍नी लोङ्‌ सम्‍पीन्‍नीक तूये, ओरोनाङ् आन्‍नासो ईल्पोआ बीन्‍नीपाम् लोङ् सम्‍पीम् छूये।
43013015	ऊदोईपीक्यालो कोङा आन्‍नी ईबूम् दोलेवा खोमीन्‍नीक तूये, खन्‍सा कोङा आन्‍नी मीन्‍पीन्‍नीक तोङ्ना आन्‍नासो मनूम्व।
43013016	आछीयाङ् कोङा आन्‍नी लोयान्‍नी, रोः म्मालिकपीका दूङ् देप् छूनो, खोरोनाङ् रीदाम्‌ खाईप् रीदाम्‌ होप्‍पीका दूङ् देप् छूनो।
43013017	खन्‍सा आन्‍ना ङ्‌क रीङ्‌ बूजेई मईनूम्ना खूङ्‌क तोङ्‌ङा मईनूम्दोक, नीनाम्माआ आन्‍नी आसीक पीनी।
43013018	“कोङा आन्‍नी खोलोङ्‌मी तोक्‍पी पीकोचोयोक मा, कोङा आस्‍कई सोकूक तूये, खूङ्‌क कोङा हायाम्‌ नम्‍लो छेतो। खोदोलोई ‘कोङ्लो सबेई चाप् मीचाङ् ओ ऊल्‍लोङ् मय पीकाना धर्मसूम्‍बऊआ पीकाक रीङ्‌बऊ पूरा छूम् लागीङ्‌ ङ्‌क खोलोङ् छूवाक तूये।’
43013019	“ङ्‌क रीङ्‌ पूरा छूम् लाईस्‍पीङ्‌ कोङा आन्‍नी लोयान्‍नी, खन्‍सा ङ्‌क पूरा छूलो, आन्‍ना कोङ् खूङ्‌कङा पीकानीना विश्‍वास मनूम्व।
43013020	आछीयाङ् कोङा आन्‍नी लोयान्‍नी, ‘कोङा पोक्‍सोचीकस् ग्रहण मपा कोङ्सो ग्रहण मोयो, ना कोङ् ग्रहण मपा कोङ् पोप्सो ग्रहण मय’।”
43013021	ङ्‌क रीङ्‌ पीम् याताना येशू हायाम्‌ म्सानीवा चाईसा, खीक्‍का खोलोआ येईम्मीना खस् ओरोलची, “आछीयाङ् कोङा आन्‍नी लोयान्‍नी, आन्‍नी तूनीकप्‍क ईल्पोआ कोङ् लाप्मीयो।”
43013022	येशूआ ङ्‌क रीङ्‌ आस्‍मी तोक्‍पीई पीक्‍चाईकई पीकाना मान्छेईस्कसा म्सीच्‍चेस् खची हो-होप्‍पी पील्‍काप्‍तो खोल।
43013023	खोदोलो म्सीच्‍चेचीप्क येशूआ सम्‍तूमा मीक म्सीच्‍चे क खलोङ् केम्‍चीना तूवाचा।
43013024	खोदोलो सिमोन पत्रुसआ ख कवेई मीना तत्‍तू, “खसा ङ्‌क रीङ्‌ आस्‍मी तोक्‍पीई पीक्‍चाईकई?”
43013025	खोदोलोसो ख येशूलोङ्‌ केप्‍पाना तूवाचा, खीक्‍का खसा येशू ओरो पीकाना तत्‍तू, “रोबू, खूङ्‌क मीस् आसे?”
43013026	खोदोलो येशूआ ख ओरो लअ, “कोङा आस्‍कई ङ्‌क सबेई लूपोना पीयो, खूङ्‌कङ्‌ कोङा पीकोक मीस्सी।” खीक्‍का येशूआ सबेई लूप्‍ना सिमोनमी म्छा यहूदा इस्‍करियोत पीयू।
43013027	खीक्‍का मूङ्‌क यहूदा इस्‍करियोतआ सबेई लापू मोरो खपी शैतान वोङा। खीक्‍का येशूआ यहूदा इस्‍करियोत ओरो लअ, “आना ऊई मम् मीन्चाईकई दावा मदीत्व।”
43013028	खोदोलोई येशूआ मूङ्‍कतोङ्ना ऊदोई पीकाकई पीकाना मूङ्‌कपी तूवाना जा चाप्‍चाप्‍ची आसासो बूजेई मान्मची।
43013029	खोदोलो हेप्-हेप्पा ओरोमीना, यहूदापी खाप्‍चीमा यूम् बोक्चा तूये, खन्‍सा येशूआ चाडमी लागी चाहेई छूक् चूम्सोस् खेईमीकफो, छूक्‍सीप्‍ची ऊची पीचीनूते लकफो।
43013030	खीक्‍का यहूदा सबेई लाप्‍ना पाखा लताखाता। खोदोलो नाम्‍सो कूराखात्‍क तूवा।
43013031	यहूदा पाखा लत्‍ताना खालेताकप्‍का येशूआ ओरोपीका, “हन्‍ना मीस्मी छा साम्दीखापी छूवाक तूये, ना नीनाम्मासो खपीका साम्दीखापी छूवाक तूये।
43013032	ओरोना नीनाम्मा मीस्मी छापीका साम्दीखापी छूवाक तूदो नीनाम्माआ म्होप्पी म्छा साम्‍दीखापी मय, ना ख दावाङ् साम्दीखापी छूमीय।
43013033	“ए चीमा छाचे, हन्‍ना आन्‍नीस्‍का कोङ् हायाम्‌ तातो तूवोनो! आन्‍ना कोङ् लामोनी, खोदोलोई कोङ् छीपोनीनो, कोङा यहूदीस् ईयूचीक तोङ्नाङ्, आन्‍नीसो लोयान्‍नी, ‘कोङ् खातोचोयोक थाऊपी आन्‍ना खाईदूर्‌नूम्‍नो।’
43013034	“कोङा आन्‍नी ईबूम् नयाँ आज्ञा पीयान्‍नी: आन्‍नी ईल्पो-बीन्‍नीपापी सम्‍तूमा मीलनीव। कोङा आन्‍नी दानाई सम्‍तूमा मीन्‍नी, खोरोनाङ् आन्‍नासो ईल्पो-बीन्‍नीपापी सम्‍तूमा मीयानूम्व।
43013035	आन्‍नी सम्‍तूमा मीलईनीदोक, आन्‍नी ओ सीच्‍चेस् पीक्‍ना खोलोआ छेत्नी।”
43013036	खोदोलो सिमोन पत्रुसआ येशू ओरो पीकाना तत्‍तू, “रोबू, आन् हापी खाते?” खोदोलो येशूआ ख ओरो लना ङरी आन्‍नू, “ओदोलो कोङ् खातोचोयोक थाऊपी आना खाईम् दूरनो, खोदोलोई दोस्का कोङ् खातोक थाऊपी आना खाईदूर।”
43013037	खीक्‍का होसोङ् पत्रुसआ येशू ओरो पीकाना तत्‍तू, “रोबू, ऊदोई कोङ् ओदोलो खाईम् दूरोनो? कोङ्ने आम् लागी सीम्‌ दोसो तयार तूवो।”
43013038	खीक्‍का येशूआ पत्रुस ङरी आन्‍नू, “आन् आछीयाङ् ओ लागी सीम्‌ तयार तूयेयो? आछीयाङ् कोङा आन् लोयान्‍ना, वाप्‌ ओम् लाईस्‍पी आना कोङ् ङ्‌क मीस् कोङा छेतोनो पीक्‍ना सूक्‍छेम्‌ इन्कार मोयो।”
43014001	येशूआ म्सीच्‍चेस् ओरोलची, “आन्‍ना आम्‍नी गोङ् चाईमीयानूम्‍नव। आन्‍ना नीनाम्मापी विश्‍वास मनूम्व, ना ओपीसो विश्‍वास मनूम्व।
43014002	ओ पाम् खीम्पी हायाम्‌ देतो तूस्को तूये, ना कोङ् आम्‍नी लागी तूस्को चोचूम्स् खातोचोयोक तूवो। खूङ्‌कतोङ्‌ मान्छूवादोक कोङा आन्‍नी ङ्‌क रीङ्‌ ईम्‍ङा मान्‍ईन्‍नीवा।
43014003	खीक्‍का कोङ् खातोना आम्‍नी लागी तूस्को चोचूम् यातोना होसोङ् कोङ् आम्‍नी लास्‌ तोयो, खीक्‍का कोङा आन्‍नी कोङ् तूवोकपी खाईयान्‍नी, ना आन्‍नी कोङ्लो ईदेप्‍पी छूनी।
43014004	खीक्‍का कोङ् तूवोकपी खास्‍को लाम्‌ आन्‍ना छेत्‍नूम्‌।”
43014005	खीक्‍का थोमाआ येशू ओरो पीकाना तत्‍तू, “रोबू, आन् हापी खाते खूङ्‌कङ्‌ केईका छेताम्‍कानो, खन्‍सा ऊतोङ्नाई केईका खूङ्‌क लाम्‌ छेताम्का?”
43014006	खोदोलो येशूआ ख ओरो लअ, “लाम्‌, सत्‍य ना रीराम कोङ्‌ङा के। कोङ् मान्दी पाप्‍तो आसासो खाईम् दूरनो।
43014007	आन्‍ना कोङ् छेतोनीवादोन्, ओ पासो छेतानूम्वा। हन्‍नायीका आन्‍ना ओ पा छेत्नूम्, ऊदोईपीक्यालो आन्‍ना ख ताखानूम्क तूये।”
43014008	फिलिपआ ख होसोङ् ओरो पीकाना तत्‍तू, “रोबू, केईका पा खोमीयीकाते। मोन्तोदो केईका सापेका।”
43014009	खोदोलो येशूआ ख होसोङ् ओरो लअ, “ए फिलिप, कोङ् आन्‍नीस्‍का तूवोक ओरोतातो छूवाखाता, नासोङ् आना कोङ् छेतोनोयो? आसाई कोङ् तोक तूये खूङ्‌कसा ओ पासो तक तूये। खन्‍सा आना ‘पा खोमीयीकाते पीक्‍ना ऊई पीक्‍चाकई?’
43014010	कोङ् पालो तूवो, ना पासो कोङ्लोङ् तूये पीम् ऊई आना विश्‍वास मईनोयो? खीक्‍का कोङा आन्‍नी ईन्‍चायान्‍नीक रीङ्‌ ओ होप्‍मी लन्‍चीपी ईन्‍चायान्‍नीक मा, खोदोलोई कोङ्लो तूप् ओ पाआ ओ लाम्‍पा म्‍लक् मचयक तूये।
43014011	कोङ् पालो तूवो, ना पा कोङ्लोङ् तूये पीकानीना विश्‍वास मनूम्व। मादोसो ङ्‌क कोङा मूयोक लक्‍पीकाङ्‌ आन्‍ना विश्‍वास मनूम्व।
43014012	“आछीयाङ्, कोङा आन्‍नी लोयान्‍नी, आसाई कोङ् विश्‍वास मोयो खूङ्‌कसा कोङा मूयोक लक्‍सो मय, खीक्‍का खूङ्‍कप्का दूङ् देप् लक्‍सो मय, ऊदोईपीक्यालो कोङ् पाप्‍तो खातोचोयोक तूये।
43014013	आन्‍ना ओ नीङ्पी ऊङोक्‍नूम्‍दोसो ओ लाम्‍पा पाम् साम्‍दीखा छूनू पीकोना कोङा आन्‍ना ङोक्‍नूम्‍क खोलोङ् पूरा मीम्पीयान्‍नी।
43014014	आन्‍ना ओ नीङ्पी ऊङोक्‍नूम्‍दोसो कोङा खूङ्‌क पूरा मीम्पीयान्‍नी।
43014015	“आन्‍ना कोङ् सम्‍तूमा मीयोनीदोक कोङा पीकोक आज्ञा रेप्‍नूम्‌।
43014016	खीक्‍का कोङा पाप्‍तो बीन्ती मूयो, ना खसा आन्‍नी बीन्‍नीपा वाछे लईप् पीनी, खूङ्‌क आन्‍नीस्‍काङ् पूरा तूचाये।
43014017	खूङ्‌क वाछे लईप् पवित्र आत्‍मा सत्यम् आत्मा तूये। ङ्‌क पवित्र आत्‍मा चारपीक मीचा ग्रहण मदूरनो, ऊदोईपीक्यालो चारपीक मीचा ना मूङ्‌क तय ना छेत्‍त। खोदोलोई आन्‍नान् ख छेत्‍नूम्‌ ऊदोईपीक्यालो खसा आम्‍नीपी बास् मय ना आन्‍नीस्‍का तूये।
43014018	“कोङा आन्‍नी गेस्कूप् होन्येयान्‍नीनो। कोङ् होसोङ् आम्‍‍नीपी तोयो।
43014019	हन्‍ना जीस्तातोप्का चारपीक मीचा कोङ् हाल्‍लोसो तोयोनो, खोदोलोई आन्‍ना क कोङ् तोयोनी। कोङ् लेतोचोयोकसा, आन्‍नीसो लेत्चाईनी।
43014020	खूङ्‌क लेईपी आन्‍ना कोङ् ओ पापी ना आन्‍नी ओपी खीक्‍का कोङ् आम्नीपी तूवो पीम् छेत्नूम्।
43014021	आसाई कोङा पीकोक आज्ञा रेप्‍प, ना कोङा पीकोक तोङ्‌ना मय, खूङ्‌कसा कोङ् सम्‍तूमा मीयो, खीक्‍का आस्‍कसाई कोङ् सम्‍तूमा मीयो खूङ्‌क ओ पासो सम्‍तूमा मीय। कोङासो ख सम्‍तूमा मीयो, खीक्‍का कोङ् ओहोप्‍ङा खूङ्‌क मीस्पी खोमयोङ्चूङ्।”
43014022	खोदोलो यहूदाआ ओरोपीका (ङ्‌क मीस् यहूदा इस्‍करियोत मा), “रोबू, आना ऊई पीक्‍कई, आन् ओखीपी खोमयान्‍ची, खोदोलोई चारपीक खोमयान्‍चीनोयो?”
43014023	खोदोलो येशूआ ख ओरो लअ, “कोङ् सम्‍तूमा मीक्पा ओ रीङ्सो रेप्‍प, खीक्‍का ओ पाआसो मूङ्‌क सम्‍तूमा मीय ना कास्का खपी ताईचीकाना खलो तूचीका।
43014024	कोङ् सम्‍तूमा मान्मीक्पा कोङा पीकोक रीङ्सो रेप्‍पनो। आन्‍ना येन्चाईनूम्क रीङ्‌ कोङा ओ होपा पीकोक मा, खोदोलोई कोङ् पोप् ओ पाआ पीक्‍क के।
43014025	“ङ्‌क रीङ्‌ आन्‍नीस्‍का तूवोलोङ्‌ कोङा आम्नीपी पीकोक के।
43014026	खोदोलोई पाआ ओ नीङ्पी वाछे लईप् पवित्र आत्‍मा पोक्‍स्‍दात, खीक्‍का खूङ्‌कसा आन्‍नी खोलोङ् रीङ्‌ ईनी, ना कोङा आन्‍नी ईन्‍नीक रीङ्‌ खोलोङ् मीन्मारो ममीनी।
43014027	कोङा आन्‍नी चामोवा दोन्‍यूयान्‍नी। कोङा ओहोप्मी चामोवा आन्‍नी दोन्‍यूयान्‍नी। खूङ्‌क चामोवा चारपीका तईनूम्क तोङ्‌क माके। खन्‍सा आम्‍नी सानीवा चाईमीयानूम्‍नव ना कीनीनव।
43014028	“कोङा आन्‍नी ‘कोङ् खातोचोयोके, ना होसोङ् आत्‍तोना तोयोके’ पीकोक रीङ्‌ येनानूम्‍क तूये। आन्‍ना कोङ् आछीयाङ् सम्‍तूमा मीयोनीवादोन् कोङ् पाप्‍तो खातोचोयोके पीकोक येनानूम्‍वालो आन्‍नी आम्‍नी जीनवा, ऊदोईपीक्यालो पा ओप्‍का दूङ् देप् तूये।
43014029	ङ्‌क रीङ्‌ छूम् लाईस्‍पी आन्‍ना विश्‍वास मदूरानूम्नू पीकोना कोङा ङ्‌क रीङ्‌ लाईस्‍पीङ्‌ ईन्‍दीन्‍नीक तूये।
43014030	हन्‍ना कोङ् आन्‍नीस्‍का हायाम्‌ देतो नेनोनो, ऊदोईपीक्यालो चारपी चारतोप् ताचाईक तूये। खूङ्‌कसा कोङ् ऊसो मदूरोनो।
43014031	खोदोलोई पाआ कोङ् ऊई लोयो खूङ्‌क तोङ्‌ङा कोङा मूयो। खन्‍सा चारपी तूप् मीचा कोङा पा सम्‍तूमा मीयो पीम् छेत्‍चीनू। हान्‍नान्‌ पक्नीव केई ङ्‌कप्का खातेके।”
43015001	“कोङ् आछीयाक वाचोसीम्‌ पऊ के, खीक्‍का ओ पा क खारूवा मप् तूये।
43015002	खीक्‍का कोङ्लो तूनासो म्चो सेमान्‍मीक गेम् खोलोङ् खसा रूप्‍पना होक्स्लात, खीक्‍का म्चो मीक् म्गेम् क खसा हायाम्‌ सार म्चो मीनूते पीक्ना साक्‍स।
43015003	कोङा ईन्‍नीक रीङ्‌आ आन्‍नी लाईस्‍पीङ्‌ शुद्ध छूवाखात्‍नीक तूये।
43015004	कोङ्लो तूवानीव, खीक्‍का कोङ्सो आन्‍नीस्‍का तूवोके। वाचोसीम्‌ पऊपी म्गेम् केप्ना तूनोदोक म्चो मीदूरनो खोरोनाङ् आन्‍नीसो कोङ्लो तूनीनोदोक म्चो सेमीनूम्‍नो।
43015005	“कोङ् वाचोसीम्‌ म्पऊ के, आन्‍नी क मूङ्‍कम् म्गेम् तूनी। ओरोना खस् कोङ्लो तूये, खीक्‍का कोङ्सो खस्का तूवोदोक, खचा हायाम् देतो म्चो सेमीयची, ऊदोईपीक्यालो कोङ् मान्दी आन्‍ना ऊसो मदूर्‌नूम्नो।
43015006	कोङ्लो मान्तूप् तोदीक रूम्‍पाना होम्‍लाम्‍पा सीछोम्‌ गेम् तोङ्‌क छूये, ना मूङ्‌क हार्‌खाते। खीक्‍का ङ्‌कतोङ्‌क हार्प्‌खाप्‌ म्गेम् क मीचा बात्ल मईचीना मीःपू होक्सची ना मूङ्‌क हूईखाते।
43015007	आन्‍नी कोङ्लो तूनी, खीक्‍का ओ रीङ्बऊ आम्‍नीपी तूदोक, आन्‍ना ऊई ङोक्नूम् खूङ्‌क तईनूम्।
43015008	खीक्‍का आन्‍ना हायाम्‌ देतो म्चो सेमीनूम्‍ना ओ सीच्‍चे पीम् खोमईनूम्‍दोक, खूङ्‌कलाम्‍पा ओ पाम् साम्‍दीखा छूये।
43015009	“पाआ कोङ् सम्‍तूमा मीयोक तोङ्नाङ्, कोङासो आन्‍नी सम्‍तूमा मीन्‍नीक तूये। खन्‍सा आन्‍नी ओ सम्‍तूमापी तूवाचानीव।
43015010	कोङा ओ पाम् आज्ञा रेपूक तूये ना कोङ् खम् सम्‍तूमापी तूवो। खोरोनाङ् आन्‍नासो ओ आज्ञा रेप्‍नूम्‍दोक आन्‍नी ओ सम्‍तूमापी तूनी।
43015011	कोङा ङ्‌क रीङ्‌‌ ओ चामोवा आम्‍नीपी छूनूव ना आम्‍नी चामोवा पूरा छूनूव पीकोना पीकोक के।
43015012	“ओ आज्ञा ङ्‌कङा, कोङा आन्‍नी ऊतोङ्नाई सम्‍तूमा मीन्‍नी, खूङ्‌क तोङ्नाङ् आन्‍नासो ईल्पोआ बीन्‍नीपा सम्‍तूमा मीयानूम्व।
43015013	आम्‍नी बूम्-नेछोचीम् लागी आम्‍नी रीराम‌ पीम् दूङ् देप् सम्‍तूमा के, खूङ्‍कप्का दूङ् देप् सम्‍तूमा ऊसो मान्तू।
43015014	कोङा आन्‍नी ऊई आज्ञा पीन्‍नीक तूये, खूङ्‌क रेप्‍नूम्‍दोक, आन्‍नी ओ बूम् छूनी।
43015015	हन्‍नायीका कोङा आन्‍नी रोः लोयान्‍नीनो, ऊदोईपीक्यालो म्मालिकआ ऊई मचय खूङ्‌क म्‍रोःआ छेत्‍तनो। खन्‍सा हन्‍ना कोङा आन्‍नी बूमे लोयान्‍नी, ऊदोईपीक्यालो कोङा ऊई ओ पाप्‍का येनूक तूये, खूङ्‌क खोलोङ् कोङा आन्‍नी ईन्दीन्‍नीक तूये।
43015016	आन्‍ना कोङ् सोकोनीक मा, खोदोलोई कोङा आन्‍नी सोन्‍नीक ना खात्नीना हायाम्‌ देतो म्चो सेमीयानूम्व पीकोना कोङा आन्‍नी पोन्‍नीक तूये। खन्‍सा ओ नीङ्पी आन्‍ना ओपापी ऊई ङोक्नूम् खूङ्‌क खसा आन्‍नी पूरा मीपीनी।
43015017	कोङा आन्‍नी ईल्पोआ बीन्‍नीपा सम्‍तूमा मीयानूम्व पीकोना आज्ञा पीयान्‍नी।
43015018	“चारपीक मीचा आन्‍नी जेर्नीदोक, आन्‍ना ङ्‌क रीङ्‌ मीनानूम्व, खचा आन्‍नी जेर्म् लाईस्‍पी कोङ् जेरोक के।
43015019	आन्‍नी ङ्‌क चारपीकदोने खचा आन्‍नी ओखी होप्मी मीस् पीकावाना सम्‍तूमा मीयानीवा। खोदोलोई आन्‍नी ङ्‌क चारपीक मा। ङ्‍क चारपीका कोङा आन्‍नी सोन्‍नीक तूये, खन्‍सा चारपीक मीचा आन्‍नी जेर्नी।
43015020	कोङा आन्‍नी ‘रोः म्मालिकपीका दूङ् देप् छूनो’ पीकोना ईन्‍नीक रीङ्‌ मीनानूम्व। खचा कोङ् दूक् पीयोदोक आन्‍नीसो दूक् पीनी। खीक्‍का खचा ओ रीङ् रेप्‍पस्‍दोक आम्‍नी रीङ्सो रेप्पची।
43015021	खोदोलोई खचा ओ कारणआ ङ्‍क खोलोङ् आन्‍नी मचाईनीक तूये। ऊदोईपीक्यालो खचा कोङ् पोप् छेत्‍तस्‍नो।
43015022	कोङ् मान्तोवा ना खस् मान्‍ईयूचीवादोन्, खस् खची मोऊमी दोसी मान्छूवावा। खोदोलोई हन्‍ना खचा खची मोऊमी तोक्‍पी आसासो बाहाना मम् तयस्‍नो।
43015023	आसाई कोङ् जेरो खूङ्‍कचा कोङ् पोप् ओ पा जेरची।
43015024	बीन्‍नीपा आसासो मान्मक लक्‌ कोङा खची रापी मान्मूवादोन् खस् खची मोऊमी दोसी मान्छूवावा। खोदोलोई कोङा मूक छाक्‍काक लक्‌ तचीनासो खचा कास्का ओ पालो नीप्पोङ् जेराचीका तूये।
43015025	खोदोलोई ‘खचा कोङ् जेरो’ पीम् खची ललईपी छाम्‍पा तूक रीङ्‌ पूरा छूम् लागीङ्‌ ङ्‍क छूवाक तूये।
43015026	“कोङा पाप्‍तोका आछीयाक आत्‍मा आन्‍नी बोम्छोम् लागी पोक्‍सो। खीक्‍का खूङ्‍क ताईना खसा ओ तोक्‍पी गवाई पीय।
43015027	खीक्‍का आन्‍नीसो केछेयीका कोङ्‍लो तूवानीकसा ओ गवाई पीप् छूनी के।
43016001	“कोङा ङ‍्‍क रीङ्‍‌ आम्नी विश्‍वास सन्‍नूनव मीनोना पीकोक तूवा।
43016002	खचा आन्‍नी याखऊ खीम्‍पीका लात्‍दीत्‍नी। ङ्‍कतोङ्‍क नाम्‍ला ताचाये, खूङ्‍क नाम्‍लापी खचा आन्‍नी सेत्‍नी, खोदोलो खचा केईका नीनाम्माम् सूसो मम्चायाम्का मीने।
43016003	खचा ङ्‍क खोलोङ्‍ लक् मईची, ऊदोईपीक्यालो खचा ओ पासो छेत्‍तस्क मान्तू, ना कोङ्सो छेतोनो।
43016004	खोदोलोई कोङा ङ्‍क खोलोङ्‍ आन्‍नी ईन्‍नीक तूये, खन्‍सा खूङ्‍क नाम्‍ला तालात्‍लो आन्‍ना ङ्‍क रीङ्‍‌ मीन्‍नूम्। कोङा आन्‍नी ङ्‍क रीङ्‍ लाईस्‍पी मान्‍ईन्‍नीक तूवा, ऊदोईपीक्यालो कोङ् आम्‍नी साथपीङ् तूवो।
43016005	“हन्‍ना कोङ् आसाई पोक्‍सो खूङ्‍कपीङ् खातोचोयो, खोदोलोई आन्‍नी आसासो कोङ् ‘आन् हापी खात्‍चाईकई?’ पीक्‍नीना ततोनीनो।
43016006	कोङा ङ्‍क रीङ्‍‌ ईन्‍नीकसा आन्‍नी आम्‍नी सानीवापी सोकपी छूवानीक तूये।
43016007	खोदोलोई कोङा आन्‍नी आछीयाङ् लोयान्‍नी, कोङ् आम्‍नीपीका खाईम्ङा आम्‍नी लागी दूङ् नप् छूये। ऊदोईपीक्यालो कोङ् ङ्‍कप्‍का खातोनोदोक आन्‍नी वाछे लईप् आम्नीपी ताईनो। खोदोलोई कोङ् ङ्‍कप्‍का खातोदोक कोङा वाछे लईप् आम्‍नीपी पोक्‍सूदातो।
43016008	खीक्‍का खूङ्‍क वाछे लईप् ताईना खसा खोलोङ् मोऊ, धार्मिकता खीक्‍का नीनाम्माम् नीयाम् तोक्‍पी चारपीक मीस् दोसी तूये पीम् खोमय।
43016009	खचा कोङ् विश्‍वास मोयोनोकङ् मोऊ पीक्‍ना खसा खोमीयची।
43016010	धार्मिकताम् तोक्‍पीक खसा पीके, कोङ् पाप्‍तो खातो ना आन्‍ना कोङ् हन्‍ना तोयोनीनो।
43016011	खीक्‍का नीयाम् तोक्‍पीक खसा पीके, ङ्‍क चारपीक चारतोप् दण्ड पीम् आज्ञा लाईस्पीङ‌्‌‌ छूवाखात्क तूये।
43016012	“कोङा आन्‍नी पीम् पर्ने रीङ्‍ने हायाम्‌ देतो तूये, खोदोलोई ईनीम्‍बा ङ्‌कप्का दूङ्देतो तेम् दूर्‌नूम्‍नो।
43016013	खोदोलोई सत्‍यम्‌ आत्‍मा आम्‍नीपी ताईकप्का खसाङ् आन्‍नी खोलोङ् सत्‍य रीङ्‌‌ ऊई पीक्‍ना ईनी। खसा म्होप् नीऊतो ऊसो पीक्‍नो। खसा ऊई येन खूङ्‍कङ् आन्‍नी येईमीनी, खीक्‍का दोस्का छूक् रीङ्‍सो आन्‍नी ईनी।
43016014	कोङा पीकोक रीङ्‍बऊ‌ आन्‍नी येईमीनीना खसा ओ साम्‍दीखा मय।
43016015	ओपापी तूकतोदी खोलोङ् ओमी। खन्‍सा कोङा आन्‍नी ईन्‍नीक तूये, ओपी ऊई तूये खूङ्‌क पवित्र आत्‍माआ ओलाम्पा आन्‍नी ईनी।
43016016	“हन्‍ना जीस्तातोप्का आन्‍ना कोङ् तोयोनीनो, ना जीस्तातोप्का होसोङ् आन्‍ना कोङ् तोयोनी।”
43016017	खीक्‍का म्सीच्‍चेचीप्क हेप्-हेप् खची होप्‌-होप्‍पी ओरोलोल, “खसा केई लईक ङ्‍क रीङ्‍ ऊये हाई? ‘हन्‍ना जीस्तातोप्का आन्‍ना कोङ् होसोङ् तोयोनीनो, ना जीस्तातोप्का होसोङ् आन्‍ना कोङ् तोयोनी,’ ‘ऊदोईपीक्यालो कोङ् पाप्‍तो खातोचोयो’।”
43016018	खीक्‍का खस् खची हो-होप्‍पी ओरोलोल, “खसा ‘जीस्तातोप्का’ पीकाना ऊई पीकाकई? खूङ्‍क केईया बूजेई मयाम्नो।”
43016019	खचा ङ्‍क रीङ्‍‌‌ कोङ् तईम् मीन्चाई पीकाना येशूआ तूम् तना ओरोपीका, “कोङा पीकोक रीङ् ‘हन्‍ना जीस्तातोप्का आन्‍ना कोङ् तोयोनीनो, ना जीस्तातोप्का आन्‍ना होसोङ् कोङ् तोयोनी’ मी अर्थ क ऊई हाई पीक्‍नीना आन्‍ना आम्नी रापी रीङ‌्‌ मचाईनूम्कयो?
43016020	आछीयाङ्, कोङा आन्‍नी लोयान्‍नी, चारपी तूप् मीस् खची जीनईलो आन्‍नी खप्नी ना सोक् मईनूम्, खोदोलोई खूङ्‍क आम्‍नी सोक् ईलेई चामोवापी फात्‍ते।
43016021	छा वाईम‌्‌‌ नाम्‍लापी मीम्छा हायाम् सार छूये, ऊदोईपीक्यालो मूङ्‍क नाम्‍लापी खम् म्बूक्‍ती बान्क छूये। खोदोलोई खसा छा वात्‍दीतनान्‌ खूङ्‍क दूक्‍वा मीन्चयनो, ऊदोईपीक्यालो चारपी ईल्पो छा जन्‍मेई छूवा पीक्‍ना म्जी नईक छूये।
43016022	ओरोनाङ् ईनीम्‍बा आन्‍नी सूर्तापी छूनी, खोदोलोई कोङ् होसोङ् आम्‍नी तूम्खास् तोयो, खोदोलो आन्‍नी आम्‍नी जीनये। खीक्‍का आसासो आम्‍नी जीनम् ङाप्‍नीना खाईदूरनो।
43016023	खूङ्‌क लेईपी आन्‍ना कोङ् ऊसो ततोनीनो। आछीयाङ् कोङा आन्‍नी लोयान्‍नी, आन्‍ना ओ नीङ्‍पी ओपापी ऊई ङोक्नूम्, खूङ्‌क ओ पाआ आन्‍नी पीनी।
43016024	ईनीम्‍बा सम्‍मो आन्‍ना ओ नीङ्पी ऊसो मान्ङोमोङ् तूनी। ङोक्‍नूम्‍व, आन्‍ना तईनूम्। खीक्‍का आम्नी चामोवा पूरा छूनूव।
43016025	“कोङा आन्‍नी ङ्‌क रीङ्‌‌ पोम् ललईपी ईन्‍नीक तूये। हन्‍ना आन्‍नीस्‍का पोम् ललईपी मान्‍नेईम् नाम्‍लासो ताचाये, खोदोलोई पाम् तोक्‍पी कोङा आन्‍नी हायाम्‌ नम्‍लो ईयान्‍नी।
43016026	खूङ्‌क लेईपी आन्‍ना आम्‍नी होपाङ्‌ ओ नीङ्पी ङोक्‍नूम्‌‌, कोङा आम्‍नी लागी ओपापी ङोम्‍पीम्‌ बोक्स्‍नो,
43016027	पाआसो आन्‍नी सम्‍तूमा मीनी, ऊदोईपीक्यालो आन्‍नासो कोङ् सम्‍तूमा मीयोनीक तूये, ना पाप्‍का ताक पीक्‍नीना आन्‍ना कोङ् विश्‍वास मोचोयोनी।
43016028	कोङ् पाप्‍तोका ङ्‌क चारपी यूवोक के, हन्‍नासो कोङ् ङ्‍क चार होक्‍सूयोना पाप्‍तोङ्‌ खातोचोयोक तूये।”
43016029	खोदोलो म्सीच्‍चेचा, “ओदोलो आन् पोम् ललई मान्दीङ् हायाम् नत्‍तो नेन्चाई लची।
43016030	हन्‍ना केईका तूम् तम्का, आना खोलोङ् रीङ्‍‌ छेत्‍त, खीक्‍का आन् आसासो ऊसो तईम्‍चाम्‌ बोक्स्‍नो। खन्‍सा केईका आन् नीनाम्माप्‍तोका यूवाक पीक्‍याकाना विश्‍वास मये।”
43016031	खोदोलो येशूआ खस् ओरोलची, “हन्‍ना आछीयाङ् आन्‍ना कोङ् विश्‍वास मोयोनीयो?
43016032	खोङ्नूम्व, ङ्‌कतोङ्‌क नाम्‍ला ताचाईक तूये। हन्‍ना आन्‍नी सोको रीस्‍खात्‍नी, खीक्‍का आन्‍ना कोङ् ओ हाल्‍ला होक्‍सोयोनी। खोदोलोई कोङ् ओ हाल्‍ला छूवोनो, ऊदोईपीक्यालो पा कोङ्लो ऊदेप् छूये।
43016033	कोङा आन्‍नी ङ्‌क रीङ्‌‌ ओरो मीनोना लोन्चायान्‍नीक तूये, आन्‍नी ओपी तूनीलो खाऊमा-खासेर्मापी छूवानीव। चारपी तूनीक सम्‍मो आन्‍ना दूक् तईनूम्। खोदोलोई बल मनूम्व, ऊदोईपीक्यालो कोङ् चारपीका कोक्‍सोक तूये।”
43017001	ङ्‍क रीङ्‌‌ पीम् याताना येशूआ साराङ्‌गा हेम् खोतो ओरो पीकाना वाङोम् मअ, “ए पाआ, हन्‍नान्‌ नाम्‍ला तालाताक तूये, आना आम् छाम् साम्‍दीखा खोमव, खीक्‍का आम् छाआ आम् साम्‍दीखा खोमम् दूर्‌नूव।
43017002	ऊदोईपीक्यालो आना ख खोलोङ् मीस्चीपी हक्‌ मम् पीक तूये, ना आना पीक मीस् खोलोङ् खसा हाल्‍लोसो मान्याईप् रीराम पीनूव।
43017003	खचा आन् ईबूम्ङाङ् आछीयाक नीनाम्मा तूये पीम् छेत्‍चीनू, खीक्‍का खचा आना पोक्‍स्‍क येशू ख्रीष्‍टसो छेत्‍चीनूव। हाल्‍लोसो मान्याईप् रीराम क ङ्‌कङ्‌ के।
43017004	आना कोङ् ममीयोक लक्‌ खोलोङ् पूरा मूना, कोङा ङ्‌क चारीदूपी आम् साम्‍दीखा मूक तूये।
43017005	ए पाआ, ङ्‍क चार बोबूईम् लाईस्‍पी कोङ् आन्‍लो तूवोलो ओपी तूवाक साम्दीखाआ हन्‍ना आम् लाईस्पी कोङ् साम्दीखापी मोव।
43017006	“आना चारपीका पीयोक मीस्ची कोङा आम् नीङ् छेईमीयूचीक तूये। खस् लाईस्‍पी आम्‍मीङ्‌ तूवा, खीक्‍का आना कोङ् पीयोक तूये, ना खचा आम् रीङ्‌बऊ रेप्चीक तूये।
43017007	आना कोङ् पीयोक खोलोक थक् आम्पीका ताक पीम् खचा छेत्‍चीक तूये।
43017008	ऊदोईपीक्यालो आना कोङ् पीयोक सेचीवा कोङा खस् खोलोङ् ईयूची, ना खचा खूङ्‌क ग्रहण मस्क तूये। खीक्‍का कोङ् आम् लाम्‍पा तोक के पीम्सो खचा छेत्‍ची, ना आना कोङ् पोक्‍सोक पीकाना विश्‍वास मस्क तूये।
43017009	कोङा खची लागी वाङोम् मूयो, चारमी लागी वाङोम् मूयोनो, खोदोलोई आना कोङ् पीयोक मीस्चीम् लागी कोङा वाङोम् मूयो, ऊदोईपीक्यालो खस् आम्‍मीङा।
43017010	ओपी तूक खोलोङ् आम्‍मीङा, खीक्‍का आम्‍पी तूकसो खोलोङ् ओमीङा। खीक्‍का ओ साम्‍दीखा खचीपी खोछेत्‍क तूये।
43017011	“हन्‍ना कोङ् आम्‍तो थोङोचोयो। कोङ् हायाम्‌ तातो ङ्‌क चारपी तूवोनो, खोदोलोई खस् ने ङ्‌क चारपीङ्‌ तूचाये। ए पवित्र पाआ आम् नीङ्पी पीयोक ङ्‌क खोलोङ् आना नम्‍लो यूक्स्चीव, खीक्‍का खस्सो कास् तोङ्ना ईबूम् छून्चानूव।
43017012	कोङ् खस्का तूवोक सम्‍मो आना कोङ् पीयोक खोलोङ् आम् नीङ्पी नम्‍लो यूक्सूची। खीक्‍का खस् सम्सूरूची। खीक्‍का खचीप्‍क ईल्पो नास् छूक् मीस्ङाङ् नास् छूवा, बीन्‍नीपान् नास् मान्छू, ऊदोईपीक्यालो धर्मसूम्बऊआ पीकाक रीङ्‌ पूरा छूम् पर्ने तूवा।
43017013	“खोदोलोई हन्‍ना कोङ् आम्‍तो थोङोचोयो। चारपी तूवोलो कोङ् ऊतोङ्नाई ओ सानीवा चान खूङ्‌क तोङ्नाङ् खस्सो हायाम्‌ खची सानीवा चानन्‍चानूव पीकोना कोङा ङ्‌क रीङ्‌ पीकोक तूये।
43017014	कोङा खस् आम् रीङ्‌बऊ ईयूची, खोदोलोई चारपीक मीचा खस् जेर्ची, ऊदोईपीक्यालो खस् चारपीक मा, खूङ्‌क तोङ्नाङ् कोङ्सो ङ्‌क चारपीक मा।
43017015	आना खस् ङ्‌क चारपीका खाईलेत्‍चीव पीकोना कोङा वाङोम् मूयोक मा, खोदोलोई खस् दुष्‍टप्‍का जोगेई मस्व पीकोना बीन्ती मूयोक के।
43017016	कोङ् ङ्‌क चारपीक माक तोङ्नाङ्, खस्सो ङ्‌क चारपीक मा।
43017017	खस् आम् सत्‍यतापी पवित्र बानेई मस्व, ऊदोईपीक्यालो आम् रीङ्‌बऊ सत्‍य तूये।
43017018	आना कोङ् चारपी पोक्‍सोक तोङ्नाङ् कोङासो खस् चारपी पोक्‍सूचीक तूये।
43017019	खची लागी कोङ् ओहोप्ङा पवित्र मोयोङ्चूङ्, ना खस्सो सत्यतापी पवित्र छून्चानू।
43017020	“कोङा खची लागीङाङ्‌ वाङोम् मूयोनो, खोदोलोई खचा गवाई पीचीना ओपी विश्‍वास मप्चीम् लागीसो कोङा वाङोम् मूयो।
43017021	खस् खोलोङ् ईबूम् छूनूव पीकोना कोङा वाङोम् मूयो। ए पाआ, आन् ओपी ना कोङ् आम्‍पी तूवोक तोङ्नाङ्, खस्सो ईचीपी तूनूव, खोरोना चारपी तूप् मीचा आनाङ् कोङ् पोक्‍सोक पीम् विश्‍वास मस्‍नू।
43017022	आना कोङ् पीयोक साम्‍दीखा कोङा खस् पीयूचीक तूये, खन्‍सा कास् ईबूम् छूवाचीक तोङ्नाङ् खस्सो ईबूम्ङा छून्चानूव।
43017023	कोङ् खचीपी ना आन् ओपी तूक तोङ्नाङ् खस्सो ईबूम् छूनूना तूनू। खीक्‍का आना कोङ् पोक्‍सोक, ना सम्‍तूमा मीयोक तोङ्नाङ् खस्सो आना सम्‍तूमा मीचीक तूये पीम् चारपी तूप् मीचा छेत्‍चीनूव।
43017024	“ए पाआ, कोङ् हापी तूवो खूङ्‌कपीङ्‌ आना कोङ् पीयोकस्‍सो तूनू खीक्‍का ओ साम्‍दीखा तचीनू पीम् ओमी ओ लन्‍ची तूये। खूङ्‌क साम्‍दीखा चार बोबूईम् लाईस्‍पीङ्‌ आना कोङ् सम्‍तूमा मीयोना पीयोक तूवा।
43017025	“ए धार्मिक पाआ, चारपीक मीचा आन् मान्छेन्‍ना, खोदोलोई कोङाने आन् छेईयान्‍ना, खीक्‍का आनाङ् कोङ् पोक्‍सोक पीम् ङ्‍कचा छेत्‍तची।
43017026	कोङा खस् आम् नीङ् छेईमीयूचीक तूये, खीक्‍का आम् नीङ् ङ्‍कचीपी होसोङ् खोछेईमीयूचोयो, ऊतोङ्नाई आना कोङ् सम्तूमा मीयो, खूङ्‌क सम्तूमा खचीप्‍सो छून्चानूव, खीक्‍का कोङ् खचीपी छूवोचोनूव।”
43018001	येशूआ वाङोम् मम् यात्कप्का म्सीच्‍चेस्का किद्रोन मीचीक खम्‍ला नावादेपा खाता। खूङ्‌कपी ईबूम् बूङ्‍खा तूवा। खूङ्‌क बूङ्‍खापी येशू म्सीच्‍चेस्का वोङा।
43018002	येशू लाप्‍मीक्‌ यहूदाआ खूङ्‌क बूङ्‍खा छेत्‍क तूवा, ऊदोईपीक्यालो दूङ्देतो येशू म्सीच्‍चेस्का मूङ्‌क थाम्पूपी खात्‍दोङाक तूवा।
43018003	खोदोलो लाबाई, कार्क् ना जूम्‍लोलोक ईक् हूल रोमी दोर्‌ची, देप्‍क पूजारी ना फरिसीचा पोक्‍स्‍चीक चौकीदारची खाईना यहूदा मूङ्‌कपी खाता।
43018004	खीक्‍का येशूआ म्होप्पी छूम् हचक रीङ्‌ तूम् तना, खची लाईस्‍पी खाताना, “आन्‍ना आसे लाम्‍चाईनूम्‍कई? पीकाना तत्‍ची।”
43018005	खोदोलो खचा ओरोपीका, “नासरतपीक येशू लामाम्‍काक।” खीक्‍का येशूआ खस्, “खूङ्‌क मीस् कोङ्‌ङा के लची।” खोदोलो ख लाप्मीक् यहूदासो मूङ्‌कपी थोरेप्‍दीताक तूवा।
43018006	येशूआ “कोङ् खूङ्‌कङ्‌ के” पीकालो खस् खची दोस् हेम् छून्‍ची, खीक्‍का खस् बोहोपूू पूल्दीसाखता।
43018007	खीक्‍का होसोङ् येशूआ खस् ओरो पीकाना तत्‍ची, “आछीयाङ् आन्‍ना आसे लाम्‍चाईनूम्‍कई?” खोदोलोसो खचा ओरोपीका, “नासरतपीक येशू लामूम्‍चायाम्‍काक।”
43018008	खीक्‍का येशूआ खस् ओरोलची, “कोङा आन्‍नी ईन्‍दीन्‍नीक तूये, कोङ् खूङ्‌क आन्‍ना लाम्‍चाईनूम्‍कङ्‌ के। खन्‍सा आन्‍ना कोङ् लामोचोयोनीकदो ङ्‌क ओ सीच्‍चेस् क लेत्‍दीत्‍नूम्‍व।”
43018009	“आना कोङ् पीयोकचीप्‍क ईबूम्सो कोङा माम्मान्दीङा के” पीकाना येशूआ लाईस्‍पी पीकाक रीङ्‌बऊ पूरा छूम् लागी ङ्‌क छूवाक के।
43018010	खोदोलो सिमोन पत्रुसआ म्होपा खूर्‌दीत्‍क दोप्सेल् थूत्‍ना देप्‍क पूजारीम् रोः माल्‍खस नीङ् मीचीकम् चूप्लाक म्नोबो ताकीकीप्दीतू।
43018011	खीक्‍का येशूआ पत्रुस ओरो लअ, “आम् दोप्सेल् म्दाप्पू यूक्स्व। ऊदोईपीक्यालो ओ पाआ कोङ् दूम् पीयोक दूक्वाम् पोङ्‍कीरीम् ऊई कोङा मान्दूम्यो?”
43018012	खीक्‍काना रोमी दोर्‌चा, खची कप्‍तान ना यहूदीचीम् चौकीदारचा येशू लाप्‍ची, खीक्‍का छूईचीना खाईची।
43018013	खीक्‍का खचा येशू दूङ् लाईस्‍पी मूङ्‌क दोङ्पीक दूङ् देप्‍क पूजारी कैयाफामी छूर्मे हन्‍नासमी दोक्पी खाईची।
43018014	खोलोङ् मीस्चीम् लागी ईल्पो मीस् सीम्‍ङा नप् छूये पीकाना यहूदीस् साल्‍ला पीप् ङ्‌क कैयाफाङ् तूवा।
43018015	सिमोन पत्रुस ना येशूम् म्सीच्‍चेचीप्क ईल्पोआ येशू म्दोस्-दोस् कल्‍तो खाईची। मूङ्‌क आर्को सीच्‍चे लो दूङ् देप्‍क पूजारीलो छेईलक तूवा। खन्‍सा मूङ्‌क सीच्‍चे येशूम् दोस्-दोस् मूङ्‍क दूङ् देप्‍क पूजारीम् पोतेल्पी खाता।
43018016	खोदोलो पत्रुस क लाम्‍स्‍कोपीका पाखापी थोरेप्‍दीताक तूवा। खीक्‍का मूङ्‌क आर्को म्सीच्‍चेआ क दूङ् देप्‍क पूजारी छेत्‍क तूवा खन्‍सा लाम्‍स्‍को दोक्पी तूवाक मीम्छा आरेई मना मूङ्‌क मीम्छाआ पत्रुस खीम्गो वन्‍नू।
43018017	खीक्‍का मूङ्‌क लाम्‍स्‍को दोक्पी तूवाक मीम्छाआ पत्रुस ओरो लना तत्‍तू, “आन्‍सो मूङ्‍क मीस्मी सीच्‍चेङ्‌ मायो?” खोदोलो पत्रुसआ “कोङ्ने माके” पीका।
43018018	चूङ्‌ लकसा मूङ्‌कपी तूवाक चौकीदार ना रोःचाक मीः खप्‍चीना जूईचचीक तूवा। खोदोलो पत्रुससो थोरेपाना मीः जूईम्‌ थालेई मअ।
43018019	खीक्‍का दूङ् देप्‍क पूजारीआ येशू म्सीच्‍चेचीम् तोक्पी लो म्सेचीवाम् तोक्पीलो तत्‍तू।
43018020	खीक्‍का येशूआ ख ओरो लना ङरी आन्‍नू, “कोङ् खोलोङ् मीस्चीका खूल्‍लाम्‌-खूल्‍ला नेनोक तूये। खीक्‍का खोलोङ् यहूदीस् बात्ल छूक्‍स्‍को याखऊ खीम्पी खीक्‍का नीनाम्मा दप्स्को खीम्पी खस् सेचीवा ईयूचीक तूये। कोङा सूपीछा आस्सो ऊसो मान्लोङा।
43018021	आना कोङ् ऊदोई ततोकई? कोङा खस् ऊई पीको खूङ्‌क येईप्चीङ् तत्चीव। कोङा पीकोक रीङ्‌ खोलोङ् खचा छेत्‍तची।”
43018022	येशूआ दूङ् देप्‍क पूजारी खोरोना ललो ईल्पो चौकीदार तूवाकसा ओरोपीक्‍तो येशू म्फोऊसी फीयू, “ऊई दूङ् देप्‍क पूजारीलो ओरोनाङ्‌यो नेने?”
43018023	खोदोलो येशूआ मूङ्‌क ओरो लअ, “कोङ् मान्‍नप् नेनोक तूदो खूङ्‌क ऊई पते, खोदोलोई कोङा थीक्‍ङा पीकोचोयोक तूदो ऊदोई आना कोङ् ओ फोऊसी फीयो?”
43018024	खीक्‍का हन्‍नासआ येशू छूईम्‍दीम्‍पाङ्‌ दूङ् देप्‍क पूजारी कैयाफा तूवाकपा पोक्‍सू।
43018025	सिमोन पत्रुसआ थोरेप्‍दीताना होसोङ् मीःङ् जूईचक तूवा। खोदोलो मूङ्‍कप् तूवाकचा पत्रुस, “आन्‍सो खम् सीच्‍चेङ्‌मायो?” पीकाना तत्‍ची। खोदोलो पत्रुसआ इन्कार मतो, “कोङ्ने माके” पीकाना ङरी आन्‍ची।
43018026	खोदोलो दूङ् देप्‍क पूजारीम् ईल्पो म्‍रोःआ ओरोपीका, “ऊई आन्‍सो येशूलोङ् मूङ्‌क बूङ्‍खापी तूवाक मायो?” खोरोना पीक् मीस् क पत्रुसआ म्नोबो ताकीकीप्दीत्क मीस्मी म्होप्मीस् तूवा।
43018027	खोदोलोसो पत्रुसआ खची रीङ्‌ इन्कार मअ खीक्‍का दावाङ् वाप्‌ अका।
43018028	खीक्‍का देत्छा सेपा खचा येशू कैयाफामी खीम्‍पीका रोमी हाकिममी दरवारपी खाईची। खोदोलो यहूदी लाम्‍लछाचा केईका अशुद्ध छूयेका खीक्‍का निस्‍तार-चाडपीक चाम्-दूम् चाम् लागी शुद्ध छूयेकानो मीनाना खस् दरवार गोपा मान्वो।
43018029	खन्‍सा पिलातसआ पाखा लत्‍ताना खस् ओरो पीकाना तत्‍ची, “आन्‍ना ङ्‌क मीस् ऊई दोस् तीनूम्‍कई?”
43018030	खोदोलो खचा पिलातस ओरो पीकाना ङरी आन्‍ची, “ङ्‌क मीचा अपराध मान्मवादोक, केईका अपी ताईम्ङा मान्तातूम्कावा।”
43018031	खोदोलो पिलातसआ खस् ओरोलची, “ङ्‌क मीस् आन्‍नाङ् खायानूम्‍ना आम्‍नी ललईपी तूकतोङ्ना नीया मनूम्ते।” खोदोलो यहूदी लाम्‍लछाचा पिलातस ओरोलची, “ओखीपीने मीस् सेईम् हक्‍ङा मान्तू।”
43018032	कोङ् ओरोना सीम्‌ बोक्से पीकाना येशूआ लाईस्‍पी पीकाक रीङ्‌बऊ पूरा छूम् लागीङ्‌ ङ्‌क छूवाक तूवा।
43018033	खीक्‍का पिलातस होसोङ् दरवार गोपी वोङाना येशू आन्, “यहूदीचीम् होङाबूयो?” पीकाना तत्‍तू।
43018034	खोदोलो येशूआ पिलातस, “ङ्‌क रीङ्‌ आना आम् होप्‌ नीऊतो पीक्‍चाईकयो, बीन्‍नीपा मीचा पीकाकयो?” पीकाना तत्‍तू।
43018035	खोदोलो पिलातसआ येशू ओरो लअ, “ऊई कोङ् यहूदीनायो मोलो? आम् मीस्चा ना देप्‍क पूजारीचा आन् ओपी ताताक। आना ऊई मक तूवा?”
43018036	खोदोलो येशूआ ख ओरो लअ, “ओ चारखम् ङ्‌क चारपीक मा। ओ चारखम् ङ्‌क चारपीकदोने ओ सूसो मप्चा कोङ् यहूदीचीम् हूक्‍पी मान्छूम् लागी जूम्‍लूक मस्वा। खोदोलोई ओ चारखम् ङ्‌क चारपीक मा।”
43018037	पिलातसआ होसोङ् येशू, “खोरोदो ऊई आन् होङाबूङ्‌यो?” पीकाना तत्‍तू। येशूआ पिलातस ओरो लअ, “आनाङ् कोङ् होङाबू पीक्‍ना पीक्‍चाईक तूये। सत्‍य रीङ्‌ ऊई हाई पीम्ना खोमम् लागीङ्‌ कोङ् जन्‍मेई छूवोक। खीक्‍का ङ्‌क सत्‍यम्‌ रीङ्‌मी गवाई पीम् लागी कोङ् ङ्‌क चारपी तोक। खन्‍सा सत्‍य रीङ्‌ नईप् तोदी खोलोआङ् ओ रीङ्‌बऊ येनची।”
43018038	खोदोलो पिलातसआ येशू तत्‍तू, “खूङ्‌क सत्‍य रिङ् क ऊये?” खोन्‍तोदी पीम् याताना पिलातसआ होसोङ् यहूदीची पाखापी तूवाकपी खाताना खस् ओरोलची, “ङ्‌क मीस्पी खूङ्‌क तोङ्‌क मान्‍नप् रीङ्‌ने कोङा ऊसोङ् मान्छीम्ङा।
43018039	खोदोलोई निस्‍तार-चाडमी नाम्‍लपी कोङा ईल्पो थूनापी तूप् मीस् लाईम्‍दीम्‌ आम्‍नी रेवास् तूये। खन्‍सा कोङा यहूदीचीम् होङाबू आम्‍नी लागी थूनाप्‍का लातूतोलो आन्‍ना ऊई मीन्‍नी?”
43018040	खोदोलो खचा हायाम्‌ सार बतो, “मूङ्‌क मीस् लात्‍नव, बारब्बाङ् लात्‍व पीका।” बारब्बा क ईल्पो देखूस्‍पा मीस् तूवा।
43019001	खीक्‍का येशू खायानूम्‍ना कोर्राआ केर्‌नूम्‍व पीकाना पिलातसआ दोर्‌ची आरेई मची।
43019002	खीक्‍का दोर्‌चा तीतीम् मुकुट बानेई मस्‍ना येशूम् तोङ्पी खूमीची, खीक्‍काना ख बैजनी तेई खाम् मीची,
43019003	खीक्‍का खस् येशूम् दोक्पी खाताना, “यहूदीचीम् होङाबूङ सेवाके!” पीक्‍तो खीसी मीची, खीक्‍का म्फोऊसी फीची।
43019004	खीक्‍का होसोङ् पिलातस पाखा लत्‍ताना यहूदीस् ओरोलची, “खोङ्नूम्व, कोङा ङ्‌क मीस् आम्‍नी दोक्पी बायूचोयो के, खीक्‍का कोङा आन्‍नी ईयान्‍नी, ङ्‌क मीस्पी खूङ्‌क तोङ्‌क दोस् कोङा ऊसो मान्छीम्ङा के।”
43019005	खीक्‍का तीतीम् मुकुट वाईप्‍दीप्‌ ना बैजनी तेई खाम्दीप् येशू पाखा लत्‍ताना बाना, खीक्‍का पिलातसआ खस् ओरोलची, “ङ्‌क मीस् हायाम्‌ नम्‍लो खोङ्नूम्व!”
43019006	खीक्‍का देप्‍क पूजारीचा ना नीनाम्मा दप्स्को खीम्‍पीक चौकिदारचा येशू तचीना, “मूङ्‌क क्रूसपी काम्‍ङा छूये, मूङ्‌क क्रूसपी काम्‍ङा छूये पीक्‍तो बसा।” खोदोलो पिलातसआ खस् ओरोलची, “आन्‍ना आम्‍नी होपाङ्‌ खायानूम्‍ना क्रूसपी काक्‍सानूम्‍व, ऊदोईपीक्यालो कोङा ङ्‌क मीस्पी खूङ्‌क तोङ्‌क दोस् तीम् रीङ्‌ ऊसो मान्छीम्ङा।”
43019007	खोदोलो यहूदीचा पिलातस ओरोलची, “ओखीम् ईबूम् ललई तूये, खूङ्‌क ललई तोङ्ना ङ्‌क मीस् सीम्‍ङा छूये, ऊदोईपीक्यालो ङ्‌क मीचा म्होपा म्होप्ङा कोङ् नीनाम्माम् छा पीकाना लोन्‍चीक तूये।”
43019008	ङ्‌क रीङ्‌ येन्‍कप्‍का पिलातस जन् कीसा।
43019009	खीक्‍काना पिलातस मूङ्‍क दरवार गोपी वोङाना, “आन् हापीकाई ताकई?” पीकाना येशू तत्‍तू, खोदोलो ख ऊसो माम्पीमो वाये-वाये तूवाचा।
43019010	खोदोलो पिलातसआ येशू ओरो लअ, “ऊनाई आन् कोङ्लो नेन्‍नोकई? आन् लेईम्‍दीम्‌ लो क्रूसपी काम्‍लो हक्‌ ओ हूक्‍पी तूये पीम् आना छेत्‍तनोयो?”
43019011	खोदोलो येशूआ ख ओरो लअ, “नीनाम्माआ आन् हक्‌ मम् मान्पीयावादोक आना ओपी हक् मम् मान्तोन्‍नावा। खन्‍सा कोङ् आम् हूक्पी जीम्मा पीप् मीस् होसोङ् दूङ् देप् मोऊमी दोसी छूवाक तूये।”
43019012	खीक्‍काना पिलातसआ येशू लेईम्‍दीम्‌ हायाम्‌ सानीवा मअ। खोदोलोई यहूदीची ओरोपीक्‍तो बसा, “आना ङ्‌क मीस् लेत्‍दीतदोक, आन्‍ने कैसरमी बूम् छूनो। म्होपा म्होप्ङा कोङ् होङाबू पीक्‍ना लोक्‍चीप्‌ मीचा कैसरमी ऊल्‍लोङ् मईक छूये।”
43019013	पिलातसआ खूङ्‌क रीङ्‌ येन्‍कप्‍का येशू पाखा लातू, खीक्‍का पिलातस “लूङ्‌मी पाती” मीचीक नीया मस्कोपी खाताना तूवा। (खूङ्‌क हीब्रू रीङ्‌पीका गब्‍बथा मीयची)।
43019014	खोदोलो निस्‍तार-चाड चोचूम्क लेई तूवा। खोदोलो गेबोरो लेपाक पोङ् नीस्बजेई छूवाक तूवा। खीक्‍का पिलातसआ यहूदीची ओरोलची, “अर्‌के खोङ्नूम्व, आम्‍नी होङाबू!”
43019015	खोदोलो खस् ओरोपीकाना हायाम् सार बसा, “मूङ्‌क खाईव, खाईव, ना क्रूसपी काक्‍स्‍व।” खीक्‍काना पिलातसआ यहूदीची ओरो पीकाना तत्‍ची, “ऊई खेना कोङा आम्‍नी होङाबू क्रूसपी काक्‍सोओ?” खोदोलो देप्‍क पूजारीचा ओरोपीका, “कैसरपीका बीन्‍नीपा आस्‍सो ओखी होङाबू मान्तू।”
43019016	खीक्‍का पिलातसआ येशू क्रूसपी काम् लागी खस् जीम्मा पीची। खीक्‍काना दोर्‌चा येशू क्रूसपी काम् लागी जीम्मा लाप्‍ची।
43019017	खीक्‍काना येशूआ म्होप्मी क्रूस खूर्‌ना खप्‍परे मीचीक थाम्पूपी खाता, खूङ्‌क थाम्पू हीब्रू रीङ्‌पीका “गलगथा” मीयची।
43019018	खीक्‍का खचा येशू क्रूसपी काक्‍स्‍ची, खोदोलो खचा बीन्‍नीपा नीप्पोस्सो एक्‍साका-मेक्साका मस्‍ना क्रूसपी काक्स्ची ना येशू क खची रापी मची।
43019019	खीक्‍का पिलातसआ ईबूम् दोस् तीम्पा छाप्दाम् छाप्ना क्रूसपी काक्सू। खूङ्‍कपी ङ्‍कतोङ्‍क छाम्पा तूवा, “नासरतपीक येशू, यहूदीचीम् होङाबू।”
43019020	खोरोना पिलातसआ छाप्‍क रीङ्‌ ओरोतो यहूदीचा नीची, ऊदोईपीक्यालो खूङ्‌क येशू क्रूसपी काक्‍स्‍चीक थाम्पू सहरमी दोक्छापीङ् तूवा, खूङ्‌क दोस् तीम्पा छप्दाम् हीब्रू, ल्‍याटिन ना ग्रीक रीङ्‌ पीका छाम्‍पा तूवा।
43019021	खीक्‍का यहूदीचीम् देप्‍क पूजारीचा पिलातस, “ ‘यहूदीचीम् होङाबू’ पीम् मा, खोदोलोई ‘ङ्‌कसा कोङ् यहूदीचीम् होङाबू के पीका’ पीम् छाप्‍ते लची।”
43019022	खोदोलो पिलातसआ खस्, “कोङा ऊई छापू, खूङ्‌कङ्‌ छूये” लची।
43019023	दोर्‌चा येशू क्रूसपी काक्‍स्‍ची, खीक्‍का खचा येशूम् तेई खाईचीना ई-ईक् भाग तोम् लागी लीक्‌ भाग मची। खीक्‍का खचा येशूम् म्थेम्पी खाम् तेई तूवाकसो खाईची, खोदोलोई खूङ्‌क तेई क म्दोपूका म्छो सम्मो बूर्म् माम्बोम्मीना बम्पा तूवा।
43019024	खन्‍सा खस् खची होप्‌-होप्‍पी ओरोलोल, “ङ्‌क तेई क चेनाम्‍नो, बरू आस्‍मी बाक्पीई तात्‍ते कर्‌सीङ् होक्‍साम्‌।” धर्मसूम्बऊपी छाम्‍पा रीङ्‌ पूरा छूम् लागीङ्‌ ङ्‌क छूवाक तूवा, “खचा ओ तेई हास्‍चीना खाईची, खीक्‍का म्थेम्पी खाम् तेई क खचा कर्‌सीङ् होक्‍स्‍ची।” ङ्‍क लक् क दोर्‌चा मची।
43019025	खन्‍सा ङ्‌क लक्‌ दोर्‌चा मची खोदोलो येशूम् क्रूस दोक्पी येशूम् म्मा मरियम, म्माम् नेछो, क्लोपासमी तोमा मरियम खीक्‍का मरियम मग्दलिनी थोरेप्‍दीताक तूवा।
43019026	खोदोलो येशूआ म्मा मरियम खीक्‍का खसा सम्‍तूमा मीक म्सीच्‍चे ऊदेप् थोरेप्‍दीताक तअ, खीक्‍का येशूआ म्मा मरियम ओरो लअ, “माआ खोङ्‍व, आम्‍दोक्पी आम्छा थोरेप्‍दीत्‍के।”
43019027	खीक्‍का येशूआ खूङ्‌क म्सीच्‍चेसो ओरो लअ, “खोङ्व, आम् मा आम् दोक्पीङ् थोरेप्‍दीत्‍के।” खीक्‍काना खूङ्‍क नाम्‍लापीका मूङ्‌क म्सीच्‍चेआ मरियम म्खीम् खाईयू।
43019028	खीक्‍का येशूआ खोलोङ् रीङ्‌ पूरा छूवा पीम् तूम् तकप्का, धर्मसूम्बऊपी छाम्‍पा रीङ्‌ ईबूम् मान्दी पूरा छूनू पीकाना खसा, “कोङ् वाम्‍मा सीयो” पीका।
43019029	मूङ्‌कपी जूजूर्‌योक दाखमद्य यूम्पा ईबूम् रोङ्‌ तूवा। खीक्‍का खचा हीसपमी गेम्‍पी रूवो पूपूल् मस्‍ना खूङ्‌क दाखमद्यपी चीचीना येशूम् म्ङप्‍तो खाईची।
43019030	खीक्‍का येशूआ खूङ्‌क सीर्का दूम् यात्कप्का ओरोपीका, “हन्‍ना ओ लक्‌ याता के।” खीक्‍का म्तोङ् कूप्स्‍ना म्सोम् खाता।
43019031	खूङ्‍क लेई चोचूम्चीम् लेई तूवा, खूङ्‌कम्‌ म्देसाक लेई यहूदीचीम् नोम्चीम् लेई तूवा, खूङ्‌क नोम्चीम् लेई हायाम् देप् तूवा। खन्‍सा सीप्खाप्चीम् गाम् नोम्चीम् लेईपी क्रूसपी यूम्दीम् नईनो पीकाना यहूदीचा क्रूसपी काक्स्चीकचीम् खची लोङ् अईम्ना खची गाम‌् लात्चीनूना खाईचीनूव पीकाना पिलातस बीन्ती मीची।
43019032	खीक्‍काना दोर्‌ची खाताना येशूम् साथपी क्रूसपी काक्‍स्‍चीकचीम्‌ लाईस्‍पी ईल्पोम् खीक्‍का दोस्पी आर्कोम्‌ मतो खची लोङ्‌‌ अईपीची।
43019033	खोरोनाङ् खस् येशूम् म्दोक्पी तालाता, खोदोलोई खचा येशू म्सोम् थायाखात्‍क छीप्‍ची खन्‍सा खचा येशूम् म्‍लोङ् माङ्‌अत्‍ची।
43019034	खोदोलोई दोर्‌ची तूवाकप्‍क ईल्पोआ येशूम् म्चऊपी चल्‍आ थूङ्‌ङू, खोदोलो येशूम् चऊपीका हीः लो काऊलो हल्‍सोङ्‌ लत्‍ता।
43019035	आन्‍ना विश्‍वास मदूरानूम्व पीकाना ङ्‌क खोती छूवाक तोक्‍आ गवाई पीक तूये, खन्‍सा खसा पक ङ्‌क गवाई सत्‍य तूये, ना खासा कोङ् सत्‍य नेनो पीम्सो छेत्‍त।
43019036	“खमी ईबूम्सो म्तूप्‍री अत्‍नो” पीम् धर्मसूम्‍बूऊपी छाम्‍पा रीङ्‌ पूरा छूम् लागीङ्‌ ङ्‌क खोलोङ् छूवाक तुवा।
43019037	खोरोनाङ् धर्मसूम्बऊमी आर्को थाऊपीसो ओन्तोङ्ना छाम्‍पा तूये, “आस्‍कसाई ख चल्‍आ थूङ्‌चीक तूये, खूङ्‌कचा ख खोङची।”
43019038	खीक्‍काना अरिमाथियापीक योसेफ, खसो येशूम् सीच्‍चेङ्‌ तूवा, खोदोलोई ख यहूदीचीम् कीमावा खचा मान्छेईम्मीनाङाङ् येशूम् सीच्‍चे छूवाक तूवा, खसा पिलातसमी दोक्पी खाताना येशूम् सालोग्‍गी खाईम् पीयोते पीकाना ङोकू। खीक्‍का पिलातसआ येशूम् सालोग्‍गी खाईव लअ। खीक्‍का खसा येशूम् सालोग्‍गी खाईना खाता।
43019039	खोदोलो सेपा येशू तूम्खास् खाईप् निकोदेमससो सूक्‍पोङ्‌ सूक्‌ किलो तोदी मूर्र लो एलवा हल्म्पा हायाम्‌ नाम् चानप् अत्तरलो तात्‍ना मूङ्‌कपी ताआ।
43019040	ओरोना खचा येशूम् सालोग्‍गी यहूदीचीम् ललई तोङ्ना हायाम्‌ नाम् चानप् तेललो सीक्खूम्‍आ बप्स्ची।
43019041	येशू क्रूसपी काक्स्चीकम् दोक्पी ईबूम् बूङ्‍खा तूवा। खूङ्‌क बूङ्‍खापी आस्‍सो माङ्‍खूम्पा ईबूम् गेम् तूवा।
43019042	ऊदोईपीक्यालो खूङ्‌क लेई यहूदीचीम् चोचूम्चीम् लेई तूवा, खीक्‍का मूङ्‌क गेम्‍सो मूङ्‌क दोक्पीङ् तूवाकसा, खचा येशूम् सालोग्‍गी खूङ्‌क गेम्‍पीङ्‌ यूक्स्ची।
43020001	फाईवेईमी लाईस्‍पीक लेई देत्छा सेपा मरियम मग्दलिनी गेम् तूवाक दोक्पी खाता, खोदोलो गेम् खम्‍पा लूङ्‌ हल्‍म्‍दीम्‍पा तअ।
43020002	खीक्‍काना मरियम मग्दलिनी बूल्तो सिमोन पत्रुस खीक्‍का येशूआ सम्‍तूमा मीक म्सीच्‍चे तूवाकपा खाताना खस् ओरोलची, “खचा ई रोबून्‌ गेम्‍पीका लात्‍चीनासो खाईलेत्‍चीक रईछ, खोदोलोई खाईचीना हापी यूक्स्ची, खूङ्‌क केईया छेताम्नो।”
43020003	खीक्‍का पत्रुस लो खूङ्‌क आर्को म्सीच्‍चेलो नीप्पोङ् खूङ्‌क गेम् तूवाक दोक्पी खाता।
43020004	खस् नीप्पोङ् ईतो बूल्तो खाताक तूवा, खोदोलोई पत्रुसपीका लाईस्‍पी मूङ्‌क आर्को म्सीच्‍चे खूङ्‌क गेम् तूवाक दोक्पी तातेका।
43020005	खीक्‍का खसा कूम्‍चीना येशू खूम्‍चीक गेम् गोपा खोङू, खोदोलो येशूम् सीक्‍खूम्‍ङाङ्‌ खसा तअ, खोदोलोई ख गेम् गोपाक मान्वो।
43020006	खीक्‍का सिमोन पत्रुससो जीस् दोस्पी मूङ्‌कपी तालाता खीक्‍का ख मूङ्‌क गेम् गोपा वोङाना नम्‍लो खोङू, खोदोलो खसा येशूम् सीक्‍खूम्‍ङाङ्‌ मूङ्‌क गेम् गोपी तूवाक तअ।
43020007	ना खसा येशूम् तोङ् रीम्‍पा तेई क मूङ्‌क आर्को तेई तूवाकप्का जीस् मेक्सावा फाम्दीम्पा तूवाचाक तअ।
43020008	खीक्‍का मूङ्‌क गेम् तूवाक दोक्पी ताप्लाप् आर्को म्सीच्‍चेसो मूङ्‌क गेम् गोपा वोङाना खोङू, खोदोलो खसासो खूङ्‍क तेई तना विश्‍वास मअ।
43020009	ऊदोईपीक्यालो खूङ्‌क सम्‍मो खचा येशू सीना होसोङ् ऊस्पके पीकाना धर्मसूम्‍बऊआ पीकाक रीङ्‌बऊ बूजेईङा मान्मस्क तूवा।
43020010	खीक्‍का मूङ्‍क नीप्पो सीच्‍चेची आत्‍ताना खची खीम् खाता।
43020011	खोदोलोई मरियम क खूङ्‌क गेम् तूवाकम् दोक्पी तूवाना खाप्‍चाक तूवा। खीक्‍का खसा खाप्‍तो खूङ्‌क गेम् तूवाक हेम् कूम्‍चीना खोङू,
43020012	खोदोलो खसा मूङ्‌क येशूम् सालोग्‍गी यूक्स्चीक दोक्पी नीप्पो नीनाम्माम् रीदाम्‌ पोक्‍ची ओम्‍लोप् तेई खाम्दीप् ईल्पो येशूम् तोङ् हेम् ना आर्को क म्‍लोङ् हेम् तूवाचाक तअ।
43020013	खीक्‍का खचा मरियम, “आन् ऊदोई खाप्‍चाईकई?” पीकाना तत्‍ची। खोदोलो मरियमआ खस् ओरो पीकाना ङरी आन्‍ची, “मूङ्‍कचा ओ रोबू हापी खाईचीना यूक्स्ची, खूङ्‌क कोङा छेतोनो।”
43020014	खीक्‍का खसा मोन्तोदी पीम् याताना म्दोस् हेम् हीन्ची खोदोलो खसा येशू म्दोक्पी थोरेप्‍दीताक तअ, खोदोलोई खसा खूङ्‌क येशू पीकाना छेईमान्दूरू।
43020015	खीक्‍का येशूआ ख ओरो पीकाना तत्‍तू, “ए मीम्छाङा, आन् ऊदोई खाप्‍चाईकई? ना आना आसे लाम्‍चयकई?” खोदोलो मरियमआ ख बूङ्‍खापी लक्‌ मप् मीस् रेईछ मीनाना ओरो लअ, “ए होदूवा, आना ख खाईक तूदो खूङ्‌क कोङ् ईयोते, खीक्‍का ख कोङा खायो।”
43020016	खोदोलो येशूआ ख, “ए मरियम!” पीकाना काछअ, खोदोलो खसा येशूम् साल्‍म्‌ येन्‍ना म्दोस् हेम् आन्‍चीना येशू हिब्रू रीङ्‌पीका “रब्‍बोनी,” लअ। रब्‍बोनीम् अर्थ क सेचीपो पीक्‍याक के।
43020017	खीक्‍का खसा मरियम ओरो लअ, “ओदोलो कोङ् पतोनव, ऊदोईपीक्यालो ओदोलो सम्‍मो कोङ् ओ पाप्‍तो माङ्‍खाईमोङ् तूवो। खोदोलोई ओ नेछोचीपा खात्‍ना ओरो लव, ‘ओ पा ना आम्‍नीम् आम्‍नी पा, ओ नीनाम्मा ना आम्‍नी नीनाम्मापी खातोचोयो’।”
43020018	खीक्‍का मरियम मग्दलिनी येशूम् सीच्‍चेस् तूवाक दोक्पी खाता, ना “कोङा रोबू तूऊ पीकाना खस् ईची। खीक्‍का रोबूआ ईक रीङ्‌सो खस् ईची।
43020019	फाईवेईमी लाईस्‍पीक लेई नाम् कूराचालो म्सीच्‍चेस् यहूदीचीम् कीमावा लाम्‍स्‍को छीचीना खीम् गोपा तूवाचा, खोदोलो येशू खाताना खची हाम्‍पी थोरेपा ना ओरोलची, “आन्‍नी चामोवापी छूवानीव।”
43020020	खोन्‍तोदी पीम् याताकप्का येशूआ म्हूः लो म्हेबोवालो खोमीची। खीक्‍का खचा रोबू तखीचीलो खस् हायाम्‌ खची जी नअ।
43020021	खीक्‍का होसोङ् येशूआ खस् ओरोलची, “आन्‍नी खोलोङ् चामोवापी छूवानीव! ऊतोङ्नाई पाआ कोङ् पोक्‍सो, खोरोनाङ् कोङासो आन्‍नी पोन्‍चायान्‍नी के।”
43020022	खीक्‍का येशूआ खोन्‍तोदी पीम् याताकप्का खचीपी म्सोम् मूत्ना ओरोपीका, “हन्‍ना आन्‍ना पवित्र आत्‍मा लाप्‍नूम्‍व।”
43020023	खीक्‍का आन्‍ना आस्‍मी मोऊ छेमा मीपीनूम्, खूङ्‍कचीम् खची मोऊ छेमा छूये, खोरोनाङ् आन्‍ना आस्मी मोऊ छेमा मीपीनूम्नो, खूङ्‌कचीम् खची मोऊ छेमा छूनो।
43020024	येशू म्सीच्‍चेस् तूवाकपी ताआ खोदोलो पोङ् नीप्पो म्सीच्‍चेस् तूवाकपी, ईल्पो दिदुमस मीचीक थोमा मूङ्‌कपी मान्तूवा।
43020025	खन्‍सा बीन्‍नीपा म्सीच्‍चेचा ख ओरोलची, “केईका रोबू तम्का।” खोदोलोई खसा ओरोपीका, “कोङा येशूम् म्हूः चल्‍आ थूङ्‌चीना खेर् छूवाकपी ओ हूम् छोक्‍छोमी मान्वईम् सम्‍मो, खीक्‍का म्हेबोवापी थूङ्‍चीक खेर्‌पी ओ हूः मान्वईम् सम्‍मो कोङा विश्‍वास्‍ङा मूयोनो।”
43020026	खीक्‍का ईक्फाईवेई दोस्पीसो होसोङ् म्सीच्‍चेस् खीम्गोपी बात्ल छूवाना तूवाचाक तूवा। खोदोलो थोमासो खस्काङ् तूवा। लाम्‌ छीम्‍दीम्‍पा तूवा, खोदोलोई येशू ताना खची रापी थोरेपाना ओरोपीका, “आन्‍नी चामोवापी छूवानीव!”
43020027	खीक्‍का खसा थोमा ओरो लअ, “आम् हूःम्‌ छोक्‍छोमी ङ्‍कपी यूक्स्ते ना ओ हूः खोङ्ते। खीक्‍का आम् हूः बाईना ओ हेबोवापी पत्‍ते। हन्‍ना शङ्का मनव, खोदोलोई विश्‍वास मव।”
43020028	खोदोलो थोमाआ येशू ओरो लअ, “आन् ओ रोबू, आन् ओ नीनाम्मा!”
43020029	खोदोलो येशूआ ख ओरो लअ, “आना कोङ् आम् मूक्सा खोङोनाङाङ्‌ विश्‍वास मोक तूये, खोदोलोई म्मूक्सा मान्तोमो ओपी विश्‍वास मप् तोदीआ हायाम् आसीक तयची।”
43020030	येशूआ बीन्‍नीपासो ओरोतो योबोरीखाक लक्‌ म्सीच्‍चेचीम् मूक्स्दूपी मक तूवा, खूङ्‌क लक्‌ ङ्‌क सोक्‍सरपी छाम्‍पा मान्तू।
43020031	खोदोलोई ङ्‍कतोङ्‍क छाम्पा तूये, आन्‍ना येशू नीनाम्माम् छा ख्रीष्‍ट तूये पीकानीना विश्‍वास मनूम्व, ना विश्‍वासलाम्‍पा खम् नीङ्पी आन्‍ना रीराम‌ तईनूम्।
43021001	खीक्‍काना होसोङ् म्सीच्‍चेस् तिबेरियास दीरीत्‍तीम् दोक्पी तूवालो येशू खचीपी खोमन्‍ची। खीक्‍का ख म्सीच्‍चेचीम् दोक्पी ओरोना खोमन्‍ची:
43021002	सिमोन पत्रुस, दिदुमस मीचीक थोमा, गालीलमी काना सहरपीक नथानेल, जब्दियाम् म्छास् नीप्पो खीक्‍का खम् सीच्‍चेचीप्‍क बीन्‍नीपा नीप्पो म्सीच्‍चेस्सो मूङ्‍कपीङ् तूवा।
43021003	सिमोन पत्रुसआ खस् ओरोलची, “कोङ्ने ङाः सेस्‌ खातोचोयोके।” खोदोलो बीन्‍नीपाचासो ख ओरोलची, “केईकासो आन्‍लोङ्‌ खातेका।” खीक्‍का खस् खाईम्ना ङाः सेईम्‌ लागी हेयोङ्मापी वोङा, खोदोलोई खूङ्‍क सेपा खचा ऊसो ङाः मान्सेच्‍ची।
43021004	देत्छा साम्‌-साम्‌ छूवाचालो येशू दीरीत्‍तीम् दोक्पी थोरेप्‍दीताक तूवा, खोदोलोई म्सीच्‍चेचा ख मान्छेईची।
43021005	खीक्‍का येशूआ खस्, “ए नेछोचे, आम्‍नीपी जीजीस् ङाः तूयेयो?” पीकाना तत्‍ची। खोदोलो खचा येशू “मान्तूके” पीकाना ङरी आन्‍ची।
43021006	खीक्‍काना येशूआ खस् ओरोलची, “हूक्‍रीऊ हेयोङ्माम् चूप्‍लाम्‍पा होक्‍सानूम्‍ते मूङ्‌कपी आन्‍ना ङाः छीप्‍नूम्‌।” खीक्‍काना खचा येशूआ पीकाक थाऊपी हूक्‍रीऊ होक्‍स्ची, खोदोलो खचा हायाम्‌ देतो ङाः सेत्‍ची खीक्‍का खचा ङाः हायाम्देतो तूवाकसा हूक्‍रीऊ थूईम्‍ना पाखा लाईम्ङा मान्दूर्‌ची।
43021007	खीक्‍का येशूआ सम्‍तूमा मीक म्सीच्‍चेआ पत्रुस ओरो लअ, “खने रोबूई रईछ।” “ख रोबूई रईछ” पीम् येन्‍कप्‍का पत्रुसआ म्थेम्पी खाम् म्तेई म्छूम्‍रीपी रीम्‍मू, ऊदोईपीक्यालो खसा म्तेई बूत्दीत्क तूवा, खीक्‍का ख दीरीत्‍तीपू जूकावोङा।
43021008	खोदोलो बीन्‍नीपा म्सीच्‍चेस्क हेयोङ्‌मापीङ्‌ तूवाना ङाःलोक हूक्‍रीऊ थूत्‍चीना पाखा लात्‍चची। खस् दीरीत्‍तीम् चाखेम्‍पीका हायाम्‌ छूबूरी मा, खोदोलोई गेबोगेबो ईक् चून्दूलूम् मिटर तोदीङाङ्‌ छूबूरीपी तूवा।
43021009	खस् दीरीत्‍तीप्का पाखा लत्‍ता मोरो खचा गावू-गावूक गेलोबोम् थेम्पी यूम्दीम्पा ङाः लो सबेईलो तची।
43021010	खीक्‍का येशूआ खस् ओरोलची, “आन्‍ना मालो सेतानूम्‍क ङाः जीस् अपी बायानूम्ते।”
43021011	खीक्‍का सिमोन पत्रुस हेयोङ्मापी वोङाना ईक् चून्दूलूम् ङाक्पोङ् सूप्‍ची देप्-देप् ङाःलोक हूक्‍रीऊ थूत्‍ना पाखापी बाईयू, खोदोलोई मोन्तोदेतो ङाः तूवादोसो खूङ्‌क हूक्‍रीऊ मान्चेना।
43021012	खीक्‍का येशूआ खस् ओरोलची, “तानीना चानूम्व।” खोदोलो म्सीच्‍चेचा आसासो “आन् आसे?” पीकाना तईमान्‍दूर्ची, ऊदोईपीक्यालो म्सीच्‍चेचा ख रोबू पीम् छेत्‍चीक तूवा।
43021013	खीक्‍का येशूआ ताना खस् सबेई लो ङाःलो पीची।
43021014	येशू सीयाकप्का ऊसापक्‍ना म्सीच्‍चेचीपी खोमन्‍चीक ङ्‌क सूक्छेम् तूवा।
43021015	खीक्‍का म्सीच्‍चेचा चाम् यात्चीकप्का, येशूआ सिमोन पत्रुस ओरो लअ, “यूहन्‍नाम् म्छा सिमोन, आना ङ्‌कचीप्का दूङ् सार कोङ् सम्‍तूमा मीयोयो?” खोदोलो खसा येशू ओरो लअ, “एई के रोबू, आना छेत्‍चय कोङा आन् हायाम्‌ सम्‍तूमा मीयान्।” खीक्‍काना येशूआ ख ओरो लअ, “आना ओ लूस्ची यचीव।”
43021016	खीक्‍का येशूआ दोस्पीसो पत्रुस ओरो पीकाना तत्‍तू, “यूहन्‍नाम् छा सिमोन, आना आछीयाङ् कोङ् सम्‍तूमा मीयोओ?” खोदोलोसो पत्रुसआ ओरोपीका, “एई के रोबू, आना छेत्‍चय कोङा आन् हायाम्‌ सम्‍तूमा मीयान्‍ना।” खीक्‍काना येशूआ ख ओरो लअ, “ओ लूस्ची खोङ्व।”
43021017	खोरोनाङ् येशूआ दूङ्दोस्पीसो ओरोपीकाना तत्‍तू, “यूहन्‍नाम् छा सिमोन, आछीयाङ् आना कोङ् सम्‍तूमा मीयोओ?” खोदोलो पत्रुस हायाम्‌ म्सानीवा चाईसा, ऊदोईपीक्यालो येशूआ ख सूक्‍छेम्‌ “आछीयाङ् आना कोङ् सम्तूमा मीयोओ” पीकाना तत्‍क छूवा। खीक्‍काना पत्रुसआ येशू ओरो लअ, “रोबू येशू आना खोलोङ् रीङ्‌ छेत्‍त, ना कोङा आन् सम्‍तूमा मीयान्क तूये पीम्सो छेत्‍चयक तूये।” खीक्‍काना येशूआ ख ओरो लअ, “ओ लूस्‍ची यचीव।”
43021018	आछीयाङ्, कोङा आन् लोयान्‍ना, “आन् सोलो तूवातोलो आम् होपाङ्‌ आम् थाप्‍री छूईयू, खीक्‍का हापी आम् खाईम् लअ खूङ्‌कपी खाता। खोदोलोई आन् खूवोबूप् छूये, खोदोलो आना आम् हूः सत्‍त, खीक्‍का बीन्‍नीपाआ आन् आम् थाप्‍री छूईपीये, खीक्‍का आन् हापी आम् खाईम् लईनो खूङ्‌कपी खाये।”
43021019	येशूआ ङ्‌क रीङ्‌ ऊतोङ्नाक सीम्‍आये पत्रुसआ नीनाम्माम् साम्‍दीखा मय खूङ्‌कम्‌ सङ्‌केत मतो ख लक तूवा। ओन्‍तोदी पीम् याताना येशूआ ओरोपीका, “हन्‍ना ओ दोस्-दोस् लाम्‍दूमाव।”
43021020	खीक्‍का पत्रुस म्दोस् हेम् आन्‍चीना खोङ्लो येशूआ सम्‍तूमा मीक म्सीच्‍चे खची दोस्-दोस् बान्चाक तअ। खूङ्‌कसा यूपाक जागूलो चचचीलो येशूपी केम्‍चीना, “रोबू, आन् लाप्‍मीक आस्‍कई हाई?” पीकाना तत्‍क तूवा।
43021021	यूहन्‍ना तकप्का पत्रुसआ येशू ओरो पीकाना तत्‍तू, “रोबू, ङ्‌क मीस्क दोस्का ऊई छूये?”
43021022	खोदोलो येशूआ पत्रुस ओरो पीकाना ङरी आन्‍नू, “कोङ् तोयोनोक सम्‍मो ख लेन्‍चानू पीम् लन्‍ची मूयोदोसो ऊओ माका? आन् ओ दोस्-दोस् लाम्‍दूमाव।”
43021023	येशूआ खोरो पीकाकसा मूङ्‌क म्सीच्‍चे सीनो रईछ पीकाना बीन्‍नीपा म्सीच्‍चेचा मीना। खोदोलोई येशूआ ख सीनो पीकाक मा, “कोङ् तोयोनोक सम्‍मो ख लेन्‍चानू पीम् ओ लन्‍ची तूदोसो ऊओ माका?” खोन्‍तोदीङाङ्‌ येशूआ पीकाक तूवा।
43021024	खूङ्‌क म्सीच्‍चेआङ् ङ्‌क खोलोङ् रीङ् छूवाक तना ङ्‌कपी गवाई पीक तूये, खसाङ् ङ्‌क खोलोङ् छाप्क तूये, खीक्‍का खसा पक गवाई आछीयाकङ् पीक्याना केईया छेताम्।
43021025	येशूआ बीन्‍नीपासो ओरोतो लक्‌ मक तूये। खूङ्‌क खोलोङ् लक्‍मी तोक्पी छापाम्‍दोक, कोङा ओरोमीनो, खम् तोक्‍पी छाम्‍पा सोक्‍सरची ङ्‌क चारपीङ्‌ माङ्‌वाईवा।
44001001	सम्तूमा मीयान्क थियोफिलस, येशूआ ऊचीई मअ ना ऊचीई ईची खूङ्‌क खोलोङ् रीङ्मी तोक्पी लाईस्‍पीक ओ सोक्‍सरपी कोङा छापूक तूये।
44001002	म्होपा सोक्‍क प्रेरितची येशूआ पवित्र आत्‍मालाम्‍पा आज्ञा पीचीकप्का ख साराङ्‌गाप्‍तो खाताक लेई सम्‍मोक खोलोङ् रीङ् खूङ्‌क सोक्‍सरपी छाम्‍पा तूये।
44001003	दूक्‍वा तेप्‍स्‍ना क्रूसपी सीयाकप्‍का येशू लीक्‍पोङ् लेई सम्‍मो खचीपी खोमन्‍ची ना म्खालखाल्क आछीयाक प्रमाणपीका कोङ् हीदूलोकङ्‌ तूवो पीकाना खोमन्‍ची। खीक्‍का खचा येशू तची ना येशूआ खस् नीनाम्माम् चारखम्‍मी तोक्‍पी ईची।
44001004	खस्का जागूलो चाम् लागी तूवालो येशूआ खस् ङ्‍कतोङ्‌क आज्ञा पीची, “आन्‍नी यरूशलेमपीका हाकोरोसो खान्‍नीनव, खोदोलोई पाआ मक यादे हूङादीत्‍नूम्‍व। ङ्‌कम् तोक्‍पी कोङा आम्‍नी लाईस्‍पीङ् येईमीन्‍नीक तूये।
44001005	ऊदोईपीक्यालो यूहन्‍नाआ काऊआ बप्‍तिस्मा पीची, खोदोलोई हन्‍ना जीस् तातोपी आन्‍ना पवित्र आत्‍माम् बप्‍तिस्मा तईनूम्।”
44001006	प्रेरितची ऊदेऊपी बात्ल छूवा, खीक्‍काना खचा येशू ओरो पीकाना तत्‍ची, “ए रोबू, ऊई आना इस्राएल चारखम् होसोङ् बोबूयी पीयाकाकयो?”
44001007	येशूआ खस् ओरोलची, “पाआ म्होप्मी हक्लाम्‍पा तोकेई मक नाम्‍ला छेईम् आम्नी लक् मा।
44001008	खोदोलोई पवित्र आत्‍मा आम्‍नीपी यूकप्का आन्‍ना राःरा तईनूम्, ना आन्‍नी यरूशलेमपी, खोलोङ् यहूदियापी, सामरियापी ना चारमी यान्तेस्को सम्मो ओ साक्षी छूनी।”
44001009	खसा ङ्‌क रीङ् पोम् यात्ना, खचा खोङ्चचीतोङ् येशू साराङ्‌गाप्‍तो थेन्‍चीतो खाता, ना मोम् गोप्‍तो येशू खची मूक्छेप्का मास्खाता।
44001010	खचा येशू नाम्छूई हेम् खात्‍चाक खोङ्चचीक तूवा, खोदोलो ओम्‍लोप् तेई खाम्‍दीप् नीप्पो मीस् खची दोक्पी खोमन्‍ची।
44001011	खीक्‍का खचा ओरोपीका, “ए गालीलपीक मीस्चे, ऊदोई आन्‍नी नाम्छूई हेम् खोतो अपी थोरेप्‍दीत्‍नीकई? येशून् साराङ्‌गा खाताक तूये। एसे ऊतोङ्नाई ख खात्‍चाक आन्‍ना तानूम्, खूङ्‌क तोङ्नाङ् होसोङ् ख ईलेई आत्‍ना यूवे।”
44001012	खीक्‍का खस् जैतुन कोम्पीका यरूशलेम आत्‍ता। यरूशलेमपीका ङ्‌क कोम् गेबोरो ईक् किलोमिटरतो तोमे।
44001013	खस् यरूशलेम तातेकाना खची होप् तूवादोङ्‌क खीम्‍मी मेक्‍तोका ताला थेम्तो खाताना तूवा। खूङ्‌कस् पत्रुस, यूहन्‍ना, याकूब, अन्‍द्रियास, फिलिप ना थोमा, बारथोलोमाइ नामत्ती, अल्‍फयसमी छा याकूब ना उग्रपन्‍थी दलपीक सिमोन खीक्‍काना याकूबमी छा यहूदा तूवा।
44001014	बीन्‍नीपा मीम्छास् ना येशूम् म्मा मरियम खीक्‍का खम् म्नेछो वात्‍छास्‍का खोलोआ ईक् सानीवा मस्‍ना वाङोम् मचचीक तूवा।
44001015	मूङ्‌कपी गेबोरो ईक् चून्दूलूम् नीस्पोङ् विश्‍वासीस्‌ तूवा, खोदोलो मूङ्‍कचीम् रापी पत्रुस थोरेपाना ओरो पीका,
44001016	“ए नेछोचे, धर्मसूम्‍बऊपी छाम्‍पा रीङ्बऊ पूरा छूम्‍ङा तूवा, खूङ्‌क रीङ् येशू लाप्‍स् ताप्‍चीम् लाम्‍लछा यहूदामी तोक्‍पी दाऊदमी ङलाम्पा लाईस्‍पीङ् पवित्र आत्‍मा नेनाक तूवा।
44001017	ऊदोईपीक्यालो मूङ्‌क यहूदा केईकाचीकाङ् ङीराक तूवा। खीक्‍का खसो केईका तोङ्नाङ् रोबूम् लक् मम् लागी सोकाक तूवा।”
44001018	मूङ्‌कसा मोऊ मना तूलेई मक खाप्चीमाआ ईबूम् यीः खेतू, ना खूङ्‌क यीक्पीङ् ख तोतोसूल्ना हूप्साना सीया खीक्‍काना खम् म्बो खेताना म्चीस्खील-चोखोमा सोकोरीसाखाता।
44001019	ङ्‌क रीङ् यरूशलेमपी तूप् खोलोङ् मीचा येन्‍ची। खीक्‍का मूङ्‌क यीम् नीङ् खची रीङ्पीका आखेल्‍दामा यूक्स्ची, आखेल्दाम् अर्थ क हीःमी थाम्‍पू के।
44001020	खीक्‍का पत्रुसआ ओरोपीका, “ऊदोईपीक्यालो भजनमी सोक्‍सरपी ओन्तोङ्ना छाम्‍पाक तूये, ‘मूङ्‌कम् तूस्को होप्‍तोक छून्खानू, ना मूङ्‍कपी आस्सो तूनून, खीक्‍का मूङ्‌कसा मक लक् बीन्‍नीपाआ जीम्मा लाप्‍नू।’
44001021	खन्‍सा ईसाथपी तूप् मीस्मी हाम्‍पी ईल्पो ङ्‍कतोङ्‌क सोम् छूये, खूङ्‌क मीस् रोबू येशू ई रापी तूवाना खीम्गो-होप्छो मलो केईचीकाङ्‌ तूवा,
44001022	खूङ्‌क मीस् यूहन्‍नाम् बप्‍तिस्माप्का एक्‍तो ख ई हाम्‍पीका साराङ्‌गाप्‍तो खाताक लेई सम्‍मो केईलोङ् तूवा। खूङ्‌क मीस् केईलो ईतोङ् येशू ऊसापक्‍कम् साक्षी छूम् लागी सोम् खान्च तूये।”
44001023	खचा नीप्पो, बारसाबास मीचीक योसेफ (खूङ्‍कम् नीङ् युस्‍तससो मीदोङ्ची), लो मतियासमीलो नीङ् यूक्स्ची।
44001024	खचा ङ्‌क तोङ्ना वाङोम् मची, “खोलोङ् मीस्मी गोङ्पीक रीङ् छेईप् रोबू येशू, ङ्‌क नीप्पोची आस्‍कई आना सोक्‍क तूये खूङ्‌क केईका खोमीयीकाव,
44001025	खीक्‍का सोक्‍क मीचा प्रेरितमी लक्‍पी तूनूना सूसो मदूर्‌नू। खूङ्‌क सूसोप्‍का यहूदा छूलाना म्होप्मी तूस्कोपी खाताना सीया।”
44001026	खीक्‍का खचा मूङ्‍क नीप्पोचीम् हाम्‍पी करसीङ् होक्‍स्‍ची, खोदोलो मूङ्‌क करसीङ् मतियासमी नीङ्पी छूवा ना पोङ् ईल्पो प्रेरितचीका खम् नीङ् ङीरा।
44002001	पेन्‍तिकोसक लेईपी खस् खोलोङ् ऊदेऊपी बात्ल छूवाक तूवा।
44002002	खीक्‍का साराङ्‌गाप्‍तोका छेकोक्छा ओरो देप् हूक् केल्‍क तोङ् लोक्‌ साल्‍म् यूवा, ना खस् तूवाचाक खोलोङ् खीम् पेप्पू।
44002003	खीक्‍का मीलाम्छो तोङ्‌क ओरोरोदेप् मीम् जील्‍का खची दोक्पी खोमन्‍ची, ना खूङ्‌क खस् तूवाचाक ई-ईल्पोम् थेम्पी ताना तूवा।
44002004	खीक्‍का खस् खोलोङ् पवित्र आत्‍माआ पेप्‍ची, ना पवित्र आत्‍माआ मूङ्‍कस् नेईम् ईचीक तोङ्ना बीन्‍नीपा रीङ्पीका नेन्‍लाता।
44002005	चारपीक खोलोङ् छाप्‍कूवाप्‍क नीनाम्माप्का खची कीम्‍लप् यहूदीस् मोन्तोलो यरूशलेमपी ताना तूवादोङ्‍क तूवा।
44002006	खीक्‍का खूङ्‌क साल्‍म् येन्‍चीकप्‍का ओरोसर्प् मीस् बात्ल छूवा। ना खस् छाक्‍का छूवा, ऊदोईपीक्यालो खस् खोलोङ् खची हो-होप्‍मी रीङ्पीका नेन्‍चाक येन्‍ची।
44002007	खस् खोलोङ् छाक्‍का छूवा, ना ओरो पीकालाता, “ऊई ङ्‌क नेईप्‍चाप्‍ची खोलोङ् गालीलपीक मीस्ची मायो?
44002008	खेना ङ्‌कस् खोलोङ् ऊतोङ्नाई ई सूम्‍रीङ्पीका नेन्‍चाईक केईया येनाम्?
44002009	केई अपी पार्थीची, मादीची ना एलामीची, ना मेसोपोटामियाप्क, यहूदियाप्क, कापाडोकियाप्क, पोन्टस ना एशियापी तूप् मीस् तूया।
44002010	खीक्‍का फ्रिगिया, पामफिलिया, मिश्र ना कुरेनीम् बर्‌बार्‌क लिबियापीक ना रोमपीका ताक यहूदी ना यहूदीम् रीङ् रेप् नीस्खाल्क तूया,
44002011	खीक्‍का क्रेट ना अरबपी तूप्‍चीसो ङ्‍कपी तूया, खोरोदोसो खचा नीनाम्माम् राःरालोक लक्‍मी रीङ्‌ मचयस्क केईया ई सूम्‍रीङ्‌पीकाङ्‌ येनूम्‍चायाम्‌।”
44002012	खस् खोलोङ् छाक्‍का छूवा ना खची हो-होप्‍पी आन्‍दोवोल छूक्‍तो “ङ्‌क ऊई हाई?” लोललाता,
44002013	खोदोलोई हेप्-हेप्पा क गेतो ओरोपीका, “ङ्‌कस्‍ने नयाँ मद्यआई सेत्‍चयस्‍क तूये।”
44002014	खोदोलोई पत्रुसआ पोङ् ईल्‍पोस्का थोरेपाना हायाम् सोतो ओरोपीका, “यहूदियापी तूप्‍चे, ना यरूशलेमपी तूप् बूबू नेछोचे, ङ्‌कपी ऊई छूवा, खूङ्‌क कोङा आन्‍नी ईयान्‍नी हन्‍ना कोङा पीकोक रीङ् सानीवा मनूम्ना येन्‍नूम्‍व।
44002015	आन्‍ना मीन्चाईनीकतोङ् ङ्‌कस् मद्यआ सेत्‍चयस्‍क मा, ऊदोईपीक्यालो ओदोलो मालो देत्छाक बोचीङाङ् बजेई छूचाई।
44002016	खोदोलोई योएल खारीबोपोआ पीकाक रीङ् ङ्‌कङा,
44002017	‘दोस्काक लेईपी ओन्तोङ् छूये पीक्‍ना नीनाम्माआ पीके, कोङा खोलोङ् मीस्पी ओ आत्‍मा कातूछोक्सो, आम्‍नी चारछा-मेकछास् खारीबो नेने, ना आम्‍नी सोलोचा दर्शन तयची, ना आम्‍नी खूक्सू-खूलूचासो सेमो मोङ्‌ङची।
44002018	एई, कोङा ओ रोः रोमेचीपी मूङ्‍क लेईपी ओ आत्‍मा कातूछोक्सो, खीक्‍का खस् खारीबो नेने।
44002019	कोङा नाम्‍छूईतो छाक्‍काक लक्ची ना मूक्सू चारीदूपू चीन्‍नची खोमूयो, हीः, मीः ना मीक्माम् कोलू खोछेत्‍ते।
44002020	योबोरोबूम् मूङ्‌क हायाम् देप् साम्दीखाम् लेई ताम्पीका लाईस्पी नाम् गूगूर् छूये ना लालीमा हीतोङ् हाल्‍के ङेसे।
44002021	खीक्‍का योबोरोबूम्‌ नीङ् दप् खोलोआ हल्वा तय।’
44002022	“ए इस्राएलपी तूप्चे, ङ्‌क रीङ् येन्‍नूम्‍व, नासरतपीक येशू ङ्‍कतोङ्‌क तूवा, खूङ्‌क नीनाम्माआ देप् राःरालोक लक्ची, छाक्‍काक लक्ची ना चीन्‍नपीका आम्‍नी मूक्स्दूपी खोमक तूवा। आन्‍ना छेत्‍चाईनूम्‍क तूये नीनाम्माआ आम्‍नी रापी ङ्‌क लक् खलाम्‍पा मक तूवा।
44002023	नीनाम्मा म्होप्मी लोचम्‌ ना म्नीऊ तोङ्ना येशू आम्‍नी हूक्‍पी पीयादीत्‍नी ना आन्‍ना ख अधर्मी मीस्मी हूक्‍पी पीयानूम्ना क्रूसपी काक्‍सानूम्‍ना सेतानूम्।
44002024	नीनाम्माआ ख सीम्-माम्‍आ खाईम् दूक्‍वाप्‍का छुट्कारा मना ऊस्‍पकू। ऊदोईपीक्यालो ख मूङ्‍कम् हूक्‍पी तूम्चाम्ने छूङामान्दूर्प् तूवा,
44002025	दाऊद होङाबूआ खम् तोक्पी ओरोना पीकाक तूये, ‘कोङा योबोरोबू हाल्‍लोसो ओ मूक्स्दूपी तूखू, ऊदोईपीक्यालो कोङ् ओकीम् लनून पीक्‍ना ख ओ चूप्‍लाम्‍पा तूये।
44002026	खन्‍सा ओ गोङ् चानये ना कोङ् नेनोलो हायाम् ओ जीनये। ओ गाम्सो आशापी लेत्चाईक तूये।
44002027	ऊदोईपीक्यालो आना कोङ् खादीपू होक्‍सोयोनो, ना आना आम् पवित्र छामी गाम् कीम्‍मीयनो।
44002028	आना कोङ् रीराम‍मी लाम्ची खोमीयोक तूये, आन्‍लो तूवोलो आना कोङ् हायाम् ओजीनमीयो।’
44002029	“ए ओनेछोचे, ई खूक्सू दाऊदमी तोक्पी कोङा आन्‍नी ईदूर्‌यान्‍नी, खेना ख सीयाना म्सालोग्गी गेम्‍पी खूम्ची, खूङ्‌क गेम् ईनीम्बासो तूचाये।
44002030	दाऊद ईल्पो खारीबोपो तूवा, खीक्‍का खसा नीनाम्माआ यादे मक् नम्‍लो छेत्‍क तूवा। नीनाम्माआ दाऊदमी चास् छाप्‍का ईल्पो होङाबू बानेई मूयोना खम् तूस्कोपी यूक्सो पीकाना यादे मक तूवा।
44002031	लाईस्पीङ् ङ्‌क खसा तना ख्रीष्‍ट सीना ऊस्‍पक्‍कम्‌ तोक्‍पी ओरोपीका, ख खादीपूसो मान्होक्साया ना म्गाम्सो मान्कीमा।
44002032	ङ्‌क येशू नीनाम्माआ सीप्‍खाप्‍पीका ऊस्‍पकू। ङ्‌क रीङ्मी साक्षी केईका खोलोङ् तूयेका।
44002033	खन्‍सा पा नीनाम्माआ येशू खोलोप्का दूङ् रेप्‍तो म्चूप् हूःलाम्‍पा यूक्सू, ना नीनाम्माआ यादे मक तोङ्ना येशू पवित्र आत्‍मा पीयू। खूङ्‌क पवित्र आत्‍मा खसाङ् ईपी लेन्‍नू, खूङ्‌क रीङ्‌ङा आन्‍ना ओदोलो येन्‍चाईनूम् ना तईचाईनूम्‍क तूये।
44002034	ऊदोईपीक्यालो दाऊद म्होप्ने साराङ्‌गाप्‍तो माङ्‌खाई, खोरोदोसो खसा म्होपाङ् ओरो पीके, ‘योबोरोबूआ ओ रोबू ओरो लअ, आन् ओ चूप् हूःलाम्‍पा तूवाव,
44002035	हादे सम्‍मोई कोङा आम् साछीमीची आम् लोफेमा यून्दीस्को बानेई मूयोनो।’
44002036	“खन्सा इस्राएलपीक खोलोङ् मीचा नम्‍लो छेत्चीनू, आन्‍ना क्रूसपी काक्सानूम्क येशूङ्‌ नीनाम्माआ रोबू ना हल्वापीप्‌ ख्रीष्‍ट बानेई मक तूये।”
44002037	पत्रुसआ पीकाक रीङ्‌ येन्‍चीना मीस् खची चऊ खेता, खीक्‍का खचा पत्रुस ना बीन्‍नीपा प्रेरितची ओरोपीक्‍तो तत्‍ची, “ए बूबू नेछोचे, खोरोदोक हन्‍ना केईका ऊई मयाम्का हाई?”
44002038	खीक्‍का पत्रुसआ खस् ओरोलची, “वालूम्‍मा मनूम्व, ना आम्‍नी मोऊ छेमा छूम् लागी येशू ख्रीष्‍टमी नीङ्पी आन्‍ना खोलोआ बप्‍तिस्मा लाप्‍नूम्‍व, ना आन्‍ना पवित्र आत्‍माम् वरदान तईनूम्।
44002039	ङ्‌क यादे आम्‍नी लागी ना आम्‍नी छामाईमी लागी खीक्‍का छूबूरीपा तूप् खोलोमी लागीङा के, खूङ्‌कस् खोलोङ् खसा काछयची।”
44002040	पत्रुसआ खस् ओरोतो रीङ्पीका गवाई पीची, ना ओरोपीक्‍तो वाछे लईची, “ङ्‌क रई दूङ्चीप्‍का आन्‍नी आम्‍नी होपा आम्‍नी होप्‍ङा लेन्‍चा मीन्‍नीचीव।”
44002041	खीक्‍का ओरोतोआ पत्रुसआ पीकाक रीङ्पी विश्‍वास मची ना बप्‍तिस्मा लाप्‍ची। खलेई बप्‍तिस्मा लाप्‌ मीस् गेबोरो सूक् हबऊ तोदी तूवा।
44002042	खस् प्रेरितचीका सेचीवा ईन्‍ची, संगती तूवा, सबेई चची खीक्‍का भक्तिलो वाङोम् मदोङ्ची।
44002043	प्रेरितचा छाक्‍काक लक् मतो ओरोतो चीन्‍न खोमची खन्‍सा मीस् नीनाम्माप्का कीसा।
44002044	रोबूपी विश्‍वास मप् तोदी खोलोङ् ईदेऊपी तूवादोङा, ना खचीम् खोलोक थक् गूस्‍पी तूवा।
44002045	खचा खची दाचाम् खीक्‍का चूम्सोस् खेई मस्‍ना आस्‍कई मान्लाईप्छोप् तूवा खूङ्‌क हाईछची।
44002046	खस् ईक् सानीवा छूवाना नीनाम्मा दप्स्को खीम्पी बात्ल छूवा, ना खीम्-खीम्पी सबेई एक्‍चीना खची जीनतो साङ्साङ्‌योक गोङ् मस्‍ना हायाम् खची याखऊ खप्‍तो चची,
44002047	ना नीनाम्माम् साम्‍दीखा मतो तूवा, बीन्‍नीपा मीचासो खस् नत्‍ची। हल्‍वा तोक्‍ची रोबूआ लेई पीच्‍ची काप्‍तो खस् दूङ्देतो मतो खाईयू।
44003001	पत्रुस लो यूहन्‍नालो लेपाक सूक्‍बजे वाङोम् मम् लागी नीनाम्मा दप्स्को खीम्पी खात्‍चाक तूवा।
44003002	नीनाम्मा दप्स्को खीम्गोपा वोप्‌ मीस्चीप्का ऊची ङोक्नू मीनाना म्मा वात्लोयीकाङ्‌ सक्‍पा छूवाक ईल्पो मीस् लेई पीच्‍ची नीनाम्मा दप्स्को खीम्मी ङाल्‍लप् नीङ् मीचीक लाम्स्को दोक्पी तात्चीना यूक्स्चीक तूवा।
44003003	पत्रुस लो यूहन्‍नालोसो नीनाम्मा दप्स्को खीम्पी वोङ्चाक तना मूङ्‌कसा खचीपी ऊची पीयोचीते पीकाना ङोकू।
44003004	यूहन्‍ना लो पत्रुसलो नीप्पोआङ् मूङ्‌क नम्‍लो खोङ्ची ना पत्रुसआ ओरो लअ, “कास्का खोङाचीकाते!”
44003005	खचा ऊची पीयोयो मीनाना मूङ्‌कसा नम्‍लो खस् खोङू।
44003006	खीक्‍का पत्रुसआ ओरोपीका, “हाल्‍ङो, नाम्छेर्बूम् ओपी मान्तू। खोदोलोई ऊई ओपी तूये, खूङ्‌कङ्‌ कोङा आन् पीयान्। नासरतपीक येशूम् नीङ्पी लाम्‍दूमाते!”
44003007	खोरोपीकाना पत्रुसआ मूङ्‌क मीस् म्चूप् हूःलाम्‍पा लाप्‍ना पकू, खीक्‍का मोन्तोलोङ् मूङ्‍कम् लोङ्‌ नप् छूवाखाता।
44003008	खीक्‍का हूचूलाचू पकाना मूङ्‌क लाम्‍दूम्‍तो, जूक्‍तो नीनाम्मा साम्‍दी दोक्‍तो खस्का नीनाम्मा दप्स्को खीम्गोपा वोङा।
44003009	मोरोना नीनाम्मा दप्स्को खीम् गोपा मूङ्‌क सक्‍पा वोङाना लाम्‍दूमाचाक ना नीनाम्मा साम्‍दी दचक खोलोङ् मीचा तअ।
44003010	खचा मूङ्‌क नीनाम्मा दप्स्को खीम्मी ङाल्‍लप् नीङ् मीचीक लाम्स्को दोक्पी ऊची ङोक्‍तो तूप्चाप् ङ्‌कङ्‌मायो पीकाना छेत्ची, ना ऊतोङ्नाई ङ्‌क लाम्दूम्प् छूवा पीकाना खस् छाक्‍का छूवा।
44003011	मूङ्‌क सक्पा मीस् पत्रुसमी लो यूहन्‍नाम्‍लो खची दोस्-दोस् लाम्दूमाक तचीना खोलोङ् मीस् छाक्‍का छूक्‍तो सोलोमन नीङ् मीचीक होप्छोपी खोलोङ् बूल्तो खची दोक्पीता।
44003012	खूङ्‌क तना पत्रुसआ मूङ्‌क मीस्ची ओरोलची, “ए इस्राएलपीक बूबू-नेछोचे, आन्‍नी ऊदोई ङ्‌क रीङ्पी छाक्‍का छूचाईनी? ऊई आन्‍ना केईका ङ्‌क ओखी होप्‍मी राःरा ना भक्तिआ नमीयूम्‍काकतोङ् चीवो अईखीनीना खोङीचायाकाकई?
44003013	अब्राहाम, इसहाक, याकूब ना ई खूूक्सूचीम् नीनाम्माआ म्सूसो मप् येशू साम्दी दअ, खूङ्‌क आन्‍ना लापानूम्, ना पीलातसआ ख लेईम्‍दीम्‌ छूये पीकालोसो आन्‍ना खम् दोक्पीङ् लेताम्‍नो पीकानी।
44003014	खोदोलोई आन्‍ना पवित्र ना धर्मी मीस्क सेईम्‌ छूये पीकानी, ना ईल्पो रूबूसीपो मीस्क लेईम्‍दीम्‌ छूये पीकानी,
44003015	रीराम‌ पीप्क आन्‍ना सेतानूम्, खोदोलोई ख नीनाम्माआ सीयाकप्का ऊस्पकू, ङ्‌कम् साक्षी केईका तूयेका,
44003016	येशूम् नीङ्पी विश्‍वास मकसा ना खम् नीङ्आङ्‌ आन्‍ना खोङानूम्क ना छेतानूम्क ङ्‌क सक्पा मीचा राःरा तअ। येशूलाम्पा तक विश्‍वासआ ङ्‌क मीस् आम्‍नी बूवाम्गोपी नखाताक तूये।
44003017	ओ नेछोचे, कोङा छेतो, आन्‍ना ऊई मनूम् खूङ्‌क मान्छेन्‍नीना मनूम् ना आम्नी चारतोप्चासो खोरोङ् मची।
44003018	ख्रीष्‍टआ दूक्‍वा तेम् बोक्से पीकाना नीनाम्मा खोलोङ् खारीबोपोचीप्‍का नेनाक खारीबो खसा ओन्तोङ्ना पूरा मअ।
44003019	खन्‍सा वालूम्‍मा मनूम्ना आत्‍तानीव, ना आम्‍नी मोऊ सप्‍पे, खीक्‍का नीनाम्मालाम्पा आन्‍ना आम्‍नी आत्‍मापी चामोवा तईनूम्,
44003020	ना नीनाम्माआ आम्‍नी लागी सोक्‍क हल्‍वा पीप् येशू ख्रीष्‍ट पोक्‍स्‍दात।
44003021	नीनाम्मा सून्‍मापूका म्पवित्र खारीबोपोचीम् ङलाम्पा नेनाक खोलोङ् रीङ्‌ नयाँ छूम् नाम्‍ला मान्ताम् सम्‍मो येशू साराङ्‌गाप्‍तोङ्‌ तूम् छूये।
44003022	मोशाआ ओरोना पीकाक तूवा, ‘योबोरोबू नीनाम्माआ कोङ् पोक्सोक तोङ्नाङ् खसा आम्नी बूबू-नेछो गोपीक ईल्पो खारीबोपो आम्नीपी पोक्स। खूङ्‌कसा आन्‍नी ईनीक रीङ्‌ खोलोङ् आन्‍ना नम्‍लो येन्‍नूम्‍व।
44003023	खोदोलोई मूङ्‌क खारीबोपोम् रीङ्‌ मान्येईप् खोलोङ् म्सोम्‍लोक तोदी मीस्मी हाम्‍पीका पीलूलूक्खाते।’
44003024	“शमूएलपीका एक्‍तोक खम् दोस्पीक खोलोङ् खारीबोपोचासो एसे-देसा छूचाईक ङ्‌क रीङ्मी तोक्पीङ् पीकाक तूवा।
44003025	आन्‍नी खूङ्‌क खारीबोपोचीम् ना खूङ्‌क करारमी म्चास्-छाङा तूनी, खूङ्‌क करार नीनाम्माआ आम्‍नी खूक्सू अब्राहामपी ओरो पीकाना मअ, ‘आम् चास्-छा लाम्पा चारीदूपीक खोलोङ् मीचा आसीक तयची।’
44003026	आन्‍नी खोलोङ् आम्नी रई वोर्वाप्का आईम्ना आसीक पीम् लागी नीनाम्माआ म्सूसो मप् येशू दूङ्‌ लाईस्पी आम्नीपीङ् पोक्सू।”
44004001	पत्रुस लो यूहन्‍नालो मीस्चीका नेन्चालो पूजारीची, नीनाम्मा दप्स्को खीम्पीक कप्‍तान ना सदुकीस् खची दोक्पी ताआ।
44004002	मूङ्‌क नीप्पो प्रेरितचा येशू सीयाना ऊसापक्‍क तूये, खन्‍सा बीन्‍नीपा सीप्‌ मीस्सो ऊस्पके पीकाना मीस् ईचचीक तूवा। खन्‍सा मूङ्‌क सदुकीस्‌ खची छूली काताक तूवा।
44004003	खन्‍सा खचा पत्रुस लो यूहन्‍नालो लाप्‍चीना म्देसा देत्छा सम्‍मो थूनापी यूक्स्ची, ऊदोईपीक्यालो मोन्तोलो नाम्कूराखात्‍क तूवा।
44004004	खोदोलो खची रीङ्‌ येईप्चीपी ओरोतोआ विश्‍वास मची, ना विश्‍वास मप् मीस्ची गेबोरो ङाक् हबऊ छूवा।
44004005	म्देसा देत्छा देप्‍क पूजारीची, चार तोप्‍ची, धर्म-सेचीपोची ना शास्‍त्रीची यरूशलेमपी बात्ल छूवा।
44004006	दूङ् देप्‍क पूजारी हन्‍नास, कैयाफा, यूहन्‍ना, अलेक्‍जेन्‍डर ना देप्‍क पूजारीम् खीम्‍पोस्‍चीप्‍क खोलोङ् मूङ्‍कपी तूवा।
44004007	खचा पत्रुस लो यूहन्‍नालो खची रापी यूक्स्चीना ओरोपीक्‍तो तत्‍ची, “ऊक राःराआई अथवा आस्‍मी नीङ्पीई आन्‍चा ङ्‌क लक्‌ मईचूकई?”
44004008	खोदोलोई पवित्र आत्‍माआ पेप्‍ना पत्रुसआ खस् ओरोलची, “मीस्पी चार तोप् ना धर्म-सेचीपोचे,
44004009	एसे केईका ईल्पो सक्‍पा मीस् नमीयूम्‍काना नप् लक्‌ मम्काक तूये, खूङ्‌क ऊतोङ्नाई नमीयानूम् पीक्‍नीदोक,
44004010	आन्‍नी खोलोआ ना खोलोङ् इस्राएलपी तूप् मीचा छेतानूम्व, खेना आन्‍ना क्रूसपी काक्‍सानूम्‍क ना नीनाम्माआ सीप्‍खाप्‍पीका ऊस्‍पक्‍क, नासरतपीक येशू ख्रीष्‍टमी नीङ्पी ङ्‌क मीस् नखाताना आम्‍नी लाईस्‍पी थोरेप्‍दीत्‍क तूये।
44004011	धर्मसूम्बऊपी येशूम् तोक्पी ओरोना छाम्‍पाक तूये, ‘खीम् मप् मीस्चा नईनो पीकाना होक्स्लात्‍चीक लूङ्‍ङा कूनापीक सूर् लूङ् छूवाक तूये।’
44004012	येशूपीका बीन्‍नीपा आस्पीसो हल्वा तयाम्नो, ऊदोईपीक्यालो साराङ्‌गाप्‍तो लो चारपीलो हल्वा तोम् लागी बीन्‍नीपा नीङ् आस्सो पीम्पा मान्तू।”
44004013	पत्रुस लो यूहन्‍नालो ओरोतो परेई मान्छूक् साधारण मीस् तूवा खोरोदोसो खस् माङ्‌की-माङ्‌की नेना। खूङ्‌क तचीना मूङ्‌क याखऊपी तूवाक मीस् खोलोङ् छाक्‍का छूवा, ना पत्रुस लो यूहन्‍नासो येशूलोङ्‌ तूवाक पीम् खचा छेत्‍ची।
44004014	खोदोलोई मूङ्‌क नखाताक मीस् खस्का ऊदेप् थोरेप्‍दीताक तचीना खचा ऊसो पीङ्मान्दूर्ची।
44004015	खन्‍सा पत्रुस लो यूहन्‍नालो याखऊ खप्‍स्‍कोप्‍का पाखा खालेत्‍चीते लची ना खचाक तङाना ओन्तोङ्ना चाई मलात्ची,
44004016	“हन्‍ना ङ्‌कस् केईया ऊई मयाम् हाई? ऊदोईपीक्यालो ङ्‌कचीम् हूक्पीका छाक्‍काक लक् छूवा पीम् यरूशलेमपी तूप् खोलोआङ् छेत्‍चीक तूये, खन्‍सा हन्‍नान्‌ केईया ङ्‌क इन्कार मदूराम्नो।
44004017	खोदोलोई ङ्‌क रीङ्‌ बीन्‍नीपा मीचा छेत्‍चीनूनव पीम् सानीवा मस्‍ना खचा, ‘हन्‍ना येशूम् नीङ्पी बीन्‍नीपा मीस्चीका ङ्‌कतोङ्‌क रीङ्‌ मस्‍नव’ पीकाना पत्रुस लो यूहन्‍नालो आज्ञा पीची।”
44004018	खीक्‍का खचा पत्रुस लो यूहन्‍नालो काछचीना ओन्तोङ् लची, “हन्‍नायीका येशूम् नीङ्पी नेन्चीनव ना ऊसो सेचीवा पीयाचूनव।”
44004019	खोदोलोई पत्रुस लो यूहन्‍नालो खस् ओरो पीकाना ङरी आन्‍ची, “नीनाम्माम् रीङ् मान्येईमो आम्नी रीङ् येईम् नीनाम्माम् लाईस्पी थीक् छूयेयो छूनोयो खूङ्‌क आन्‍नी आम्‍नी होप्‍ङा मीन्चीनीव।
44004020	ऊदोईपीक्यालो केईका येनूम्‍काना तम्काक रीङ्‌ मान्पोमो वायेतूम्‍चाम्‍ने दूर्म्‌ङा-दूरा्‌चूकानो।”
44004021	खूङ्‌क रीङ्‌ येन्चीना याखऊ खीम्पीक मीचा खस् होसोङ् हायाम्‌ मूत्‍ता राङ्चीना लेत्दीत्ची, ऊदोईपीक्यालो पत्रुस लो यूहन्‍नालो सजाई पीम् तोङ्‌क रीङ्‌ मूङ्‍कचा ऊसो मान्तोक्ची। खीक्‍का पत्रुस लो यूहन्‍नालो मस्क छाक्‍काक लक्‌ खोङ्चीना खोलोङ् मीचा नीनाम्मा साम्दी दचचीक तूवा।
44004022	ओन्तोङ्ना योबोरीखाना नःक मूङ्‌क मीस्मी हारी लीक्पोङ्‌ दोङ्पीका दूङ्देतो छूवाक तूवा।
44004023	मूङ्‍कप्का लात्‍दीत्‍चीकप्‍का पत्रुस लो यूहन्‍नालो खची बूम्ची तूवाकपी खाता, खीक्‍का देप्‍क पूजारीचा ना धर्म-सेचीपोचा ऊचीई पीकाक तूवा खूङ्‌क रीङ्‌ खोलोङ् खस् ईची।
44004024	खूङ्‌क रीङ्‌ येन्‍चीना खस् खोलोङ् ऊदेप्‍पी बात्ल छूवाना ईतो ओन्तोङ्ना वाङोम् मची, “ए नीनाम्मा रोबू, आना साराङ्‌गा, चार, दीरीत्‍ती ना मूङ्‍कपी तूप् खोलोक थक् लोलीस्‍सू,
44004025	आम् पवित्र आत्‍मालाम्‍पा आना ओखी खूक्सू आम् सूसो मप् दाऊदमी ङलाम्पा ओन्तोङ्ना नेना, ‘ऊदोई बीन्‍नीपा जातिची खची छूलीकाते, ना मीचा होप्‍तोक रीङ्‌ ऊदोई मीन्‍नची?
44004026	योबोरोबूम्‌ ऊल्‍लोङ्पी ना खसा सोक्‍क ख्रीष्‍टमी ऊल्‍लोङ्पी चारपीक होङाबूस्‌ पका, ना चार तोप्‍ची खोलोङ् बात्ल छूवा।’
44004027	ऊदोईपीक्यालो आना सोक्‍क, आम् पवित्र सूसोमप्‌‌ येशूम् ऊल्‍लोङ्पी हेरोद लो पन्तियस पिलातसलो नीप्पो, खीक्‍का बीन्‍नीपा गोङ्ची, ना इस्राएलीची ङ्‌क सहरपीङ् बात्ल छूवाक तूवा।
44004028	मूङ्‌कपी छूवाक खोलोङ् रीङ्‌‌‌ लाईस्पीकाङ्‌‌ आम् हूःलाम्पा आम् लोचम् तोङ्नाङ् छूवाक तूये।
44004029	हन्‍नान् ए रोबूङ, आम् सूसो मप्ची कीम् मीक्ची हेम् आना खोङ्व, ना आम् सूसो मप्चा माङ्‌की-माङ्‌की आम् रीङ्‌बऊ नेईम् राःरा पीचीव।
44004030	ना आम् सूसो मप् आम् पवित्र बोक्छोप् येशूम् नीङ्पी तूक्खास् नमीम् खीक्‍का छाक्‍काक लक्‌ मतो चीन्‍न खोमम् राःरा पीचीव।”
44004031	ङ्‍कतोङ्ना वाङोम् मम् यात्चीकप्का खस् बात्ल छूवाक थाम्पू तोक्सा। खीक्‍का खस् खोलोङ् पवित्र आत्माआ पेप्‍ची ना खचा नीनाम्माम् रीङ्‌बऊ माङ्‌की-माङ्‌की येईमीची।
44004032	विश्‍वास मप्ची खोलोङ् ईक् सानीवा ना ईक् मीन्ताम्पी छूवाक तूवा, ना खचा आसासो खची दाचाम्पी ङ्‌कन् ओमीई पीकाना मान्पी, ना खचीपी तूवाक तोदी खोलोक थक् गूस्‍पी तूवा।
44004033	रोबू येशू सीयाकप्‍का ऊसापक्‍क तूये पीकाना प्रेरितचा देप् राःरालो गवाई पीची, ना नीनाम्माआ खस् खोलोङ्पी सम्खेलू मना हायाम्‌ देतो आसीक पीची।
44004034	खस् ऊमीसो रोरेखा मान्छू। खीक्‍का खची यीः खीम्-नाम् तूप्‍चा खूङ्‌क खोलोङ् खेईमस्‍ना, मूङ्‍कप्का ताक खाप्‍चीमा तात्‍ची,
44004035	ना प्रेरितचीम् लाईस्‍पी यूक्स्ची, खीक्‍का आस्-आस्‍ये ऊचीमीई रोरेखा छूवा खूङ्‌क खोलोङ् हाईपीची।
44004036	साइप्रस छाप्‍कूवापी जन्‍मेई छूवाक लेवी गोङ्पीक योसेफ तूवा, खूङ्‌क योसेफमी नीङ् प्रेरितचा बारनाबास यूक्स्चीक तूवा (खूङ्‌कम्‌ अर्थ क उत्साहा पीप् मीस्),
44004037	खसासो म्थाम्पू खेईमना लाप्‍क खाप्‍चीमा तात्‍ना प्रेरितचीम् लाईस्‍पी यूक्सू।
44005001	खूङ्‌क नाम्‍लापी हननिया मीचीक ईल्पो मीस् तूवा खसा म्तोमा सफीरालो जीस् खची थाम्‍पू खेईमची,
44005002	खीक्‍का तोमा तूप्‍पोआ चाई मस्‍ना थाम्‍पू खेई मस्‍ना ताक खाप्‍चीमा जीसीक खची होप्‍मी लागी सूल्‍चीना यूक्स्ची, खीक्‍का हेप्‍क हननियाआ प्रेरितची पीयू।
44005003	खोदोलोई पत्रुसआ ओरो लअ, “ए हननिया, पवित्र आत्‍माम् ऊल्‍लोङ्पी वालीली नेईम् खीक्‍का थाम्‍पू खेईमकम्‌ खप्चीमा जीस् आम् होपा सूल्‍म्‍ना यूम् शैतानआ ऊतोङ्नाई आम् सानीवापी लक्‌ मअ?
44005004	मूङ्‌क यीः खेई मान्मम् सम्मोसो आम्चीम्ङा तूवा, खेई मस्‍ना मूङ्‍कप्का ताचूक खाप्चीमासो आम्चीम्ङा तूवा। खोदोलोई आन्‍चा ङ्‍कतोङ्‌क वालीली नेईम् मीन्ताम् ऊदोई मचू? आन्चा मीस् वालीली मीयाचूकमा खोदोलोई नीनाम्मा वालीली मीयाचूक तूये।”
44005005	मूङ्‌क रीङ्‌ येनू मोरोङ् हननिया बोहोपूू ऊताखात्ना म्सोम् थाया, खीक्‍का ङ्‌क रीङ्‌ येईप् खोलोङ् हायाम् खची कीम् लअ।
44005006	खीक्‍का सोलोस्‌ ताना हननियाम्‌ सालोग्गी तेईआ बप्स्ची, ना पाखा खाईचीना खूम्ची।
44005007	मूङ्‍कपी ऊई छूवा खूङ्‌क मान्छेईमो सूक्‌ घण्‍टा दोस्पी हननियाम्‌ म्तोमासो मूङ्‌कपी तालाता।
44005008	खीक्‍का पत्रुसआ खसो ओरोलना तत्‍तू, “कोङ् ईयोखोङ्, आन्चा मोन्तोदीपीङ्‍यो थाम्पू खेई मचू?” खोदोलो खसा पीका, “एई, मोन्तोदीपीङ् खेईमस्काक।”
44005009	खोदोलोई पत्रुसआ मूङ्‌क ओरो लअ, “रोबूम्‌ आत्‍माम् चाम्ची मम् लागी आन्‍चा ऊतोङ्नाई चाई मचू? खोङ्व, आम् तूप्‍पो खूम्स् खाईप् मीस्ची लाम्‍स्‍को दोक्पा तूचाये ना खचा आन्‍सो खूर्‌ना पाखा खाये।”
44005010	खीक्‍का मोन्तोलोङ् मूङ्‌क पत्रुसमी लाईस्‍पी फोलीऊताखाता ना म्सोम् थाया। खीक्‍का सोलोस्‌ खीम्गो वोङा, ना मूङ्‌क सीयाखात्‍क तचीना पाखा खूर्‌चीना खाईची, खीक्‍का म्तूप्पोम् दोक्पी खूम्ची।
44005011	खीक्‍का मण्डलीप्क मीस् ना ङ्‌क रीङ्‌ येईप् तोदी खोलोङ् हायाम्‌ कीसा।
44005012	प्रेरितचा खोलोङ् मीस्मी रापी छाक्‍काक लक्‌ मस्‍ना चीन्‍न खोमची, खीक्‍का रोबू येशूपी विश्‍वास मप् तोदी खोलोङ् सोलोमन मीचीक होप्‍छोपी ईक् सानीवा छूवाना बात्ल छूवाक तूवा।
44005013	खोदोलोई बीन्‍नीपा मीचा आसासो खस्का मीलेई छूक्‍स्‌ ताम् आत् ममान्दूर्ची, खोरोदोसो मीचा खस् साम्‍दी ददोङ्ची।
44005014	रोबूपी विश्‍वास मप् वात्छा-मीम्छा लेई पीच्‍ची हायाम् देतो छूक्‍तो खाता,
44005015	हायाम्‌ देतो मीचा तूक्खास् तात्‍चीना लाम्‌ होम्पी यूक्स्ची। ऊदोईपीक्यालो पत्रुस बान्‍लो खम् म्‍अल्माङाङ्दोसो मूङ्‌क तूक्‍खाचीपी तान्‍नूव मीनाना खचा मूङ्‌क तूक्खास् खची तूस्कोपी यूक्स्दीत्ची।
44005016	यरूशलेममी बर्‌बार्‌पीक सहर होम्पीकासो ओरोसर्प् मीचा तूक्खा ना जेजेर् आत्माआ लाप्क मीस् मूङ्‍कपी तात्ची खीक्‍का खस् खोलोङ् नखाता।
44005017	दूङ् देप्‍क पूजारी ना खस्का तूप् सदुकीचा प्रेरितची नाचूर् खोङ्दोङ्ची ना खची ऊल्‍लोङ्पी पका,
44005018	ना खस् लाप्‍चीना थूनापी तेस्‍ची।
44005019	खोदोलोई सेपा नीनाम्माम् ईल्पो रीदाम्‌ पोक्‍आ थूनाप्‍क लाम्‍स्‍को हल्‍ना प्रेरितची पाखा लात्‍ना ओरोपीका,
44005020	“खात्‍नीना नीनाम्मा दप्स्को खीम्‍पा थोरेप्‍नीते ना ङ्‌क नयाँ रीराम‍मी रीङ्‌ खोलोङ् मीस् ईयानूम्‍ते।”
44005021	खसा पीकाक रीङ्‌ रेप्‍चीना देत्छा सेपाङ्‌ प्रेरितची नीनाम्मा दप्स्को खीम्‍पा खाताना मीस् ईलात्‍ची। खोदोलोई दूङ् देप्‍क पूजारी ना खस्का तूप् मूङ्‍कपी ताआ, खीक्‍का इस्राएलपीक खोलोङ् लाम्‍लछास्‌ देप् याखऊपी काछची, ना प्रेरितची थूनाप्‍का लात्‍नूम्‍ना बायानूम्ते लचीना मीस् पोक्‍स्‍ची।
44005022	खोदोलोई अफिसरची थूनापी खाताना खोङ्चीलो प्रेरितची मान्तूवा, खीक्‍का खस् आताबान्‍ना प्रेरितचीन् मान्तूई पीकाना पची,
44005023	“थूना नम्‍लोना छीम्‍दीम्‍पा ना थूना हूप्‍ची लाम्‍स्‍को दोक्पा थोरेप्‍दीताक केईका तम्का, खोदोलोई लाम्‍स्‍को हलूम्‍काना खीम्गोपा खोङूम्‍कालो आस्‍सो मान्छीम्यीका।”
44005024	ङ्‌क रीङ्‌ येन्‍चीना नीनाम्मा दप्स्को खीम्‍पीक कप्‍तान ना देप्‍क पूजारीची छाक्‍का छूवा, खीक्‍का खचा ङ्‌क ऊई छूचाईकई पीकाना मीईङा मान्दूर्‌ची।
44005025	खोदोलो ईल्पो मीस् ताना मूङ्‍कस् ओरोलची, “येन्‍नूम्ते, आन्‍ना थूनापी तेसानूम्‍कचाने नीनाम्मा दप्स्को खीम्पी मीस् सेचीवाये ईचयची।”
44005026	खूङ्‌क येन्चीना कप्‍तान अफिसरचीका प्रेरितची लास्‌ खाता। ऊदोईपीक्यालो मीचा खस् लूङ्‌आ गकस्‍ना सेतची मीनाहो खची कीम्‍आ जबरजस्‍ती मान्ममो आत्‍चीना बाईची।
44005027	खचा प्रेरितची बाईचीना देप् याखऊपी थोरेप्ची, ना दूङ् देप्क पूजारीआ खस् ओरोलना तत्‍ची,
44005028	“केईका आन्‍ना येशूम् नीङ्पी सेचीवा ईयानूम्नव पीकीकाना देप् आज्ञा पीयानीक तूवा, खोदोलोई आन्‍ना आम्नी सेचीवा यरूशलेमपी खोलोङ् येईमीयानूम्, ना केईकायो मूङ्‍क मीस् सेईप्‌ पीक्नीना दोस् तीम् मीन्चाईनी।”
44005029	खोदोलो पत्रुस ना प्रेरितचा ओरोपीका, “केईया मीचा पीक्‍क मा, खोदोलोई नीनाम्माआ पीक्‍क रेम्‌ छूये।
44005030	आन्‍ना क्रूसपी काक्सानूम्ना सेतानूम्क येशू ई खूक्सूचीम्‌ नीनाम्माआ होसोङ् ऊस्पक्‍क तूये।
44005031	इस्राएलीचा वालूम्मा मस्‍नूना मोऊपीका आन्‍नू पीकाना नीनाम्माआ येशू हल्वा पीप् होङाबू मना म्चूप् हूःलाम्पा खोलोआ साम्दी दोक्स्को तूस्कोपी यूक्सू।
44005032	ङ्‌क रीङ्मी साक्षी केईका तूयेका, ना नीनाम्माआ म्‍आज्ञा रेप्ची पीचीक पवित्र आत्माआसो खोरोनाङ् साक्षी पीचयक तूये।”
44005033	ङ्‌क रीङ्‌ येन्‍चीना खस् हायाम्‌ खची छूलीकाता, ना प्रेरितची सेईम्‌ लाम्‍ची।
44005034	खोदोलोई ललईमी खूक्सू ना खोलोआ मानेई मस्क गमलिएल नीङ् मीचीक फरिसी देप् याखऊपी खोलोमी लाईस्‍पी थोरेपाना प्रेरितची जीस्तातो ङ्‌कप्का लताखात्‍नीते लची,
44005035	खीक्‍काना खसा देप् याखऊपीक मीस् ओरोलची, “ए इस्राएलीचे, आन्‍ना ङ्‌कस् ऊई मम् मीन्चाईनीक तूये, खूङ्‌कपी चीङ्चीङ् तूवानीव।
44005036	ऊदोईपीक्यालो ङ्‌कप्का लाईस्पीसो, थूदास मीचीक ईल्पो मीचा कोङ् देप् मीस् पीकाना खम् दोस्-दोस् खोलोङ् मीस् लाम्दूमा। खोदोलोई खम् दोस्-दोस् लाम्‍दूम् मीस् लीक्‍चून्‍दूलूम्‍तोदी तूवा, दोस्पी ख सेत्‍चीकप्‍कान् खम् दोस्-दोस् लाम्‍दूम् मीस् खोलोङ् खाथल्-बीथल् छूवा।
44005037	खीक्‍का मीस् ङीर्म् नाम्‍लापी गालीलपीक यहूदा मीचीक मीस् लत्‍ता, ना ओरोतो मीस् खम् दोस्-दोस् लाम्दूमा। खोदोलोई खसो सेत्ची ना खम् दोस्-दोस् लाम्दूम् खोलोङ् एक्सा मेक्सा रीसाना खाता।
44005038	खन्‍सा ङ्‌कम् तोक्पी कोङा आन्‍नी लोन्‍चायान्‍नी, ङ्‌कचीम् ऊसो ऊल्‍लोङ् मनूम्नव, बरू ङ्‌कस् लेत्‍दीत्‍नूम्‍ते, ऊदोईपीक्यालो ङ्‌कचीम् मीन्ताम् लो लक्‍लो मीचा म्होपा मकदो मूङ्‌क म्होप्ङा मास्‍ना खाते।
44005039	खोदोलोई ङ्‌क नीनाम्मा लाम्‍पा छूवाकदोने आन्‍ना ङ्‌क राप्‍दूरनूम्‍नो। खोरोना मईनूम्दोन् आन्‍नी नीनाम्माम् ऊल्‍लोङ्पी पक्नीक छूये।”
44005040	ना मूङ्‌कचा गमलिएलमी रीङ्‌ रेप्ची। खीक्‍का खचा प्रेरितची याखऊ खीम्पी काछचीना केर्‌ची, ना “येशूम् नीङ्पी नेन्‍नीनव” पीकाना लेत्दीत्ची।
44005041	खीक्‍का येशूम् नीङ्पी हायाम्‌ दूक्‍वा तेम्दूर्प् छूयी पीम् रीङ्पी खची जीनतो खस् देप् याखऊपीका पाखा लत्‍ताना खाता।
44005042	खीक्‍का लेई पीच्‍ची खचा नीनाम्मा दप्स्को खीम्पी ना खीम्-खीम् खाताना येशूङ् ख्रीष्‍ट तूये पीकाना ईम् ना जीनप् रीदाम् हाम् मान्होन्येची।
44006001	मूङ्‌क लेईपी रोबूम् सीच्‍चेची ओरोतो छूक्‍तो खाता, खोदोलो हीब्रूचीम् तोक्पीका ग्रीक-यहूदीची चीबूर् लअ, ऊदोईपीक्यालो लेईपीच्‍ची हास्दोङ्चीक चाम् थक् खची लोमेवाचा चाहेई छूवाकतोदी मान्तोक्स्क तूवा।
44006002	खीक्‍का पोङ् नीप्पोचा खोलोङ् रोबूम्‌ म्सीच्‍चेस् काछचीना ओरोलची, “केईका नीनाम्माम् सेचीवा पीम् होम्‍येम्‍ना चोखोमाम् रीङ्पी बम्सेम्चीम् नप् छूनो।
44006003	खन्‍सा नेछोचे, आम्‍नी हाम्‍पीका पवित्र आत्‍माआ ना लूखूप्‍चीआ पेप् नूक्पो मीस् सोक्‍नूम्‍व, खीक्‍का केईया ङ्‌क चाम्-दूम्मी जीम्मा मूङ्‍कस् पीयाम्।
44006004	खोदोलोई केईका क खोलोङ् नाम्‍ला वाङोम् मम् ना खम् रीङ्‌बऊ हाम्‌ लागी पीयाम्का।”
44006005	ङ्‌क खचा पीकाक रीङ्‌ मूङ्‍कपी बात्ल छूवाक खोलोआङ् नत्‍ची, ना बात्ल छूवाक खोलोआङ् नप्ङा मीना, ना खचा पवित्र आत्‍माआ लो विश्‍वासआलो पेप् स्‍तिफनस, फिलिप, प्रखरस, निकनोर, तीमोन पर्मिनास ना एन्टिओकपीक यहूदी मत मानेई मप् निकोलाउस सोक्‍ची।
44006006	खचा सोक्‍चीक मूङ्‌क नूक्पो मीस् प्रेरितचीम् दोक्पी तात्ची, खीक्‍का प्रेरितचा वाङोम् मची ना खची हूः मूङ्‍कचीम् थेम्पी यूक्स्ची।
44006007	ओरोना नीनाम्माम् रीङ्‌बऊ हातो खाता, खीक्‍का रोबू येशूम् सीच्‍चेची यरूशलेमपी हायम् पतोखाता ना ओरोतो यहूदी पूजारीचासो नीनाम्मापी विश्‍वास मची।
44006008	स्‍तिफनसआ रोबूपीका ओरोतो सम्‍खेलू ना राःरा तक तूवा। खीक्‍का खसा मीस्मी हाम्‍पी छाक्‍काक लक्‌ मतो चीन्‍न खोम।
44006009	खोदोलोई हेप्-हेप् मीचाक खम् ऊल्‍लोङ् मलात्ची। खस् यहूदी याखऊ खीम्‍पीक स्‍वतन्‍त्र दलपीक मीस्ची ना कूरेनी, अलेक्‍जेन्‍ड्रिया, सिलिसिया ना एशिया छाप्‍कूवाप्‍का बानाक यहूदीस् तूवा। खस् खोलोङ् तङाना स्‍तिफनसलो रीङ्-छाम् मची।
44006010	पवित्र आत्‍माआ स्‍तिफनस ङ्‌कतोङ्‌क नेईम् लूखूप्चीपीयू खोरोना ख नेनालो आसासो ऊसो पीमान्दूर्।
44006011	खीक्‍का खचा सूपीछा आसासो मान्छेईमो मीस् चप्स्चीना ओरो पीमीची, “मोशाम् लो नीनाम्माम्‍लो ऊल्‍लोङ्पी ङ्‌क मीस् नेनाक केईका येनूम्का।”
44006012	खोन्‍तोङ्ना खचा तेल्पोस्‍ची, धर्म-सेचीपोची ना शास्‍त्रीची ओन्‍चोमा मीची। खीक्‍का खचा स्‍तिफनस लाप्‍चीना देप् याखऊपी तात्‍ची।
44006013	खीक्‍का खचा स्तिफनसमी तोक्पी वालीलीक गवाहीपीप् मीस्ची तात्ची। ना मूङ्‌कचा ओरोपीका, “ङ्‌क मीचान् दालोसो ई पवित्र नीनाम्मा दप्स्कोमी ना मोशाआ पीम्पा ललईमी ऊल्‍लोङ्पी नेन्दोङे।
44006014	ऊदोईपीक्यालो ङ्‌कसा ओरो पीकाक केईका येनूम्‍का, ‘नासरतपीक येशूआ ङ्‌क थाम्पू मासेईमय, ना मोशाआ केई पीम्पा रीदूम्-होदूम्सो फात्दीत’।”
44006015	खीक्‍का देप् याखऊपी तूवाक तोदी खोलोआ स्‍तिफनस हेम् खोङ्ची, खोदोलो खम् ङाली क नीनाम्माम् रीदाम्‌ पोक्‍मी तोङ्‌क तची।
44007001	दूङ् देप्‍क पूजारीआ स्‍तिफनस ओरो पीकाना तत्‍तू, “ऊई आन् दोस् तीयाक रीङ्‌ आछीयाङ्‍यो?”
44007002	खोदोलो स्तिफनसआ ङरी आत्ना ओरोपीका, “ए बूआचे-नेछोचे ना पाआचे, कोङ् नेनोक येनोनीव। ई फप् अब्राहाम हारान थाम्पूप्‌‌ खाईम्पीका लाईस्पी मेसोपोटामियापी तूवालोङ् साम्दीखापीक नीनाम्माआ ङ्‌क रीङ्‌ ईक तूवा,
44007003	ना नीनाम्माआ अब्राहाम ओरो लक तूवा, ‘आना आम् छाप्कूवा ना आम् होप्मी खीम्तोनीस् होक्‍सीचीना ऊक थाम्‍पूई कोङा खोमीयान् खपी खात्‍व।’
44007004	“खीक्‍का अब्राहाम कल्‍दीचीम्‌ छाप्‍कूवापीका लत्‍ताना हारानपी बानाना तूवा, खीक्‍का म्पा सीयाकप्‍का नीनाम्माआ ख ईनीम्‍बा ङ्‌क आन्‍नी तूनीक छाप्‍कूवापी बाईयू।
44007005	खोन्‍तोलो नीनाम्माआ अब्राहाम ङ्‌क छाप्‍कूवापी म्‍लोङ् यूस्को थाम्‍पूसो मान्पी। खोदोलोई नीनाम्माआ ‘ङ्‌क छाप्‍कूवा आन् ना आम् चास्-छास् पीयो’ पीकाना यादे मक तूवा। नीनाम्माआ ङ्‌क यादे मतोलो अब्राहाममी म्छाङ् मान्मीमो तूवा।
44007006	नीनाम्माआ अब्राहाम होसोङ् ओरो लअ, ‘आम् छास् बीन्‍नीपाम् छाप्कूवापी खाईम्ना तूम्बोक्से, ना खूङ्‍कपा मीचा आम् छास् रोः मईची, खीक्‍का लीक्‍चून्‍दूलूम्‌ दोङ् सम्‍मो मसेतस्‍ना यूक्सची।’
44007007	नीनाम्माआ ओरोपीका, ‘खोदोलोई खस् रोः मप्ना यूप् मीस् कोङा दण्ड पीयो। खीक्‍काना खस् मूङ्‌क छाप्‍कूवाप्‍का लत्‍ना ङ्‌कपी ताईना ओ आराधाना मईची’।
44007008	नीनाम्माआ अब्राहामलो खतना मम् यादे मअ, ना अब्राहाम इसहाकमी पा छूवाना म्छा इसहाक रेक्लेई बाईकप्का खसा खतना मईपी। इसहाक याकूबमी पा छूवा ना याकूब पोङ् नीप्पो गोङ्चीम् खूक्सू छूवा।
44007009	“योसेफ बीन्‍नीपा म्बूम्चा नाचूर् खोङ्ची। खीक्‍का खचा याकूब मिश्र छाप्‍कूवापीक मीस्मी हूक्‍पी खेईमछोक्‍स्‍ची ना मिश्रपी ख रोः छूम्‍ना तूम्‍बोक्‍सा। खोदोलोई नीनाम्मा योसेफमी साथपी तूवा।
44007010	नीनाम्माआ ख खोलोङ् दूक्वाप्का लात्दीत्ना मिश्र छाप्कूवाप्क फारो होङाबूम्‌ लाईस्‍पी ख नीनाम्माआ सम्‍तूमा मीना नप् लूखूप्‍ची पीयू, खूङ्‌क तना फारोआ ख मिश्र छाप्कूवाप्क ना म्खीम्पीक देप्क हाकिम बानेई मअ।
44007011	“खीक्‍काना मिश्र छाप्‍कूवापी लो कनान छाप्‍कूवापीलो सीसोवा लकसा हायाम्‌ लोक्‍तो दूक्‍वा छूवा, खन्‍सा ई फप्-पाचा छीर्म् मान्तोक्ची।
44007012	खोदोलोई याकूबआ मिश्र छाप्‍कूवापी छीर्म् तूये पीम् येन्‍ना ई खूक्‍सूस्‌ दूङ् लाईस्‍पी मूङ्‌कपी पोक्‍सू।
44007013	खीक्‍का दोस्पी छीर्म् खेस् खातालो योसेफआ म्बूची कोङ्ने आम्‍नी नेछोङाई पीकाना ईची, खोदोलो योसेफमी खीम्‍पोस्मी तोक्पी फारोआसो छेत्‍तू।
44007014	योसेफआ म्पा याकूब ना खोलोङ् खीम्‍तोनीस्‌ बाईचीना मिश्रपी बान्‍नीव पीकाना रीदाम्‌ होक्‍सू। खन्‍सा याकूबआ खोलोङ् म्होप्मी नूक्पोङ् ङाक्पो खीम्‍पोस्‍ची खाईना मिश्रपी खाता।
44007015	खीक्‍का याकूब मिश्र छाप्‍कूवापी खाता, ना ख मूङ्‌क छाप्‍कूवापीङ्‌ सीया, खोरोनाङ् ई खूक्‍सूस्‍सो खूङ्‍कपीङ्‌ सीया।
44007016	खीक्‍काना खची सालोग्गी सकेम मीचीक थाम्‍पूपी खाईचीना खूम्ची। खूङ्‌क थाम्‍पू क अब्राहामआ हमोरमी छाचीप्का खेत्क तूवा।
44007017	“खोदोलोई नीनाम्माआ अब्राहामलो मक यादे पूरा छूम् नाम्‍ला ताम्‍लाम् हक तूवा। खोन्‍तोलो इस्राएलीची मिश्र छाप्‍कूवापी छातो खात्‍चाक तूवा।
44007018	खीक्‍का मिश्र छाप्‍कूवापी योसेफ मान्छेईप् बीन्‍नीपा होङाबू छूवा।
44007019	खसा ई जातिचीपी रई वोर्वा मअ, ना खसा इस्राएलीचीम् छास् जन्‍मेई छूवा मोरो खीम्‍पीका पाखा होन्‍ला मीची। ओरोना म्माआ मालो वात्क खोलोङ् छाछामाची सीया।
44007020	“खोन्तोलोङ् मोशा जन्‍मेई छूवा। ख नीनाम्माम् लाईस्‍पी हायाम्‌ ङाल्‍लप् तूवा। ख म्पाचा-म्माचा सूक्‍ला सम्‍मो खीम्पीङ् सूल्‍चीना हीङ्ची।
44007021	दोस्पीन् मोशा खीम्‍पीका पाखा लात्‍ची, खोदोलो खूङ्‍कप्का फारोम् मेकछाआ कप्‍ना खाईना म्खीम्पी म्होप्मी छा तोनाङ्‌ हीङ्‌ङू।
44007022	मोशाआ खोलोङ् सेचीवा मिश्र छाप्‍कूवाप्‍क रीदूम् तोङ्नाङ् तअ, खन्‍सा मोशा रीङ्‌ मम्पी ना लक्‌ मम्पी छेपोवा छूक्‍तो खाता।
44007023	“मोशाआ लीक्‍पोङ्‌ दोङ् बाईकप्का ख म्होप्मी इस्राएली बूबू-नेछोस्का म्तूम् लअ।
44007024	ईलेई खसा ईल्पो मिश्रीआ इस्राएल गोङ्पीक बूबू-नेछो ताईप् केर्‌चक तअ, खीक्‍का खसा खूङ्‌क इस्राएलीम्‌ पन् मना मूङ्‌क मिश्री सेतू।
44007025	नीनाम्माआ ओ हूःलाम्‍पा खस् लेन्‍चा मीयची पीम् ओ बूचा-ओ नेछोचा छेत्‍तस्‍फो पीकाना मोशाआ मीन्ताम् मक तूवा। खोदोलोई म्बूचा-म्नेछोचा खूङ्‌क बूजेई मान्मची।
44007026	म्देसापाका नीप्पो इस्राएलीची खची होप्-होप्ङा केर्‌लचाक मोशाआ तअ। खीक्‍का खसा ‘ए नेछोचे, आन्‍ची बूबू-नेछो मायो, ऊदोई आम्ची होप्-होप्पी ओरोना मोईचीकई?’ मोस्‍नव पीकाना मीलेई मम् मीना।
44007027	“खोदोलोई म्खीम्तोनी मप्सेप्‌ इस्राएलीआ मोशा ईक् हेम् तल्‍तो खाईना ओरो लअ, ‘कास्का खेचाचीकाकपी आसाई आन् नीया मप् माना पोक्‍सा?
44007028	एस्‍पा मूङ्‍क मिश्री सेत्‍क तोङ्नाङ् कोङ्सो सेईम्‍यो मीने?
44007029	खूङ्‌क रीङ्‌ येन्‍कप्‍का मोशा मिश्र छाप्कूवाप्का जूकाना मिद्यान मीचीक छाप्‍कूवापी खाताना तूवा। खूङ्‌क मिद्यानपी तूवालोङ् नीप्पो वाच्छा म्छास् छूवा।
44007030	“लीक्पोङ्‌ दोङ् याताकप्का सीनै कोम्मी गोङ्‍रूत्खाप् थाम्‍पूपी पोथ्रापी तीईप्चाप् मीम् साम्‍पी ईल्पो नीनाम्माम् रीदाम्‌ पोक् खपी खोमन्‍ची।
44007031	खूङ्‌क तना मोशा छाक्‍का छूवा, खीक्‍का खूङ्‌क नम्‍लो खोम् लागी मूङ्‌क सीछोम्‌ दोक्पा खातालो खसा नीनाम्मा ओरोना नेनाक येनू,
44007032	‘कोङ् आम् फप्-पास्‌ अब्राहाममी, इसहाकमी, याकूबमी नीनाम्मा के, ङ्‌क येन्‍ना मोशा म्कीम्मा योक्सा, ना खसा खूङ्‌क हेम् नम्‍लो खोम् आत् मान्म।
44007033	“खीक्‍का योबोरोबूआ ख ओरो लअ, ‘आम् लोङ्पीक लोङ्‌पई बूत्व, ऊदोईपीक्यालो आन् थोरेप्‍दीत्‍क थाम्‍पू पवित्र तूये।
44007034	मिश्र छाप्‍कूवाप् तूक् ओ मीस्चीम् छूम्‍वा-देईम्‍वा कोङा तूऊ, खीक्‍का खस् खापाक कोङा येनू। खन्‍सा कोङ् खस् लेन्चामीम्‌ लागी यूवोक ना ङ्‌क लक्मी लागी कोङा आन् मिश्र छाप्कूवापा पोयान्’।
44007035	“मूङ्‌क मोशाङा, इस्राएलीचा ओरोपीक्‍तो इन्कार मस्‍क तूवा, ‘आसाई आन् ओखी हाम्पी हाकिम ना नीया मप् मा?’ नीनाम्माआ ख पोथ्रापी खोमप्‍चीप्‌‌ म्‍रीदाम्‌ पोक्लाम्पा हाकिम ना नीया मप् मना पोक्‍स्‍क तूवा।
44007036	खसाङा मिश्र छाप्‍कूवापी, हालालाप् दीरीत्‍तीपी ना लीक्‍पोङ्‌ दोङ् सम्मो गोङ्‍रूत्खाप् थाम्‍पूपी छाक्‍काक लक्‌ ना चीन्‍नची खोमना खस् पाखा लात्ची।
44007037	“खूङ्‌क मोशाआङ् इस्राएलीची ओरो लचीक तूवा, ‘नीनाम्माआ कोङ् सोकोक तोङ्नाङ् आम्‍नी बूबू-नेछोचीप्का कोङ् तोङ्‌क ईल्पो खारीबोपो आम्‍नीपी पोक्‍स्तात।’
44007038	सीनै मीचीक कोम्पी खलो नेईप् नीनाम्माम् रीदाम्‌‌ पोक् गोङ्‍रूत्खाप् थाम्‍पूपी खलो तूवा, खूङ्‌क रीदाम्‌ पोक् ई फप्-पाचीपी नेनाक तूवा। खीक्‍का मोशाआ हाल्‍लोसो मान्याईप् नीनाम्माम् रीङ्‌बऊ तक तूवा।
44007039	“खोदोलोई ई फप्-पाचा खम् रीङ्‌ मान्‍रेप्ची। खीक्‍का खचा मोशा होम्‍येम्‍ना मिश्र छाप्‍कूवापीङ्‌ आईम्खाम् लन्‍ची मची।
44007040	खचा हारून ओरोलची, ‘ई लाईस्-लाईस्‌ खाईप्चाप् नीनाम्माम् ङोङोक्छे बानेई मते, ऊदोईपीक्यालो केई मिश्र छाप्‍कूवाप्‍का लाईप्‍ना केई बाईप् मोशा ऊई छूवा केईका छेताम्‍कानो।’
44007041	खीक्‍का खचा ईबूम् बाछाम् ङोङोक्छे बानेई मची, ना मूङ्‌कपी बलि चारेई मची। खीक्‍का खची हूःआ बानेई मस्क ङोङोक्छे खोङ्चीना खचा चामोवा मची।
44007042	खन्‍सा नीनाम्माआ खस् होक्‍सीची, ना नाम्‍छूईतोक सोङ्‌गेर पूजा मस्‍नू पीकाना फूईलेत्दीतू, खूङ्‍कम् तोक्पी धर्मसूम्बऊपी खारीबोपोचा ओरोना छाप्‍चीक तूये, ‘ए इस्राएलीचे, आन्‍ना लीक्‍पोङ्‌ दोङ् सम्‍मो गोङ्‍रूत्खाप् थाम्‍पूपी कोङ् ऊमीई बलि लो चाचोदाम्‍लो चारेई मीयोनी?
44007043	आन्‍ना मोलोख मीचीक देऊताम् तम्बू खूरानूम्‍ना खायानूम् खीक्‍का रेफन देऊता मीचीक सोङ्‌गेरमी ङोङोक्छेसो बायानूम्। खूङ्‌क आन्‍नाङ् बानेई मनूम्क ङोङोक्छे तूवा। खन्‍सा कोङा आन्‍नी दण्ड पीम् लागी बेबिलोन नावादे सम्‍मो पोयान्‍नी।’
44007044	“गोङ्‍रूत्खाप् थाम्‍पूपी ई खूक्सू-खूलूचीम् गवाईमी पवित्र तम्बू तूवा। मोशाआ खूङ्‌क तम्‍बू क नीनाम्माआ खोमक दोलेवा तोङ्ना बानेई मक तूवा।
44007045	नीनाम्माआ ङ्‌क छाप्‍कूवापी तूप् बीन्‍नीपा जातिची जारा मना यहोशूआ ङ्‌क छाप्‍कूवा दूर्‌सेत्ना म्होप्मी हूक्‍पी मलो खचा खूङ्‌क पवित्र तम्बू ङ्‌क छाप्‍कूवापी बाईची। खीक्‍काना होङाबू दाऊदमी नाम्‍ला सम्‍मो खूङ्‌क पवित्र तम्बू खचीपीङ्‌ तूवाचा।
44007046	दाऊद होङाबूआ नीनाम्माप्का हायाम्‌ सम्तूमा तअ, ना खसा याकूबमी नीनाम्माम् लागी ईबूम् तूस्को बोबूईम्पीम् पीकाना बीन्ती मअ।
44007047	खोदोलोई खूङ्‌क तूस्को सलोमनआ बोबूईयू।
44007048	“खोदोलोई मीचा म्‍हूःआ बोबूईम्पा खीम्पी नीनाम्मा बास् तूनो, ङ्‌क रीङ्‌ खारीबोपोचा ओरोना पीकाक तूये,
44007049	‘साराङ्‌गा ओ सिंहासन के, ना चार ओलोङ् यूस्को के। आन्‍ना ओ लागी ऊतोङ्‍क खीम्‍ये बोबूईनूम्?’ योबोरोबूआ ओरोपीके। ‘ओ नोन्‍चीस्‍को हापी तूये?
44007050	ऊई ङ्‌क खोलोक थक् कोङा ओ हूःआङ्‌ बोबूयूक मायो?’
44007051	“ए आचेसाचे, आम्‍नी गोङ् बीन्‍नीपाजातिचीम्‌ तोङ् हायाम्‌ लूङ्तो छोक् छूवाक तूये, खन्‍सा आन्‍ना नीनाम्माम् रीदाम्‌ येईम् नत्नूम्नो। आम्नी फप्-पाचा तोङ्नाङ् आन्‍नासो हाल्‍लोसो पवित्र आत्‍माम् ऊल्‍लोङ् मईनूम्।
44007052	ऊई आम्‍नी फप्-पाचा मान्मसेत्चीक खारीबोपोची ईल्‍पोतो तूयेयो? नीनाम्माम् पवित्र सूसो मप् यूचाई पीकाना रीदाम्‌ येईमीक खारीबोपोस्‍सो खचा सेत्‍ची। आन्‍ना क पवित्र सूसो मप् यूवाकसो दोका पीयानूम्ना सेतानूम्।
44007053	आन्‍ना नीनाम्माम् रीदाम्‌ पोक्चीम् हूक्‍पीका नीनाम्माम् रीदूम् तानूम्क तूवा, खोदोलोई खूङ्‌क आन्‍ना मान्‍रेम्नी।”
44007054	स्‍तिफनसमी रीङ्‌ येन्‍चीना देप् याखऊपी तूवाक मीस् खची छूलीआ पूङ् छूवाना खची काङ् कीरीक्‍तो चची।
44007055	खोदोलोई स्‍तिफनस पवित्र आत्‍माआ पेप्‍ना साराङ्‌गाहेम्‌‌ खोङू, खोदोलो खसा नीनाम्माम् साम्‍दीखा ना येशू नीनाम्माम् चूप् हूलाम्‍पा तूवाचाक तअ।
44007056	खीक्‍का खसा ओरोपीका, “खोङ्नूम्ते, कोङा साराङ्‌गा हलाक ना मीस्मी छा नीनाम्माम् चूप् हूःलाम्‍पा थोरेप्‍दीत्‍क तूचोयो।”
44007057	खोरोतोङ् खचा हायाम्‌ मूत्‍ता बतो पकाना खची नोबो दीची, खीक्‍का खोलोआ ख फोङ्‌गक्खीची।
44007058	ना खचा स्‍तिफनस सहरपीका पाखा लात्‍चीना खाईची, खीक्‍का लूङ्‌आ गक्‍ची। ना साछीचा खची तेई शाऊल नीङ् मीचीक ईल्पो सोलो मीस्मी लोङ्दोक्‍पू यूक्स्ची।
44007059	खचा स्‍तिफनस लूङ्‌आ गक्‍चचीक तूवा, खोदोलो खसा वाङोम् मतो ओरोपीका, “ए रोबू येशू, ओ आत्‍मा लाप्‍व।”
44007060	खीक्‍का खसा खून्जूलना ओरोसोतो बतो ओरोपीका, “ए रोबू, ङ्‌कम् साराप ङ्‍कचीपी तान्‍नूनव।” ओन्‍तोदी पीकाना ख म्सोम् थाया।
44008001	मीचा स्‍तिफनस ङ्‍कतोङ्ना लूङ्‌आ गक्‍चीना सेत्‍चीलो शाऊलआसो बछोक्स्चीक तूवा। खूङ्‌क लेईपीका यरूशलेमपा तूवाक मण्डलीपी देप् सतावट छूवा। खीक्‍काना प्रेरितचीपीका बीन्‍नीपा विश्‍वासीस्‌ खोलोङ् यहूदिया लो सामरियामलो छाप्‍कूवाबरी छाछापूत्‍ता छूवा।
44008002	नीनाम्माम् भक्ति मप्‍चा तूनीवा मतो स्तिफनसमी रीराम खाईचीना खूम्ची।
44008003	खोदोलोई शाऊलआ क खीम्-खीम्पी वोतो विश्‍वासीस् खोलोङ् लाप्‍ची ना खसा वाच्‍छा मीम्छाची खोलोङ् पेलेमोक्‍स्‍तो थूत्‍तो खाईना थूनापी तेस्‍ची।
44008004	मूङ्‌क छाछापूत्‍ता छूवाक विश्‍वासीचा खोलोपी नीनाम्माम् जीनप् रीदाम् हास्‍ची।
44008005	खीक्‍का फिलिप क सामरिया मीचीक ईबूम् सहरपी खाताना जीनप् रीदाम् हासू।
44008006	फिलिपआ पीकाक रीङ् येन्‍चीना खसा मक छाक्‍काक लक् तचीकप्‍का ओरोसर्प् मीचा हायाम् सानीवा मतो येन्‍ची।
44008007	ऊदोईपीक्यालो मोन्तोलो ओरोसर्प् जेजेर् आत्‍माआ लाप्‍क मीस्पीका जेजेर् आत्‍मा ओरोसोतो बतो लत्‍ताना खाता, ना हायाम् देतो म्हूःलोङ् मान्तोप् ना म्हूःलोङ् पाल्प्खाप् मीस् नखाताना लाम्‍दूमा।
44008008	खीक्‍का मूङ्‌क सामरिया सहरपीक मीस् हायाम् खची जी नअ।
44008009	सिमोन नीङ् मीचीक ईल्पो मीस् मूङ्‌क सहरपी तूवा। खसा लाईस्‍पीकाङ् खूङ्‌क सहरपी जादू खोमतो मीस् छाक्‍का मदोङ्चीक तूवा, ना खसा म्होपा-म्होप्ङा हायाम्क लोन्‍ची।
44008010	मूङ्‌क सिमोन मूङ्‍क सहरपीक चीमा-देप् खोलोङ् मीचा ओरो पीकाना साम्‍दी ददोङ्ची, “ङ्‌क मीस् नीनाम्माम् राःरा के, मूङ्‌क हायाम् देप् राःरा लयची।”
44008011	खचा सिमोन रेप्‍दोङ्ची, ऊदोईपीक्यालो खसा केछेयीकाङ् मीस् जादू खोमीचीना छाक्‍का मस्क तूवा।
44008012	खोदोलोई फिलिपआ नीनाम्माम् चारखम्मी तोक्पी ना येशू ख्रीष्‍ट हल्‍वा पीप् होङाबू तूये पीकाना जीनप् रीदाम् येईमीची, खोदोलो हायाम् देतो मीचा फिलिपमी रीङ्‌ विश्‍वास मची, ना ओरोसर्प् मीम्छा-वात्छाचा बप्‍तिस्मा लाप्‍ची।
44008013	मूङ्‌क सिमोनआसो विश्‍वास मना बप्‍तिस्मा लापू, खीक्‍का ख फिलिपलो लाम्‍दूमाना फिलिपआ मक छाक्‍काक लक् लो चीन्‍नलो खोङ्ना ख छाक्‍का छूवा।
44008014	सामरियापीक मीचासो नीनाम्माम् रीङ्पी विश्‍वास मची पीम् यरूशलेमपी तूप् प्रेरितचा येन्‍चीना पत्रुस लो यूहन्‍नालो खचीपा पोक्‍स्‍ची।
44008015	सामरिया सहरपी ताबानाना पत्रुस लो यूहन्‍नालो रोबूपी विश्‍वास मस्क मीचा पवित्र आत्‍मा तचीनू मीनाना वाङोम् मची।
44008016	ऊदोईपीक्यालो खूङ्‍क सम्‍मो पवित्र आत्‍मा खचीपी मान्यूमोङ् तूवा। खचा रोबू येशूम् नीङ्पी बप्‍तिस्माङाङ् लाप्‍चीक तूवा।
44008017	पत्रुस लो यूहन्‍नालो खची हूः मूङ्‌क विश्‍वास मप् मीस्चीम् थेम्पी यूक्स्ची, ना खचा पवित्र आत्‍मा तची।
44008018	मूङ्‌क प्रेरितचा खची हूः यूक्सस्लो पवित्र आत्‍मा तयाम् रेईछ मीनाना सिमोनआ ओरोपीक्‍तो खाप्‍चीमा पीम् मीना,
44008019	“कोङ्सो ङ्‌क राःरा पीयोचीव, ना खोलोमी थेम्पी ओ हूः यूक्सोलो खचा खोलोआ पवित्र आत्‍मा तचीनूव।”
44008020	खोदोलो पत्रुसआ ओरोपीका, “आम् खाप्‍चीमा आम् होप्‍लोङ्‌ नास् छून्‍खानूव, ऊदोईपीक्यालो आना नीनाम्माम् वरदान खाप्‍चीमाआ खेईम् लामू।
44008021	ङ्‌कपी ना आम्‍मी आम् बाक्ङा तूये ना आम् हक्‍ङा तूये, ऊदोईपीक्यालो नीनाम्माम् लाईस्‍पी आम् सानीवा नप् मान्तू।
44008022	खन्‍सा हन्‍ना आना रई लक्‍पीका आम् सानीवा आत्‍ना नीनाम्मापी वाङोम् मव, ना आना ओरोना मईकसा नीनाम्माआ ङ्‍कतोङ्‍क आम् मीन्ताम् छेमा मई।
44008023	ऊदोईपीक्यालो आम् गोङ् रई रीङ्आ पेप्खीक ना मोऊआ खार्‌खीक कोङा तूचोयो।”
44008024	ङ्‌क येन्‍ना सिमोनआ पत्रुस लो यूहन्‍नालो ओरोलची, “आन्‍चा ओ लागी रोबूपी वाङोम् मीयोपोचीव, ना आन्‍चा पीकाचीक खोलोङ् रीङ् ओ रीराम‍पी तानूनव।”
44008025	ओरोना खचा गवाई पीम् यात्चीकप्का ना रोबूम् रीङ्बऊ पोम् यात्चीकप्का खस् सामरीचीम् तेल्-तेल्पी नीनाम्माम् जीनप् रीदाम् हातो यरूशलेम आत्‍ता।
44008026	खीक्‍काना रोबूम् ईल्पो रीदाम् पोक्‍आ फिलिप ओरो लअ, “पक्ना यरूशलेमपीका गाजा खास्‍को लाम्‍ला गोङ्‍रूत्खाप् थाम्पूम् योऊमेर हेम् खात्व।”
44008027	खीक्‍का फिलिप पकाना खाता, ना ईल्पो इथियोपियाप्‍क नपुंसक छीप्‍पू, खूङ्‌क नपुंसक इथियोपिया छाप्‍कूवाप्‍क कन्‍दाकी होङाबूमेम्‌ देप् लक् मप् ना खोलोङ् दाचाम्मी हीसाप्-कीताप् यूप् लाम्‍लछा तूवा। ख यरूशलेमपी नीनाम्माम् आराधाना मस् ताक तूवा।
44008028	ख यरूशलेमपीका आत्‍ताचालो रथ थेम्पी तूवाना यशैया खारीबोपोम् सोक्‍सर नीचक तूवा।
44008029	खोदोलो पवित्र आत्‍मा फिलिप ओरो लअ, “खात्‍ना नाक रथ कल्‍तो खाईते।”
44008030	खीक्‍का फिलिप रथमी दोक्पा बूल्तो खाता, खोदोलो मूङ्‌क मीचा यशैया खारीबोपोम् सोक्‍सर नीचीक येन्‍ना फिलिपआ ख ओरो पीकाना तत्‍तू, “आना नीचयक रीङ् बूजेई मईयो?”
44008031	खोदोलो मूङ्‌कसा फिलिप ओरो लअ, “आसासो माङ्ईमो कोङा दानाई लेसो?” खीक्‍का मूङ्‌क मीचा फिलिप रथपी वोङ्ना ओ दोक्पी तूवाते लना बीन्ती मीयू।
44008032	मूङ्‌कसा नीचक नीनाम्माम् रीङ्बऊपी ङ्‍कतोङ्ना छाम्‍पा तूवा, “सेईम् लागी खायाम्‍क लूस् तोङ्नाङ् खसो खाईची, लूस् म्मूई खक् मीस्मी लाईस्पी यम्यम् तूचाईक तोङ्ना ख ऊसो मान्‍नेईमो वाये-वाये तूवाचा।
44008033	ख चीमा मन्चीना खसा तोम् पर्ने आछीयाक नीयासो मान्तो। खम् दूङ्मी रीङ् आसाई मय? ऊदोईपीक्यालो खम् रीराम चारपीका खालेता।”
44008034	खीक्‍काना मूङ्‌क नपुंसकआ फिलिप ओरोलना तत्‍तू, “कोङ् ईयोव, ङ्‌क रीङ् खारीबोपोआ आस्‍मी तोक्पीई पीकाकई, म्होप्मी तोक्पी पीकाकयो बीन्‍नीपा मीस्मी तोक्पी पीकाकयो?”
44008035	खीक्‍का फिलिपआ ङ्‌क नीनाम्माम् रीङ्बऊपीकाङ् ख येशू ख्रीष्‍टमी जीनप् रीदाम् येईमीयू।
44008036	खीक्‍का खस् लाम्‍पी लाम्‍दूम्‍तो खात्‍चालो चीछा काऊ तूवाकपी तातेका। खीक्‍का मूङ्‌क नपुंसकआ फिलिप ओरो लअ, “खोङ्ते, ङ्‍कपी काऊ तूये रईछ कोङ् बप्‍तिस्मा लाम् ऊसाई रापो?” [
44008037	खोदोलो फिलिपआ मूङ्‌क ओरो लअ, “आना आम् सानीवापाकाङ्‌ विश्‍वास मईदोक आना बप्‍तिस्मा लाम् दूर।” खोदोलो मूङ्‌क मीचा, “येशू ख्रीष्‍ट नीनाम्माम् छा तूये पीकोना कोङा ओ सानीवापीकाङ् विश्‍वास मूयो” पीकाना ङरी आन्‍नू।]
44008038	खीक्‍का मूङ्‍कसा रथ रोकेई ममीयू, ना खस् नीप्पोङ् रथपीका लत्‍ताना काऊपू खाता, खीक्‍का फिलिपआ ख बप्‍तिस्मा पीयू।
44008039	खीक्‍काना खस् काऊपूका पाखा लत्‍ताकप्‍का फिलिप रोबूम् आत्‍माआ लाप्‍ना खाईयू, खीक्‍का मूङ्‌क नपुंसकआ फिलिप मान्तो ना ख हायाम् म्जी नतो म्‍लाम् कल्‍लू।
44008040	खीक्‍का फिलिप अश्‍दोदपी खोमन्‍ची, ना ख कैसरिया सहरपी मान्ताम्तेम् सम्मो जीनप् रीदाम् हातो लाम्दूमा।
44009001	शाऊल रोबू येशूम् सीच्‍चेचीम् ऊल्‍लोङ् मतो खस् सेईम् मीनाना पूजारीचीपा खाता,
44009002	खीक्‍काना खसा रोबूपी विश्‍वास मप् वात्‍छा-मीम्छा खोलोङ् लाप्‍तो छूईम्‍ना यरूशलेमपी बाईम् तोम् छूये पीकाना दूङ् देप्‍क पूजारीपी दमस्कसपीक याखऊ खीम्‍मी नीङ्पी पूर्जी ङोकू।
44009003	ओरोना शाऊल लाम्‍दूम्‍तो दमस्कस ताम्तेम् हक तूवा, खोदोलो छेकोक्छा साराङ्‌गाप्‍तोका अल्हो तोङ्‌क खम् बर्‌बार् बाक्स् केत्कतोङ्ना केत्‍ता।
44009004	खोन्तोङ् छूवाकप्का शाऊल बोहोपूू फोलीऊताखाता, खीक्‍का खसा ङ्‌कतोङ् लोक् ईबूम् साल्‍म् येनू, “शाऊल, ए शाऊल ऊनाई आना कोङ् दूक् पीयोकई?”
44009005	खीक्‍का शाऊलआ ओरो पीकाना ङरी आन्‍नू, “ए रोबू, आन् आसे?” खोदोलो खसा पीका, “कोङ् येशू ख्रीष्‍ट आना कोङ् सातेई मोचोयोक तूये।
44009006	हन्‍ना आन् पक्ना सहरपी खात्‍ते, ना खूङ्‍कपा आना ऊई मम् बोक्से खूङ्‌क कोङा आन् ईयान्।”
44009007	शाऊललो खाईप्चाप् मीचा खोरोपीकाक साल्म्क येन्ची, खोदोलोई आसासो मान्तोन्खास्लो छाक्‍का छूवाना मान्‍नेईमो वाये-वाये तूवाचा।
44009008	खीक्‍का शाऊल बोहोपूका पकाना म्मूक्स् हल्‍लो आस्सो मान्तोन्खा, खीक्‍का खलो तूप्‍चा ख म्हूक्पीका लाप्‍चीना दमस्कसपी तात्‍ची।
44009009	खोरोना खसा सूक्‍लेई सम्‍मो म्मूक्सा ऊसो मान्तोक् छूवा, खीक्‍का खसा ऊसो मान्चामो ना ऊसो मान्दूमो तूवा।
44009010	खूङ्‌क दमस्कसपी ईल्पो हननिया नीङ् मीचीक रोबू येशूम् सीच्‍चे तूवा। ख दर्शनपी रोबूआ ओरो लअ, “ए हननिया” खोदोलो हननियाआ “हई, कोङ् अपी तूवो” लअ।
44009011	खीक्‍का रोबूआ हननिया ओरो लअ, “आन् पक्ना, ‘सीधा’ मीयस्क लाम्‍पी खात्‍ते, ना मूङ्‍कपी यहूदा मीयस्कम् खीम्पी टार्ससपीका ताक शाऊल लाम्‍ते, ऊदोईपीक्यालो खसा मूङ्‌कपी वाङोम् मचयक तूये।
44009012	शाऊलआ दर्शनपी हननिया नीङ् मीचीक ईल्पो मीस् ताना ङ्‌क मीचा म्मूक्सा तनू पीकाना खम् थेम्पी म्हूः यूक्स्क तअ।”
44009013	खोदोलो हननियाआ ओरो पीकाना ङरी आन्‍नू, “ए रोबू, मूङ्‌क मीचान् यरूशलेमपी तूप् आम् मीस्ची हायाम् दूक् पीचीथे पीम् रीङ् कोङ् ओरोसर्प् मीचा ईयोक तूये।
44009014	खोरोनाङ् ङ्‍कपीसो आम् नीङ् दप् तोदी खोलोङ् लाप्‍तो छूईम् हक् खसा देप्‍क पूजारीचीप्का तक तूये।”
44009015	खोदोलोई रोबूआ ख ओरो लअ, “आन् खाईम्‍ङा छूये, ऊदोईपीक्यालो बीन्‍नीपा जातिचीपी, होङाबूचीपी खीक्‍का इस्राएलमी छामाईचीपी ओ नीङ् हाम् लागी कोङा ख सोकूक तूये,
44009016	ऊदोईपीक्यालो खसा ओ लागी देत्‍तोई दूक्‍वा तेम् छूये, खूङ्‌क कोङा ख खोमीयो।”
44009017	रोबूआ खोरो पीकाक येन्‍ना हननिया खाता, खीक्‍का खूङ्‍क खीम्पी वोङाना शाऊलमी थेम्पी म्हूः यूक्स्‍ना ओरो लअ, “ए शाऊल नेछो, लाम्‍पी बान्चालो आना तक रोबू येशूआ कोङ् आम् मूक्सा तनू ना पवित्र आत्‍माआ पेपानूव पीकाना कोङ् पोक्‍सोक तूये।”
44009018	हननियाआ ङ्‌क रीङ् पीका मोरोङ् शाऊलमी मूक्स्पीका मूक्स्खीलजाजा तोङ्‌क हूप्सा, खीक्‍का खसा म्मूक्सा तअ ना खसा पकाना बप्‍तिस्मा लापू,
44009019	खीक्‍का खसा जा चना राःरा तअ। खीक्‍काना जीस्तातो विश्‍वासीस्‍का दमस्कसपीङ् तूवा।
44009020	खीक्‍का ख याखऊ खीम्पी खाताना येशूम् तोक्पी ओरोना पीका, “रोबू येशू नीनाम्माम् छाङ् तूये।”
44009021	खीक्‍का खम् रीङ् येईप् तोदी खोलोङ् छाक्‍का छूवाना ओरोपीका, “ऊई यरूशलेमपा येशूम् नीङ् दप् तोदी खोलोङ् सेईम् लाम् मीस् ङ्‍कङ् मायो? ङ्‍कपीसो येशूम् सीच्‍चेची लाम्‍ना देप्‍क पूजारीचीपी खाईम् लागी बानाकमायो?”
44009022	खोदोलोई शाऊल दूङ् राःरालोक छूक्‍तो खाता, खीक्‍काना येशूङ् ख्रीष्‍ट तूये पीकाना प्रमाण मना दमस्कसपाक यहूदीस् अकमक्‍क मदीत्ची।
44009023	हायाम् तातो छूवाकप्का यहूदीस् खोलोङ् तङाना शाऊल सेईम् लागी चाई मची।
44009024	खोदोलोई ङ्‌कचा कोङ् सेईम् मीन्चाई पीम् शाऊलआ तूम् तअ। खीक्‍का खचा शाऊल सेईम् लागी सेपा-लेपा दमस्कस वोस्‍को लाम्‍स्‍कोप्‍का चङ्चची।
44009025	खोदोलोई म्सीच्‍चेचा शाऊल सेपाङ्‌ ओरोदेप् बूखोपी यूक्स्चीना सहर राम्‍दीम्‍पा तूवाकलाम्‍पा पाखा लात्दीत्‍ची।
44009026	खीक्‍का ख यरूशलेम तालाताकप्का म्सीच्‍चेस्का तम्ना तूम् मीना। खोदोलोई येशूम् सीच्‍चेस् ङ्‌क आछीयाङ् रोबूम् सीच्‍चेङ्‌कयो? मीनाना खप्का हायाम् कीसा।
44009027	खोदोलोई बारनाबास नीङ् मीचीकसा शाऊल म्साथपी खाईना प्रेरितची तूवाकपा खाईयू। खीक्‍का शाऊलआ रोबू लाम्‍पी तक खीक्‍का रोबू खलो नेनाक ना खसा दमस्कसपी येशूम् नीङ्पी माङ्‌की-माङ्‌की रीङ्‌ हास्‍क खोलोङ् रीङ् प्रेरितची ईची।
44009028	खीक्‍का शाऊल यरूशलेमबरी खस्का माङ्‌की-माङ्‌की रोबूम् नीङ्पी रीदाम् हातो लाम्‍दूमा।
44009029	खीक्‍का खसा ग्रीक रीङ् नेईप् यहूदीस्कासो रीङ्-छाम् मची, खोदोलोई खचा शाऊल सेईम् लाम्‍ची।
44009030	खोदोलोई खूङ्‌क छेत्‍चीकप्‍का रोबूपी विश्‍वास मप् म्बू-म्नेछोचा शाऊल कैसरिया सहरपी तात्‍ची, खीक्‍का खूङ्‍कपीकासो टार्सस सहर मेक्सा पोक्‍स्‍छोक्‍स्‍ची।
44009031	खीक्‍काना खोलोङ् यहूदियापी, गालीलपी ना सामरियाबरीक मण्डलीपी चामोवा छूवा खीक्‍का मण्डली नप् छूक्‍तो खाता। रोबूम् कीम्पी लाम्दूम्तो ना पवित्र आत्माम् सम्‍तूमा तचीना मण्डली छातो-पतो खाता।
44009032	पत्रुस एक्‍सा मेक्सा खोलोपी लाम्‍दूम्‍तो लुड्डा मीचीक थाम्‍पूपी तूवाक नीनाम्माम् मीस्चीपी ताबाना।
44009033	खूङ्‌कपी पत्रुसआ एनियास नीङ् मीचीक मीस् छीप्‍पू, ख म्हूःलोङ् पाल्प्खाप् सोमोरीआ तूकाना रेक्दोङ्पीका म्तूस्कोपूका पोमान्दूर्‌क तूवा।
44009034	खीक्‍का पत्रुसआ ख ओरो लअ, “ए एनिया, येशू ख्रीष्‍टआ आन् नमीये। पक्‍ते, ना आम् तूस्को गूस्ते।” खोरो लअ मोरोङ् ख पकाना लाम्‍दूमा।
44009035	मूङ्‌क मीस् मोरोना नक तचीना लुड्डा लो शारोनलो मीचीक थाम्‍पूप् तूप् खोलोङ् मीचा रोबूपी विश्‍वास मची।
44009036	योप्‍पा सहरपी तबीता मीचीक ईल्पो मीम्छा तूवा। ग्रीक रीङ्पीका खूङ्‍कम् नीङ् डोरकास तूवा। खूङ्‌क मीम्छाआ नप् लक् मतो छूक्‍सीप्‍ची बदोङ्ची।
44009037	मोन्तोलो ख सोमोरी मीलातू खीक्‍का ख सीयाना मीचा म्सालोग्गी सप्चीना तोक्‍का थेम्तो तूवाक ईबूम् कोठापी यूक्स्ची।
44009038	लुड्डा योप्‍पाप्‍का मीखीङ् तूवाकसा, पत्रुस लुड्डापी तूये पीम् रोबूम् सीच्‍चेचा येन्‍चीना खचा नीप्पो मीस् पत्रुस तूवाकपी ओरो लचीना बीन्ती मीक्स् पोक्स्ची, “सम्‍तूमा मीयीकाना दावाङ् बानीपीकाते।”
44009039	ङ्‌क बीन्ती येन्‍कप्‍का पत्रुस पकाना खचीपा खाता। पत्रुस खूङ्‍कपी तातेकाना मीचा ख तोक्‍का तालाप्‍तो खाईची। खीक्‍का लोमेवास्‍क खोलोङ् म्बर-बार थोरेपाना खाप्चा, ना डोरकास खस्का तूवालो बूर्‌यूक्‍स्‍क तेई-हाम्‌ पत्रुस खोमीची।
44009040	खीक्‍का पत्रुसआ खस् खोलोङ् मूङ्‍कप्का पाखा पोक्‍स्‍छोक्‍स्‍चीना खून्जू लना वाङोम् मअ, खीक्‍काना खसा मूङ्‌क सीप्‍खाप्‌ सालोगी हेम् आन्‍चीना ओरोपीका, “ए तबीता, पक्‍ते!” खीक्‍का मूङ्‌क मीम्छाआ म्मूक्स् हल्ना पत्रुस खोङू ना पकाना तोतूवा।
44009041	पत्रुसआ ख म्हूक्पीका लाप्‍ना हूचूलाचू पकू, खीक्‍काना नीनाम्माम् मीस्ची ना लोमेवाची काछचीना तबीता ऊसापक्‍क खोमीची।
44009042	ङ्‌क रीङ् खोलोङ् योप्‍पा सहरपी तूवाक मीचा येन्‍ची, खीक्‍काना ओरोसर्प्आ रोबूपी विश्‍वास मची।
44009043	खीक्‍काना पत्रुस हायाम् तातो सोगोम् लक्‌ मप् ईल्पो सिमोन मीचीकलो योप्‍पापी तूवा।
44010001	कैसरियापी कर्नेलियस नीङ् मीचीक ईल्पो मीस् तूवा, ख इटालिया मीचीक पल्टनपीक कप्‍तान तूवा।
44010002	ख नीनाम्माम् भक्ति मप् धर्मी मीस् तूवा, ख खोलोङ् म्खीम्पोस्चीका नीनाम्माप्का कीसादोङा। खीक्‍का खसा मीस्ची हायाम् सम्नतो ऊची पीना हादेलोसो वाङोम् मदोङू।
44010003	खसा लेपाक सूक्‍बजे होम्पी दर्शनपी ईल्पो नीनाम्माम् रीदाम् पोक् खपी यूवाना, “कर्नेलियस!” पीकाना काछक येन्खी।
44010004	खोदोलो खसा म्कीम् लतो मूङ्‌क हायाम् नत्‍तो खोङू ना ओरो लअ, “रोबू, ऊई पीम् मीन्कई पीकाव।” खोदोलो मूङ्‌कसा ख ओरो लअ, “आना नीनाम्मा वाङोम् मक ना छूक्‍सीप्‍ची दान पीकम् मीन्मारो नीनाम्माम् लाईस्‍पी तातेकाक तूये।
44010005	हन्‍ना मीस्ची योप्‍पा मीयस्क थाऊपी पोक्‍स्‍चीव, ना पत्रुस मीचीक सिमोन काछचीनूव।
44010006	ख सोकोवारमी लक् मप् सिमोनमी खीम्पी तूये, खम् खीम् दीरीत्‍तीम् दोक्पी तूये।”
44010007	खीक्‍का खलो नेईप् नीनाम्माम् रीदाम् पोक् खालेता, खीक्‍काना खसा म्‍रोःचीप्क नीप्पो ना कर्नेलियसमी पूरा म्सूसो मप्दोप् ईल्पो नीनाम्मापी भक्ति मप्दोप् दोर् काछअ,
44010008	खीक्‍का खसा मूङ्‍कप्क रीङ् खस् खोलोङ् ईचीना योप्‍पा पोक्‍स्‍ची।
44010009	म्देसापाका खस् लाम्‍दूम्‍तो मूङ्‌क सहरमी दोक्पी ताबानालो लेपाक पोङ् नीस्बजी होम्पी पत्रुसआ खीम्‍मी कौसीप्‍तो खाताना वाङोम् मअ।
44010010	खोदोलो ख साका सीया, खीक्‍का खसा आसा ऊची चाम् मीना, खोदोलोई बीन्‍नीपाचा जागूलो मचचीक नाम्‍लापी खसा ईबूम् दर्शन तअ।
44010011	खसा म्दर्शनपी साराङ्‌गा हलाक ना लीक्‍थलाम्‍पा खार्म्‌दीम्‍पा जेलेम्मा तोङ्‌क चारपी हूप्‍साचाक तअ,
44010012	खूङ्‌क जेलेम्‍मापी चारपी तूप् म्खाल-खाल्‍क जीवा-जन्‍तू ना पेलेमोक्स् थून्‍चीतो लाम्दूम्प् जीवा-जन्‍तू खीक्‍का नाम्‍तो पेर्प्‌तीप् छोऊची तूवा।
44010013	खीक्‍का खसा, “ए पत्रुस पक्‍ते, ना सेत्‍ना चते” पीकाक ईबूम् साल्‍म् येनू।
44010014	खोदोलो पत्रुसआ ओरोपीका, “माके रोबूङ्, ऊदोईपीक्यालो कोङा हाल्‍लोसो ङ्‌कतोङ्‌क अशुद्ध थक् मान्चाङा।”
44010015	खूङ्‌क तोङ्‌क साल्‍म् खसा दोस्पीसो येनू, “नीनाम्माआ ऊई शुद्ध मक तूये खूङ्‌क आना अशुद्ध मीन्‍नव।”
44010016	सूक्‍छेम् सम्‍मो मूङ्‌क तोङ्नाङ् छूवाचा, खीक्‍का दावाङ् मूङ्‌क जेलेम्मा साराङ्‌गा हेम् खायालेता।
44010017	खीक्‍का पत्रुसआ कोङा तूक दर्शनमी अर्थ ऊई होला पीकाना म्सानीवापा मीन्चक तूवा, खोदोलो कर्नेलियसआ पोक्‍स्‍चीक मीस् सीमोनमी खीम् लाम्‍तो लाम्‍स्‍को दोक्पी तालाता,
44010018	खीक्‍का “पत्रुस मीचीक सिमोन अपी तूयेयो?” पीकाना हायाम् सोतो तत्‍ची।
44010019	मोन्तोलो पत्रुस ऊतोङ्‌कई दर्शन तूकई मीनाना मीन्ताम् मचक तूवा, खोदोलो पवित्र आत्‍माआ ख ओरो लअ, “येन्‍व, सूप्‍पो मीचा आन् लाम्‍चाईक तूये।
44010020	हन्‍नान् पक्‍ते, ना दाली खाताव, खीक्‍काना आम्‍ङईम् मान्लमो मूङ्‍कचीम् खची साथपी खात्‍व, ऊदोईपीक्यालो खस् कोङा पोक्‍सूचीक के।”
44010021	पत्रुस पकाना दाली यूवा, खीक्‍का मूङ्‍कचीम् दोक्पी खाताना ओरोलची, “येन्‍नूम्‍व, आन्‍ना लाम्‍नूम्‍क मीस् कोङ्‌ङा के। आन्‍नी अपी ऊदोई तानीकई?”
44010022	खोदोलो खचा ओरोपीका, “ईल्पो कप्‍तान कर्नेलियस, ख नीनाम्माप्का कीप्‍दोप् सोज खीक्‍का खोलोङ् यहूदी जातिचीप्‍का साम्दीखा तोक् मीस् तूये। खूङ्‌कसा आन् खम् खीम्पी काछाक तूये ना आम्‍पीका खसा रीदाम् येईम् लागी ईल्पो नीनाम्माम् रीदाम् पोक्‍आ ङ्‌क आदेश मक तूये।”
44010023	खीक्‍का कर्नेलियसआ मूङ्‍कस् खीम्गो काछचीना लाम्तूम्मा मीची। खीक्‍का म्देसापाका पत्रुस पकाना खस्का खाता, खोदोलो योप्‍पाप्‍क हेप्-हेप् विश्‍वासी नेछोस्सो खम् साथपी खाता।
44010024	म्छीन्दीपाका खस् कैसरिया तातेका। खोदोलो कर्नेलियसआ म्खीम्तोनीची खीक्‍का हायाम् नत्‍क म्बूम्ची काछचीना खस् हूङ्दीत्‍चीक तूवा।
44010025	पत्रुस तालाता खीक्‍का कर्नेलियसआ म्‍लोदोपू सूपोम् मना सेवा छ।
44010026	खोदोलोई पत्रुसआ ख ओरोपीक्‍तो पकू, “पक्व, कोङ्सो आन्‍तोङ्‌क मीस्ङा के।”
44010027	खीक्‍का कर्नेलियस लो पत्रुसलो रीङ्-छाम् मतो खीम्गो वोङा, खोदोलो खसा खीम्गोपा ओरोसर्प् मीस् बात्ल छूवाक छीप्‍पू।
44010028	खीक्‍का पत्रुसआ खस् ओरोलची, “यहूदीचीम् लागी बीन्‍नीपा जातिस्का नेईम्खाम्-तूम्खाम् खीक्‍का खस्का ईदेप् तूम् नप् छूनो, खूङ्‌कन् आन्‍ना छेत्‍नूम्‍फो। खोदोलोई नीनाम्माआ कोङ् आस्‍सो मीस् अपवित्र ना अशुद्ध थानेई मनव पीकाना खोमीयोक तूये।
44010029	खन्‍सा आन्‍ना काछोनी मोरो ऊसो मान्मीमो कोङ् आम्‍नीपी बानोक तूये। हन्‍नान्‌ पीकानीव आन्‍ना ऊदोई कोङ् काछोनीकई?”
44010030	खीक्‍का कर्नेलियसआ पत्रुस ओरो लअ, “लीक्‍लेई लाईस्‍पी सूक्‍बजी कोङा वाङोम् मूचोक तूवा, खोदोलो लाङ्लाङ्‌योक तेई खाम्‍दीप् ईल्पो मीस् ओ लाईस्‍पी खोमन्‍ची,
44010031	खीक्‍का ओरोपीका, ‘कर्नेलियस, आना वाङोम् मक नीनाम्माआ येन्‍क तूये, ना आना छूक्‍सीप्‍ची दान पीकम् मीन्मारो छूवाक तूये।
44010032	खन्‍सा योप्‍पापी पत्रुस मीचीक सिमोन काछोक्स् मीस् पोक्‍स्‍व। ख दीरीत्‍तीम् दोक्पी सोकोवारमी लक् मप् सिमोनमी खीम्पी तूये।’
44010033	खन्‍सा कोङा दावाङ् आन् आम् काछोक्स् ओ मीस्ची पोक्‍सू, ना केईका सम्‍तूमा मीयीकाना आन् अपी बाना। हन्‍ना रोबू लाम्‍पा आन् आज्ञा छूवाक खोलोङ् रीङ् येईम् लागी नीनाम्माम् बोगोपी केईका खोलोङ् बात्ल छूयीकाक तूये।”
44010034	खीक्‍का पत्रुस ओरोपीक्‍तो नेन्‍लाता, “आछीयाङ् नीनाम्माआ छेङ्‌गेर मईनो पीम् कोङा तूम् तू,
44010035	खोरोनाङ् खोलोङ् जातिचीपी आस्‍कई नीनाम्माप्का कीसे, ना खम् लाईस्‍पी नप् लक् मय खूङ्‌क खसा ग्रहण मय।
44010036	नीनाम्माआ इस्राएलीची हचीक रीदाम्, खीक्‍का ख्रीष्‍टपीका हासाक जीनप् रीदाम्‍ने आन्‍ना छेत्नूम्। (खङ् खोलोमी रोबू तूये)।
44010037	यूहन्‍नाआ हास्‍क बप्‍तिस्माम् रीदाम्मी दोस्पी, गालीलपीका थोक्‍साना खोलोङ् यहूदियाबरी हासाक रीङ्बऊ ङ्‌कङा के,
44010038	खीक्‍का नीनाम्माआ नासरतपीक येशू पवित्र आत्‍मा ना राःराआ रेप्‍सू। खीक्‍का खसा नप् लक्‌ मतो ना शैतानआ लाप्‍क मीस् नमीक्‍तो लाम्‍दूमा, ऊदोईपीक्यालो नीनाम्मा खम् साथपी तूवा।
44010039	“खीक्‍का खसा यहूदीचीम् छाप्‍कूवापी ना यरूशलेमपी मक् खोलोङ् रीङ्मी साक्षी केईका तूयेका। खचा येशू क्रूसपी काक्‍स्‍चीना सेत्‍ची।
44010040	ख नीनाम्माआ सूक्‍लेईपी सीयाकप्का ऊस्‍पकू, खीक्‍का मीचा ख खोम्‍तचीक तूये,
44010041	मीस् खोलोङ्ने मा, खोरोदोसो केईका तईकाना नीनाम्माआ मूङ्‍क खोतीछूवाकम् साक्षीम् रूपपी सोकीका, ख सीयाकप्‍का ऊसापक्‍ना केईका खस्का चाम्‍का दूङूम्‍का।
44010042	खीक्‍का खसा केईका मीस्मी हाम्‍पी जीनप् रीदाम् हाम्‌ लागी ना लेईप्‍चाप्‍चीम्‌‌ लो सीप्‍चीम्‍लो नीया मम् लागी ख नीनाम्माआ सोक्‍क पीम् गवाईमी लागी आज्ञा पीयीकाक तूये।
44010043	खन्‍सा खोलोङ् खारीबोपोचा खपी विश्‍वास मप् खोलोआ खम् नीङ्लाम्पा मोऊ छेमा छूये पीकाना गवाई पीचीक तूये।”
44010044	ओरोना पत्रुसआ ङ्‌क रीङ् पीकाचातोङ् खचीपी पवित्र आत्‍मा यूवा।
44010045	बीन्‍नीपा जातिचीप्‍सो पवित्र आत्‍माम् वरदान यूवाक तचीना पत्रुसमी साथपी बाईप् खोलोङ् यहूदी विश्‍वासीस्‌ छाक्‍का छूवा।
44010046	ऊदोईपीक्यालो खचा बीन्‍नीपा रीङ्ची मतो नीनाम्माम् साम्‍दीखा मचचीक येन्‍ची। खीक्‍का पत्रुसआ ओरोपीका,
44010047	“केई तोङ्नाङ् पवित्र आत्‍मा तोक्‍ची ङ्‌कस् काऊमी बप्‍तिस्मा छूम्‍पीका आसाई राप्‍दूरची?”
44010048	खीक्‍का पत्रुसआ खस् येशू ख्रीष्‍टमी नीङ्पी बप्‍तिस्मा लाप्नूम्व पीकाना आज्ञा पीची। खीक्‍काना खचा पत्रुस जीस्तातो केईकाचीकाङ् तूम् छूये पीकाना बीन्ती मीची।
44011001	यहूदियापी तूप् प्रेरितचा ना नेछोचा, बीन्‍नीपा जातिचासो नीनाम्माम् रीङ्‌बऊ विश्‍वास मची पीम् येन्‍ची।
44011002	खीक्‍का पत्रुस येरूशलेम्‍पी बाना, ना खतना छूक्चा ओरोपीक्‍तो खम् तूम्‍पो मची,
44011003	“खतना मान्छूक् मीस्चीपी खाताना आना ऊदोई खस्का चय-दूङ्‍ङकई?”
44011004	खीक्‍काना पत्रुसआ खस् ईबूम् मान्दी खोलोङ् रीङ् मेलसा ईची:
44011005	“कोङा योप्पा सहरपी वाङोम् मूचोलो ओ सानीवा नीनाम्मापीङाङ् तूवा। खोदोलो ईबूम् जेलेम्मा तोङ्‌क लीक् हेम्‍लाम्पा लाम्दीम्‍पा दाली यूवाचाक कोङा दर्शनपी तूऊ, ना खूङ्‌क कोङ् तूवोकपी ताआ।
44011006	कोङा नम्‍लो खोङूलो मूङ्‌कपी चारपीक ना सोगोपाक जीवा-जन्‍तू, खीक्‍का पेलेमोक्स् थून्‍चीतो लाम्‍दूम् जीवा-जन्‍तू ना नाम्‍तो पेर्प्‌तीप् छोऊ तूऊ।
44011007	कोङा ओरोलोक ईबूम् साल्‍म् येनू, ‘पत्रुस पक्‍ते, खीक्‍काना सेत्‍ना चते।’
44011008	“खोदोलोई कोङा ख ओरो पीकोना ङरी आनू, ‘मा के रोबूङ्, ङ्‌कतोङ् अपवित्र अथवा अशुद्ध थक् कोङा हाल्‍लोसो मान्चाङा।’
44011009	“खोरोनाङ् दोस्पीसो होसोङ् साराङ्‌गाप्‍तोका कोङ् ओरोलोओ, ‘ऊई नीनाम्माआ शुद्ध मक् तूये खूङ्‌क आना अशुद्ध मीनव।’
44011010	सूक्‍छेम् सम्‍मो खूङ्‌क खोरोनाङ् छूवाचा, खीक्‍का मूङ्‌क खोलोङ् होसोङ् साराङ्‌गा हेम् थेन्खान्ची।
44011011	“खोन्‍तोङ्ना छूवाचालो कैसरियापीका ओपी पोक्‍स्‍चीक सूप्‍पो मीस् केईका तूयीकाक खीम्पी ताबाना।
44011012	खीक्‍का पवित्र आत्‍माआ कोङ् ऊसो मान्मीमो खची साथपी खात्‍व लोओ। ङ्‌क तूक्‍पो नेछोस्सो ओ साथपी खाताक तूवा, ना केईका मूङ्‌क कर्नेलियसमी खीम्पी वोङीका।
44011013	खसा केईका ईयीका, ईल्पो नीनाम्माम् रीदाम् पोक् खम् खीम्पी ताना, ‘योप्‍पापी सिमोन मीयस्क पत्रुस तूये खूङ्‌क काछोक्स् मीस् पोक्‍स्‍व लथे।
44011014	खूङ्‌क नीनाम्माम् रीदाम् पोक्‍आ कर्नेलियस ओरो लथे, ख काछयना आना जीनप् रीङ् येईम् तय खीक्‍का आना ना खोलोङ् आम् खीम्‍पोस्‍चीका हल्‍वा तईनूम्।’
44011015	“खीक्‍का कोङा नेईम् थालेईमू, खोदोलो लाईस्‍पी ओखीपी यूवाक तोङ्‌क पवित्र आत्‍मा खचीपीसो यूवा।
44011016	खोदोलो रोबूआ पीकाक रीङ् कोङा मीनूखू, ‘यूहन्‍नाआने काऊआ बप्‍तिस्मा पीयू, खोदोलोई आम्‍नीम् पवित्र आत्‍मापी बप्‍तिस्मा छूये।’
44011017	रोबू येशू ख्रीष्‍टपी विश्‍वास मयाम्‍लो नीनाम्माआ केई ऊक वरदानये पीयीक तूये, खूङ्‌क वरदान खस् पीयस्‍लो नीनाम्मा रोकेई मदूर्प् कोङ् आसे?”
44011018	ङ्‌क रीङ् येन्‍चीना खस् वाये-वाये तूवाचा, ना खचा नीनाम्माम् साम्‍दीखा मतो ओरोपीका, “हन्‍नान् नीनाम्माआ बीन्‍नीपा जातिचीसो रीराममी लागी वालूम्‍मा ममीचीक तूये।”
44011019	स्‍तिफनस सतावटपी छूवाकसा खोलोपी हासाना खाताक विश्‍वासीचा बीन्‍नीपास् मा, खोदोलोई यहूदीस्ङाङ् नीनाम्माम् रीङ्बऊ येईमीक्‍तो फोनिसिया, साइप्रस ना एन्टिओक सम्‍मो तातेका।
44011020	खोदोलोई हेप्-हेप् साइप्रस ना कूरेनीप्‍क विश्‍वासीस्‍सो तूवा। खचासो एन्टिओकपी बानाना ग्रीकची रोबू येशूम् जीनप् रीदाम् येईमीची।
44011021	रोबूम् हूः खचीपी तूवाकसा ओरोतो मीचा विश्‍वास मस्‍ना रोबूपी आत्‍ता।
44011022	ङ्‌क जीनप् रीदाम्‌ यरूशलेमपी तूवाक विश्‍वासीचा येन्‍ची, खीक्‍का खचा बारनाबास एन्टिओकपी पोक्‍स्‍ची।
44011023	ख एन्टिओकपी ताबानाना नीनाम्माआ खस् आसीक पीचीक तना ख हायाम् म्जी नअ, खीक्‍का खसा मूङ्‍कप्क विश्‍वासीस्‌ खोलोङ् खची सानीवापीका रोबू हेम् विश्‍वास मम्चाम् लागी उत्साहा पीची।
44011024	ऊदोईपीक्यालो बारनाबास नप् खीक्‍का पवित्र आत्‍माआ लो विश्‍वासाआलो पेप्क मीस् तूवा। खीक्‍काना ओरोतो मीस् रोबूम् लाम्‍पी लाम्‍दूप्‍क तूवा।
44011025	खीक्‍का ख शाऊल लाम्‍स् टार्ससपी खाता।
44011026	खीक्‍का खसा शाऊल छीप्‍ना एन्‍टिओकपी बाईयू। खीक्‍का खस् ईक् दोङ् तोदी मण्डलीप्क मीस्चीका तूवा, ना ओरोसर्प् मीस् सेचीवा ईची। खीक्‍का एन्‍टिओकपीङ् म्सीच्‍चेस् लाईस्‍पी ख्रीष्‍टियन् पीकाना लचीक तूवा।
44011027	खोन्‍तोलो हेप् खारीबोपोची यरूशलेमपीका एन्टिओकपी बाना।
44011028	खीक्‍का खस् तूवाकप्‍क ईल्पो अगाबस नीङ् मीचीकसा पकाना चारपी देप् सीसोवा छूये पीकाना पवित्र आत्‍मालाम्‍पा खारीबो मअ। मूङ्‌क सीसोवा क्लौडियास होङाबू तूवाक नाम्‍लापी छूवा।
44011029	खीक्‍का म्सीच्‍चेचा दूरचीकतोदी यहूदियापी तूप् खची नेछोस् चाचोदाम् होम्‍ना बोम्छोम् लन्‍ची मची।
44011030	खीक्‍का खचा खोरोङ् मची, ना बारनाबासमी लो शाऊलमीलो खची हूलाम्‍पा खचा चाचोदाम् मूङ्‌कपाक लाम्‍लछाचीपा होक्‍स्‍ची।
44012001	मूङ्‌क लेईपी हेरोद होङाबूआ मण्डलीप्क विश्‍वासीस् दूक्पीम् थालेई मअ।
44012002	खसा यूहन्‍नाम् म्बू याकूब दोप्‍सेलआ खोक्‍स्‍ना सेतू।
44012003	ओरोना पत्रुसआ मक् लक्‍पी यहूदीस् खची जीनक तना खसा पत्रुससो लाम् लागी दाऊ मअ। ङ्‌क रीङ् अखमिरी सबेईमी चाडमी नाम्‍लापी छूवाक तूवा।
44012004	हेरोदआ पत्रुस लाप्‍ना थूनापी तेसू, खीक्‍का ख ऊची छूयेयो पीकाना खोम् लागी लीक्पो-लीक्‍पोम् लीक्‍बूस्‌ तूवाक दोर्‌ची आरेई मची। ना निस्‍तार-चाड याताकप्का हेरोदआ पत्रुस खोलोङ् मीस्चीम् लाईस्‍पी ताईम् मीन्ताम् मक तूवा।
44012005	ओरोना पत्रुस थूनापी तूवालो खम् लागी मण्डलीआ ईक् सानीवा मस्‍ना वाङोम् मचचीक तूवा।
44012006	हेरोदआ पत्रुस मीस्मी दोक्पी बाईम् मीनाक सेपाङ् पत्रुस नीच्‍ची साङ्लआ छूईम्‍दीम्‍पा नीप्पो दोर्‌चीम् म्‍रापी ईम्‍स्‍चाक तूवा। खीक्‍का बीन्‍नीपा दोर्‌चीसो लाम्‍स्‍कोपी चौकीदार तूवाना हूङ्दीत्‍चीक तूवा।
44012007	खोदोलो अचानक ईल्पो रोबूम्‌ रीदाम्‌ पोक् मूङ्‍कपी खोमन्‍ची, ना मूङ्‌कपी छेङ्छेङ् छूवा। खीक्‍का खूङ्‌क रीदाम्‌ पोक्‍आ पत्रुस “दावा पक्‍ते” पीकाना म्बायाम्पी दूप्पू। खोदोलो पत्रुसमी हूक्‍पी छूईम्‍दीम्‍पा साङ्ल वयाना हूप्‍सा।
44012008	खीक्‍का नीनाम्माम् रीदाम्‌ पोक्‍आ ख ओरो लअ, “आम् तेई खाफ्‍स्‍ना आम् लोङ्पई वात्‍ते।” पत्रुसआ म्तेई खाफ्‍सू ना म्‍लोङ्पई वातू खीक्‍काना नीनाम्माम् रीदाम्‌ पोक्‍आ ख ओरो लअ, “आम् जेलेम्मा खूर्‌ना ओ दोस्-दोस् लाम्‍दूमाते।”
44012009	खीक्‍का ख लत्‍ताना नीनाम्माम् रीदाम्‌ पोक्‍मी दोस्-दोस् लाम्‍दूमा। ङ्‌क रीङ् नीनाम्माम् रीदाम्‌ पोक्‍पीका छूवाक पीकाना खसा मान्छेई। खोदोलो पत्रुसआ कोङान् दर्शनये तूचोयो मीनाचा।
44012010	खचा लाईस्‍पाक ना खूङ्‍कम् दोस्पी तूवाक दोर्‌ची कखीचीना सहर वोस्‍को सेल्मी देप् लाम्‍स्‍कोपी ताबाना। खूङ्‌क लाम्‍स्‍को म्होप्ङा हला ना खस् पाखा लत्‍ता। ओरोना खस् नीप्पोङ् पाखा लत्‍ताना ईबूम् चीमा लाम्‍लाम्‍पा खात्‍चातोङ् नीनाम्माम् रीदाम्‌ पोक्‍आ पत्रुस होक्‍सीना खालेता।
44012011	खीक्‍का पत्रुस म्नीऊ ताना ओरोपीका, “कोङा आछीयाकङ् थाऊ तूऊ, रोबूआ म्‍रीदाम् पोक् ओपी पोक्‍स्‍ना कोङ् हेरोद होङाबूम्‌ हूक्‍पीका लो यहूदीचा ऊई मम् मीनाक तूवा खूङ्‍कप्कालो छुट्कारा मोक तूये।”
44012012	ङ्‌क रीङ्‌ छेत्‍कप्‍का ख यूहन्‍ना मीचीक मर्कूसमी म्मा मरियममी खीम्पी खाता। खोदोलो खपा हायाम्सर्प् मीस् बात्ल छूवाना वाङोम् मचचीक तूवा।
44012013	खीक्‍का पत्रुसआ लाम्‍स्‍को दूप्पू खोदोलो रोदा मीचीक ईल्पो रोःमे लाम्‍स्‍को हल्‍स् बाना।
44012014	खीक्‍का मूङ्‌कसा पत्रुसमी साल्‍म्‌ छेत्‍कप्‍का म्जीनतो लाम्‍स्‍को माङ्‍हल्मोङ् खीम्गो बूल्तो खाताना, “पत्रुस लाम्‍स्‍कोपी थोरेप्‍दीत्‍क तूये” पीकाना रीदाम्‌ ईची।
44012015	खोदोलो खचा मूङ्‌क ओरोलची, “आन् वाम्चाये।” खोदोलोई खसा पीकाक रीङ् आछीयाकङ् पीकाना ख तेत्‍तेईमो यीङा। खोदोलो खचा ओरोपीका, “मूङ्‌क खम् रीदाम्‌ पोक् होगो।”
44012016	खोदोलो पत्रुसआ क लाम्‍स्‍को दूप्चक तूवा। खीक्‍का खचा लाम्‍स्‍को हल्‍चीलो पत्रुस तचीना खस् छाक्‍का छूवा।
44012017	खोदोलो पत्रुसआ खस् “वाये तूवानीव” लचीना म्हूःआ कवेई मीची, ना ख ऊतोङ्नाई रोबूआ थूनापीका पाखा लातू खूङ्‌क खस् ईची। खीक्‍का ङ्‌क रीदाम्‌ याकूब ना बीन्‍नीपा नेछोस् ईयानूम्‍व लचीना ख बीन्‍नी थाऊपी खालेता।
44012018	देत्छा कोअसाकप्का पत्रुस ऊई छूवा पीकाना दोर्‌चीम् हाम्‍पी हायाम्‌ देप् रीङ्-छाम् छूवा।
44012019	खीक्‍का हेरोदआ पत्रुस लामू खोदोलोई ख मान्छीम्, खीक्‍काना खसा दोर्‌ची खोजतलास मम्ना सेईम् छूये पीकाना आज्ञा मअ। हेरोद क यहूदियापीका कैसरिया मीचीक थाऊपी खाताना तूवा।
44012020	टुरोस लो सीदोनपीकलो मीस्चीप्का हेरोद होङाबू हायाम्‌ सार म्छूली काताक तूवा। खीक्‍का खस् बात्ल छूवाना हेरोदमी दोक्पी खाईम् लागी चाई मची, लाईस्‍पी खस् होङाबूम्‌ खीम्पी लक्‌ मप् हाकिम बलस्तसपी खाताना बईछोक्सीकाते लची। ऊदोईपीक्यालो खची चारपीक मीचा हेरोद होङाबूम्‌ छाप्‍कूवाप्‍का छीर्म् खाईम् पर्ने तूवा।
44012021	खीक्‍का मीचा पीकाक लेईपी हेरोदआ होङाबूम्‌ तेई खाफ्‍स्‍ना होङ्पोम् तोतूस्कोपी तूवा, खीक्‍काना खसा मीस्चीम् हाम्‍पी भाषण मअ।
44012022	खोदोलो मीचा बतो, “ङ्‌कन् मीस् नेन्कन् मा, नीनाम्मा नेन्कई!” पीका।
44012023	खोदोलो हेरोदआ नीनाम्मा साम्‍दीखा मान्दोकसा ईल्पो नीनाम्माम् रीदाम्‌ पोक्‍आ ख केरू, खीक्‍का ख स्याऊ-स्याऊ बेप्दीआ चना सीया।
44012024	खोदोलोई रोबूम् रीङ्‌‌बऊ पतो खोलोपी रीतो खाता।
44012025	खीक्‍का बारनाबास लो शाऊलआसो खची लक्‌ मम् यात्चीना यरूशलेमपीका आत्‍ता। खोदोलो खस्का मर्कूस मीचीक यूहन्‍नासो खाता।
44013001	हन्‍ना एन्टिओकपीक मण्डलीप्क खारीबोपोची ना सेचीपोची, बारनाबास, काला मीचीक शिमियोन, कुरेनीप्‍क लुकीयस, खीक्‍का होङाबूलो ईतोङ् पतोखाताक मनेन मीचीक ना शाऊल तूवा।
44013002	खचा रोबूम् आराधाना मतो माईस् तूवाचालो पवित्र आत्‍माआ खस् ओरोलची, “ओ नीङ्पी बारनाबास लो शाऊललो मूङ्‌क लक्‌ मम् लागी सोक्‍नूम्व, ऊदोईपीक्यालो कोङा खस् ङ्‌क लक्‌ मम् लागी काछूचीक तूये।”
44013003	खीक्‍का खस् माईस् तूवाना वाङोम् मची ना मूङ्‌क नीप्पोचीम् थेम्पी खची हूः यूक्सूपीचीना रोबूम् लक्पी पोक्स्ची।
44013004	खीक्‍का खस् पवित्र आत्मालाम्पा पोक्साकसा सेलुसियापी खाता खीक्‍काना खपीका देप् हेयोङ्मापी वोङाना साइप्रस हेम् खाता।
44013005	सलामिसपी तातेकाना खस् यहूदीचीम् देप् याखऊ खीम्पी वोङाना नीनाम्माम् जीनप् रीदाम् हास्‍ची। खोदोलो मूङ्‌कपी मर्कूस नीङ् मीचीक यूहन्‍नासो खस्का तूवा।
44013006	ना खस् खोलोङ् टापूपी लाम्‍दूम्‍तो पाफोस मीचीक थाम्‍पूपी तालाता, खोदोलो मूङ्‌कपी खचा ईल्पो यहूदी वालीलीक खारीबो मप् बार-येशू नीङ् मीचीक जादूमप्‌ छीप्‍ची।
44013007	खूङ्‌क जादूमप्‌ साइप्रस तापूप्‍क हायाम्‌ देप् हाकिम सर्गियस पौलुसलो तूवादोङा। ख हायाम्‌ सानीवापो मीस् तूवा। खसा बारनाबास लो शाऊललो काछोम्ना नीनाम्माम् रीङ्बऊ येईम्‌ मीनाना लन्‍ची मअ।
44013008	खोदोलो मूङ्‌क जादूमप् एलुमासआ (एलुमास ग्रीक रीङ्‌, ङ्‌कम् अर्थ जादूमप्‌ छूये) सर्गियस पौलुस विश्‍वासपीका आईम् लागी खची ऊल्‍लोङ् मअ।
44013009	खोदोलोई शाऊलआ, ख पावलसो मीदोङ्ची, पवित्र आत्‍माआ पेप्‍ना एलुमास म्मूक्स् यामीक मान्मसा खोङू,
44013010	खीक्‍का ख ओरो लअ, “आन् शैतानमी छा, खीक्‍का खोलोङ् धार्मिकताम् सादीपो, खोलोङ् जेजेर्वा रीङ्आ ना वालीलीक रीङ्आ पेप्‍ङा! ऊई आना नीनाम्माम् तन्‍तईपा लाम्‌ होसोङ् खोखोल् मम् होक्‍सीयनोङ्‌यो?
44013011	हन्‍ना खोङ्व, आम्‍थेम्‍पी रोबूम्‌ हूः छूवाक तूये, आन् रोबूआ कोमूक्पा छूम् दण्ड पीये।” खीक्‍का जीस्तातो सम्‍मो आना नाम्साम्‌ तयनो। खोदोलोङ् ख मोम् ना गूगूर्‌पाआ देप्‍खी, खीक्‍काना हेप्-हेप्पा कोङ् ओ हूक्‍पीका लापोना लाम्‍दूपोयो मीनाना ख एक्‍सा-मेक्सा लाम्‍दूमातीता।
44013012	खीक्‍का मूङ्‌क प्रान्‍तप्‍क चारतोप्‍आ मूङ्‍क तोङ्ना छूवाक तना रोबूपी विश्‍वास मअ, ऊदोईपीक्यालो रोबूम्‌ सेचीवा तना ख छाक्‍का छूवाक तूवा।
44013013	पावल म्बूम्चीका पाफोसपीका देप् हेयोङ्मापी वोङाना पामफिलियापीक पर्गापी तातेका, खीक्‍का यूहन्‍ना क खस् होक्‍सीचीना यरूशलेम आत्‍ता।
44013014	खोदोलोई खस् पर्गापीका लत्‍ताना पिसिदियापीक एन्टिओकपी बाना, खीक्‍का नोम्चीम् लेईपी खस् याखऊ खीम्पी खाताना तूवा।
44013015	खीक्‍का मोशाम् ललई ना खारीबोपोचा छाप्चीक सोक्‍सरपीक रीङ्‌ नीम् यात्ना याखऊ खीम्‍पीक चारतोप्‍आ खस् ओरोलची, “नेछोचे! आम्‍चीपी मीस् वाछे लईम्‌ रीङ्‌बऊ तूदो पीकाचीव।”
44013016	खोदोलो पावल पकाना म्हूःआ कवेई मतो ओरोपीका, “ए इस्राएलपीक बूबू-नेछोचे ना नीनाम्माप्का कीप् बीन्‍नीपा गोङ्चे, सम्‍तूमा मीयोनीना ओ रीङ् येन्‍नूम्‍व।
44013017	इस्राएलीचीम् नीनाम्माआ ई खूक्सू-खूलूची सोक्‍ना खस् मिश्र छाप्‍कूवापी तूवालो आसीक पीचीक तूवा, खीक्‍का खम् राःरालोक म्हूःआ खस् मूङ्‌क छाप्‍कूवापीका लात्‍ना बाईची।
44013018	खीक्‍का खस् गोङ्‍रूत्खाप् थाम्‍पूपी तूवालो नीनाम्माआ लीक्‍पोङ् दोङ्सम्मो सीयार मची।
44013019	खीक्‍का खसा कनान छाप्‍कूवापीक नूक्‍गोङ्‌ची मासेई मस्‍ना खची छाप्‍कूवापीक हक् म्होप्मी मीस्ची पीयू।
44013020	ङ्‍क खोलोङ् छूम् लागी लीक्‍चून्‍दूलूम्‌ ङाक्पोङ् दोङ् तोदी लागेई छूवा। “ङ्‌क रीङ्‌ छूवाना शमूएल खारीबोपोम् पालो सम्‍मो खसा नीया मप्ची पीयू।
44013021	खीक्‍काना खचा नीनाम्मापी होङाबू ङोक्‍ची, ना नीनाम्माआ बेन्यामीन गोङ्पीक कीशमी म्छा शाऊल लीक्‍पोङ्‌ दोङ् सम्‍मो खचीपी चार तोम् लागी पीयू।
44013022	खीक्‍का नीनाम्माआ शाऊल होङाबूप्‍का लात्‍दीत्‍ना खम् फाईपी दाऊद होङाबू बानेई मअ। दाऊदमी तोक्पी नीनाम्माआ गवाई पीना ओन्‍तोङ्‌ पीका, ‘कोङा यिशैमी म्छा दाऊद ओ गोङ्आ तीम्क मीस् छीपूक तूये, खसा कोङा मीनोक तोङ्‌क खोलोङ् लक्‌ मय।’
44013023	“ङ्‌क दाऊदमी चास् छापीकाङ्‌ नीनाम्माआ यादे मक तोङ्ना, खसा ईल्पो हल्‍वा पीप्, येशू ख्रीष्‍ट पोक्‍सू।
44013024	येशू यूम्पीका लाईस्पीङ् यूहन्‍नाआ वालूम्मा ना बप्‍तिस्मा मयाम्नाङाङ् ई मोऊ छेमा छूये पीकाना खोलोङ् इस्राएलपीक मीस्ची ईचीक तूवा।
44013025	यूहन्‍नाआ म्‍लक् याईम् हलो खस् ओरो पीकाना तत्‍ची, ‘आन्‍ना कोङ् आसे मीन्चाईनी? कोङ् ख माके। खोदोलोई ख ओ दोस्पी यूचाई, खूङ्‌कमीन् कोङ्ने म्‍लोङ्पूक लोङ्पई बूईम्सो खातोनो।’
44013026	“ए अब्राहाममी चास्-छाचे, खीक्‍का नीनाम्माप्का कीम् लप्‌ बूबू-नेछोचे, ङ्‌क हल्‍वाम् रीदाम्‌ ई लागीङ्‌ हईछईक तूये।
44013027	ऊदोईपीक्यालो यरूशलेमपी तूप्‍चा ना खचीपी चारतोप्चा ख मान्छेईची। खीक्‍का खारीबोपोचा धर्मसूम्बऊपी छाप्चीक रीङ्‌बऊ नोम्चीम् लेईपीच्‍ची नीचीलोसो खचा बूजेई मान्मची। ओरोना खचा येशू सेईम्‌ दण्ड पीचीना धर्मसूम्बऊपी खम् तोक्पी छाम्‍पा रीङ्‌बऊ पूरा मस्क तूये।
44013028	ख सेईम्‌ दण्ड पीम् दोस् ऊसो मान्तूदोसो खचा येशू सेईम्‍ङा छूये पीकाना पिलातस बीन्ती मीची।
44013029	ना खम् तोक्पी छाम्‍पा खोलोङ् रीङ्‌ पूरा मस्कप्का खचा येशू क्रूसपीका लात्‍चीना गेम्‍पू तेस्‍ची।
44013030	खोरोदोसो नीनाम्माआ येशू सीयाखात्‍कप्‍का ऊस्‍पकू।
44013031	खीक्‍का गालीलपीका खलो यरूशलेम बाईप्चीपी ख हायाम्‌ तातो खोमन्‍ची, ना खस् ईनीम्‍बा सम्‍मोङ्‌ मीस्मी लागी साक्षी तूचाये।
44013032	“ओरोना नीनाम्माआ ई खूक्सू खूलूचीपी मक मूङ्‌क यादेम् जीनप् रीदाम् केईका आम्‍नीपी तातूम्‍काक तूये।
44013033	ऊतोङ्नाई नीनाम्माआ येशू सीयाखात्‍कप्‍का ऊन्पोमीयू खूङ्‌क रीङ्‌ ई लागी, ना खची गोङ्मी लागी पूरा मीयीपीईक तूये, खूङ्‌क रीङ्‌ दोस्पीक भजनपीसो छाम्‍पा तूये, ‘आन् ओ छा के, कोङाङा आन् एसे वान्‍क के।’
44013034	खीक्‍का येशू ख्रीष्‍ट सीयाकप्‍का मान्कीम्मो ऊस्‍पक्‍कम्‌ तोक्पीक ओरो पीकाक तूये, ‘कोङा दाऊद होङाबू पीयान् पीकोना यादे मूक पवित्र आसीक आछीयाङ् आन्‍नी पीयान्‍नी।’
44013035	ऊदोईपीक्यालो आर्को थाऊपीसो ओन्तोङ्ना पीक्‍क तूये, ‘आना आम् पवित्र मीस्मी गाम् कीम् मीयनो।’
44013036	“ऊदोईपीक्यालो दाऊदआ म्नाम्‍लापी नीनाम्माआ मीनाक तोङ्ना म्सूसो मना दोस्का सीयाकप्का ख म्खूक्सू-खूलू तोङ्नाङ् खूम्ची, ना खम् गाम् कीमाना यङा।
44013037	खोदोलोई येशू नीनाम्माआ सीयाकप्‍का ऊस्‍पकू खूङ्‍कम् रीराम‍ क खसा कीम्‍खा मान्मी।
44013038	“खन्‍सा बूबू-नेछोच, आन्‍ना छेतानूम्‍व, ङ्‌क मीस्पीकाङाङ् मीस्मी मोऊ छेमा छूये पीम् रीङ् आम्नीपी पोम्पाक तूये।
44013039	आन्‍नी येशूपी विश्‍वास मप्‍तोदी खोलोआ खलाम्पाङ् खोलोक रीङ्पीका छुट्कारा तानूम्क तूये, खूङ्‌क छुट्कारा आम्‍नी लागी मोशाम् रीदूम् लाम्‍पा पूरा छूमान्‍दूर।
44013040	खन्‍सा चीङ्चीङ्‌यो तूवानीव मादोन् खारीबोपोचा पीकाक ङ्‌क रीङ्‌ आम्‍नीपीसो तान्‍लादूर:
44013041	‘खोङ्नूम्व, आन्‍नी निन्दा मप्चे, छाक्‍का छूवानी ना कोयूप्छा छूवाखात्नीव! ऊदोईपीक्यालो आम्‍नी नाम्‍लापी कोङा ईबूम् लक्‌ मूचोयो, ङ्‌क लक्‍मी तोक्पी बीन्‍नीपाआ आन्‍नी ईनीदोसो आन्‍ना विश्‍वास मईनूम्नो’।”
44013042	पावल लो बारनाबासलो याखऊ खीम्‍पीका लत्‍ताना खात्‍चालो मीचा आर्को नोम्चीम् लेईपीसो आन्‍चा तास्‍ना ङ्‌क रीङ्मी तोक्पीङ् केईका येईमीयीकाव पीकाना बीन्ती मीची।
44013043	याखऊ यातानासो यहूदीचा ना यहूदी धर्म मानेई मप् बीन्‍नीपा गोङ्पीकची पावलमी लो बारनाबासमीलो खची दोस्-दोस् खाता, खीक्‍का खस्का रीङ्-छाम् मतो आन्‍ची नीनाम्माम् सम्‍खेलूपी छूवाचाचीव लची।
44013044	खीक्‍का आर्को नोम्चीम् लेईपीसो सहरपीक खोलोङ् मीस् हूजूहूकाना नीनाम्माम् रीङ्बऊ येईस् ताआ।
44013045	खीक्‍का ओरोतो मीस् तचीना यहूदीचा खस् नाचूर् खोङ्ची। खीक्‍का पावलआ पीकाक रीङ्‌ कीप्‍तो खम् नीङ्ला कात्‍ची।
44013046	खोदोलोई पावल लो बारनाबासलो माङ्‌की-माङ्‌की ओरोपीका, “नीनाम्माम् रीङ्बऊ लाईस्‍पी आन्‍नी येईमीम् पर्ने तूवाक। खोदोलोई ङ्‌क हाल्‍लोसो मान्याईप् रीराम‍मी तोक्‍पी आन्‍ना येईम्‌ सानीवा मान्मन्‍नीकसा हन्‍ना केईका बीन्‍नीपा गोङ्चीपी खातेका।
44013047	ऊदोईपीक्यालो रोबूआ केईका ङ्‍कतोङ्‌क आज्ञा पीयीकाक तूये, ‘चारमी नाक्‍काछो सम्‍मो हल्‍वाम्‌ रीदाम्‌ हाम्‌ छूये पीकोना कोङा आन्‍नी बीन्‍नीपा गोङ्चीम् लागी अल्हो छूम् लागी सोन्‍नीक तूये’।”
44013048	ङ्‌क रीङ् बीन्‍नीपा गोङ्चा खची जीनतो येन्‍ची, खीक्‍का नीनाम्माम् रीङ्बऊमी साम्‍दीखा मची, खीक्‍का हाल्‍लोसो मान्याईप् रीराममी लागी लाईस्‍पीकाङ्‌ नीनाम्माआ सोक्‍चीक तोदीआ येशू ख्रीष्‍टपी विश्‍वास मची।
44013049	खीक्‍का नीनाम्माम् रीङ्‌बऊ खोलोपी रीङा।
44013050	खन्‍सा यहूदीचा पावलमी लो बारनाबासमीलो ऊल्‍लोङ्पी नीनाम्माम् भक्ति मप्ची खीक्‍का खोलोआ रेप्‍चीक मीम्छास् ना सहरपीक देप् मीस्ची चप्स्‍चीना, पावल लो बारनाबासलो खची तेल्पीका कल्‍लात्‍ची।
44013051	खोदोलोई पावल लो बारनाबासलो खची लोङ्पीक फूर्क् दाप्स्यूक्‍स्‍चीना आइकोनियम मीचीक सहर दाली खाता।
44013052	खीक्‍का म्सीच्‍चेस्क पवित्र आत्‍माआ पेप्‍चीना खची गोङ् चान।
44014001	पावल लो बारनाबासलो ईतो आइकोनियमपीक यहूदीचीम् याखऊ खीम्पी वोङाना नीनाम्माम् रीङ्बऊ हास्ची, खोदोलो ओरोतो यहूदीचा ना ग्रीकचा विश्‍वास मची।
44014002	खोदोलोई विश्‍वास मान्मप् यहूदीचा बीन्‍नीपा गोङ्ची हूर्‌स्चीना पावलमी लो बारनाबासमीलो ऊल्‍लोङ्पी खची सानीवा खलबल मदीत्ची।
44014003	खोरोदोसो पावल लो बारनाबासलो रोबूपी भरोसा यूक्स्चीना माङ्‌की-माङ्‍की नीनाम्माम् रीङ्बऊ हातो खस् हायाम्‌ तातो मूङ्‌कपी तूवा। खीक्‍का रोबूआ खची हूःलाम्‍पा चीन्‍न ना योबोरीखाक लक्‌ मना म्होप्मी सम्‍खेलूम् रीङ्‌बऊमी गवाई पीयू।
44014004	खोदोलोई सहरपीक मीस्ची हासा, ना हेप् यहूदीस् हेम् खीक्‍का हेप् क प्रेरितची हेम् खाता।
44014005	खीक्‍का बीन्‍नीपा गोङ्चा लो यहूदीचालो नीस् गोङ्आङ्‌ खची चार तोप्‍चीका तङाना खस् दूक् पीम् ना लूङ्आ गोम्‍ना सेईम् चाई मची।
44014006	खीक्‍का खचा ङ्‌क रीङ्‌ तूम् तचीना लुकोनियापीक सहर लुस्‍त्रा ना डर्बी खीक्‍का खूङ्‍कम् बर्‌बार्‌पीक थाम्‍पूपी जूकाना खाता,
44014007	खोदोलोसो खचा मूङ्‌क थाम्‍पूपी जीनप् रीदाम्ङा हास्‍चची।
44014008	खीक्‍का लुस्‍त्रा सहरपी ईल्पो सक्पा मीस् तूवा। खूङ्‌क म्मा वात्‍लोङ्‌ मोन्तोङ्‍कङ् तूवा, ना मूङ्‌क हाल्‍लोसो लाम्मान्दूम्क तूवा।
44014009	मूङ्‌कसा पावल नेनाक येन्चक तूवा। खीक्‍का पावलआसो मूङ्‌क नम्‍लो खोङ्लो मूङ्‌क मीस्पी कोङ् नोखातो पीम् विश्‍वास तना,
44014010	पावलआ मूङ्‌क ओरोसोतो ओरो लअ, “आम् लोङ्आ तीईना थोरेप्‍ते।” खोदोलो मूङ्‌क हूचूलाचू पकाना लाम्‍दूमा।
44014011	खीक्‍का पावलआ ङ्‌क लक् मक ओरोसर्प् मीचा तची, खीक्‍काना खचा लुकोनिया रीङ्पीका हायाम्‌ सोतो ओरोपीका, “देऊताई मीस्मी ङालीपी ईपी यूवाक रईछ।”
44014012	खचा बारनाबास क जिउस देऊता मीची ना पावल क हर्मेस देऊता पीकाना लची, ऊदोईपीक्यालो पावल क नेईप्चीपीक लाम्‍लछा तूवा।
44014013	खीक्‍का सहरमी लाईस्‍पी तूवाक जिउसमी दप्स्को खीम्‍पीक पूजारीचा क मूल्‍लाम्स्कोपी लूपी खीक्‍का बूङ्मी लोऊ तात्‍चीना मूङ्‌क सहरपीक मीस्चीका तङाना बोक पीम्ना पूजा मम् मीना।
44014014	खोदोलोई बारनाबास लो पावललो ङ्‌क रीङ्‌ येन्‍ची, खीक्‍का खची तेई चेन्‍चीना ओरोपीक्‍तो मूङ्‌क मीस्चीम् दोक्पी बूल्तो खाता,
44014015	“ए सोम्‍छाचे, आन्‍ना ऊदोई ङ्‌कतोङ्‌क लक्‌ मईनूम्? केईकासो आन्‍नी तोङ्‌कङ् दूक्‍वा-सूक्‍वा मप् मीस्ङा, केईका आम्‍नीपी नीनाम्माआ पीयीक जीनप् रीदाम्‌ येईमीक्स् बानीकाक। ओन्‍तोङ्‌क मोरोक लक्‌ होम्‍येम्‍ना साराङ्‌गा ना चार खीक्‍का खूङ्‌कपी तूक खोलोङ् रीङ्‌ बोबूईप् नीनाम्मा रेम्‌ छूये।
44014016	खसा केछे सून्‍मापूक मीस् खची होप्‍मी रीदूम् होदूम्‍पी मीनाक तोङ्ना तोम् पीची।
44014017	खोरोदोसो खसा हाल्‍लोसो म्होप् गवाई मान्दीक मान्मन्ची, ऊदोईपीक्यालो खसा नप् लक्‌ मना नाम्‍तोका वा तामीयू ना थीक् नाम्‍लापी छीर्म् पीयानी, खीक्‍का थीक् नाम्‍लापी हायाम्‌ देतो छीर्म् पीयानीना आम्‍नी गोङ् चानमीयू।”
44014018	ओरोना खचा हायाम् मान्दूर्‌सा मूङ्‌क बोक पीम्ना पूजा मम् मीनाना ताक मीस् रोकेई मची।
44014019	खोदोलो हेप्-हेप् यहूदीस् एन्टिओकपीका लो आइकोनियमपीकालो मूङ्‌कपी तालाता, खीक्‍का ओरोसर्प् मीस् चप्स्‍चीना पावल लूङ्आ गक्‍ची, ना सीया मीनाना सहरपीका पाखा थूत्‍तो खाईचीना होक्स्लात्‍ची।
44014020	खोदोलो रोबूम्‌‌ सीच्‍चेस्‌ ताना पावलमी म्बर-बार बात्ल छूवालो पावलसो पका, खीक्‍का सहरपी वोङा, ना म्देसा ख मूङ्‍कप्का लत्‍ताना बारनाबासलो डर्बी खाता।
44014021	खचा मूङ्‌क सहरपी जीनप् रीदाम्‌ हास्‍चीना हायाम् देतो सीच्‍चेस् बानेई मची, खीक्‍का खस् लुस्‍त्रा, आइकोनियम ना एन्टिओकपी आत्‍ता,
44014022	खचा मूङ्‌कपी तूवाक सीच्‍चेस् आत्‍मापी राःरालोक छूम्‍चाम्‌ ना विश्‍वासपी पोचीप् तूम् छूये पीकाना उत्साहा पीची, खीक्‍का केईया हायाम् देप् दूक्‍वा तेम्‍ना नीनाम्माम् चारखम्‍पी खाईम् छूये पीकानासो ईची।
44014023	खीक्‍का खचा खोलोङ् मण्डलीपी लाम्‍लछास् सोक्‍ची, ना माईस् तूवाना वाङोम् मतो मूङ्‍कस् खचा विश्‍वास मक रोबूपी जीम्मा पीची।
44014024	खीक्‍का खस् पिसिदिया छूक्‍तो पामफिलियापी ताबाना।
44014025	खीक्‍काना पर्गापी नीनाम्माम् रीङ्‌बऊ हास्‍चीना खस् अटालियापी यूवा।
44014026	खीक्‍का खस् मूङ्‍कप्क देप् हेयोङ्मापी वोङाना एन्टिओक खाता, खूङ्‌कपीका खचा खची लक् थोक्स्चीक तूवा। खचा ईनीम्बा पूरा मस्क लक्‍मी लागी नीनाम्माम् सम्‍खेलूपी मूङ्‍कपीक विश्‍वासीचा खस् रेप्‍स्‍चीक तूवा।
44014027	खीक्‍का खस् एन्टिओकपी ताबानाकप्‍का, मण्डलीपीक खोलोङ् काछचीना नीनाम्माआ खचीपी मक् खोलोङ् लक्‍मी तोक्पी खस् ईची, खीक्‍काना ऊतोङ्नाई नीनाम्माआ बीन्‍नीपा गोङ्चीम् लागी विश्‍वासमी लाम्‌ हल्‍पीची खूङ्‌क रीङ्सो खस् ईची।
44014028	खीक्‍काना खस् हायाम् तातो मूङ्‌कपी म्सीच्‍चेस्का तूवा।
44015001	हेप् मीचा यहूदियाप्का एन्टिओकपी खाताना म्नेछोस् ओरोना सेचीवा ईम् थालेई मची, “आन्‍ना मोशाम् रीदूम्-होदूम् तोङ्ना खतना मईनूम्नोदोक हल्‍वा तईनूम्नो।”
44015002	ङ्‌कतोङ्‌क सेचीवा येन्‍चीना पावल लो बारनाबासलो खस्का हायाम् रीङ्-छाम् मची, खूङ्‌क रीङ्‌ माङ्‍खम्कसा मूङ्‌कपी तूवाक नेछोचा मूङ्‌क रीङ्मी फैसला मम् लागी यरूशलेमपीक प्रेरितची ना एल्डरची तईस् पोम् लागी पावल लो बारनाबासलो खीक्‍का मूङ्‌कपीक हेप् बूबू-नेछोस् सोक्‍ची।
44015003	मण्डलीप्क विश्‍वासीस्‍का खस् हान्‍चीना फोनिसिया ना सामरिया छूक्‍तो खात्‍चाक तूवा, खोदोलो खचा बीन्‍नीपा गोङ्चासो रोबूपी विश्‍वास मस्क रीङ्‌ खस् हायाम्‌ नत्‍तो येईमीची। खूङ्‌क रीङ्‌ येन्‍चीना मूङ्‍कपी तूवाक बूबू-नेछोची खोलोङ् हायाम् खची जी नअ।
44015004	ओरोना खस् यरूशलेम तालाता, खोदोलो मूङ्‌कपी तूवाक विश्‍वासी बूबू-नेछोचा, प्रेरितचा ना मण्डलीपीक धर्म-सेचीपोचा खची लाम्‍तूम्‍मा मची। खीक्‍काना पावल लो बारनाबासलो नीनाम्माआ खचीपी मक लक्‍मी तोक्पी खोलोङ् खस् ईची।
44015005	खोदोलो फरिसीचीप्‍क विश्‍वास मप् हेप्पा थोरेपाना ओरोपीका, “बीन्‍नीपा गोङ्चीम् खताना छूम्‍ङा छूये ना खस् मोशाम् ललई मानेई मनूम्व लोम् छूये पीकाना लची।”
44015006	खीक्‍का ङ्‌क रीङ्-खाऊ खम् लागी प्रेरित ना मण्डलीपीक धर्म-सेचीपोची बात्ल छूवा।
44015007	खीक्‍का मूङ्‌कपी हायाम् रीङ्-छाम् छूवाकप्का पत्रुसआ थोरेपाना ओरोपीका, “बूबू-नेछोचे, आन्‍ना छेत्‍चाईनूम्, लाईस्‍पी ऊतोङ्नाई नीनाम्माआ ओ ङलाम्पा बीन्‍नीपा गोङ्चा जीनप् रीङ् येन्‍चीनूना विश्‍वास मस्‍नू पीकाना कोङ् आम्नी हाम्‍पीका सोको।
44015008	खोलोङ् मीस्मी गोङ्पीक रीङ्‌ छेईप् नीनाम्माआ केई पीईक तोङ्नाङा खस्सो पवित्र आत्‍मा पीचीना लक्‍चीक रीङ्‌ खसा केई खोलोङ् खोमीयी।
44015009	होसोङ् नीनाम्माआ यहूदी जातिचीपी लो बीन्‍नीपा गोङ्चीप्लो छेङ्‌गेर् मान्म, खोदोलोई खची गोङ् विश्‍वासलाम्‍पा शुद्ध मीपीची।
44015010	ओरोना म्सीच्‍चेचीम् पईपी वोवेन्‍दा यूक्स्‍नूम्ना ऊदोई आन्‍ना नीनाम्माम् चाम्ची मईनूम्? ङ्‌क वोवेन्‍दा ना केईयाङ्‌ ना ई खूक्सू-खूलूचाङ्‌ खूर्‌दूर्‌ची।
44015011	खोरोदोसो केईया विश्‍वास मयाम्, ओरोना खचा तोङ्नाङ् रोबू येशूम् सम्‍खेलूआ केईयासो हल्‍वा तम्क तूये।”
44015012	खोदोलो याखऊपीक खोलोङ् वाये तूवा, खीक्‍का पावल लो बारनाबासलो बीन्‍नीपा गोङ्चीम् हाम्‍पी नीनाम्माआ खचीलाम्‍पा मक चीन्‍नम् लो योबोरीखाक लक्‍मीलो तोक्पी खस् येईमीचीलो खचा खोलोआ सानीवा मस्‍ना येईम्‌ चानतो येन्‍ची।
44015013	खस् नेईम् याताकप्का याकूबआ पकाना ओरोपीका, “बूआचे-नेछोचे, ओ रीङ‍् येन्‍नूम्‍ते,
44015014	नीनाम्माआ म्नीङ्मी लागी बीन्‍नीपा गोङ्चीप्का ईबूम् जाति सोम् सम्‍तूमा मक तूये पीम् रीङ्ने सिमोनआ पक तूवा।
44015015	ङ्‌क रीङ् लो खारीबोपोचीम् रीङ्बऊलो तङे, पीम् रीङ् ओरोना धर्मसूम्‍बऊपीसो छाम्‍पा तूये,
44015016	‘ङ्‌क रीङ्‌ छूकप्‍का कोङ् आत्‍तो, ना दाऊदमी गसाक तूस्को होसोङ् बोबूयो। मूङ्‌कम् योछोगस्खाताक कोङा होसोङ् बोबूयो, ना मूङ्‌क कोङा थोरेपो।
44015017	खीक्‍का बीन्‍नीपा तूक मीचा योबोरोबू लाम्‍दूर्‌चीनू, ना ओ नीङ्लाम्‍पा काछोम्‍पातोदी खोलोङ् बीन्‍नीपा जातिचासो रोबू तोम् दूर्चीनू। ङ्‌क रीङ्‌ योबोरोबूआ पीक्‍चाई,
44015018	खसा लाईस्पीयीकाङ् ङ्‍क रीङ् पोक्‍तो थक् तूये।’
44015019	“खन्‍सा ओ फैसला ऊई तूये पीक्यालो, नीनाम्मा हेम् आईप् बीन्‍नीपा गोङ्ची केईया दूक् पीम् छूनो,
44015020	खोदोलोई खस् ङ्‌कतोङ्‌क रीङ्पीका छूबूरी तूवानीव पीम् छापापानूम्‍व, खूङ्‌क रीङ्‌ ङोङोक्छेपी चारेई मम्पा चाम् थक् चस्‍नूनव, तूम्‍लू लम्‍पीका छूबूरी तूनूव, खीक्‍का म्पई रीम्‍पाना सेईम्‍पा साः खीक्‍का म्हीः चस्‍नूनव।
44015021	ऊदोईपीक्यालो केछेयीकाङ् खोलोङ् नोम्चीम् लेई पीच्‍ची याखऊ खीम्पी मोशाम् ललई नीचयची, खीक्‍का खोलोङ् सहरपी रीङ्चाईक तूये।”
44015022	खीक्‍काना प्रेरितचा, लाम्‍लछाचा ना खोलोङ् मण्डलीचा तङाना खची गोपीक हेप्-हेप् सोम्‍ना पावलमी लो बारनाबासमीलो साथपी एन्टिओकपी पोम् चाई मची। खीक्‍का खचा खोलोआ साम्‍दी दचीक बूबू-नेछोस् गोप्‍क मूक्खे मीस्, यहूदा मीचीक बारनाबास लो सिलासलो सोक्‍ची
44015023	खीक्‍काना मूङ्‍कचीप्का ङ्‌कतोङ्‌क छाप्दाम् होक्‍स्‍ची: “एन्टिओक, सिरिया ना सिलिसियापी तूप् बीन्‍नीपा जाति नेछोचीपी प्रेरितचीम् ना एल्‍डरचीम् सेवाके।
44015024	केईका येनूम्‍काक तूये, ओखी गोप्‍क हेप्-हेप्पा केईका आरेई मान्ममोङ् मोरोक रीङ्‌ आम्‍नी सानीवापी तेयापानीना आन्‍नी हायाम् दूक् पीयानीक तूये।
44015025	ओरोना केईका खोलोङ् बात्ल छूयीकाना याखऊपी छूवाक रीङ् आन्‍नी येईमीम् लागी ओखी गोप्‍क हायाम् सम्तूमा मीयाम्काक हेप् बूबू-नेछोस् सोकूम्‍काना बारनाबास लो पावलमी साथपी आम्‍नीपा पोम् लागी केईका चाई मम्काना पोक्‍सूम्‍चायाम्‍का के।
44015026	खचा रोबू येशू ख्रीष्‍टमी लागी खची रीराम‍सो गेबो गूमेई मस्क तूवा।
44015027	ओरोना केईका यहूदा लो सिलासलो आम्‍नीपी पोक्‍सूम्‍काक तूये। खचासो मूङ्‌क आछीयाक रीङ्‌ङा आन्‍नी ईनी।
44015028	ऊदोईपीक्यालो पवित्र आत्‍मा लो केईकालो ङ्‌कङ्‌ नप् मीनीका, ङ्‌क चाहेई छूक् रीङ्‌ पीका बीन्‍नीपा दूङ्देतो बोझ आन्‍नी खूर्‌मीम् छूनो।
44015029	आन्‍नी ङोङोक्छेपी चारेई मम्पा चाम् थक्पीका, ना म्पई रीम्‍पाना सेईम्‍पा हीम्‍वा-केईम्‍वाम् साः, म्हीः चाम्‍पीका ना तूम्‍लू लम्‍पीका छूबूरी तूवानीव। ङ्‌कतोङ्‌क रीङ्पीका छूबूरी तूनीदोक हायाम् नप् छूये। हायाचीके।”
44015030	खस् मूङ्‍कप्का हान्‍चीना एन्टिओकपी खाता। खीक्‍का खोलोङ् विश्‍वासीची बात्ल मस्‍ना मूङ्‌क छाप्दाम् पीची।
44015031	खीक्‍का खचा मूङ्‌क छाप्‍दाम्‍पी छाम्‍पा वाछे-वारेम् रीङ्‌ नीचीना हायाम् खची सानीवा चान।
44015032	खीक्‍का यहूदा लो सिलासलोसो खारीबोपोस् तूवाकसा मूङ्‌कपीक नेछोस् नीनाम्माम् रीङ्पीका हायाम् वाछे-वारे लईचीना खस् बलियो मची।
44015033	खीक्‍का खस् मूङ्‍कपी जीस्तातो तूवा, ना मूङ्‌कपी तूवाक बूबू-नेछोचा हायाम् नत्‍तो बिदा-बार मस्‍ना खची पोप्चीपाङ् आत्पोक्‍स्‍ची। [
44015034	खोदोलोई सिलासआ क मूङ्‍कपीङ् तूम्‍चाम् नप् मीना।]
44015035	पावल लो बारनाबासलोक सेचीवा पीतो खीक्‍का रोबूम् रीङ्‌बऊ हातो बीन्‍नीपा ओरोतो मीस्चीका एन्टिओकपी तूवा।
44015036	जीस्तातोपी पावलआ बारनाबास ओरो लअ, “बान्ते, काचा रोबूम् रीङ्‌बऊ ऊक-ऊक सहरपीई हासाचूक तूये खूङ्‌क सहरपी आत्‍चीना मूङ्‌कपीक बूबू-नेछोस् तूप्‍चू खीक्‍का खस् ऊतोङ्‌कई तूये खोङ्चू।”
44015037	खोदोलो बारनाबासआ मर्कूस मीचीक यूहन्‍नासो खची साथपी खाईम् लन्‍ची मअ।
44015038	खोदोलोई पावलआ मर्कूसलो खाईम् मा मीना, ऊदोईपीक्यालो मर्कूस पामफीलीयापीका खस्का हान्‍चीना खची साथपी रोबूम्‌ लक्‌ मस् माङ्‌खाईमो बीन्‍नी खाताक तूवा।
44015039	ओरोना खची हाम्‍पी रीङ्-छाम् माङ्‍खम्कसा खस् हाम्‍चीम् बोक्सा। खीक्‍काना बारनाबासआ मर्कूस खाईना खस् साइप्रस हेम् खाता।
44015040	खोदोलोई पावलआ सिलास सोकू, ना मूङ्‍कप्क बूबू-नेछोचीप्का नीनाम्माम् सम्‍खेलूपी रेप्‍साना खचीप्‍का बिदा छूवा।
44015041	ओरोना खसा मण्डली राःरा तीत्‍तो सिरिया लो सिलिसियापीलो खाताना खोलोपी फलू।
44016001	खीक्‍का पावल डर्बी ना लुस्‍त्रा मीचीक सहरपी बाना। मूङ्‌कपी तिमोथी नीङ् मीचीक ईल्पो सीच्‍चे तूवा। मूङ्‌क तिमोथीम् म्माक यहूदी विश्‍वासी तूवा, खोदोलोई म्पाक ग्रीक तूवा।
44016002	लुस्‍त्रा ना आइकोनियमपीक म्नेछोचीपी खम् नप् रीङ्‌ रीङाक तूवा।
44016003	पावलआ तिमोथी म्होप्लो खाईम् लन्ची मअ। खीक्‍काना मूङ्‌क थाम्पू होम्‌ यहूदीस् तूवाकसा पावलआ ख खाईना खतना मअ। ऊदोईपीक्यालो तिमोथीम् म्पा ग्रीक तूवा पीम् खचा खोलोआ छेत्‍चीक तूवा।
44016004	खीक्‍का खस् सहरपीक लाम्‍ला छूक्‍तो खातालो यरूशलेमपीक प्रेरितचा ना एल्‍डरचा निर्णय मईचीक रीङ्मी तोयूपी लाम्‍दूमानीव पीकाना विश्‍वासीस् ईची।
44016005	ओन्तोङ्ना मण्डलीची बलियो छूक्‍तो खाता खीक्‍का लेईपीच्‍ची विश्‍वासीची ओरोतो छूक्‍तो खाता।
44016006	पवित्र आत्‍मालाम्पा एशियापी नीनाम्माम् रीङ्बऊ हाम्‌ रोकेई छूवाकसा खस् फ्रिगिया ना गलातिया छूक्‍तो खाता।
44016007	खीक्‍का खस् माइसिया मीचीक थाम्पूम् रीम्‍लाम्‍पा छूक्‍तो खचा बिथिनिया हेम् खाईम् सानीवा मची। खोदोलोई येशूम् आत्‍माआ खस् खाईम् माम्पीची।
44016008	खीक्‍का खस् माइसिया लाम्‍पा त्रोआसपी खाता
44016009	खोदोलो पावलआ सेपा ईबूम् दर्शन तअ– खूङ्‌क दर्शनपी मासेडोनियापीक ईल्पो मीचा थोरेपाना ख ओरोपीक्‍तो बीन्ती मीचक तूवा, “मासेडोनियापी बान्व, खीक्‍का केईका बईकाव।”
44016010	खीक्‍का खसा मूङ्‌क दर्शन तअमोरोङ् मासेडोनिया खाईम् लागी केईका चूम्चीयीका। खीक्‍का मासेडोनियापीक मीस् जीनप् रीङ्‌ येईमीम् लागी नीनाम्माआ केईका काछईकाक मीनीका।
44016011	खीक्‍का केईका त्रोआसपीका हेयोङ्मापी वोङीकाना सामोथ्राके मेक्सा खातीका, ना म्देसा नियापोलिसपी ताबानीका,
44016012	ना खपीका फिलिप्पीपी ताबानीका, मूङ्‌क मासेडोनियापीक देप् सहर तूवा, मूङ्‌क सहर रोमीचीम् हक्पी तूवा। मूङ्‌क सहरपी केईका जीस्तातो तूयीका।
44016013	खीक्‍का केईका नोम्चीम् लेईपी सहरमी लाम्‍स्‍कोलाम्‍पा लत्‍तीकाना योऊमी चाखेम्पी खातीका, ऊदोईपीक्यालो मूङ्‍कपी केईका वाङोम् मस्को थाम्‍पू तूये होला मीनीका। खीक्‍का केईका मूङ्‍कपी तूयीका ना बात्ल छूवाक खोलोङ् मीम्छास्का रीङ्-छाम् मम्‍लातूम्का।
44016014	खीक्‍का थिआटीरा सहरपी तूप्, बैजनी तेईमी पईकार मप् लिडिया नीङ् मीचीक नीनाम्माम् भक्ति मप्‌ ईल्पो मीम्छा तूवा खूङ्‌कसा हायाम् नत्‍तो ओखी रीङ्‌ येनू। खीक्‍का पावलआ ईयक रीङ्‌बऊ सानीवा मनूना येन्‍नूते मीनाना रोबूआ खम् सानीवा हल्‍पी।
44016015	खीक्‍का खमी ना म्खीम्पोस्ची खोलोमी बप्‍तिस्मा छूवा, खीक्‍काना खसा ओरो पीकाना ओखीपी बीन्ती मअ, “आन्‍ना कोङ् रोबूपी विश्‍वास मप् मीन्‍नीदोक ओ खीम्पी बान्‍नीना तूवानीते।” ओरोना खसा केईका कर तीयीका।
44016016	ईलेई केईका वाङोम् मस्को थाम्पूपी खातीचाईकाक तूवा, खोदोलो जखाना खोप् ईल्पो रोःमे मीम्छालो केईका तूपीका, मूङ्‌क मीम्छाआ जखाना खोङ्ना हायाम्‌ देतो खाप्‍चीमा तात्‍ना म्मालिक पीदोङ्थे।
44016017	मूङ्‌क मीम्छा पावलचीका ओखी दोस्-दोस् हायाम्‌‌ सोतो बतो लाम्‍दूमा, “ङ्‌क मीस्ची दूङ् रेप्‍तोक नीनाम्माम् सूसो मप्ची। ङ्‌कचा आन्‍नी हल्‍वा तोम् रीङ्‌ ईनी।”
44016018	मूङ्‌कसा हायाम्‌ तातो मूङ्‍क तोङ्नाङ् पीकाचा। खोदोलो पावलआ सेगासेगा लना फनक्‍का आन्‍चीना मूङ्‌क जेजेर् आत्‍मा ओरो लअ, “येशू ख्रीष्‍टमी नीङ्पी मूङ्‍कप्का लत्‍ताना खात्‍ते।” खीक्‍का मूङ्‌क जेजेर् आत्‍मा मूङ्‍कप्का लत्‍ताना खाता।
44016019	खोदोलो म्मालिकआ मूङ्‍क मीम्छालाम्‍पा खाप्‍चीमा तास्‍को लाम्‌ दीयाक छेत्‍ना पावल लो सिलासलो पेलेमोक्स् थूत्‍तो सहरमी रापी तूवाक नीया मप्चीम् हाम्‍पी खाईची।
44016020	खीक्‍का खस् सहरपीक हाकिममी दोक्पी खाईचीना ओरोपीका, “ङ्‌कस् यहूदीची, ङ्‌कचा ई सहरपीक मीस्मी सानीवा तूल्‍बूल मचयची।
44016021	ङ्‌कचा ओन्‍तोङ्‌क रीदूम्-होदूम् ईयीचायाक तूये खूङ्‌क रीदूम्-होदूम् केई रोमी मीचा ईम्‍चीम् नप् मान्तू।”
44016022	खीक्‍का ओरोसर्प् नेनाना खस् केर्म् लागी खची छूलीआ छर्‌पान्‍खीची। खीक्‍का सहरपीक हाकिमचा खची तेई चेन्‍चीना होक्स्लात्‍ची, ना ङ्‌कस् सीर्कूना यानूम्व लची।
44016023	हायाम् लोक्‍तो सीर्कूना यचीकप्का खचा पावल लो सिलासलो थूनापी तेस्‍ची, खीक्‍का खचा थूनापीक हाकिम ङ्‌क कैदीची लत्‍खातेयो नम्‍लो खोङ्व लचीना आज्ञा पीची।
44016024	खूङ्‌क तोङ्‌क आज्ञा तकप्का मूङ्‌कसा पावल लो सिलासलो थानागोपा खाईचीना खची लोङ्पी थीङ्‌र तेस्‍ना यूक्सची।
44016025	आदारात होम्पी पावल लो सिलासलो वाङोम् मतो नीनाम्माम् छाम् मचचीक तूवा, खोदोलो बीन्‍नीपा कैदीचाक खूङ्‌क छाम् येन्‍चचीक तूवा।
44016026	खोन्तोलोङ् आचानक हायाम् देप् लून्‍मा तोक्‍सा, ना थानाम् जग हल्‍लेई छूवा, ना खोन्तोलोङ् खोलोङ् लाम्‍स्‍को हला खीक्‍काना कैदीची छूईम्‍दीम्‍पा साङ्ल वया।
44016027	थानापीक हाकिम थीतापका, खोदोलो मूङ्‍कपीक खोलोङ् लाम्‍स्‍को हलाखात्‍क तअ। खीक्‍काना खोलोङ् कैदीस् जूकाखाता मीनाहो खसा दोप्सेल् लात्‍ना म्होप्ङा खोम्‍सेम्‍चीम् मीना।
44016028	ङ्‌क तखीकप्का पावलआ बतो ओरोपीका, “आन् आम् होप् ऊसो मन्चीनते, केईका खोलोङ् अपीङ् तूयेका।”
44016029	खीक्‍का लाबाई ङोक्‍ना ख दावा बूल्तो थाना गोपा वोङा ना म्कीम्मा योतो पावलमी लो सिलासमीलो लाईस्‍पी सूपोम् मना सेवा छ।
44016030	खीक्‍का खस् पाखा खाईचीना खसा ओरो पीकाना तत्‍ची, “हल्‍वा तोम् लागी कोङा ऊई मम् छूये?”
44016031	खीक्‍का खचा ओरोलची, “रोबू येशूपी विश्‍वास मते, खीक्‍का आना ना आम् खीम्‍पोस्‍चीका खोलोआ हल्‍वा तईनूम्।”
44016032	खीक्‍काना खचा मूङ्‍क हाकिम ना म्खीम्पीक खोलोङ् रोबूम्‌‌ रीङ्‌‌बऊ येईमीची।
44016033	खीक्‍का खूङ्‌क सेपाङ्‌ हाकिमआ पावल लो सिलासलो खाईचीना खची खेर् सप्‍पीची। खीक्‍काना खसा ना खम् खीम्‍पोस्‍चा खोलोआ बप्‍तिस्मा लाप्‍ची।
44016034	खीक्‍काना हाकिमआ पावल लो सिलासलो म्खीम्पा खाईचीना जा यची, खीक्‍का ओरोना खोलोङ् म्खीम्पोस्चीका खसा नीनाम्मापी विश्‍वास मकसा ख हायाम्‌ म्जी नअ।
44016035	खीक्‍का म्देसा कोअसाकप्‍का सहरपीक हाकिमचा दोर्‌ची, “मूङ्‌क मीस्ची लेत्‍दीत्‍नूम्‍ते।” पीक्स् थूनापीक हाकिमपा पोक्‍ची।
44016036	खीक्‍का थानापीक हाकिमआ मूङ्‌क रीङ्‌ येन्‍ना पावल ओरो लअ, “सहरपीक हाकिमआ आन्‍ची लेईम्‍दीम् आज्ञा मक तूये। खन्‍सा हन्‍ना आन्‍ची लत्‍ताचीना आम्‍ची सानीवा चानतो खात्‍चीव।”
44016037	खोदोलोई पावलआ रीदाम्‌ बाईप् दोर्‌ची ओरो लअ, “कास्का रोमपीक मीस् तूवाचीकानासोङ् खचा ओची गल्ती ऊसो मान्तूप्ङा मीस्मी लाईस्पी हायाम् लोक्‍तो केराचीका, ना थूनापी तेसाचीका, ओन्‍तोलोक आसासो मान्छेईमो सूपीछा लेईम्‍दीम्‍यो मीन्चाई? ङ्‌क छूनो। खूङ्‌क आज्ञा पीप् हाकिमचीङ् बान्‍नूना कास्का लाताचीकानूना खायाचीकानूते।”
44016038	मूङ्‌क रीङ्‌ दोर्‌चा खाताना हाकिमची येईमीची। खीक्‍का पावल लो सिलासलो रोमपीक मीस् पीम् छेत्‍चीना खस् हायाम् कीसा।
44016039	खीक्‍का खचा बानाना पावलपी लो सिलासपीलो माप् ङोक्ची, खीक्‍का खस् थानापीका पाखा खाईचीना ङ्‌क ओखी सहरपीका खालेत्‍चीव लचीना बीन्ती मीची।
44016040	थूनापीका लत्‍ताना पावल लो सिलासलो लिडिया मीचीकम् खीम् खाता, ना खपा खचा रोबूपी विश्‍वास मप् बूबू-नेछोस् तूप्स्खीचीना उत्साहा पीचीना खस् हान्‍ची।
44017001	पावल लो सिलासलो अम्‍फिपोलिस ना अपोल्‍लोनिया लाम्‍पा छूक्‍तो थेसलोनिकेपी तालाता। खपी यहूदीचीम् याखऊ खीम् तूवा।
44017002	खम् बानी तूवाक तोङ्ना पावल मूङ्‌क याखऊ खीम्पी खाता। खीक्‍का खसा मूङ्‍कपी सूक्‍फाईवेई सम्‍मो धर्मसूम्‍बऊपीक रीङ्‌ पोक्‍तो खस्का रीङ्-छाम् मतो तूवा।
44017003	“ख्रीष्‍टआ आछीयाङ् दूक्‍तोम् खीक्‍का सीयाकप्‍का ऊम्‍पोम्‍ङा तूवा, ना खूङ्‌क येशूम् जीनप् रीङ्‌ङा कोङा आन्‍नी ईन्‍चायान्‍नीक तूये, खङ् ख्रीष्‍ट तूये” पीम् रीङ्‌ खसा आछीयाक खोमयूक्‍सू।
44017004	खोदोलो हेप् यहूदीचा विश्‍वास मस्‍ना पावल लो सिलासलो हेम् खाता। खीक्‍काना नीनाम्मापी भक्ति मप् खोलोङ् ग्रीकची ना हेप् नीङ् तोक्‍साक देप्‍क मीम्छाचासो विश्‍वास मची।
44017005	खोदोलोई नाचूर् लना यहूदीचा बजारपीक वोर्वा ईप्ची बात्ल मस्‍ना सहरपी चाऊपो फोक्स्ची, खीक्‍का यासोनमी खीम्पी खाताना बलजबतआ पावल लो सिलासलो खोलोङ् मीस्मी हाम्पी ताईम् लाम्ची।
44017006	खचा पावल लो सिलासलो लाप्‌ मान्दूर्‌स्लो, यासोन ना हेप्-हेप् नेछोस् लाप्चीना सहरपीक चारतोप्चीम् दोक्पी ओरोपीक्‍तो पेलेमोक्स् थूत्‍तो तात्‍ची, “चारङा खाथल्-बीथल् मप् ङ्‌कस् ङ्‍कपीसो तालाताक रईछ।
44017007	खस् यासोनमी ङास्‍मी छूवाक तूये, ना खचा येशू मीयस्क बीन्‍नीपाङ् होङाबू तूये पीक्‍ना कैसरमी आज्ञाम् ऊल्‍लोङ्पी लक्‌ मचयस्क तूये।”
44017008	ङ्‌क रीङ्‌ येन्‍चीना सहरपीक चारतोप्ची ना मीस्ची खोलोङ् आतेई छूवा।
44017009	खचा यासोन खीक्‍काना खम् साथपी तूवाक बीन्‍नीपा मीस्चीपी खाप्‍चीमा छोमीचीना खस् लेत्‍दीत्‍ची।
44017010	सेपाङ्‌ बूबू-नेछोचा पावल लो सिलासलो बेरिया मीचीक सहरपी पोक्‍स्‍ची। खीक्‍का खस् मूङ्‌कपी तातेकाना यहूदीचीम् याखऊ खीम्पी खाता।
44017011	मूङ्‍कप्क यहूदीस् थेसलोनिकेपीक मीस्पीका दूङ् नप् तूवा। ऊदोईपीक्यालो खचा नीनाम्माम् रीङ्‌बऊ हायाम् नम्‍लोना सानीवा मस्‍ना येन्‍ची, ना पावलआ पीकाक रीङ्‌ आछीयाङ् खूङ्‌क तोङ्‌ङायो मायो पीकाना खचा लेईपीच्‍ची धर्मसूम्‍बऊ नीची।
44017012	खन्‍सा खस् तूवाक गोपीक ओरोसर्प्आ, खीक्‍का खोलोआ हायाम् साम्‍दीखादचीक ग्रीक मीम्छा-वात्‍छाचासो विश्‍वास मची।
44017013	खोदोलोई थेसलोनिकेपा तूप् यहूदीचा बेरियापासो पावलआ नीनाम्माम् रीङ्‌बऊ हास्‍चय पीम् रीङ्‌ येन्‍ची, खीक्‍काना खस् मूङ्‌कपीसो ओरोसर्प् मीस् हूर्सी ना थेईसी तालाता।
44017014	खीक्‍का म्नेछोचा दावाङ् पावल दीरीत्‍ती हेम् पोक्‍स्‍ची। खोदोलोई सिलास लो तिमोथीलोक मूङ्‍कपीङ् तूवा।
44017015	पावल छोस्‍खाईप्‍चा ख एथेन्‍स सम्‍मो खाईची। खीक्‍का पावलपीका सिलास लो तिमोथीलो छूदोक दावाङ् ओपी बान्‍नूव पीम् आरऊ तचीना खस् आत्‍ता।
44017016	पावलआ एथेन्‍सपी तूवाना सिलास लो तिमोथीलो हूङ्दीत्‍चीलो, मूङ्‌क सहर ङोङोक्छेआ पेप्छोक्स्क तना पावल हायाम् म्सानीवा चाईसा।
44017017	खन्‍सा पावलआ यहूदीस्का ना नीनाम्मापी सानीवा मप्चीका याखऊ खीम्पी, खीक्‍काना बजारपी हापी तूपादोसो लेईपीच्‍ची रीङ्-छाम् मची।
44017018	खीक्‍का इपिक्‍युरी लो स्‍तोइकी मीचीक दार्शनिकचासो पावललो रीङ्-छाम् मची। खोदोलो खस् तूवाकप्‍क हेप्-हेप्पा ओरोपीका, “ङ्‌क म्थेम्पाका थेम् नेईपा ऊई पीके?” खीक्‍का खोरोनाङ् हेप्‍पाक ओरोपीका, “ङ्‌कसान् बीन्‍नीपा देऊताम् रीङ्‌ये हातो लाम्‍दूम्चाये।” ऊदोईपीक्यालो पावलआ येशू सीयानासो ऊसापक्‍क तूये पीकाना रीदाम्‌ हास्‍क तूवा।
44017019	खीक्‍काना खचा पावल अरियोपागसपी खाईचीना ओरो लचीना तत्‍ची, “आना पयक ङ्‌क नयाँ सेचीवाम् अर्थ ऊये, केईकासो ङ्‌क ईम्‍चीम् दूराम्‍कायो?
44017020	ऊदोईपीक्यालो आना केईका छाक्‍काक रीङ्‌ येईमीयीचायाकाक तूये। खन्‍सा ङ्‌क रीङ्मी अर्थ ऊये पीक्‍याकाना केईका छेईम् मीन्याका।”
44017021	(एथेन्‍सपीक मीस्चा ना मूङ्‍कपीतूप् बीन्‍नी छाप्‍कूवाप्‍क विदेशीचा नयाँ-नयाँ रीङ् येईम्-नेईम्पी नाम्‍योक कात्‍दोङ्ची खोदोलोई बीन्‍नीपा रीङ्पी नाम्‍योक मान्कात्दोङ्ची)।
44017022	पावलआ अरियोपागस मीचीक याखऊमी लाईस्‍पी थोरेपाना ओरोपीका, “ए एथेन्‍सपी तूप् मीस्चे, आन्‍नी हायाम् धर्म मानेईमम् नईप् तूनीरईछ पीम् कोङा छेतू,
44017023	ङ्‌क थाम्‍पूपी दूलेई छूवोलो कोङा आम्‍नी पूजा मस्को थाऊसो खोङू। खीक्‍का कोङा ओन्‍तोङ्‌क ईबूम् बेदी छीपू खूङ्‌कपी ‘छेताम्‍नोक देऊताम् लागी’ पीम् छाम्‍पा तूवा। खन्‍सा ओरोना आन्‍ना मान्छेईमो आस्‍मी पूजाई मचाईनूम् खूङ्‍कम् तोक्‍पी कोङा आन्‍नी ईयान्‍नी।
44017024	“नीनाम्माआ चार खीक्‍का चारपी तूक खोलोक थक् बोबूईयू, ना ख साराङ्‌गाम्‌ लो चारमीलोसो रोबू तूकसा ख मीचा म्हूःआ बोबूईयक दप्स्को खीम्पी तूनो,
44017025	येशू ऊमीसो रोरेखा छूनो, ख ऊचीमीई रोरेखा छूक्‍तोङ् मीचा म्हूःआ बोबूईम्पा थक्‍आ खम् सूसो मम् छूये आन्‍ना मीनानीनव। ऊदोईपीक्यालो खसाङ् रीराम, सोम्‌ ना खोलोक थक् पीये।
44017026	खसा ईल्पो मीस्पीका चारपी तूप् खोलोङ् जाति बोबूईयू। खीक्‍का खसाङ् खस् तूस्को थाऊ, नाम्‍ला ना रीम्‍सो तोकेईमीपीची,
44017027	खीक्‍का खचा नीनाम्मा लाम्‍चीनू, छूदोक खचा मप्‍तो नीनाम्मा लामस्‍दोक छीप्‍पस्‍यो पीकाना खसा ओन्तोङ्ना मक तूवा। खोरोदोसो ख ईपीका छूबूरी मान्तू।
44017028	ऊदोईपीक्यालो “केई नीनाम्मापीङ् लेतीचायाक तूये, ना खलो तूयेनाङ्‌‌ केईया एक्‍सा-मेक्सा मम्चायाम्, ओरोना केई खलोङ् तूये।” खीक्‍का आम्‍नी मीन्तूम् छाप्चा हेप्-हेप्पा ओरो पीकाक तूये, “आछीयाङ् केई खम् चास् छाङ्‌ के।”
44017029	“केई नीनाम्माम् छा छूयीकसा, नीनाम्मा हाल्‍ङो तोङ्‌क नाम्‍छेर्बू तोङ्‌क ना छीलूमा तोङ्‌क तूये मीम् छूनो। ङ्‌कन् मीचा मीन्ताम् मईना म्हूःआ बानेई मईक म्हूम् सीप्‍ङाङ्‌ये।
44017030	ओरोना नीनाम्मा मान्छेईप् लाईस्‍पीक दूङ्‌ची खसा मोरो मान्खोन्चाची, खन्‍सा खसा ईनीम्‍बा खोलोङ् थाम्‍पूपी तूप् मीस् वालूम्‍मा मम् छूये पीक्‍ना आज्ञा पीचयस्क तूये।
44017031	ऊदोईपीक्यालो खसा नीया छूम् लेई ईलेई यूक्सीपीक तूये, खूङ्‌क लेईपी खसा सोक्‍क मीस्पीका चारपी धार्मिकताम् नीया मय, खूङ्‌क रीङ् सीयाकप्‍का ऊसापक्‍नासो खसा खोलोङ् मीस् ङ्‌कम् प्रमाण खोमीक तूये।”
44017032	खीक्‍का खचा सीयाखात्‍क होसोङ् ऊस्पके पीम् तोक्पी येन्‍चीना हेप्-हेप्पा ख खीसी मीची, खोदोलोई बीन्‍नीपाचाक “केईका हन्‍नासो ङ्‌कम् तोक्पी आम् रीङ् येनाम्‍का” लची।
44017033	खीक्‍काना पावल खची दोक्पीका बिदा छूवाना खाता।
44017034	खोदोलो हेप्-हेप् खस्का खाताना विश्‍वास मची। मूङ्‍कस् गोपी डियनुसियस मीचीक अरियोपागसपीक ईल्पो तीक्‍सू तूवा, ना दामारिस मीचीक मीम्छा तूवा, खीक्‍का बीन्‍नीपास्सो तूवा।
44018001	खीक्‍काना पावल एथेन्‍सपीका हान्‍चीना कोरिन्थ मीचीक सहरपी खाता।
44018002	मूङ्‌कपी पावलआ पोन्‍टसपी तूप् अकिलास नीङ् मीचीक ईल्पो यहूदी छीप्‍पू। अकिलास म्तोमा प्रिस्‍किलालो इटालियापीका ताक तूवा, ऊदोईपीक्यालो होङाबू क्लैडियसआ खोलोङ् यहूदीची रोम सहरपीका खान्‍लेनू पीकाना आज्ञा मक तूवा। खीक्‍का पावल खस् तूम्खास् खाता।
44018003	ईक् खाल्क खची लक् छूवाकसा पावलसो खस्का तूवाना लक् मची। ऊदोईपीक्यालो खची लक् तम्बू बानेई मम् तूवा।
44018004	खोलोङ् नोम्चीम् लेईपी खसा याखऊ खीम्पी यहूदीस्का, ग्रीकचीका रीङ् खाऊ मची, ना पावलआ खस् म्‍रीङ् ईम् कोसिस मअ।
44018005	सिलास लो तिमोथीलो मासेडोनियापीका ताबाना, खोदोलो पावल नीनाम्माम् रीङ्‌बऊ हाम्‍पी मान्कात्छोक्साक तूवा, ना खसा यहूदीस् येशूङ्‌ ख्रीष्‍ट तूये पीकाना ईचचीक तूवा।
44018006	खोदोलो यहूदीचा पावलमी ऊल्‍लोङ् मस्‍ना म्बदनाम् मची। खोदोलो पावलआ म्तेईपीक फूर्क् रूतो ओरोपीका, “आम्‍नी हीः आम्‍नी तोङ्पीङ् छूनूव, कोङ् निर्दोष तूवो। हन्‍ना कोङ् बीन्‍नीपा जातिचीपी खातो।”
44018007	खीक्‍का पावल मूङ्‍कप्का पकाना नीनाम्माम् सूसो मप् तीतस युस्तस नीङ् मीचीक मीस्मी खीम्पी खाता। खम् म्खीम् याखऊ खीम्मी दोक्छापीङ् तूवा।
44018008	याखऊ खीम्पी चारतोप् क्रिस्पसआ ना म्खीम्पोस्चा खोलोआ रोबूपी विश्‍वास मची। खीक्‍का कोरिन्थ पीक ओरोतोआ पावलमी सेचीवा येन्‍चीना विश्‍वास मस्‍ना बप्‍तिस्मा लाप्‍ची।
44018009	ईलाम् सेपा दर्शनपी रोबूआ पावल ओरो लअ, “आस्‍पीकासो कीनव, ना नेन्‍तोखात्‍व खीक्‍का मान्‍नेईमो तून्‍चानव,
44018010	ऊदोईपीक्यालो कोङ् आम् साथपीङ्‌ तूवो, ना आन् आसासो ऊसो मदूर्‌नो, ऊदोईपीक्यालो ङ्‌क सहरपी ओ मीस् ओरोतो तूये।”
44018011	खीक्‍का पावल नीनाम्माम् रीङ्बऊ ईत्‍तो ईक् दोङ् तूक्‍ला सम्‍मो खस्का तूवा।
44018012	गलियोन नीङ् मीचीक मीस् अखैया छाप्‍कूवाप्‍क हाकिम छूवाकप्का, यहूदीस् ईक् सानीवा छूवाना पावल लाप्‍चीना अदालतपी ओरोपीक्‍तो खाईची,
44018013	“ङ्‌क मीचा ई ललईलो माङ्‍खप् नीनाम्माम् आराधाना मम् लागी मीस् ईचयची।”
44018014	पावल नेईम् पीकाक तूवा, खोदोलो गलियोनआ यहूदीस् ओरोलची, “यहूदीच, आछीयाङ् ङ्‌क नप् रीङ्‌ मा ना अपराधमी रीङ्‌ङादोन्, कोङा आम्‍नी रीङ्‌ येईम्ङा बोक्सावा।
44018015	खोदोलोई रीङ्बऊ, नीङ् खीक्‍काना आम्‍नी ललईमी तोक्पीक रीङ्‌ छूवाकसा, आन्‍ना आम्‍नी होपाङ्‌ ङ्‌कम् नीया मनूम्व। कोङा ङ्‌कतोङ्‌क रीङ्मी नीया मदूरोनो।”
44018016	खीक्‍का गलियोनआ खस् अदालतपीका लात्‍दीत्‍ची।
44018017	खीक्‍का यहूदीचा याखऊ खीम्‍पीक चारतोप् सोस्‍थोनेस लाप्‍चीना अदालतमी लाईस्‍पीङ्‌‌ केर्‌ची। खोदोलो गलियोनआ मूङ्‌क लक्‍पी ऊसो सानीवाङ्‌ मान्म।
44018018	खीक्‍काना पावल हायाम् तातो कोरिन्‍थपी तूवा। खीक्‍का ख मूङ्‍कप्क बूबू-नेछोस्का हान्‍चीना हेयोङ्मापी वोङा, ना सिरिया मीचीक थाऊपी खाता। खोदोलो प्रिस्‍किला लो अकिलासलो खस्का तूवा। खीक्‍काना पावलआ ऊची यादे मक तूवाकसा किंक्रियापी म्तोङ् खकू।
44018019	खीक्‍का खस् एफिससपी ताबानाकप्‍का प्रिस्‍किला लो अकिलासलो मूङ्‍कपी होक्‍सीचीना म्होप्क याखऊ खीम्पी खाताना यहूदीस्का रीङ्-छाम् मची।
44018020	खीक्‍का यहूदीचा पावल जीस्तातो सम्‍मो तूवाते लचीना बीन्ती मीची, खोदोलोई पावलआ मानेई मान्म।
44018021	खीक्‍का पावलआ खस्का हाम्‍चीम् नाम्‍लापी खस् ओरोलची, “आन्‍नीस्‍का तूम्खाम् नीनाम्माम् लन्‍ची तूदोक कोङ् हन्‍नासोङ् आम्‍नीपी आत्‍तोना बानोके।” खीक्‍काना ख हेयोङ्मापी वोङाना एफिसस लाम्‍पा खाता।
44018022	ख हेयोङ्माप्‍का कैसरिया सहरपी लत्‍ता खीक्‍का थोम्‍ला यरूशलेमतो तूवाक विश्‍वासीस् तूम्खास् खाता, ना खस् सेवा छयूक्‍स्‍चीना एन्टिओक सहरदाली यूवा।
44018023	खीक्‍का ख जीस्तातो सम्‍मो मूङ्‌कपी तूवा, ना ख मूङ्‍कप्का लत्‍ताना गलातिया लाम्‍पा फ्रिगिया छूक्‍तो खोलोङ् सीच्‍चेची उत्साहा पीतो खोलोपी खाता।
44018024	खोदोलो अलेक्‍जेन्‍ड्रिया सहरपी तूप् अपोल्‍लोस नीङ् मीचीक ईल्पो यहूदी एफिससपी बाना। ख हायाम् नम्‍लो नेईदूर्पा ना धर्मसूम्बऊपीक रीङ्सो हायाम् नत्‍तो छेईप्-लेप्‌ तूवा।
44018025	खसा हायाम् नम्‍लो रोबूम् सेचीवा तक तूवा, खीक्‍का खसा म्‍आत्मापी हायाम् जोशिलो छूवाना येशूम् तोक्पी आछीयाक रीङ्‌ नम्‍लोना ईक्‍तो लाम्‍दूमा। खोदोलोई खसा यूहन्‍नामी बप्‍तिस्माम् रीङ्‌ङाङ्‌ नम्‍लोना छेत्‍क तूवा।
44018026	अपोल्‍लोस माङ्‌की-माङ्‌की यहूदीचीम् याखऊ खीम्पी नेन्‍लाता। खोरोना ख नेनाक प्रिस्‍किला लो अकिलासआलो येन्‍चीना खचा अपोल्‍लोस खची खीम् काछचीना खाईची, ना नीनाम्माम् रीङ्बऊमी अर्थ ख हायाम् नत्‍तो ईची।
44018027	खीक्‍काना अपोल्‍लोसआ अखैया मीचीक थाम्‍पूपी खाईम् सानीवा मअ। खोदोलो एफिससपी तूप् बूबू-नेछोचा ख खाईम् लागी उत्साहा पीची, खीक्‍का मूङ्‌कपी तूप् सीच्‍चेचा खोलोआ ख लाम्‍तूम्‍मा मीचीनू पीकाना ईबूम् छाप्दाम् छाप्‍पीची। खीक्‍का ख अखैयापी तातेकाना रोबूम्‌ सम्‍खेलूआ विश्‍वास मप्ची हायाम् बछोक्स्ची।
44018028	ऊदोईपीक्यालो खसा धर्मसूम्बऊपीक रीङ्पीका येशूङ्‌ हल्वा पीप् ख्रीष्‍ट तूये पीम् प्रमाण खोमीचीना यहूदीस् खोलोमी लाईस्‍पी छाक्‍का मदीत्ची।
44019001	अपोल्‍लोस कोरिन्‍थपी तूवालो पावल मूङ्‌क थाम्पूम् रालाम्‍पा छूक्‍तो एफिससपी तालाता। खोदोलो मूङ्‌कपी पावलआ हेप्-हेप् नीनाम्माम् सीच्‍चेस् तूप्‍स्ची।
44019002	पावलआ खस् ओरो पीकाना तत्‍ची, “ऊई आन्‍ना विश्‍वास मनूम्ना पवित्र आत्‍मा तानूम्‍यो?” खोदोलो खचा ओरोपीका, “मान्तोमोङ् तूयाका, पवित्र आत्मा तूये पीम्ने केईका येईम्सोई मान्येईमोङ् तूयाका।”
44019003	खोदोलो पावलआ खस् ओरो पीकाना तत्‍ची, “खोरोदोक आन्‍ना ऊतोङ्‌क बप्‍तिस्माई लापानूम्?” खोदोलो खचा “यूहन्‍नाम् बप्‍तिस्मा” पीकाना पावल ङरी आन्‍ची।
44019004	खीक्‍का पावलआ खस् होसोङ् ओरो पीकाना तत्‍ची, “यूहन्‍नाआ पीचीक बप्‍तिस्मा क वालूम्‍माम् बप्‍तिस्मा तूवा। खीक्‍का खसा ओ दोस्पी ताप्क येशू ख्रीष्‍टङा के, आन्‍ना खपी विश्‍वास मनूम्व” पीकाना मीस् ईची।
44019005	खीक्‍का खचा ङ्‌क रीङ्‌ येन्‍चीना रोबू येशूम् नीङ्पी बप्‍तिस्मा लाप्‍ची।
44019006	खीक्‍का पावलआ म्हूः खची थेम्पी यूक्सू, खोदोलो पवित्र आत्‍मा खचीपी ताआ, खीक्‍काना खचा बीन्‍नीपा रीङ्‌ नेन्लाता ना खारीबो मची।
44019007	खस् खोलोङ् ईक् पोङ् नीप्पो तोदी तूवा।
44019008	खीक्‍का पावल यहूदीचीम् याखऊ खीम्पी खाताना सूक्‍ला सम्‍मो खस् नीनाम्माम् चार खम्मी तोक्‍पी माङ्‌की-माङ्‌की ईची।
44019009	खोदोलोई हेप्-हेप्‍पा क जन् नाम्‍दूखू छूवाना विश्‍वास्‍ङा मान्मची, बरू खची ऊल्‍लोङ् मस्‍ना खोलोमी लाईस्‍पी नप्-मान्‍नप् नेना, खोन्तोङ् छूवाकप्का पावल मूङ्‍कप्का लत्‍ताना म्सीच्‍चेस् खाईचीना टुरान्‍नसपी तूवाक सेचीखम्‍पी लेईपीक्‍ची रीङ्-छाम् मतो तूवा।
44019010	ओरोनाङ् नीस्दोङ् सम्‍मो छूवाचा, खीक्‍का एशियापी तूप् तेल्पोस्‍चा, यहूदीचा ना ग्रीकचा रोबूम् रीङ्‌बऊ येन्‍ची।
44019011	खीक्‍का नीनाम्माआ पावलमी हूक्‍पीका देप् योबोरीखाक लक्‌ मअ,
44019012	खीक्‍का ङ्‌कतोङ्नासो छूवा, मीचा पावलआ खाफ्‍स्‍दीत्‍क तेई खीक्‍का खसा गोङ्दोङ्‌क रूमाल खाईचीना तूक्खास् पईमीची, खोदोलो मूङ्‌क तूक्खास् नखाता, खीक्‍काना जेजेर् आत्‍मासो खचीप्‍का लत्‍ताना खालेता।
44019013	खोदोलो एक्‍सा र मेक्सा लाम्‍दूम्‍तीप्‌ हेप्-हेप् जारफूक मप् यहूदीचा जेजेर् आत्‍मा येशूम् नीङ्पी ओरो पीकाना कल्‍चचीक तूवा, “पावलआ पक येशूम् नीङ्पी कोङा आम्पी आज्ञा मूयो।”
44019014	मूङ्‌कपी ईल्पो स्‍केवास नीङ् मीचीक यहूदी देप्‍क पूजारीम् नूक्पो म्छा वात्‍छाचा ओन्‍तोङ्‌ मदोङ्ची।
44019015	खोदोलो जेजेर् आत्‍माआ खस् ङरी आन्‍चीना ओरोलची, “येशू कोङा छेतो, ना पावलसो छेतो, खोदोलोई आन्‍नी क आसे?”
44019016	खीक्‍का मूङ्‌क चाप् आत्‍मा लागेई छूक् मीस् खचीपी छाईपेरबाना, खीक्‍काना खस् खोलोङ् लाप्‍चीना पोदाप्स्दीत्ची, ना सीम्‍लो-लेईम्‍लो हाम्‍पी छूवाना मूङ्‍क नूक्पोस् मूङ्‌क खीम्‍पीका फूतीकेर् ना खेर्‌कोजा छूवाना जूकाखाता।
44019017	ङ्‌क रीङ्‌ एफिससपी तूप्, यहूदीचा ना ग्रीकचा येन्‍ची। खीक्‍काना खस् खोलोङ् खची कीम् लअ, ना मूङ्‌कपी रोबू येशूम् साम्‍दीखा छूवा।
44019018	विश्‍वास मप्ची ओरोसर्प्आ खची होप्-होप्‍आ मस्क रई लक्‍पीका खची सानीवा आत्‍चीना ताआ, खीक्‍का खचा मस्क खोलोङ् लक्‌ पची।
44019019	खीक्‍का खस् तूवाक गोपी आस्-आसाई मन्तर-तन्तर मची, खचा खची सोक्‍सर बात्ल मस्‍ना तात्‍ची, खीक्‍का खोलोमी लाईस्‍पी हूईची। खचा मूङ्‌क सोक्‍सरमी मोल मस्लो ङाक् हबऊ नाम्छेर्बूम् चेप्‍तीरोङ् तोदी छूवा।
44019020	ओरोना नीनाम्माम् रीङ्बऊ खोलोपी छातो-पतो ना राःरालोक छूक्‍तो खाता।
44019021	मूङ्‍क तोङ्ना छूवाकप्का पावलआ पवित्र आत्‍माम् प्रेरणा तना मासेडोनिया लाम्‍पा अखैया थाम्‍पू छूक्‍तो यरूशलेम खाईम् लन्‍ची मअ। खीक्‍का खसा ओरोपीका, “कोङ् यरूशलेम खातोकप्‍का रोमसो खाईम्‍ङा छूये।”
44019022	खीक्‍काना पावलआ म्बोक्छोप् तिमोथी लो इरास्‍तसलो मासेडोनिया पोक्स्ची, खोदोलोई म्होप्क जीस्तातो सम्‍मो एशियापीङ्‌ तूवा।
44019023	खूङ्‌क नाम्‍लापी हल्‍वाम् रीङ्‌ हास्‍चीकसा एफिससपी हायाम् देप् हलचल छूवा।
44019024	ऊदोईपीक्यालो डेमेत्रियस नीङ् मीचीक ईल्पो मीस् तूवा। खसा नाम्छेर्बूम् चूम् बानेईमदोङू। खीक्‍का नाम्छेर्बूम् आर्तेमिस देवीम् मन्दिर बानेई ममीचीना खसा ओरोसर्प् मीस् लक्‌ ममीचीक तूवा।
44019025	डेमेत्रियसआ मूङ्‍कपी लक्‌ मप्ची ना मूङ्‌क तोङ्‌क लक्‌ मप् बीन्‍नीपास्सो बात्ल मस्‍ना ओरोलची, “ए बूम्चे, आन्‍ना छेत्‍चाईनूम्, ङ्‌क लक्‍पीका केईया हायाम् देतो खाप्‍चीमा कामेई मम्चायाम्क तूये।
44019026	आन्‍ना तईचाईनूम् ना येन्‍चाईनूम्‍क तूये, एफिससपीङाङ्‌ मा, खोलोङ् एशियाबरी मीचा म्‍हूःआ बानेई मईक देऊता ऊसोङ् माके पीकाना पावलआ ओरोतो मीस् लेम्‍चीना फीत्दीत्क तूये।
44019027	ओन्‍तोङ्नाङ्दोने ई पईकारसो छूनो खीक्‍काना केई दूक्‍वापी छूये ना एशियाप्‍क मीचा ना चारपीक खोलोआ मानेई मथचीक देप्पा देवी आर्तेमिसमी मन्दिरसो काम्‍ङा लागेई मान्छूक छूखाते।”
44019028	ङ्‌क रीङ्‌ येन्‍चीना खस् खची छूलीआ पूङ् छूवा, ना ओरोपीक्‍तो बस्‍लाता, “एफिससपीक आर्तेमिस देवी दूङ् देप् तूये।”
44019029	खोलोङ् सहरपी चाऊपो पका खीक्‍का खस् ओरोसर्प् तङाना बाना खीक्‍का पावलचीका ईदेप् लक्‌ मप् मासेडोनियापीका बानाक गायस ना अरिस्‍तार्खस लाप्‍चीना होतो-दाम्‍तो रङ्गसालापी खाईची।
44019030	खोदोलो पावलआ ओरोसर्प् मीस्मी हाम्‍पी खाईम् लामू, खोदोलोई सीच्‍चेचा ख खाईम् मान्पीची।
44019031	एशियापीक देप् मीस्ची पावलमी म्बूम् तूवा। खचा पावल रङ्गसालापी खान्‍नव लचीना रीदाम्‌ हची।
44019032	खीक्‍काना खचा म्खाल्-खाल्क रीङ्‌ मतो चाऊपो लअ। ऊदोईपीक्यालो मूङ्‌क ओरोसर्प् मीस्मी हाम्‍पी हायाम् सार चाऊपो पकाक तूवा। खोदोलो दूङ्देतो मीचा ङ्‌कस् ऊनाई बात्ल छूवाकई पीम्‍ङा मान्छेईची।
44019033	खोदोलो मूङ्‌क ओरोसर्प् मीस् तूवाक गोप्‍क हेप्-हेप् यहूदीचा अलेक्‍जेन्‍डर लाईस्‍पा खाईची। खीक्‍का अलेक्जेन्डरआ म्हूआ कवेई मना ङ्‌कस् मीचा दोस् तीचीक वालीलीक पीकाना नेईम् मीना।
44019034	खोदोलोई खचा अलेक्‍जेन्‍डर यहूदी पीम् छेत्‍चीकप्‍का खोलोआ ईक् साल्‍म्‌ मस्‍ना “एफिससपी तूप् आर्तेमिस देवी हायाम् देप्! एफिससपी तूप् आर्तेमिस देवी हायाम् देप्!” पीक्‍तो नीस् घण्‍टा सम्‍मो बस्चा।
44019035	खीक्‍का मूङ्‌क सहरपीक हाकिमआ मीस् वाये तूमीचीना ओरोपीका, “एफिससपीक तेल्पोस्‍चे, एफिससपीक सहरक देप् आर्तेमिसमी मन्दिर, खीक्‍काना नाम्‍तोका हूप्‍साक खम् ङोङोक्छे हायाम् नत्‍तो सम्‍सूर्प्‌ना यूस्को पीम् चारपीक खोलोङ् मीचा छेत्‍तची।
44019036	आन्‍ना छेत्चाईनूम् ङ्‌क रीङ्‌‌ आछीयाक तूये, खन्‍सा आन्‍नी वाये तूम् छूये ना रई लक्‌ मम् छूनो।
44019037	ऊदोईपीक्यालो आन्‍ना लापानूम्‍ना बायानूम्क ङ्‌क मीचा मन्दिरपीक ऊसो मान्खूस्सू ना ई देवीम् बदनाम्सो मक मान्तू।
44019038	खन्‍सा डेमेत्रियस खीक्‍का खम् लक्‌ मप्चीम् ऊल्‍लोङ्पी ऊची तूदोक रूबूसी सल्‍स्‍को खीम् तूये, खीक्‍का नीया मीक्पीप्चीसो तूये, खन्‍सा खस् रूबूसी सल्स्को खम्पी खान्‍नूना मुद्दा तीलनूते।
44019039	खोदोलोई ङ्‌कप्का फाल्‍तोङ्‌ रीङ्‌ मम् चाहेई मईनूम्दोक खूङ्‍कम् फैसलान् याखऊपीङ्‌ छूये,
44019040	ऊदोईपीक्यालो ङ्‌क एसेक जूम्‍लूक्पीक दोस् ईपी तादूर। ऊदोईपीक्यालो ङ्‌क नीहू मान्दीक जूम्‍लूक्मी ङरी केईया ऊसो आईम् दूराम्नो।”
44019041	खीक्‍का मूङ्‌क सहरपीक हाकिमआ ओन्‍तोदी पीकाना याखऊपी ताप् मीस् बिदा पीयू।
44020001	मूङ्‌क चाऊपो याताकप्का पावलआ म्सीच्‍चेस् काछचीना वाछे लईची, खीक्‍का म्सीच्‍चेस्का हान्‍चीना ख मासेडोनिया मेक्सा खाता।
44020002	पावल मूङ्‌क थाम्‍पूपी खाताना खस् हायाम् उत्साहा पीचीना ग्रीसपी खाता।
44020003	मूङ्‌कपी ख सूक्‍ला सम्‍मो तूवा। खीक्‍का ख हेयोङ्मापी वोङाना सिरियापी खाईम् मीनालो यहूदीचा खम् ऊल्‍लोङ् मम् लागी जाल मचचीक तूम्तना पावलआ मासेडोनिया लाम्‍पा आईम् सानीवा मअ।
44020004	खीक्‍का बेरिया मीचीकपी तूप् पुरसमी छा सोपात्रोस, थेसलोनीकेपीक अरिस्‍तार्खस ना सिकन्‍दस, डर्बीपीक गायस मीचीक खीक्‍का तिमोथी ना एशियापीक तुखिकस लो त्रोफिमसलो पावलचीका खाता।
44020005	ङ्‌कस् लाईस्‍पीङ्‌ खाताना केईका त्रोआसपीका हूङीतीकाक तूवा।
44020006	खीक्‍का केईका क अखमिरी सबेईमी चाडमी दोस्पीक लेई फिलिप्‍पीपीका हेयोङ्मापी वोङीकाना ङाक्‍लेईपी खस् तूवाक त्रोआसपी ताबानीका, खीक्‍का केईका मूङ्‌कपी नूक्लेई सम्‍मो तूयीका।
44020007	फाईवेईमी लाईस्‍पीक लेई केईका मूङ्‌कपी तूवाक रोबूम् सीच्‍चेस्‍का रोबूम्-भोज चाम् लागी बात्ल छूयीका, खोदोलो पावलआ देसान् खाईम् छूये पीका ना ख सेपाबरी नेन्‍चा।
44020008	केईका खोलोङ् बात्ल छूयीकाक खीम्‍मी ताला थेम्तो ओरोतो लाबाई तीताचाक तूवा।
44020009	खोदोलो युटिकस नीङ् मीचीक ईल्पो सोलो दादावापी तूवा। पावल हायाम् तातो नेन्‍चाकसा मूङ्‌क हायाम् सार म्‍ईम् लअ, ख मोरोना हायाम् सार म्‍ईम् लचाकसा दाङूम् मीलो सूक्‍ताला थेम्तोका हूप्‍सा खीक्‍का खचा खाताना पक्‍चीलो ख सीयाखात्‍क तूवा।
44020010	खीक्‍का पावल दाली यूवाना मूङ्‌क सोको हेप्‍खीना ओरोपीका, “आतेई छूनीनते, ऊदोईपीक्यालो ङ्‌क मान्सीमोङ् तूये।”
44020011	खीक्‍का पावल तोक्‍का थेम् खाता ना रोबूम्-भोज चाम् यात्चीना देत्छा कोमाङ्अम् सम्‍मो खस्का नेन्चा। खीक्‍काना पावल खचीप्‍का हान्‍चीना खाता।
44020012	खीक्‍काना खचा मूङ्‌क सोलो म्सोम्‍लोकङ् खाईची ना खस् हायाम् खची सानीवा चान।
44020013	केईका हेयोङ्मापी वोङीकाना अस्‍सोसपी खातीका। मूङ्‌कपीका केईका पावलसो हेयोङ्मापीकाङ्‌ खाईम् लन्‍ची मम्का। खोदोलोई ख लाम्‍दूम्‍तोङ्‌ अस्‍सोस सम्‍मो खाता।
44020014	खीक्‍का खसा केईका अस्‍सोसपी छीपीका, ना केईका खसो हेयोङ्मापी वनूम्‍काना मितिलेनेपी बानीका।
44020015	खीक्‍काना मूङ्‌कपीकासो म्देसा हेयोङ्मापी वोङीकाना खियसमी दोक्पी ताबानीका, खीक्‍का म्छीन्दीपाका सामोसपी ताबानीका, खूङ्‍कम् म्देसापाका मिलेटसपी ताबानीका,
44020016	एशियापी अलमलेई छूम्चाम् सानीवा मान्मकसा पावलआ एफिसस मान्लईमोङ् खाईम् सानीवा मअ। ऊदोईपीक्यालो खसा खप्पदोक पेन्‍तिकोसक लेईपी यरूशलेमङा ताम्तेम् मीनाचाक तूवा।
44020017	पावलआ मिलेटसपीका एफिसस मण्डलीप्क एल्डरची काछोक्स् मीस् पोक्‍स्‍ची।
44020018	खीक्‍काना खस् पावलमी दोक्पी ताना पावलआ खस् ओरोलची, “कोङ् एशियापी तोक लेईयीका ईनीम्‍बा सम्‍मोक खोलोङ् नाम्‍ला आम्‍नी हाम्‍पी ऊतोङ्नाई नाम्‍ला कातूचोयो खूङ्‌कन् आन्‍ना छेत्चाईनूम्।
44020019	खोलोङ्पी लखे मन्चूङ्ना हायाम्‍लोक्‍तो ओ मीक्वा हूम्‍तो यहूदीचीम् जालमी चाम्‍चीपीसो कोङा रोबूम् सूसो मूऊ।
44020020	आन्‍नी फाइदा छूक् रीङ्‌ कोङा आम्‍नीप्‍का हाल्‍लोसो मान्सूल्ङा, बरू खोलोमी लाईस्पी वाछे-वारे लईम् खीक्‍का आम्‍नी खीम्-खीम्पी तोना सेचीवा पीम्‍पीका कोङ् छूबूरी मान्छूङा।
44020021	यहूदीस् ना ग्रीकची खोलोङ् वालूम्‍मा मनूम्ना नीनाम्मापी सानीवा आतानूम्‍व खीक्‍का ई रोबू ख्रीष्‍टपी विश्‍वास मनूम्व पीकोना कोङा साक्षी पीयूचीक तूये।
44020022	“हन्‍ना खोङ्नूम्व, कोङ् पवित्र आत्‍माआ पीकाक रेपूना यरूशलेम खातोचोयो। मूङ्‌कपी ऊचीई छूम् बोक्से, खूङ्‌क कोङा ऊसो छेतोनो।
44020023	कोङा ओन्तोदीङाङ् छेतो, खोलोङ् सहरपी दूक्‍वा ना कैद ओपी ताये पीम् रीङ्‌ पवित्र आत्‍माआ कोङ् ईयो।
44020024	खोदोलोई कोङा ओहोप्‍मी रीराम ऊसो मोल मान्दीक मीनो ना सम्‍तूमासो मीयोनो। ओन्तोदीङाङ् कोङा मीनो, नीनाम्माम् सम्‍खेलूआ जीनप् रीङ्मी गवाई खोलोपी हाम् लक्‌ पूरा मदूरूनू, खूङ्‌क लक् क रोबू येशूआङ्‌ कोङ् ममीयोक तूये।
44020025	“हन्‍ना खोङ्नूम्व, कोङा छेतो आन्‍नी खोलोङ् तूनीक तोदीपी आस्-आस्ये कोङा जीनप् रीदाम् येईमीन्‍नीक तूये, हन्‍नायीका आन्‍ना हाल्‍लोसो ओ ङाली तईनूम्नो।
44020026	खन्‍सा एसेक लेई कोङा आन्‍नी खोलोङ् लोयान्‍नी, आन्‍नी हेप्-हेप् नीनाम्माप्का छूबूरी छूनीदोक खूङ्‌क हीःमी दोसी कोङ् छूवोनो।
44020027	ऊदोईपीक्यालो खोलोङ् नीनाम्माआ पीम्‍पा चाई आन्‍नी कोङा ईन्दीन्‍नीक तूये।
44020028	आन्‍नी आम्‍नी होप्‍मी लागी ना आम्‍नी बगालमी लागीसो चीङ्चीङ् तूवानीव। पवित्र आत्‍माआ आन्‍नी बगालमी जीम्‍मावाला बानेई मानीकसा खम् म्हीःआ खेईम्पा नीनाम्माम् मण्डलीची आन्‍नी चोलोछा तोङ्‌क छूवानीना चोलो-गूलो मनूम्व।
44020029	ऊदोईपीक्यालो कोङा छेतो, कोङ् खातोकप्‍का हायाम् ईकीम् लप् याबेर् आम्‍नी रापी ताये, ना खोलोङ् मण्डलीस् दूक्‍पीयची।
44020030	आम्‍नी हाम्‍पीकाङ्‌ ङ्‌कतोङ्‌क मीस् लत्‍ते, ना खचा वालीलीक रीङ्‌ मईचीना रोबूम् सीच्‍चेची खची दोस्-दोस् खाईयची।
44020031	खन्‍सा आन्‍नी चीङ्चीङ् तूवानीव, खीक्‍का कोङा सूक्‍दोङ् सम्‍मो सेपा-लेपा मीक्वा हूम्‍तो खोलोङ् मीस् चेताऊनी पीयूचीक मीनानूम्व।
44020032	“हन्‍ना कोङा आन्‍नी नीनाम्मापी ना खम् सम्‍खेलूम् रीङ्बऊपी सूम्‍पेई मीयान्‍नी, खीक्‍का ङ्‌कसा आन्‍नी विश्‍वासपी बलियो मईनी, ना पवित्र मम्पाकची खोलोङ् आसीक पीनी।
44020033	कोङा हाल्‍लोसो हाल्‍ङो, नाम्छेर्बूम् ना तेईमी लोप् मान्मङा।
44020034	आन्‍ना आम्‍नी होपाङ्‌ छेत्नूम्, ङ्‌क ओ हूःआङ् कोङा लक्‌ मूना चाहेई छूवोक खान्च पूरा मूऊ, ना ओ साथपी तूप्‍चीसो चाहेई छूवाक थक् पूरा मीयूपीचीक तूये।
44020035	कोङा आन्‍नी खोलोङ् खोलोक रीङ्मी दोलेवा ईन्‍नीक तूये, आन्‍ना खोलोआ रोकोछू मनूम्नव खीक्‍का छूक्‍सीप्‍ची बाछोक्सानूम्व। खीक्‍का आन्‍ना रोबू येशूम् रीङ्बऊसो मीनानूम्व, खसा म्होपाङ् ओरो पीकाक तूये, ‘बीन्‍नीपापीका लाम्पीकासो बीन्‍नीपा पीम् क दूङ् आसीक तोक् छूये’।”
44020036	ओन्‍तोदी पीकाना पावलआ खून्जू लना खस्का वाङोम् मअ।
44020037	खोदोलो खचा खोलोआ खाप्‍तो पावल सोकोहेप्‍खीचीना चूप्‍पा मीची।
44020038	पावलआ हन्‍नायीका आन्‍ना हाल्‍लोसो ओ ङाली खोम् तईनूम्नो पीकाक रीङ्पी खस् हायाम् खची सानीवा चाईसाक तूवा। खीक्‍काना खचा पावल हेयोङ्मा तूवाक सम्‍मो छोस् खाईची।
44021001	एफिसस मण्डलीपीक लाम्‍लछास्का केईका हान्‍चीयीकाना हेयोङ्मापी वोङीका खीक्‍का केईका सीदाङ् कोसपी बानीका, ना म्देसापाका रोडसपी बानीका ना म्छीन्दी केईका पटारा सहरपी ताईलातीका।
44021002	खीक्‍का केईका फोनिसियापी खाईप् हेयोङ्मा छीपूम्‍का ना मूङ्‌कपी वोङीकाना खातीका।
44021003	खीक्‍का केईका साइप्रस तम्‍काना मूङ्‍कम् पाङ्लाम्‍पा छूयीकाना नाक्‍का सिरिया मेक्सा खातीका खीक्‍का टुरोसपी लत्‍तीका, ऊदोईपीक्यालो हेयोङ्मापीक चूम्सोस् मूङ्‌कपी लाईम पर्ने तूवा।
44021004	खीक्‍का मूङ्‌क टुरोसपी केईका येशूम् सीच्‍चेस् छीपूम्‍का खीक्‍काना खस्का ईक् फाईवेई सम्‍मो तूयीका। ऊदोईपीक्यालो मूङ्‌क सीच्‍चेचा पवित्र आत्‍माप्‍का अगुवाइ तचीना पावल यरूशलेम खान्‍नव लचीना बीन्ती मीची।
44021005	मूङ्‌कपीका लाम्‍दूम् नाम्‍ला छूवाकप्का केईका खस्का हायीचीका। खोदोलो खचा खची खीम्‍पोस्‍चीका ना छाछामान्‍छास्‍का खोलोआ केईका सहरपीका पाखा सम्‍मो छोस् बायीका। खीक्‍का केईका खोलोआ दीरीत्‍तीम्‍बरपी खून्जू लईकाना वाङोम् मम्‍का।
44021006	खीक्‍काना केईका हान्‍चीयीकाना हेयोङ्मापी वोङीका, ना खस् क खची खीम् आत्‍ता।
44021007	खीक्‍का टुरोसपीका केईका हेयोङ्मापी वोङीकाना टोलेमाइसपी ताईलातीका। मूङ्‌कपीक बूबू-नेछोची सेवा छम्‍काना ईलेई खस्काङ् तूयीका।
44021008	खीक्‍का म्देसा केईका हान्‍चीयीकाना कैसरिया बानीका, ना नीनाम्माम् रीङ्बऊ हाप् फिलिपमी खीम्पी वोङीकाना केईका खस्का तूयीका। ख मूङ्‌क नूक्पो चीप्‍क ईल्पो तूवा।
44021009	मूङ्‍कपी खमी खारीबो मप् नूक्पो खची सूर् मान्छूक मेकछाची तूवा।
44021010	केईका मूङ्‌कपी जीस्तातो तूयीका खोदोलो यहूदियापीका अगाबस नीङ् मीचीक ईल्पो खारीबोपो बाना।
44021011	मूङ्‌क केईका तूयीकाकपी बानाना पावलमी थाप्‍री लाप्‍ना म्हूःलोङ् खारू खीक्‍का ओरोपीका, “पवित्र आत्‍माआ ओरोपीके, ‘ङ्‌क थाप्‍री आस्‍कमीई, खूङ्‌क मीस् यरूशलेमपा यहूदीचा ओन्तोङ्नाङ् छूईयस्‍ना बीन्‍नीपा जातिचीम् हूक्‍पी पीयची’।”
44021012	ङ्‌क रीङ्‌ येनूम्‍काना, केईका मूङ्‍कप्क मीस्चीका चाई मम्काना पावल यरूशलेमपा खान्‍नव लम्काना बीन्ती मीयूम्का।
44021013	खोदोलो पावलआ खस् ओरोलची, “आन्‍नी ओन्तोङ्ना खाप्‍नीना ऊदोई ओ सानीवा चाईमीनूम्? ऊदोईपीक्यालो रोबू येशूम् नीङ्पी कैदी छूम्‍ना खाईम्ङाङ्‌ मा, खोदोलोई यरूशलेमपी कोङ् सीम्‍सो तयार तूवो।”
44021014	केईका ख सम्‍झेई मीयूम्कालो मानेई मान्मकप्का “रोबूम् लन्ची ऊतोङ्‌कई तूये खूङ्‌क तोङ्‍ङा छूनू” पीकीकाना केईका वाये तूयीका।
44021015	खीक्‍का खूङ्‍कम् जीस्तातोपी केईका तयार छूयीकाना यरूशलेम मेक्सा खातीका।
44021016	ओखी साथपी कैसरियापीक हेप् सीच्‍चेस्सो खाता। खीक्‍का खचा केईका साइप्रसपीक ईल्पो लाईस्‍पीक विश्‍वासी मनासोन मीचीकम् खीम्पी बायीका, ऊदोईपीक्यालो केईका मूङ्‌कपी तूम् पर्ने तूवा।
44021017	केईका यरूशलेमपा तातेकीकालो मूङ्‍कपाक मण्डलीप्क बूबू-नेछोचा हायाम् सानीवा चानतो ओखी लाम्‍तूम्‍मा मची।
44021018	म्देसा पावलआ केईका याकूब तूवाकपी खायीका। मूङ्‌कपी खोलोङ् धर्म-सेचीपोची बात्ल छूवाक तूवा।
44021019	खस् पावलआ सेवा छची, खीक्‍का खसा मक सूसोम् लक्पी बीन्‍नीपा गोङ्चीम् हाम्‍पी नीनाम्माआ मक लक्‌ खोलोङ् खस् ईची।
44021020	ङ्‌क रीङ्‌ येन्‍चीना खचा नीनाम्माम् साम्दीखा मची। खीक्‍काना खचा पावल ओरोलची, “नेछोङा खोङ्ते, यहूदीस् गोपीसो विश्‍वास मप्ची हबऊ पीकासो दूङ्तोदेतो तूये, ना खस् रीदूम्-होदूम्मी रीङ्पीसो जोशिलङ् तूये।
44021021	खचा आम् तोक्पीसो येन्‍चीक तूये, खूङ्‌क ऊई पीक्यालो, बीन्‍नीपा गोङ्चीम् हाम्‍पी तूप् यहूदीस् आना ‘मोशा होक्‍सायानूम्‍व ना मूङ्‍कचीम् खची छास् खतनासो मनूम्नव खीक्‍का यहूदीचीम् रीदूम्-होदूम् मानेई मनूम्नव’ पीकानाई ईचीक तूथे।
44021022	खन्‍सा हन्‍ना केईया ऊई मयाम्? आन् अपी ताक तूये पीम्ने खचा पक्‍काङ् येनची।
44021023	केईका ऊई पीक्‍याका, खूङ्‌क मव– भाकल मप्ची लीक्पो केईकाचीका तूये।
44021024	ङ्‌कस् खाईचीना आन्‍सो खस्काङ् शुद्ध छूवाते, खीक्‍काना ङ्‌कस् चाहेई छूक खर्च आना पीचीते, ना ङ्‌कचा खची तोङ् खक्‍चीनूते। ओरोना आना रीदूम्-होदूम् मईक खोङस्‍ना आम् तोक्‍पी येन्‍चीक रीङ्‌ मोरोक रईछ पीक्‍ना खचा छेत्‍तची।
44021025	खोदोलोई विश्‍वास मप् बीन्‍नीपा जातिचीपीक केईका ङोङोक्छेपी बलि चारेई मम्पा थक् चामान्‍न, हीः चामान्‍न, ना म्पई रीम्पाना सेईम्पा हीङ्वा-केईम्‍वाम् साः चामान्‍न, खीक्‍का तूम्‍लू लम्‍पीका छूबूरी तूम् छूये पीम् रीङ्‌ खप्सूम्‍काना खचीपी ङ्‍कतोङ्‍क छाप्दाम् छापूम्‍का ना हम्‍काक तूये।”
44021026	खीक्‍का पावलआ मूङ्‌क मीस्ची म्साथपी खाईयू, खीक्‍काना म्देसापाका मूङ्‌क मीस्चीलोङ् खसो शुद्ध मन्ची, ना मूङ्‌क शुद्ध छूम्‍लेई हादेई याते पीम् तोक्पी लो खोलोङ् पीम् पर्ने चाचोदाम्मी रीदाम् पीस् ख नीनाम्मा दप्स्को खीम्पी वोङा।
44021027	नूक्लेई याईम् हलो एशियापीक यहूदीचा पावल नीनाम्मा दप्स्को खीम्पी तची, खीक्‍काना खचा ओरोसर्प् मीस् चप्स्चीना पावल लाप्‍ची।
44021028	खीक्‍का खस् ओरोपीक्‍तो बस्‍लाता “इस्राएलीचे, केईका बईछोक्सीकाते! खोलोपीक मीस्मी ऊल्‍लोङ् मप्, ना ई जातिमी, ई रीदूम्-होदूम्मी खीक्‍का ङ्‌क थाऊमी ऊल्‍लोङ् मतो वाछे-वारे लईप मीस् ङ्‌कङा। खोन्‍तोदीङाङ्‌ मा, ङ्‌कसा ग्रीकचीसो नीनाम्मा दप्स्को खीम्पी वन्‍चीना पवित्र थाऊ अपवित्र मस्क तूये।”
44021029	ऊदोईपीक्यालो खचा ङ्‌कप्का लाईस्‍पी एफिससपीक त्रोफिमस नीङ् मीचीक ईल्पो मीस् सहरपी पावललो तचीकसा पावलआ ख नीनाम्मा दप्स्को खीम्पी वन्‍नू पीकाना खचा मीनाक तूवा।
44021030	मूङ्‌क रीङ्‌ सहरबरी रीङा, खीक्‍काना मीस् खोलोलाम्पा बूल्तो मूङ्‌कपी ताआ। खीक्‍काना खचा पावल पेलेमोक्स् थूत्‍तो नीनाम्मा दप्स्को खीम्गोपीका पाखा लात्‍ची ना दावा लाम्‍स्‍को छीची।
44021031	खचा पावल सेईम् मीनाक तूवा, खोदोलो यरूशलेमपी हलचल छूचाई पीम् रीदाम् रोमी सेनापतिचीपी तातेका।
44021032	खस् दावाङ् दोर्‌ची ना कप्‍तानची खाईना बूल्तो खस् तूवाक थाऊपी खाता। खीक्‍का सेनापतीची ना दोर्‌ची तचीकप्‍का खचा पावल केर्म् होक्‍सीची।
44021033	खीक्‍का मूङ्‌क सेनापतिआ पावल लाप्‍नूम्ना नीच्‍ची साङ्लीआ छूयानूम्‍ते पीकाना दोर्‌ची आरेईमची। खीक्‍का खसा ङ्‌क आसे ना ङ्‌कसा ऊई मक तूये पीकाना तत्‍ची।
44021034	खोदोलो मूङ्‌क ओरोसर्प् मीचा हेप्पा ईबूम् रीङ्‌ मची हेप्पा आर्को खालकङ्‌ रीङ्‌ मतो चाऊपो पक्ची, खोरोना चाऊपो पक्चीकसा आछीयाक रीङ्‌ क ऊये हाई पीम् थीमेईमन्ला मान्दूर्‌कसा खसा पावल दोर्‌ची तूस्को थाऊपी खायानूम्‍ते लचीना आज्ञा पीची।
44021035	पावल थोकोपी ताबाना, खोदोलो ओरोसर्प् मीस् गोचोबूक्‍साताकसा दोर्‌चा पावल थेत्‍चीना खाईची।
44021036	ओरोसर्प् मीस् “मूङ्‌क सेत्‍नूम्‍व” पीक्‍तो खची दोस्-दोस् बतो खात्‍चाक तूवा।
44021037	दोर्‌ची तूस्को थाऊपी ताईम्तीम् हचीलो पावलआ सेनापति ओरो लअ, “ए होदूवा, आना कोङ् नेईम् नाम्‍ला पीयोदोक कोङ् जीस् नेनो।” खोदोलो सेनापतिआ पावल ओरो लअ, “ऊई आना ग्रीक रीङ्‌ लेसयो?
44021038	ङ्‌कप्का लाईस्‍पी जूम्‍लूक् मना लीक्‍हबऊ जूम्‍लूक् मप् मीस्ची सोगोवईप् मिश्री आन्‍ङा मायो?”
44021039	खोदोलो पावलआ ख ओरो लअ, “कोङ्ने सिलिसियापीक टार्सस सहरपी जन्‍मेई छूक यहूदीये। कोङ् चीमा सहरपीक नागरिक मा। कोङा आन् बीन्ती मीयान्, कोङ् ङ्‌क मीस्चीका जीस् नेईम् नाम्‍ला पीयोते।”
44021040	खीक्‍का सेनापतिआ पावल नेईम् आज्ञा पीयू, खीक्‍का पावलआ थोकोपी थोरेपाना म्हूःआ मीस् कवेई मीची। खोदोलो मीस् यसई तूवाकप्‍का, पावलआ खस् हिब्रू रीङ्पीका ओरोलची,
44022001	“बूबू-नेछोचे खीक्‍का पाआचे, आम्‍नी लाईस्‍पी कोङा ओ तोक्‍पी पीम् पर्ने रीङ्‌ हन्‍ना येन्‍नूम्‍व।”
44022002	पावल हिब्रू रीङ्पीका नेनाक येन्‍चीना खस् खोलोङ् जन् वाये तूवा।
44022003	पावलआ ओरोपीका, “कोङ् सिलिसिया सहरमी टार्ससपी जन्‍मेई छूवोक ईल्पो यहूदी के, खोरोदोसो कोङ् ङ्‌क सहरपीक सेचीपो गमलिएलमी सीच्‍चे छूम् तूऊ। खीक्‍का ओखी खूक्सू-खूलूचीम् रीदूम् तोङ्नाङा कोङा थीक्-थीक् सेचीवा तूक तूये। एसे आन्‍नी देई नीनाम्मापी जोशिल छूवानीक तूये, कोङ्सो खूङ्‌कतो जोशिलङ् तूवो।
44022004	कोङा ङ्‌क सेचीवापी लाम्‍दूम्‍प् मीस् हायाम् सातेई मूची खीक्‍का मीम्छा-वात्‍छा हायाम् सार दूक्‍पीयूची ना छूयूचीना थूनापी तेसूची।
44022005	देप्‍क पूजारीचा ना देप् याखऊपीक लाम्‍लछाचासो ओ लाम्‍पाङ्‌ ताईना गवाई पीयची, ऊदोईपीक्यालो खचीप्‍काङ्‌ बूबू-नेछोस् लाम् लागी कोङा पूर्जी तूना दमस्कसपी तूप् बूबू-नेछोस् लाम्मा खीक्‍का छूईम्ना यरूशलेमपी बाईम्ना सजाय पीम् लागी कोङ् दमस्कस खातोक तूवा।
44022006	“कोङ् दमस्कस ताम्‍बाम् हूतोलो मत्दे छेकाल छूवाचाक तूवा, खोदोलो छेकोक्छा साराङ्‌गाप्‍तोका ईबूम् देप् अल्हो ओ दोक्पी बाक्स् केत्‍क तोङ्ना केत्‍ता,
44022007	ना कोङ् बोहोपूू पूल्दीसोतो, खीक्‍का कोङा ओरो पीक्‍चाप् ईबूम् साल्‍म् येनू, ‘ए शाऊल, ए शाऊल, आना ऊनाई कोङ् दूक्पीयोकई?’
44022008	खीक्‍काना कोङा ख ततू, ‘ए रोबू, आन् आसे?’ खोदोलो खसा कोङ् ओरो लो, ‘कोङ् नासरतपीक येशू आना खूङ्‌क दूक्पीचयक तूये।’
44022009	खोदोलो कोङ्लो तूप्चा अल्हो क तची, खोदोलोई कोङ्लो नेईप्‍मी साल्‍म् क माङ्‌येईची।
44022010	“खीक्‍का कोङा रोबू ओरो पीकोना ततू, ‘ए रोबू, हन्‍ना कोङा ऊई मूयो?’ खोदोलो रोबू येशूआ कोङ् ओरोलोओ, ‘हन्‍ना पक्ना दमस्कसपा खात्‍ते, ना आना मम् पर्ने लक् ईये।
44022011	खूङ्‌क अल्होम् अल्माआ कोङा ऊसो मान्तोङा, खीक्‍का कोङ्लो तूप्‍चा ओ हूक्‍पीका लापोना कोङ् तीत्‍तो दमस्कसपी खायो।
44022012	“हननिया मीचीक ईल्पो मीस् मूङ्‌कपी तूवा। ख रीदूम्-होदूम्‍आ ऊई पीका खूङ्‌कपी लाम्‍दूम्प् ना खोलोङ् यहूदीचीप्का सायोचोङ्मा तोक् मीस् तूवा,
44022013	ख ओ दोक्पी ताना कोङ् ओरोलोओ, ‘ए नेछो शाऊल, आना आम् मूक्सा तव।’ खोदोलोङ् कोङ् ओ मूक्सा तोक् छूवोखातो ना खसो तूऊ।
44022014	“खीक्‍काना खसा कोङ् ओरोलोओ, ‘ओखी खूक्सूचीम् नीनाम्माम् लन्‍ची आना छेईम् लागी ना मूङ्‍क धर्मी मीस् तोम् लागी, खीक्‍का ख नेन्‍क रीङ्‌ येईम् लागी आन् सोकाक तूये।
44022015	ऊदोईपीक्यालो खोलोमी लाईस्‍पी खम् लागी आना तक ना येन्‍क रीङ्मी साक्षी आन् छूम् छूये।
44022016	हन्‍ना आना ऊई हूङ्दीत? पक्‍ते, ना बप्‍तिस्मा लाप्‍ते, खीक्‍का येशूम् नीङ् दप्‍ना आम् मोऊपीका शुद्ध छूवाते।’
44022017	“खीक्‍का कोङ् यरूशलेम आत्‍तोना नीनाम्मा दप्स्को खीम्पी वाङोम् मूचोलो कोङा ईबूम् दर्शन तूऊ।
44022018	कोङा रोबू तूऊ ना खसा कोङ् ओरोलोओ, ‘दावा मन्चीना यरूशलेमपीका लत्‍ताना खालेत्‍ते, ऊदोईपीक्यालो ओ तोक्पी आना साक्षी पीयस्‍क मीचा येनस्‍नो।’
44022019	“खोदोलो कोङा ओरोपीको, ‘ए रोबू, कोङ् खोलोङ् याखऊ खीम्पी खातोना आम्‍पी विश्‍वास मप्ची थूनापी तेसूची ना केरूचीक खचा खोलोआ छेत्‍तची’।”
44022020	आम् साक्षी पीप् स्‍तिफनस सेत्‍चीलो कोङ्सो मूङ्‌कपी खस्का तूवो, ऊदोईपीक्यालो मोन्तोलो ख सेईप्‍चीम् खची तेई कोङा हूङूतूक तूवा।
44022021	“खोदोलो रोबूआ कोङ् ओरोलोओ, ‘हन्‍नान् आन् खात्व, ऊदोईपीक्यालो कोङा आन् छूबूरीपाक बीन्‍नीपा जातिचीपा पोयान्‍के’।”
44022022	खचा पावलमी रीङ्‌ ओन्तोदीङाङ् येन्‍ची, खीक्‍काना खस् ओरोपीक्‍तो हायाम् सार बस्‍लाता, “ङ्‌कतोङ्‌क मीस्‍ने चारपीकाङ्‌ लाईम्‍दीम् छूये। ऊदोईपीक्यालो ङ्‌कतोङ्‌क मीस् लेईम्‍चाम् काम्‍ङा मान्तू।”
44022023	खीक्‍का खचा खची छूलीआ खची तेई चेन्‍ची ना फूर्क् पेर्‌मीक्‍तो बस्‍लाता।
44022024	खीक्‍का सेनापतिचा दोर्‌ची ओरो पीकाना आरेईमची, “ङ्‌क थानागोपी वनानूम्‍ना कोर्रा केर्‌तो ततानूम्ते, ऊनाई ङ्‌कम् ऊल्‍लोङ्पी खस् ओन्तोङ्ना बस्चाये।”
44022025	खीक्‍का खचा पावल सोकोवारमी रीबोआ छूईची, खोदोलो पावलआ म्दोक्पी थोरेप्‍दीताक कप्‍तान ओरो पीकाना तत्‍तू, “ऊई रोमी नागरिक ना दोसीमाक मीस् छूईम्‍ना कोर्राआ केर्म् रीदूम्पी तूयेयो?”
44022026	कप्‍तानआ ङ्‌क रीङ्‌ येन्‍कप्‍का सेनापतिम् दोक्पी खाताना ख ओरो पीकाना तत्‍तू, “ङ्‌क आना ऊई मम् मीन्चाईकई? ऊदोईपीक्यालो ङ्‌क मीस्‍ने रोमी नागरिकथेई माका।”
44022027	खीक्‍काना सेनापति बानाना पावल ओरो पीकाना तत्‍तू, “कोङ् ईयोते, ऊई आन् रोमी नागरिकयो?” खोदोलो खसा, “एई कोङ् रोमी नागरिकङा के पीका।”
44022028	खोदोलो सेनापतिआ ख ओरो लअ, “कोङान् ङ्‌क रोमी नागरिकआ तोम् हक्‍ने हायाम्‍देतो खाप्‍चीमा छोक्‍सूना खेतूकई।” खोदोलो पावलआ ख ओरो लअ, “खोदोलोई कोङ्ने ओ माआ वातोलोङ्‌ रोमी नागरिकङा तूवो।”
44022029	खोदोलोई खम् चाम्ची मप् खोलोङ् दावा मूङ्‍कप्का खालेता, ना पावल ईबूम् रोमी नागरिक पीम् छेत्‍कप्‍का सेनापतिसो हायाम् कीसा, ऊदोईपीक्यालो खसा पावल छूईक तूवा।
44022030	खोदोलोई म्देसापाका यहूदीचा ऊनाई पावल दोस् तीचीक तूवा खूङ्‌क छेईम् लन्‍ची मस्‍ना ख वईदीत्‍ची, ना खोलोङ् देप्‍क पूजारीची खीक्‍का देप् याखऊखीम्पीक खोलोङ् बात्ल छूम् आज्ञा मची, खीक्‍का पावल दाली यूत्चीना खची लाईस्‍पी थोरेप्ची।
44023001	पावलआ याखऊपीक मीस् म्मूक्स् यामीक मान्मसा खोङ्ना ओरोपीका, “बूबू-नेछोचे, एसेक लेई सम्‍मो कोङ् नीनाम्माम् लाईस्‍पी नप् सानीवपी ओ रीराम लेन्चामीत्‍तो थोङोचोयोक तूये।”
44023002	खोदोलो देप्क पूजारी हननियाआ मूङ्‍कपी तूवाक मीस् पावल म्ङपी केर्‌नूम्‍ते लचीना आज्ञा पीची।
44023003	खोदोलोई पावलआ हननिया ओरो लअ, “ए जाखील बोहोआ कील्‍म्‍पा बाराम् ङा! आन्‍सो नीनाम्माआ कोङ् तोङ्नाङ् केरे। आन् रीदूम् तोङ्ना ओ नीया मम् लागी तूनासो ऊई रीदूम्‍पी तूक रीङ्‌ मानेई मान्ममो कोङ् केर्म् आज्ञा पीयचीयो?”
44023004	खोदोलो पावलमी दोक्पी तूप्‍चा ख ओरोलची, “ऊदोई आना ओन्तोङ्ना पीक्‍ना नीनाम्माआ सोक्‍क देप्क पूजारीची सेस्वा मीयस्कई?”
44023005	खोदोलो पावलआ ओरोपीका, “बूबू-नेछोचे, ख देप्‍क पूजारी तूये पीम् कोङा मान्छेईङा। ऊदोईपीक्यालो ओन्तोङ्ना छाम्‍पा तूये, ‘आना मीस्पी चार तोप्‍चीम् तोक्‍पी मान्‍नप् रीङ्‌ नेईम् छूनो पीम् कोङा छेतो’।”
44023006	खीक्‍का मूङ्‌क देप्‍क याखऊपी सदुकीची ना फरिसीची तूये पीम् छेत्‍ना पावलआ हायाम् सोतो ओरोपीका, “बूबू-नेछोचे, कोङ् फरिसीम् छा फरिसीङा। ऊदोईपीक्यालो सीप्‍खाप्‍ची होसोङ् ऊस्पके पीम् कोङा आशा मूतोकसा ङ्‍कपी ओ मुद्दा तोक्‍स्‍चाईक तूये।”
44023007	पावलआ खोरो पीकाकसा सदुकीचीम् लो फरिसीचीम्‍लो हाम्पी रीङ्‌ मान्खम् खीक्‍का खस् छूतेई छूवा।
44023008	ऊदोईपीक्यालो सदुकीचा सीम्ना ऊम्पोम् रीङ्पी विश्‍वास मईचीनो, खोरोनाङ् नीनाम्माम् रीदाम् पोक्सो, आत्‍मासो ऊसो मान्तू पीके। खोरोदोसो फरिसीचा क मूङ्‌क रीङ्‌ खोलोङ् विश्‍वास मईची।
44023009	खीक्‍काना मूङ्‌कपी हायाम् लोक्‍तो चाऊपो पका, ना फरिसी गोप्‍क हेप् शास्‍त्रीची थोरेपाना ओरो पीकालाता, “केईका ङ्‌क मीस्पी ऊसोङ् रई रीङ्‌ मान्छीम्यीका। खोदोलोई आत्‍माआ अथवा नीनाम्माम् रीदाम् पोक्‍आ ङ्‍क नेईमीयकदोन् केईया ऊओ पीक्या?”
44023010	ओरोना मूङ्‌कपी खची रीङ्-खाऊ मान्खम्कसा खचा पावल कऊला-चेऊला मईची मीनाहो म्कीम्मा सेनापतिआ म्दोर्‌ची खात्‍नीना मूङ्‌क मीस्चीम् हाम्‍पीका बल मनूम्ना दोर्‌ची तूस्को थाऊपी लात्खानूम्‍ते लचीना आरेईमची।
44023011	म्देसाक लेई सेपा रोबू म्दोक्पी थोरेपाना ख ओरो लअ, “पावल साहस मव, ऊदोईपीक्यालो आना यरूशलेमपी ऊतोङ्नाई ओ तोक्पी गवाई पीयू, खूङ्‌क तोङ्नाङ् आना रोमपीसो ओ गवाई पीम् छूये।”
44023012	म्देसा देत्छा सेपा यहूदीस् बात्ल छूवाना पावल मान्सेईम् सम्‍मो ऊसो चायाम्‍नो दूङाम्‍नोके लोलना पस्तून् चची।
44023013	मूङ्‌क तोङ्ना चाई मप्ची लीक्‍पोङ्‌ पीका दूङ्देतो तूवा।
44023014	मूङ्‌कचा देप्‍क पूजारीचीपी लो धर्म-सेचीपोचीप्‍लो खाताना ओरोलची, “पावल मान्सेईम् सम्‍मो केईका ऊसो मान्चाम् लोलईकाना पस्तून् चाम्‍काक तूये।
44023015	खन्‍सा आन्‍नी देप्‍क याखऊपीक खोलोङ्चीका चाई मनूम्ना पावलमी मुद्दा नम्‍लो छूम् छूये पीकानीना बाहाना मनूम्ते, खीक्‍का पावल केईका पीम् छूये पीकानीना सेनापतिपी बीन्ती मीयानूम्व। ओरोना पावल ओखी दोक्पी बान्‍लो केईका ख सेईम् लागी तयार छूयेका।”
44023016	खोदोलो पावलमी यसआ ङ्‌क रीङ्‌ तूम् तअ, खीक्‍का थानागोपा खाताना ङ्‌क रीङ्‌ पावल ईयू।
44023017	खीक्‍का पावलआ कप्‍तानचीप्क ईल्पो काछचीना ओरो लअ, “ङ्‌क सोलो सेनापतिपा पोक्‍स्‍व, ऊदोईपीक्यालो ङ्‌कसा खलो ऊचीई रीङ्‌ मम् तूथे।”
44023018	खीक्‍का कप्‍तानआ मूङ्‌क सोलो सेनापतिचीपा छोक्‍स्‍ती, खीक्‍का सेनापति ओरो लअ, “थूनापी तूप् पावलआ कोङ् दालासोना ओरोलोओ, ङ्‌क सोलो सेनापति तूकपा खाईते, ऊदोईपीक्यालो ङ्‌क सोलो आन्‍लो नेईम् पर्ने तूथे।”
44023019	खीक्‍का सेनापतिआ मूङ्‌क म्हूक्पीका कीना बीन्‍नी खाईयू, ना सूपीछा तत्‍तू, “आना कोङ्लो मम् पर्ने रीङ्‌ ऊई हाई?”
44023020	खीक्‍का खसा सेनापति ओरो लअ, “यहूदीचा पावलमी तोक्पी होसोङ् नम्‍लोना तईम् नीहू मम्ना देसा देप्‍क याखऊपी पावल बायीपीकाव पीकाना आन् लोम् लागी चाई मस्क तूये।
44023021	खोदोलोई आन्‍ना खची रीङ् येईम् छूनो, ऊदोईपीक्यालो खचीप्‍क लीक्‍पोङ्पीकासो दूङ्देतोआ ख मान्सेईम् सम्‍मो केईका ऊसो चायाम्‍कानो पीकाना पस्तून् चस्‍ना ख सेईम् लागी हूङ्दीतस्‍क तूये। खन्‍सा हन्‍ना खचा आम् रीङ्मी आशा मदीतस्‍ना तूचाये।”
44023022	खीक्‍काना सेनापतिआ मूङ्‌क सोलो, “आना कोङ् ईयोक ङ्‌क रीदाम् बीन्‍नीपा आस्‍सो ईनव” लना पोक्‍सू।
44023023	खीक्‍काना खसा कप्‍तानचीप्क नीप्पो काछचीना ओरोलची, “एसे सेपा बोची बजे होम्पी, नीस्‍चून्‍दूलूम् दोर्‌ची, नूक्पोङ् खोक् बूल्प्ची, खीक्‍का नीस्चून्दूलूम् चल् खूर्प्‌ची कैसरिया सम्‍मो खाईम् लागी चोचूप्साक्साचूव।
44023024	खीक्‍का पावलमी लागीसो खोक् थीक्‍का मनूम्व, खीक्‍काना ख ऊरानूम्‍ना हाकिम फेलिक्स तूकपा छोक्सातानूम्व।”
44023025	खोदोलो खसा ओरो पीकाना छाप्दाम्सो छाप्पू:
44023026	“सायोबूप हाकिम फेलिक्सङा, क्‍लौडिया लुसियसमी सेवाके!
44023027	ङ्‌क मीस् यहूदीचा लाप्‍चीना सेईम् मीनाक तूवा, खोदोलोई ङ्‌क रोमी नागरिकये पीम् कोङा तूम् तूना सेनास्का मूङ्‍कपा खातीका, ना कोङा फोकूना बायूक तूये।
44023028	खचा पावल ऊनाई दोस् तीचीकई खूङ्‌क छेईम् लन्‍ची मूना कोङा आम्‍नी देप्‍क याखऊपी ङ्‌क बायू।
44023029	खचा पावल रीदूम्-होदूम्मी तोक्‍पी दोस् तीचीक रईछ। खोदोलोई ख थूना तेम्‍ना सेईम् दण्ड पीम् तोङ्‌क रीङ्ने कोङा खपी ऊसोङ् मान्छीम्ङा।
44023030	ङ्‌क मीस् सेईम् रीङ्-छाम् छूचाई पीम् रीङ्‌ येनू मोरोङ् कोङा ङ्‌क आम्पा पोक्‍सूक तूये, खीक्‍काना ङ्‌क दोस् तीक्‍चीसो बयान पीयानूम्व पीकोना आम्पा पोक्‍सूचीक तूये।”
44023031	ओरोना दोर्‌चा आज्ञा तचीक तोङ्नाङ् पावल सेपाङ् एन्‍टिपाट्रिस सम्‍मो छोक्‍स्‍तीची।
44023032	खीक्‍का खोक् बूल्प्चीक पावलचीकाङ्‌ मूङ्‌कपी होक्‍सीची ना लाम्‍दूम्‍तो खाईप् दोर्‌चीक म्देसा दोर्‌ची तूस्को थाऊपी आत्‍ता।
44023033	कैसरिया तातेकाना खचा देप्‍क हाकिम छाप्दाम् पीची खीक्‍का पावलसो खम् हूक्‍पी जीम्मा पीची।
44023034	खसा छाप्दाम् नीना पावल आन् ऊक जिल्‍लाप्‍कई पीकाना तत्‍तू। खीक्‍का हाकिमआ ख सिलिसियाप्‍क पीम् छेत्‍कप्‍का हाकिमआ ओरोपीका,
44023035	“आन् दोस् तीक्‍ची बान्कप्का कोङा आम् मुद्दा येनो।” खीक्‍का हाकिमआ पावल हेरोदआ बानेई मक दरवारपी यूक्सानूम्व पीकाना आरेई मची।
44024001	ङाक्‍लेई दोस्पी देप्‍क पूजारी हननिया खीक्‍का हेप्-हेप् धर्म-सेचीपोचा तर्तुल्‍लस नीङ् मीचीक ईल्पो वक्‍कील बाईचीना फेलिक्स हाकिमपी बाना, ना पावलमी ऊल्‍लोङ्पी मुद्दा तेस्‍ची।
44024002	खीक्‍का पावल मूङ्‌कपी काछचीना तर्तुल्‍लसआ ओरोपीक्‍तो अभियोग तीलातू, “सायोबूप् फेलिक्स, आम्पीका केईका देप्पा चामोवा तम्चायाम्काक तूये, खीक्‍का ङ्‌क छाप्कूवाम् लागी आना हायाम् नप् लक्सो मचयक तूये।
44024003	ङ्‌क खोलोक रीङ्मी लागी केईका खोलोङ् हायाम् ओखी गोङ् चानचाईना आन् ओलोनूव लये।
44024004	खोदोलोई ए होदूवा जीज मान्ममो केईका सम्‍तूमा मीयीकाना चीमा ओखी बीन्ती येनीपीयीकाते।
44024005	ऊदोईपीक्यालो ङ्‌क मीचा खोलोपी मीस् दूक्पीतो लाम्‍दूमाक, खीक्‍काना चारपीक खोलोङ् यहूदीचीम् हाम्‍पी हूजूहूक्वा मच्‍चेई मक, ना नासरीचीम् देप्‍क लाम्‍लछा छूवाना लाम्‍दूमाक केईका छीपूम्‍का।
44024006	ङ्‌कसा नीनाम्मा दप्स्को खीम्सो अपवित्र मम् लाम्‍चक तूवा, खोदोलोई केईका ङ्‍क लापूम्‍का। [ओखी रीदूम्पी तूक तोङ्ना केईका ङ्‌क दण्ड पीम् लामूम्का,
44024007	खोदोलोई सेनापति लुसियस ओखीपी बानाना हायाम् जबरजस्‍तीआ मूङ्‌क ओखी हूक्‍पीका ङापीकाना खाईयू,
44024008	ना केईका आम्पी उजुर मनूम्व पीकाना आज्ञा पीयीका।] हन्‍ना आना ङ्‌क मीस्मी चाम्ची मईदोक केईका ख दोस् तीयूम्‍काक रीङ्‌ आछीयाकङ् रईछ पीम् छेत्‍त।”
44024009	खोदोलो मूङ्‌क यहूदीचासो मूङ्‌क रीङ्‌ खोलोङ् आछीयाकङ् पीकाना पीका।
44024010	खीक्‍का हाकिमआ ख नेईम् लागी कवेई मीकप्का पावलआ ओरोपीका, “आन् केछेयीकाङ् यहूदीचीम् नीया मप् छूवाक पीम् कोङा छेतो, खन्‍सा कोङा ओ तोक्‍पी हायाम् नत्‍तो पूयो।
44024011	आना छेत्‍त कोङ् यरूशलेमपी आराधाना मस् खातोक ईक् पोङ् नीस्लेईपीका दूङ्देतो मान्छूमोङ् तूये।
44024012	ङ्‌कचा ना कोङ् मीस्चीका रीङ्-छाम् मम्चाम्काकङ् छीपोवा, ना नीनाम्मा दप्स्को खीम्पीङ् ना देप् याखऊ खीम्पी ना सहरपीक मीस् चप्‍सूचोकङ्‌ छीपोवा,
44024013	ना खचा कोङ् एसे दोस् तीयोचोक रीङ्‌मी प्रमाणङा पीदूरची।
44024014	खोदोलोई कोङा ङ्‌क रीङ्‌ क आम् लाईस्‍पी एईङा पीको। मूङ्‌क हल्‍वाम् लाम् खचा आछीयाक माके पीके, मूङ्‌क लाम् कलोना कोङा ओ खूक्सू-खूलूचीम् नीनाम्मा मानेई मूयो ना भक्ति मूयो। खोरोदोसो कोङा खारीबोपोचा छाप्‍चीक धर्मसूम्बऊ ना मोशाआ पीयीक खोलोङ् रीदूम् होदूम्‍पी विश्‍वास मूयो।
44024015	खोरोनाङ् ङ्‌कचा धर्मी ना मोऊपो मीस् खोलोङ् सीना ऊस्पके पीक्‍ना नीनाम्मापी विश्‍वास मईची। खूङ्‌क खचीम् तोङ्नाङ् कोङासो सीम्‍ना ऊम्‍पोम् रीङ्‌ नीनाम्मापी आशा मूयो।
44024016	ओरोनाङ् कोङा नीनाम्माम् लाईस्‍पी लो मीस्मी लाईस्‍पीलो नप् सानीवा मम् लन्‍ची मूयो।
44024017	“हायाम् दोङ् छूवाकप्का कोङ् ओ जातिचीम् लागी दान पीस् ना नीनाम्मापी चाचोदाम् छोस् यरूशलेम बानोक तूवा।
44024018	खचा कोङ् नीनाम्मा दप्स्को खीम्पी छीपो खोदोलो कोङ् शुद्ध छूवोखातोक तूवा। मूङ्‌कपी ओरोसर्प् मीस्सो मान्तू, ना मूङ्‌कपी चाऊपोलम्सो मान्तू। खोदोलो मूङ्‌कपी हेप् एशियाप्‍क यहूदीस्सो तूवा,
44024019	खोदोलोई एशियापीका बानाक देप्‍पोई यहूदीचा कोङ् नीनाम्मा दप्स्को खीम्पी तोओ। मूङ्‌कचा ओ ऊल्‍लोङ्पी ऊची रीङ्‌ तूवाक तचीवादोक आम्‍पी बानावाना ऊजूर तीदूर्‌चीवा।
44024020	खोरोदोसो आम् लाईस्‍पी ङ्‌कचा खची होपाङ् पचीनूते, कोङ् देप् याखऊपी तूवोलो ओपी दोस् छीप्‍चीक तूवायो?
44024021	ईबूम् रीङ्पीङाङ्‌ खचा कोङ् दोस् तीदूरोओ, खूङ्‌क ऊई पीक्यालो, ‘सीयाक मीस् होसोङ् ऊस्पके पीम् रीङ्पी कोङा विश्‍वास मूकसा अपी ओ मुद्दा छूचाये पीकोना कोङ् हायाम् सार बसोक तूवा’।”
44024022	ङ्‌क लाम्‍मी तोक्‍पी फेलिक्सआ नम्‍लोना छेत्‍क तूवा, खीक्‍का फेलिक्सआ ङ्‌क रीङ्‌ येन्‍ना खस्, “सेनापति लुसियस अपी बान्कप्का कोङा आम्‍नी मुद्दामी फैसला मीन्‍पीयान्‍नी” लचीना तारेई मस्‍ना पोक्‍स्‍छोक्‍स्‍चीक तूवा।
44024023	खीक्‍का खसा कप्‍तान ओरो पीकाना आरेई मअ, पावल नम्‍लोना ऊरानूम्‍ना यूक्सानूम्व, खोदोलोई खसा चाहेई मईक थक् छोस्‍ताप् म्बूम्ची रापानूम्‍नव लअ।
44024024	खीक्‍का जीस्तातोपीका फेलिक्सआ म्तोमा यहूदी द्रूसिल्‍ला बाईना बाना, ना खसा पावल काछना येशू ख्रीष्‍टमी विश्‍वासमी तोक्‍पी पावलपीका येनू।
44024025	खोदोलो पावलआ नीनाम्माम् धार्मिकताम् आज्ञा मानेई मम्ना लक्‌ मम् छूये, होप्‍मी सानीवा तूङ्‌गापी यूम् छूये, ना नीनाम्माआ खोलोमी नीया मम् नाम्‍ला ईलेई ताचाये पीकाना ईलो फेलिक्स आतालेई छूक्‍तो ओरोपीका, “एसे ओन्तोदीङ् छूनूते, हन्‍ना आन् खाताव, दोस्का होसोङ् आन् काछोयान्।”
44024026	खोदोलो फेलिक्सआ पावलपीका खाप्‍चीमा तयाम्‍यो पीकाना मीर्वा मक तूवा। खन्‍सासो फेलिक्सआ पावल हेप्‍लो-हेप्‍लो काछना रीङ्-छाम् मस्क तूवा।
44024027	खोदोलोई नीस्दोङ् दोस्पी फेलिक्समी फाईपी पर्किअस फेस्तस देप्‍क हाकिम छूवा, खीक्‍का फेलिक्सआ यहूदीची खची गोङ् चानमीम् लागी पावल थूनापी यूक्स्‍ना खाता।
44025001	फेस्तस म्होप्मी छाप्‍कूवापीका बानाक सूक्‍लेई दोस्पी कैसरियापीका यरूशलेम खाता।
44025002	मूङ्‌कपी देप्‍क पूजारीचीम् लो यहूदीचीम्‍लो देप् मीचा पावल फेस्तसमी लाईस्पी अभियोग तीची,
44025003	खीक्‍का पावल यरूशलेम खास्‍को लाम्‍पीङ्‌ सेईम् जाल मस्‍ना पावल यरूशलेम पोक्‍सीपीकाव लचीना फेस्तस बीन्ती मीची।
44025004	खोदोलोई फेस्तसआ पावल कैसरियापीङ्‌ थूनापी तेस्‍चीक तूये खन्‍सा कोङ्सो दावाङ् कैसरिया खाईम् मीनोचोयो लची।
44025005	खीक्‍का फेस्तसआ खस् ओरोलची, “आम्‍नी लाम्‍लछाची कोङ्लो मूङ्‌कपी खान्‍नूते, खीक्‍का मूङ्‌क मीस्पी ऊची मान्‍नप् रीङ् तूदोक खचा खची होपाङ् ख अभियोग तीचीनूते।”
44025006	ओरोना फेस्तस खस्का रेक्लेई अथवा पोङ् लेईसम्‍मो यरूशलेमपी मान्तूमोङ् कैसरियापा आत्‍ता, खीक्‍का म्देसाङ् ख नीया मस्को थाऊपी तूवाना पावल बायानूम्व पीकाना आज्ञा मअ।
44025007	पावल मूङ्‌कपी बानाकप्का यरूशलेमपीका बानाक यहूदीचा खम् म्बर-बार थोरेपाना हायाम् सार दोस् तीची, खोदोलोई खचा आछीयाक प्रमाण पीमान्‍दूर्ची।
44025008	खीक्‍का पावलआ खस् ङरी आन्‍तो ओरोपीका, “कोङा ना यहूदीचीम् धर्मसूम्‍बऊमी, ना नीनाम्मा दप्स्को खीम्‍मी, ना कैसरमी ऊल्‍लोङ् मूऊ, कोङा आस्‍मीसो ऊल्‍लोङ् मान्मङा।”
44025009	खोदोलोई यहूदीस् खची जीनमीम् लागी फेस्तसआ पावल ओरो लअ, “कोङा आन् यरूशलेमपी पोयान्‍ना खीक्‍का मूङ्‌कपी कोङा आम् नीया मूयो, खोदोलो नईयो?”
44025010	खोदोलोई पावलआ ख ओरो लअ, “कोङ् कैसरमी नीया मस्कोम् लाईस्‍पीङ्‌ थोरेपोतोक तूये, खन्‍सा ओमी ङ्‌कपीङ् नीया छूम् छूये। कोङा यहूदीचीम् ऊल्‍लोङ्पी ऊसो रई रीङ्‌ मान्मङा पीम् रीङ्ने आनासो नम्‍लोना छेत्‍चय।
44025011	आछीयाङ् कोङ् अपराधीङ् दोक, ना कोङा सीम् दण्ड तोम् पर्ने लक्‌ मूक तूदोक सीम् कोङा ऊसो मीनोनो। खोदोलोई खचा कोङ् तीयोक दोस् छमाकदो ङ्‌कचीम् हूक्‍पी कोङ् आसासो सूम्‍पेई मदूरोनो। खीक्‍का कोङा कैसरपी ऊजूर मूयो।”
44025012	खीक्‍का फेस्तसआ म्वाछेलईप्चीका चाई मस्‍ना पावल ओरो लअ, “आना ओ नीया छूम् छूये पीकाना रीङ्‌ मकसा हन्‍ना आन् कैसरपाङ्‌ खाईम् छूये।”
44025013	जीस्तातोपी होङाबू अग्रिपास ना म्नेछो बारनिकी फेस्तसमी लाम्तूम्मा मस् कैसरियापी बाना।
44025014	खस् मूङ्‌कपी हायाम् तातो तूवाना फेस्तसआ पावलमी मुद्दा होङाबू ओरोना येईमीयू, “फेलिक्सआ थूनापी तेस्यूक्‍स्‍क ईल्पो मीस् ङ्‍कपी तूये,
44025015	कोङ् यरूशलेमपी तूवोलो देप्‍क पूजारीचा खीक्‍का यहूदीचीम् धर्म-सेचीपोचा खूङ्‌क मीस् दोस् तीची, ना ङ्‌क सेईम् छूये पीकाना ओपी बीन्ती मस्क तूवा।
44025016	“कोङा खस् मीस् दोसी मान्छूम् सम्‍मो मूङ्‌क मीस् दण्ड पीम् रोमी सरकारमी रेवास् मान्तू पीकोना पीको। खन्‍सा दोसी छूक मीचा दोस् तीक्‍चीम् लाईस्‍पी नेईम् मोऊका तोम् छूये।
44025017	खस् अपी बानाकप्का कोङा दावा देसाङ्‌ पावल नीया मस्को थाऊपी बायानूम्व पीकोना आज्ञा मूऊ।
44025018	खीक्‍का पावल दोस् तीक्‍ची मूङ्‌कपी बात्ल छूवा, खोदोलोई कोङा मीनोक तोङ्नाङ् खचा ऊसो दोस् तीमान्‍दूर्ची।
44025019	खोदोलोई मूङ्‍कचीम् खची हाम्‍पी मान्खम्चाक रीङ्‌ क खची धर्मम् तोक्‍पी लो सीयाखात्‍क येशूम् तोक्‍पीलो रईछ, मूङ्‌कपी पावलआ क सीयाक येशू ऊसापक्‍क तूये पीकाना तेत्‍तेईमो यीङाक तूवा।
44025020	ङ्‌क रीङ्मी तोक्पी कोङान् ऊसो तईङा मान्दूर्‌ङा। खीक्‍का कोङा ख ओरो पीकोना ततू, ‘आन् यरूशलेम खाईना आम् नीया मूङ्‍कपीङ् छूलो नईयो।’
44025021	खोदोलोई पावलआ रोमी होङाबूपीका फैसला मान्छूम् सम्‍मो कोङ् थूनापीङ्‌ यूक्सोनीव पीकाना बीन्ती मकसा, ख कैसरपी मान्खाईम् सम्‍मो नम्‍लो ऊर्म्‌ना यूम् कोङा आज्ञा मूऊ।”
44025022	खीक्‍का अग्रिपासआ फेस्तस ओरो लअ, “ङ्‌क मीस्मी रीङ्‌ कोङासो येईम् तूवादोन् नवा।” फेस्तसआ ओरोपीका, “आना देसा येन्व।”
44025023	म्देसा अग्रिपास लो बरनिकीलो हायाम् सायोचोङ्मालो सेनापतिस्‍का ना सहरपीक देप्‍क नीङ्तोप् मीस्चीका याखऊपी खाता। खीक्‍का फेस्तसआ पावल मूङ्‌कपी बाईम् आज्ञा तकप्का याखऊपी तातू।
44025024	खीक्‍का फेस्तसआ ओरोपीका, “होङाबू अग्रिपास ना अपी ताप् खोलोङ्चे, आन्‍ना ङ्‌क मीस् तईचाईनूम्, ङ्‌कम् तोक्‍पी खोलोङ् यहूदीचा ‘ङ्‌क मीस् सेईम् छूये’ पीकाना यरूशलेमपी ना कैसरियापीसो कोङ् बीन्ती मीयोक तूवा।
44025025	खोदोलोई कोङा ङ्‌क मीस् सेईम् तोङ्‌क दोस् ऊसो मान्छीम्ङा ना खसा म्होपासो रोमी होङाबूपी बीन्ती मूयो पीकाकसा कोङा ख रोमी होङाबूपी पोम् लन्‍ची मूऊ।
44025026	ङ्‌क मीस्मी तोक्‍पी ओ सम्राटपी कोङा छाम्‍ना होम् रीङ्‌ ऊसोङ् मान्तू। खन्‍सा कोङा ङ्‌क आम्‍नी लाईस्‍पी, ना होङाबू अग्रिपासमी लाईस्‍पी तातूक तूये, खन्‍सा केईया ङ्‌क मीस् तताम्ना ङ्‌कम् तोक्‍पी कोङा छाम् पर्ने रीङ्‌ ऊची छीपोयो पीम् आशा तूये।
44025027	ऊदोईपीक्यालो कैदपी मम्पा मीस्मी ऊसो दोस् खोमाम्ममो पोम् कोङ् नप् लोयोनो।”
44026001	खीक्‍काना अग्रिपासआ पावल ओरो लअ, “हन्‍ना आना आम् रीङ्‌ पोदूर।” खीक्‍का पावलआ म्होप् सम्सूर्मचीम् लागी म्हूः थेत्‍ना ओरोपीका:
44026002	“ए होङाबू अग्रिपास, यहूदीचा कोङ् दोस् तीयोक रीङ्मी तोक्पी एसे कोङा आम् लाईस्‍पी पोम् तूलो कोङ् ओहोपा ओहोप्ङा सागोहोम् मीयोङ्चूङ्।
44026003	यहूदीचा खोलोङ् मथचीक ललई ना रीङ्‌-छाम् मम् आना नम्‍लो छेत्‍तक तूये, खन्‍सा कोङा बीन्ती मूयोना आम् दोक्पी ओ रीङ‍् मेलसा पूयोलो आना जीज मान्ममो येनोपोव।
44026004	“कोङ् ओ जाति यहूदीस्का यरूशलेमपी तूवोलो ओ साहीछापू ऊतोङ्‌कई तूवो, ना ओ हारी बान्‍तो खातालोक ओ वोर्वा ऊतोङ्‌कई तूवा खूङ्‌क खोलोङ् यहूदीचा नम्‍लोना छेत्‍तची।
44026005	ङ्‌क खचा केछेयीकाङ् छेत्‍चयस्‍क रीङ्‌ङा, कोङ् ओखी धर्ममी कट्टर पन्‍थी दलपीक फरिसी छूवोना तूवो। खचा ङ्‌क रीङ्मी गवाई पीम् लन्‍ची मईचीदोक खचा पीदूरची।
44026006	नीनाम्माआ ई खूक्सू-खूलूचीपी मयूक्स्क यादेपी आशा यूक्सूकसा कोङा एसे ङ्‌क मुद्दा मम् बोक्साक तूये।
44026007	ओखी पोङ्नीप्पो गोङ्चासो ङ्‌क आशा तोम् लागी सेपा-लेपा ईक् सानीवा मईचीना नीनाम्माम् आराधाना मचयस्क तूये, खन्‍सा होङाबू अग्रिपासङा, कोङासो ङ्‌कम् आशा मूकसाङ् यहूदीचा कोङ् दोस् तीयोक तूये।
44026008	नीनाम्माआ सीप्‍ची ऊन्‍पो मीय पीम् रीङ्‌ आन्‍ना ऊनाई विश्‍वास मईनूम्नो?
44026009	“कोङासो दूरोक सम्‍मो नासरतपीक येशूम् ऊल्‍लोङ् मम् छूये मीनोक तूवा।
44026010	कोङा यरूशलेमपा खोरोनाङ् ऊल्‍लोङ् मूऊ, ना कोङा देप्‍क पूजारीपीका हक् तूना नीनाम्माम् मीस्ची खोलोङ् थूनापी तेसूची खोन्तोदीङाङ् मा, खस् सेत्‍चीलो कोङासो बूछोक्सूचीक तूवा।
44026011	खीक्‍काना याखऊ खीम्पी मूङ्‍कस् बोलो विश्‍वास होक्‍सायानूम्‍ते पीक्‍तो सजाई पीयूची। ओरोना खची ऊल्‍लोङ् मतो ओ छूलीआ बीन्‍नीपा सहरपीसो कोङा दूक् पीयूची।
44026012	“ओन्तोङ्ना ईलेई देप्‍क पूजारीचीप्का अधिकार लो आज्ञालो तूना कोङ् दमस्कस मेक्सा खातो।
44026013	ए अग्रिपास होङाबूङा, मूङ्‌क लेई लेपा लाम्‍पी खातोचोलो नाम्‍साम्‍पीकासो दूङ् छेङ्छेङ्पा अल्हो तूऊ, मूङ्‌क अल्हो कोङ्लो लाम्‍दूम् खोलोङ्चीम् बर्‌बार् बाक्‍स्तोङ् केत्‍ता।
44026014	खीक्‍का केईका खोलोङ् बोहोपूू फोलीऊतीखातीका, खोदोलो हिब्रू रीङ्पी ओरो पीकाक कोङा येनू, ‘शाऊल, ए शाऊल, आना ऊनाई कोङ् म्खेप्क-खेप् दूक्पीयो? चल्पी लाथा गकलो आम् होप्‍मी लोङ्‌ङा तूके’।”
44026015	“खीक्‍का कोङा ख ‘ए रोबू आन् आसे?’ पीकोना ततू। खोदोलो रोबूआ होसोङ् ओरोपीका, ‘कोङ् येशू, आना कोङ् दूक्पीयोचोयो।
44026016	हन्‍ना आन् पक्ना थोरेप्‍ते, ऊदोईपीक्यालो एसे ओपी आना तक रीङ्‌ खीक्‍का कोङा आन् दोस्का खोमीम् रीङ्‌ बीन्‍नीपास् ईम् लागी ओ सूसो मप् ना ओ साक्षी पीप् छूम् लागी कोङा आन् एसे सोन्‍नाक तूये।
44026017	कोङा आन् यहूदीची ना बीन्‍नीपा जातिचीम् हाम्‍पी पोन्‍चायान्‍क तूये। कोङा आन् खचीप्‍का जगेई मयान्,
44026018	खीक्‍का आना खची मूक्स् हल्‍पीयस्‍ना खस् गूगूर्‌पाप्‍का छेङ्छेङ्पा हेम्, खीक्‍का शैतानमी राःराप्‍का नीनाम्मा हेम् आन्‍नू। ओरोना खचासो मोऊपीका छेमा तयची ना ओपी विश्‍वास मईचीकसा नीनाम्माआ सोक्‍चीकचा तचीक थाऊ खचासो तयची।’
44026019	“खन्‍सा, ए अग्रिपास होङाबूङा, ओरोना कोङा साराङ्‍गाप्‍तोका मोङूक दर्शन रेपूना कोङ् लाम्दूमोचोयोक तूये।
44026020	खोदोलोई लाईस्‍पीङ्‌ दमस्कसपी, यरूशलेमपी खीक्‍का खोलोङ् यहूदिया छाप्‍कूवापी तूप् बीन्‍नीपा जातिचीम् छाप्‍कूवापीसो खातोना वालूम्‍मा मनूम्ना नीनाम्मापी आत्‍तानीव खीक्‍का आछीयाङ् वालूम्‍मा मनूम्क तोङ्ना लक्‌ मनूम्व पीकोना ईयूची।
44026021	खन्‍सा यहूदीचा कोङ् नीनाम्मा दप्स्को खीम्पी लापोना सेईम् लामो।
44026022	एसेक लेई सम्‍मो नीनाम्माआ कोङ् बोचोयोक तूये, खन्‍सा कोङा अपी तूप् खोलोङ् देप्-चीमा गवाई पीम् लागी कोङ् अपी थोरेपोतोक तूये। खारीबोपोचा लो मोशाआलो दोस्का आछीयाङ् छूये पीकाक रीङ् पीका बीन्‍नीपा रीङ् कोङा ऊसो मान्पोङा–
44026023	खचा पीकाक तूवा ख्रीष्‍टआ दूक् तोम्‍ङा बोक्से, खीक्‍का सीप्‍खाप्‍चीपीका ऊसापक्‍कचीपी ख लाईस्‍पी छूवाकसा खसा म्होप्मी जातिची ना बीन्‍नीपा गोङ्चीम् रापी अल्होम् रीदाम् ईयची।”
44026024	पावलआ पीकाक रीङ्‌ येन्‍ना फेस्तसआ हायाम् सोतो ओरोपीका, “ए पावल, आन् आम् नीऊ मास्खाताक तूये, ओरोतो आम् नीऊ तूकसा आन् वाम्‍खाताक तूये।”
44026025	खोदोलो पावलआ ओरोपीका, “होपाबू फेस्तस, कोङ् वामोक मा, कोङा पीकोक रीङ्‌ आछीयाक तूये कोङा नम्‍लो मीनोनाङाङ् रीङ्‌‌ मूयो।
44026026	होङाबू अग्रिपास आना ङ्‌क रीङ्‌ खोलोङ् छेत्‍त, खन्‍सा कोङ् माङ्‌की-माङ्‌की आम् लाईस्‍पी नेनोचोयो। ङ्‌क रीङ्‌ खोलोङ् आनासो छेत्‍त, ऊदोईपीक्यालो ङ्‌क रीङ्‌ खोलोआ तोक्‍स्‍को थाऊपी छूवाक तूये।
44026027	होङाबू अग्रिपासङा, आना खारीबोपोचीपी विश्‍वास मईयो? आना विश्‍वास मय पीम् कोङा छेतो।”
44026028	खोदोलो अग्रिपासआ पावल ओरो लअ, “ऊई आना कोङ् दावाङ्‍यो ख्रीष्‍टियन् बानेई मम् सानीवा मचय?”
44026029	खोदोलो पावलआ ख ओरो लना ङरी आन्‍नू, “दावाङ् अथवा ओरोतातोम् रीङ्‌ मा, ङ्‌क साङ्ल होक्‍सूयोना एसे आन् खीक्‍का ओ रीङ् येईप् तोदी खोलोङ् कोङ् तोङ्‌कङ् छूनू पीकोना कोङा वाङोम् मूयो।”
44026030	खोदोलो होङाबू, हाकिम, बरनिकी खीक्‍का मूङ्‍कपी तूवाकतोदी खोलोङ् पका।
44026031	खीक्‍काना खस् पाखा लत्‍ताना खची हो-होप्‍पी ओरोलोलतो रीङ्‌ मची, “ङ्‌क मीचा सेईम् दण्ड तोम् खीक्‍का थूनापी तेम्‍तोङ्‌क लक्‍ने ऊसो मक मान्तू।”
44026032	खोदोलो अग्रिपासआ फेस्तस ओरो लअ, “ङ्‌कसा कैसरपी ऊजूर मान्मवादोन् कोङा लेतूतूवासो नवा रईछ।”
44027001	दीरीत्‍तीलाम्‍पा केईका इटालिया खाईम् चाई मम्का, ना खचा पावल खीक्‍का बीन्‍नीपा थूनापीकची सम्राट् अगस्टसमी दोर् युलियस मीचीक कप्‍तान जीम्मा पीची।
44027002	केईका एड्रामिटेनोस सहरपी बानीकाना एशियापीका खोलोङ् बन्दरगाह छूक्‍तो खाईप् ईबूम् देप् हेयोङ्मापी वोङीकाना लाम्दूमीका। खोदोलो थेसलोनिकेमी मासेडोनियापी तूप् अरिस्‍तार्खस मीचीक मीस् केईकाचीकाङ् तूवा।
44027003	खीक्‍का म्देसा केईका सिदोन सहरपी तातेकीका। मूङ्‌कपी युलियस मीचीकसा पावल सम्‍तूमा मीना ओ बूम्‍चीपा खाताव ना चाहेई छूक तोदी सहायता ङोक्‍व लअ।
44027004	खीक्‍काना मूङ्‍कप्का कईका तूयीकाक देप् हेयोङ्मा दीरीत्‍ती हेम् खात्‍लाता, खोदोलो देप् हेयोङ्माम् लाईस्‍लाम्‍पा हायाम् देप् हूक् तोक्‍साकसा केईका साइप्रस टापूम् चाखेम्‍लाम्‍पा हूक्पीका राम्चीतो खाईम् बोक्सा।
44027005	सिलिसिया ना पामफिलिया थाम्पूम् चाखेम्‍पीक दीरीत्‍ती कम्‍काना केईका लिसिया थाम्‍पूपी ताईप् माइरा सहरपी ताबानीका।
44027006	केईका मूङ्‌कपी इटालिया खाईप् अलेक्‍जेन्‍ड्रियामी ईबूम् देप् हेयोङ्मा छीपूम्‍का, खीक्‍काना कप्‍तानआ केईका मूङ्‌कपी वनीका।
44027007	खीक्‍का केईका हायाम्तातो सम्‍मो वाताम्‍छा खातीकाना मूस्कीलआ क्नीडसपी तातेकीका, खीक्‍का हायाम् हूक् केलाकसा क्रेटमी चाखेम्-चाखेम् रीम्चीयीकाना केईका सालमोनेमी चाखेम्-चाखेम् छूक्‍तो खातीका।
44027008	हायाम् गार छूक्‍तो मूङ्‌क टापूम् चाखेम्-चाखेम् केईका लासिया सहरमी दोक्पीक नप्छा मीचीक बन्‍दरगाहपी ताईलातीका। मूङ्‌कपीका लासिया सहर मीखीछाङ् तूवा।
44027009	नाम्‍ला हायाम् खालेताक तूवा ना दीरीत्‍ती थेम्पी हेयोङ्माप्‍का लाम्‍दूम्‍सो हायाम् गार तूवा, ऊदोईपीक्यालो माईस् तूम् नाम्‍लासो यात्खाताकसा पावलआ खस् ओरो पीकाना सम्‍जेईमीची,
44027010	“ए बूम्चे, ङ्‌क दीरीत्‍तीपी लाम्‍दूमीचायेलो देप् हेयोङ्मा ना चूम्-सोस्‍ङाङ् मा, खोदोलोई ई होप्‍सोई छेची-खेरीपी छूयीचायेक कोङा तूचोयो।”
44027011	खोदोलोई कप्‍तानआ पावलआ पीकाक रीङ्‌पीका दूङ् हेयोङ्मा तोप् ना हेयोङ्माम् मालिकआ पीकाक रीङ् रेप्पू।
44027012	चूनाम् वीम्खाम् लागी मूङ्‌क बन्‍दरगाह नप् मान्तूकसा मीचा फोनिक्सपीङ् खाईम्ना नाम्‍ला वीम् छूये पीकाना दूङ्सर्‌तोआ हेयोङ्मा तोम् लागी चाई पीची। फोनिक्स मीचीक क्रेटपीक ईबूम् बन्‍दरगाह तूवा, मूङ्‌क बन्‍दरगाह योऊमेर-नाम्काम्स्को ना योऊना-नाम्काम्स्को हेम् हीप्चीप् तूये।
44027013	योऊमेर लाम्‍पा वाताम् हूक् तोम् थालेई मअ, खोदोलो हन्‍नान् खाईम् नई रईछ मीनाना खचा हेयोङ्मा अरेई मम्पाना यूम्पा खोतीबा लात्‍चीना हेयोङ्मा क्रेटमी चाखेम् लाम्‍पा खाईची।
44027014	खोदोलोई जीस् दोस्पी मूङ्‌क टापूपी हायाम् देप् योऊना-नाम्‍आप्स्को लाम्‍पा मूर्हूऊ तोक्‍सा।
44027015	मूङ्‌क मूर्हूऊआ हेयोङ्मा फोनेप्खी, खीक्‍का मूङ्‌क मूर्हूऊ देप् हेयोङ्माआ थामेई ममान्दूर्, ना केईका हारेखात्‍सो खान्‍नू मीनीकाना मूङ्‌क हेयोङ्मा फूईलेतूम्तूम्का।
44027016	खीक्‍का केईका क्लौडा मीचीक ईबूम् चीमा टापूमी चाखेम्पी तातेकीकाकप्‍का हायाम् मूस्कीलआ देप् हेयोङ्मापीका मीस् लईम्खाम् नप् चीमा हेयोङ्मा जगेई मम्‍लातूम्का।
44027017	मूङ्‌क थूत्चीना बल्‍ला देप् हेयोङ्मा थेम्पी यूक्स्ची खीक्‍का खचा उपाय मस्‍ना देप् हेयोङ्मापी मूङ्‍क चीमा हेयोङ्मा नम्‍लोना छूईची, ना सिरटिस मीचीक सेरोम्‍लापी वाईखीययो मीनाना खचा देप् हेयोङ्माम् छोक्‍तोका दाली कीन्चीक पाल सईदात्ची खीक्‍का देप् हेयोङ्मा म्होप्ङा बगेई छूक्‍तो खाता।
44027018	खोरोनाङ् मूर्हूऊआ केईका थेन्तो दाम्‍तो मईकाईका, खीक्‍का म्देसापाका खचा मूङ्‌क देप् हेयोङ्मापी तूवाक चूम्-सोस् लात्‍चीना होम् थालेई मची।
44027019	खीक्‍का म्छीन्दीपाकान् खचा हेयोङ्मा तोम् लागी चाहेई छूक् चूम्‍सो खचा लात्‍चीना दीरीत्‍तीपू होम् थालेई मची।
44027020	हायाम् तातो केईका नाम्‍छोवा, सोङ्‍गेर् ऊसो मान्तोयीका। खीक्‍का मूर्हूऊ मोरोनाङ् हायाम् सार तोक्‍साचा ना दो-दोरीम्पीन् केईकासो हन्‍नान् लेतेकानोक रईछ मीनीचाईका।
44027021	खचा हायाम् तातो जा चाम्‍सो मान्तोक्ची। खीक्‍का पावलआ खची दोक्छापी ताना ओरोलची, “बूबू-नेछोचे, आन्‍ना कोङा पीकोक रेपोनीवाना क्रेटपीका देप् हेयोङ्मा लाम्‍मान्‍दूपानूम्वादोक नवा, खोरोदोन् आन्‍नी ओन्तोङ्ना छेती मान्छून्‍नीवा ना दूक्वा तेम् मान्बोक्सावा।
44027022	आन्‍ना हरेस चानूम्नव साहस मनूम्व। आन्‍नी तूनीक तोदी खोलोङ् ऊसो छूनीनो, खोदोलोई देप् हेयोङ्मा क नास् छूये।
44027023	ऊदोईपीक्यालो कोङ् नीनाम्माम् मीस् ना कोङा खमीङ् सूसो मूचोयो। खसा ईल्पो म्‍रीदाम् पोक् एसे सेपा ओपी पोक्‍स्‍दातू।
44027024	खीक्‍का खसा कोङ् ओरोलोओ, ‘पावल, आन् कीनव, ऊदोईपीक्यालो आन् कैसरमी दोक्पी खाईम्‍ङा छूये, खीक्‍का येन्व, आन्‍लो देप् हेयोङ्मापी तूप् तोदी खोलोङ् लेन्‍चा मीम् लागी नीनाम्माआ आन् आम् हूक्‍पी पीयाक तूये।’
44027025	खन्‍सा ओ बूम्चीये, आन्‍ना साहास मनूम्व, कोङा ओ नीनाम्मापी विश्‍वास मूयो, कोङ् नीनाम्माआ ईयोक तोङ्नाङ् खोलोङ् छूये।
44027026	हन्‍ना केई ईबूम् टापूपी दोर्म् बोक्से।”
44027027	ओरोना केईका एड्रियास दीरीत्‍तीपी मूर्हूऊआ हल्‍लेई मईचाईकाक ईक् पोङ् लीक्‍सेपा छूवाखात्क तूवा, खीक्‍का आदारातपी देप् हेयोङ्मा तोप्‍चा केई थाम्पूम् दोक्पी ताम्तेम् हयाम् पीकाना अनुमान मची।
44027028	खीक्‍का खचा काऊ देई गूम्ये पीकाना थाप्‍ची, ना खचा सूक्पोङ् नूक् मिटरतो गूम्प् तूये पीका, खीक्‍काना चीछा मेक्सा तातेकीकाकप्‍का होसोङ् थाप्‍ची खोदोलो खचा नीस्पोङ् तूक् मिटरतो गूम्प् तूये पीका।
44027029	खीक्‍का खचा लूङ्पी देप् हेयोङ्मा दोरे मीनाहो खची कीम्‍आ खचा हेयोङ्मा अरेई मम् लीची खोतीबा लेन्‍ची, खीक्‍काना दावा कोअनूव पीकाना वाङोम् मम् थालेईमची।
44027030	खोदोलो देप् हेयोङ्मा तोप्‍चा म्‍लाईस्लाम्पाक हेयोङ्मा अरेई मम् खोतीबा लाईम् नीहू मस्‍ना चीमा हेयोङ्मा लात्चीनासो जूम्खाम् मीनाचाक तूवा,
44027031	खोदोलो पावलआ कप्‍तानची ना दोर्‌ची ओरोलची, “ङ्‌क देप् हेयोङ्मा तोप्‍ची जूक्‍खात्‍दोक केई आस्‍सो लेत्‍यानो।”
44027032	खीक्‍का दोर्‌चा चीमा हेयोङ्मा छूईम्‍पा रीबो कीप्ची ना मूङ्‍क चीमा हेयोङ्मा दीरीत्‍तीपू फूईलेत्छोक्स्ची।
44027033	साम्-साम् कोअम् हचक तूवा, खोदोलो पावलआ खस् चाई पीची ना ऊची चानूम्व पीकाना ओरोलची, “आन्‍ना सोक् मनूम्ना जा मान्चामो तूवानीक एसे पोङ् लीक्‍लेई छूवाखाता।
44027034	खन्‍सा ऊची चानूम्व पीकोना आन्‍नी कोङा बीन्ती मीयान्‍नी। ऊची चाईनूम्‍दोक आन्‍ना राःरा तईनूम्, ऊदोईपीक्यालो आन्‍नी तूनीक तोदीपी आम्‍नी तोङ्पीक् ईरी आम्‍नी तोसम्सो हूफ्स्‍नो।”
44027035	खीक्‍का खसा मोन्तोदी पीकाना सबेई लापू, ना खोलोमी लाईस्‍पी नीनाम्मा ओलोनूव लना चलातू।
44027036	खीक्‍का बीन्‍नीपाचासो पावलपीका हौसला तचीना जा चची।
44027037	(मूङ्‌क हेयोङ्मापी केईका जम्‍मो नीस्चून्दूलूम् नूक्पोङ् तूक्‍पो तूयीका)।
44027038	ओरोना खचा खची बोखासाक सम्‍मो चस्‍ना, देप्‍क हेयोङ्मा हाम्‍लो छूम् लागी मूङ्‌कपी तूवाक दोचेर्‌सो दीरीत्‍तीपू होलात्‍ची।
44027039	कोअस्‍खातानासो खचा मूङ्‌क थाम्‍पू फूम् मान्यून्लाची, खोदोलो खचा दीरीत्‍तीम् चाखेम्पी ईबूम् सेरोम्‍ला तेल्म् तची ना खचा खप्पदोक हेयोङ्मा मूङ्‌कपी खाईम्ना यूम् सानीवा मची।
44027040	खीक्‍का खचा हेयोङ्मा अरेई मम् खोतीबा रूप्‍चीना दीरीत्‍तीपू लेन्‍छोक्‍स्‍ची, ना हेयोङ्मा तोम् कर्‌चम् छूईम्‍दीम्‍पासो वईछोक्‍स्‍ची, खीक्‍का म्‍लाईस् लाम्‍पाक पालसो थोम्‍ला तेर्सछोक्‍स्‍ची ना हेयोङ्मा दीरीत्‍तीम् चाखेम् मेक्सा तोतो खाईची।
44027041	खोदोलोई काऊ गोपू मान्दाईक सेरोम्‍मी रास तूवाकपी देप् हेयोङ्मा दोराना मूङ्‌कपी हाप्‍पू, खीक्‍का देप्‍क हेयोङ्मा म्‍लाईस्लाम्पा हाप्ना तोङ्मान्दूर, खोदोलोई म्दोस्लाक काऊआ हूछ्‌‌याप्‍तो महो अईम् थालेई मअ।
44027042	खोदोलो थाना वईम् लागी खाईचचीक मीस् जूक्‍खाते मीनाना दोर्‌चा खस् सेईम् लोलना चाई मची।
44027043	खोदोलोई कप्‍तानआ पावल जगेई मम् सानीवा मना दोर्‌ची सेईम् माम्पीची। खीक्‍का पोऊरेईमदूर्प् तोदीक लाईस्‍पीङ्‌ हेयोङ्माप्‍का दीरीत्‍तीपू जूकानीना पोऊरेईमतो पाखा लत्‍तानीव लचीना आरेईमची,
44027044	खीक्‍काना बीन्‍नीपास्क फल्‍याकपीका ना हेयोङ्माम् चईताप्का पाखा लत्‍तानीव लचीना आरेईमची। ओरोना खस् खोलोङ् नम्‍लोना दीरीत्‍तीम् चाखेम्पी लत्‍ता।
44028001	केईका हायाम् नत्‍तो दीरीत्‍तीम् बरपी हेयोङ्मापीका लत्‍तीकाकप्‍का मूङ्‌क थाम्पूम् नीङ् माल्टा पीम् छेतूम्‍का।
44028002	मूङ्‌कपीक तेल्पोस्‍चा केईका हायाम् सम्‍तूमा मीयीका। खीक्‍का वाताना हायाम् चूङ्लकसा खचा मीः खप्‍चीना केईका खोलोङ् मीः जूस् काछईका।
44028003	खोदोलो पावलआ ईक्बेम् सीङ्‌ बाईना मीःपू हूईयू। खोदोलो ईबूम् पूः मीःआ एमाकसा लत्‍ताना म्हूक्पी माल्‍लू।
44028004	मूङ्‌कपी तूवाक मीचा पावलमी हूक्‍पी मूङ्‍क तोङ्ना पूः मालाक तचीना खची होप्-होप्‍पी ओरोलोल, “ङ्‌कन् मीस् सेईप् रूबूसीपोङ्‌ होगो। ङ्‌क दीरीत्‍तीपीकान् लेताना लत्‍ता खोदोलोई ङ्‌क नीयाआ लेईम्‍चाम् मान्पी।”
44028005	पावलआ म्हूः रूक्‍स्‍लो मूङ्‌क पूः बूक् लोक्‍तो मीःपू तात्‍ता, खोदोलोई मूङ्‌क पूःआ पावल ऊसो मान्म्।
44028006	मूङ्‌कपी तूवाक मीचा पूम् बीसआ म्गाम् हम्‍ना सीये पीक्‍तो खोङ्चची। खोदोलोई हायाम् तातो छूवाखात्‍नासो पावल ऊसो मान्छूक तचीना खची सानीवा फात्‍ता खीक्‍का छाक्‍का छूक्‍तो ओरो पीकालाता, “ङ्‌कन् देऊतायो ऊये।”
44028007	मूङ्‌क टापुपीक देप् मीस् पब्‍लियसमी थाम्‍पूवार मूङ्‌क थाम्पूम् बर्‌बार् तूवा। खसा केईका सूक्‍लेई सम्‍मो म्खीम्पी लाम्तूम्मा मईकाना यूक्सीका।
44028008	खोदोलो पब्‍लियसमी म्पा चूस्‍राम्‍आ लो मासीआलो थलेई छूवाचाक तूवा। खीक्‍का पावल मूङ्‌क तूक्‍खा खोस् खाता, ना मूङ्‌क तूक्खाम् थेम्पी म्हूः यूक्स्‍ना वाङोम् मअ खोदोलो मूङ्‌क तूक्‍खा नखाता।
44028009	मोरोना मूङ्‌क मीस् नक छेत्‍चीकप्‍का मूङ्‌कपी तूवाक तूक्खास् खोलोङ् ताआ ना पावलआ मूङ्‌कस्सो नमीची।
44028010	खचा केईका हायाम् साम्‍दी दईका। खीक्‍का केईका देप् हेयोङ्मापी वोङीकालो केईका चाहेई छूक खोलोङ् चूम्-सोस् चूमीपीका।
44028011	सूक् लाः दोस्पी, केईका अलेक्‍जेन्‍ड्रियापीक देप् हेयोङ्मापी वोङीका। मूङ्‌क देप् हेयोङ्मा चूनाम्‍आ मूङ्‍कपीङ् तूवा। मूङ्‌क देप् हेयोङ्माम् लाईस्‍पी जोङ्ले देऊताम् ङोङोङ्छे बानेई मम्पा तूवा।
44028012	केईका सुराकुसाई मीयस्क सहरपी तातेकीकाना मूङ्‍कपी सूक्‍लेई सम्‍मो तूयीका।
44028013	खीक्‍का मूङ्‌कपीका केईका लाम्‍दूमीकाना रेगियन मीचीक सहरपी ताईलातीका। खीक्‍का म्देसा योऊमेर लाम्‍पा हूक् तोक्‍सा ना म्छीन्दी केईका पटिओली मीचीक सहरपी तातेकीका।
44028014	मूङ्‌कपी केईका रोबू येशूपी विश्‍वास मप् बूबू-नेछोची तूपूम्‍का, खीक्‍का खचा ईक् फाईवेई सम्‍मो केईकाचीका ङ्‌कपीङ् तूम् छूये पीकाना बीन्ती मीयीका। ओरोना केईका रोमपी तातेकीका।
44028015	खीक्‍का रोमपी तूप् विश्‍वासी बूबू-नेछोचा केईका बानीचायेका पीम् येन्‍चीना ओखी तूम्खास् अप्‍पियसमी बजार ना तीन-पाटी मीचीक थाऊ सम्‍मो बाना। खस् बानाक तचीना पावलआ नीनाम्मा ओलोनूव लना होसोङ् साहास मअ।
44028016	ओरोना केईका रोमपी ताबानीकाना पावलआ ईल्पो दोर्‌मी रेख-देखपी म्हाल्‍लाङ् तूम् अनुमति तअ।
44028017	सूक्‍लेई छूवाकप्का पावलआ रोम छाप्‍कूवापी तूप् यहूदीचीम् लाम्‍लछास् खोलोङ् काछची। खीक्‍का खस् खोलोङ् बात्ल छूवाना पावलआ खस् ओरोलची, “बूबू-नेछोच, कोङा ओ छाप्कूवाप्‍क मीस्चीमी, खीक्‍काना ई खूक्सू-खूलूचा मथचीक रीदूम्-होदूम्मी ऊल्‍लोङ् ऊसो मान्मङा। खोरोदोसो यहूदी बूबू-नेछोचा कोङ् यरूशलेमपी लापोना रोमीचीम् हूक्पी जीम्मा मोक तूये।
44028018	खचा ओपी छानबिन मस्लो कोङा सीम् दण्ड तोम् तोङ्‌क रीङ्‌ ऊसो मान्छीप्स्कप्का खचा कोङ् लेईम्‍दीम् लन्‍ची मची।
44028019	खोदोलोई यहूदीचा ओ ऊल्‍लोङ्‌ मस्कसा कोङा कैसरपी ऊजूर मम् करङा छूवो– ओ जातिचीम् ऊल्‍लोङ्पी ऊसो दोस् तीम् रीङ्‌ मान्तू।
44028020	खन्‍सा कोङा आन्‍नीस्‍का तूम्‍ना रीङ्-छाम् मम् लागी आन्‍नी काछोन्‍नीक। ऊदोईपीक्यालो इस्राएलीचा आसे आशा मची खूङ्‍कम् लागीङ्‌ कोङ् ओरोना साङ्लपी छूईम्‍चीम् बोक्साक तूये।”
44028021	खचा पावल ओरोलची, “केईकान् आम् तोक्पी छाम्‍पा यहूदियापीका होक्‍स्‍चीक छाप्दाम् मान्तोयीका। खीक्‍का हेप् नेछोस् ओखीपी बानाना आम् तोक्पी मान्‍नप् रीङ् ऊसो मस्क मान्तू।
44028022	खोदोलोई आम् मीन्ताम्क ऊई तूये, खूङ्‌क केईका येईम् लन्‍ची मयाम्का। ऊदोईपीक्यालो खोलोपी मीचा आम्‍नी समुहचीम् ऊल्‍लोङ् मचयस्कङाङ् केईका येनाम्का।”
44028023	खीक्‍काना खचा पावलमी रीङ्‌ येईम् लागी ईलेई तोकेई मची। तोकेई मस्क लेईपी लाईस्‍पीकप्‍का दूङ् देतो यहूदीची खोलोङ् बात्ल छूवाना पावलमी खीम्पी बाना। खूङ्‌क लेई पावलआ देत्छायीका यूपा सम्‍मो नीनाम्माम् चार खम्मी तोक्‍पी सेचीवा ईची। खीक्‍का धर्मसूम्‍बऊपी मोशा ना खारीबोपोचा छाप्‍चीक रीङ्पीका खसा येशूम् तोक्पी ईत्‍तो खस् विश्‍वासपी ताईम् कोसिस मअ।
44028024	खोदोलोई हेप्पा खम् रीङ्‌ बूजेई मस्‍ना विश्‍वास मची, हेप्पा विश्‍वास मान्मची।
44028025	खची होप्-होप्‍मीपीङ्‌ रीङ्-छाम् माङ्‌खप्ना खस् मोरोङ् मूङ्‍कपीका खाईम् मीना। खोदोलो पावलआ खस् ओरोलची, “आम्‍नी खूक्‍सूची यशैया खारीबोपोप्‍का पवित्र आत्‍मा ओरो लचीक रीङ्बऊ आछीयाक तूये,
44028026	‘मूङ्‌क मीस्चीपी खात्‍ना ओरो लचीते, आन्‍ना येईम्ने येन्‍नूम्, खोदोलोई हादेलोसो बूजेई मईनूम्नो, खोम्‍ने खोङ्नूम् खोदोलोई हादेलोसो तईनूम्नो।
44028027	ऊदोईपीक्यालो ङ्‌कचीम् खची सानीवा मोगो छूवाक तूये, ना खची नोबो दीयाखात्‍क तूये, ना खची मूक्स् सीप्‍खीचीक तूये, मादोन् खचा खची मूक्सा तचीवा, खचा खची नोबोआ येन्‍चीवा, खचा खची सानीवापाका बूजेई मस्वा, खीक्‍का ओपी आत्‍तावा, ना कोङा खस् नमीयूचीवा।’
44028028	“खन्‍सा आन्‍ना ङ्‌क छेतानूम्‍व, नीनाम्माआ ङ्‌क हल्‍वा बीन्‍नीपा गोङ्ची पीचीक तूये, ना खचा येनची।” [
44028029	खीक्‍का खसा ङ्‌क रीङ्‌ पकप्का, यहूदीस् खची होप्-होप्पी हायाम् सार रीङ्-छाम् मतो हान्‍ची।]
44028030	पावल नीस्दोङ् सम्‍मो म्होप्मी खाप्‍चीमाआङ्‌ रोमपी तूवा, ना मूङ्‌कपी ताप् खोलोङ् खसा लाम्‍तूम्‍मा मीची।
44028031	खसा माङ्‌की-माङ्‌की नीनाम्माम् चार खम्मी रीङ्‌ हासू, ना रोबू ख्रीष्‍टमी तोक्पी सेचीवा ईचची, खोदोलो आसासो ख ऊसो मान्म।
45001001	कोङ् पावल, येशू ख्रीष्‍टमी रोः, प्रेरित छूम् लागी काछोक, ना नीनाम्माम् जीनप् रीदाम्‌ हाम् लागी सोकोक,
45001002	खूङ्‌क जीनप् रीदाम्‌ खसा लाईस्‍पीकाङ्‌ खम् खारीबोपोचीप्‍का पवित्र धर्मसूम्बऊपी यादे मक तूवा।
45001003	ङ्‌क जीनप् रीदाम्‌ नीनाम्माम् छाम् तोक्‍पी के, ख मीस् छूवाना दाऊदमी गोङ्पीका जन्‍मेई छूवाक तूवा।
45001004	ई रोबू येशू ख्रीष्‍ट सीयाकप्‍का ऊसापक्‍ना पवित्रतामी आत्‍मा तोङ्ना राःरापी नीनाम्माम् छा छूवाक तूये।
45001005	खम् नीङ्मी तोक्पी विश्‍वासलाम्‍पा ताप् आज्ञापालन खोलोङ् जातिचीम् हाम्‍पी ताईम् लागी केईका खपीका सम्‍खेलू लो प्रेरितमी लक्‍लो तम्काक तूये।
45001006	आन्‍नीसो खस्का येशू ख्रीष्‍टमी छूम् लागी काछानीक तूये।
45001007	रोमपी तूप् आन्‍नी खोलोङ्, नीनाम्माआ सम्‍तूमा मीयानीना म्होप्मी पवित्र मीस् छूम् लागी काछानीक: आम्नीपी ई पा नीनाम्मा ना रोबू येशू ख्रीष्‍टलाम्‍पा सम्‍खेलू ना चामोवा के।
45001008	दूङ्लाईस्‍पी, कोङा ओ नीनाम्मा येशू ख्रीष्‍टलाम्‍पा आन्‍नी खोलोमी लागी ओलोनूव पीको, ऊदोईपीक्यालो आम्‍नी विश्‍वासमी रीङ्‌ चारमी खोलोपी रीङाक तूये।
45001009	कोङा ओ सागोवापाका नीनाम्माम् छाम् जीनप् रीदाम्‌ हासोना खम् सूसो मूयो, ना नीनाम्मा ओ साक्षी तूये कोङा आन्‍नी वाङोम् मतो हायाम् मीन्चायान्‍नीक तूये।
45001010	खीक्‍का कोङा ओरो पीकोना वाङोम् मूयो, नीनाम्माम् लन्‍ची छूदोक कोङ् आम्‍नीपा दानासो बाईदूरूनूव।
45001011	ऊदोईपीक्यालो आन्‍नी बलियो मम् लागी आत्‍मिक वरदान आन्‍नी पीम् दूरूनूव पीकोना कोङा आन्‍नी तूम् हायाम् देप् लन्‍ची मूयोक तूये।
45001012	ङ्‌कपी कोङा पीम् लामोक रीङ्‌ क, आन्‍नी ओ विश्‍वासलाम्‍पा ना कोङ् आम्‍नी विश्‍वासलाम्‍पा केई ई होप्-होप्‍पी उत्‍साहित छूदूरूम्‍नूव।
45001013	बूआचे-नेछोचे, आन्‍ना ङ्‌क रीङ्‌ छेतानूम्‍व, कोङा बीन्‍नीपा गोङ्‍ची येशूपी विश्‍वास ममीयूचीक तोङ्नाङ् आन्‍नी तूनीक गोपीकस्‍सो विश्‍वास ममीम् लागी आम्‍नीपा बाईम् हायाम् लन्‍ची मू, खोदोलोई बाईम् मान्दूर्‌ङा।
45001014	ग्रीक ना ग्रीक माक असभ्य जातिचीम् लागी, खीक्‍का लूर्‌पोचीम् ना म्‍लूर्वा मान्तूप् खोलोमी कोङ् लागी नोक्पो छूवोक तूये।
45001015	खन्‍सा दूरोकसम्‍मो आन्‍नी रोमपी तूप्‍चीसो जीनप् रीदाम्‌ येईमीम् ओ लन्‍ची तूये।
45001016	जीनप् रीदाम्‌ हाम् कोङ् ओ ङईम् लईनो। ऊदोईपीक्यालो विश्‍वास मप् खोलोमी हल्‍वाम् लागी ङ्‌क नीनाम्माम् राःरा के, लाईस्‍पी यहूदीचीम् लागी खीक्‍का बीन्‍नीपा गोङ्चीम् लागीसो के।
45001017	ऊदोईपीक्यालो जीनप् रीदाम्पी नीनाम्मालाम्पा ताप् धार्मिकता खोछेत्‍ताक तूये, खूङ्‌क धार्मिकता खोलोङ् विश्‍वासलाम्‍पाङ्‌ ताये। धर्मसूम्बऊपी ङ्‌कतोङ्‌क छाम्‍पा तूये, “धर्मी क विश्‍वासलाम्‍पाङ्‌ लेत्‍चाये।”
45001018	नीनाम्माम् छूली मोऊ मप् ना रई लक् मप् खोलोमी ऊल्‍लोङ्पी साराङ्‌गाप्‍तोका यूवाक तूये, खीक्‍का खचा मस्क रई लक्‍आ आछीयाक रीङ्‌ छेईम् लागी मीस् लाप्‍सेतस्‍क तूये।
45001019	नीनाम्माम् तोक्‍पी छेईम् रीङ्‌ खचा नम्‍लोना तचीक तूये, ऊदोईपीक्यालो नीनाम्माआ खस् मूङ्‌क रीङ्‌ खोमीचीक तूये।
45001020	नीनाम्माम् तयाम्‍नोक गुण, दोस्का सम्‍मो तूप्चाप् खम् राःरा खीक्‍का वोर्वा, चार बोबूयाकप्का एक्‍तो बोबूयाक थक्लाम्‍पा छेङ्‌गा तयाम्‍क तूये। खन्‍सा मीचा नीहू मम् रीङ्‌ङा मान्तू।
45001021	ऊदोईपीक्यालो खचा नीनाम्मा छेत्‍चीनासो नीनाम्मा पीम् साम्‍दीखा मान्पीची, ना ओलोनूवङ्‌ लचीवा, खोदोलोई खची मीन्ताम् ऊनाऊक छूवा, ना खची मोगो सानीवा दूङ् गूगूर्‌योक छूवा।
45001022	खचा लूर्‌पो तूयेका पीकाना पीकादोसो खस् मूर्खङ् छूवा,
45001023	ना खचा सीप्‍ना खाईप् मीस्, छोऊ, लीची म्‍लोङ्लोक हीम्वा केईम्वा ना सून्चीतो लाम्दूप् पूछोङोबोम् ङोङोक्छेम् ङालीपी हाल्‍लोसो मान्सीप् नीनाम्माम् साम्दीखा बात्ची।
45001024	खन्‍सा नीनाम्माआ खचा मीनाक तोङ्ना रई लक्‍पी खस् लेत्‍दीत्‍ची, खीक्‍काना खचा खची गाम्मी साम्‍दीखा मान्मची।
45001025	ऊदोईपीक्यालो खचा नीनाम्माम् सत्‍यता वालीलीलो बात्चीना दोस्का सम्‍मोक योबोरोबू ईबोबूईप् होक्‍सीचीना नीनाम्माआ लोलीस्‍क थक्मी पूजा ना सूसो मची। खोदोलोई खोलोङ् थक् बोबूईप् नीनाम्माम् साम्दीखा हादेसो छून्चानू। आमेन।
45001026	खन्‍सा नीनाम्माआ खस् ईङईम् लप् लक्‍मी लागी फूईलेत्दीत्ची। खची मीम्छाचा खची नप् वोर्वा रई वोर्वापी फात्दीत्ची,
45001027	खोरोनाङ् मीम्छा हेम्‍क नप् वोर्वा होक्‍सीचीना खची होप्‌-होप्‍पी वात्‍छाआ वात्‍छालोङ्‌ रई लक् मची, ना खची गाम्पी खचा रई लक् मस्कम् दण्ड तेप्‍स्‍ची।
45001028	ओरोना खचा नीनाम्मा साम्‍दीखा पीम् सानीवा मान्मस्कसा नीनाम्माआ खस् जेजेर्वा सानीवापी फूईलेत्दीत्ची।
45001029	खस् खोलोङ् बदमाशी, जेजेर्वा, लोप् ना ईबीआ पेप्‍चीक तूये। खस् डाह मप्, हत्या मप्, खेप्-मोप्, वालीली मप्, ओन्‍चोमा नीर्‌मा मप् ना खस् बीन्‍नीपाम् तूम्‍पो मप्,
45001030	खीक्‍का बीन्‍नीपाम् बदनाम् मप्, नीनाम्मा जेर्प्, ढीट, अहङ्कारी, अभिमानी, जेजेर्वा रीङ्‌ मतो लाम्‍दूम्‍तीप्, म्पा-म्माम् रीङ्‌ मान्‍रेप्,
45001031	छूलीपो, विश्‍वासघाती, निर्दयी ना क्रूर छूये।
45001032	ङ्‌कतोङ्‌क लक् मप्चा सीम्‌ दण्ड तयची पीम् नीनाम्माम् धार्मिक ललई छेत्‍तस्-लेसस्‍नासो खचा खची होपाङ्‌ ङ्‌कतोङ्‌क लक्‌ मईची, खीक्‍का बीन्‍नीपाचा मईचीकप्सो काम्यान्ची।
45002001	खन्‍सा ए बीन्‍नीपा दोस् तीक् मीस्ङा, आन् आस्दोसो, आना ऊसो बहाना मम् बोक्स्‍नो, ऊदोईपीक्यालो आना ऊपी बीन्‍नीपा दोस् तीय, खूङ्‌कपीङ्‌ आम् होप्‍सो दोसी छूये, ऊदोईपीक्यालो आन् बीन्‍नीपा दोस् तीक् मीचासो मूङ्‍क लक्‍ङा मय।
45002002	ङ्‍कतोङ्‍क लक् मप्पी नीनाम्माआ नम्‍लोना नीया मय पीम् केईया छेताम्।
45002003	ए मीस्ङा, आना ङ्‍कतोङ्‍क लक् मप्ची दोस् तीय, ना आम् होपासो मूङ्‍क तोङ्‍क लक्‍ङा मईदोक, ऊई नीनाम्माम् नीयापीका ऊम्‍केई छूवो आना मीनेयो?
45002004	अथवा नीनाम्माम् सम्‍खे-लूम्‍खेआ वालूम्‍मापी लाम्‍दूपे पीम् आना तूम् तयनोना, ऊई आना खम् हायाम् लोक्‍तोक म्सम्खे, तेम्दूर्म् ना हूदूर्म् मोरोकयो मीय?
45002005	खोदोलोई नीनाम्माम् धार्मिक नीया छूक लेईपी लो मूङ्‍क खम् छूलीलोक लेईमी लागीलो आना आम् लूङ्तो छोक् ना वालूम्‍मा मान्मप् गोङ्‍आ आम् होप्मी लागी हायाम्देतो दण्ड बात्ल मचयक तूये।
45002006	ऊदोईपीक्यालो खसा खोलोङ् मीस् खचा मईचीक लक्‌ खोङ्ना पूनाऊनी पीय।
45002007	हूदूर्‌पा नप् लक्‌ मईना साम्‍दीखा, सायोचोङ‌्‌मा ना हाल्‍लोसो मान्याईप् रीराम लाम। खीक्‍काना नीनाम्माआ ख हाल्‍लोसो मान्याईप् रीराम पीय।
45002008	खोदोलोई रूबूसीपो, सत्‍य मान्‍रेप्, ना रई लक्‌ मप्चीपी नीनाम्माम् हायाम् देप् छूली ताये।
45002009	रई लक् मप् खोलोङ्‍ मीस्चीपी छेचीखेरे ना आपद् ताये, लाईस्‍पी यहूदीचीपी ताये ना बीन्‍नीपा गोङ्‍चीपी।
45002010	खोदोलोई नप् लक् मप् खोलोङ्‍पी लाईस्‍पी यहूदीचीपी ना बीन्‍नीपा गोङ्चीपीसो साम्‍दीखा, साम्‍दी ना चामोवा ताये।
45002011	ऊदोईपीक्यालो नीनाम्माआ छेङ्‍गेर् मईनो।
45002012	खोलोआङ् ललई मान्दी मोऊ मस्क तूये, खस् ललई मान्दीङ् नास्सो छूये, ना ललई गोपी तूनासो मोऊ मप्चीम् नीया ललईलाम्‍पाङ्‌ छूये।
45002013	ऊदोईपीक्यालो ललई येईप्ची नीनाम्माम् दोक्पी धर्मी छूनो, खोदोलोई ललई रेप्‍ची धर्मी छूये।
45002014	ऊदोईपीक्यालो ललई मान्तूप् बीन्‍नीपा गोङ्‍ची खची सूलाम्‍वा तोङ्‍क ललईआ पीक्‍क तोङ्‍ना लक्‌ मईचीदोक, खचीम् खची ललई मान्तूदोसो खस् खची होप्‍मी लागी खची होप्ङा ललई छूये।
45002015	ललईआ ङोकक रीङ्‌ खची गोङ्‍पी छाप्‍पाक खचा खोमईची, ना खची होप्‍मी लूखूप्‍चीआङ् गवाई पीय, ना खस् खची सानीवाआ हेप्‍लो दोस् तीयची, ना हेप्‍लोक नप् ङा मीने।
45002016	ङ्‌कतोङ्‌क लेई ताये खोदोलो नीनाम्माआ कोङा हासूक जीनप् रीदाम् तोङ्‍ना येशू ख्रीष्‍टलाम्‍पा मीस्मी सूलाना यूक्साक रीङ्‍मी नीया मय।
45002017	खोदोलोई आना कोङ् यहूदी के पीक्‍ना ललईपी बर परेई छूये ना कोङ् नीनाम्मालो काम्‍चीप्‌ पीक्‍ना नाम्‍दूखू मय,
45002018	ना आना खम् लन्‍ची छेत्‍त, ना ललईपीका ईयाक नप् रीङ्‌ अऊ पीके,
45002019	आना ङ्‍क नम्‍लो छेत्‍त, आन् कोमूक्‍पाचीमी लाम्‍लछा, ना नाम्कूर्मा गोपी तूप्चीम् लागी अल्हो के,
45002020	मूर्ख मीस्ची नप् वोर्वापी फात्‍त, मान्छेईप्-मान्लेप्ची सेचीवा पीय, ऊदोईपीक्यालो ललईपीङ्‌ खोलोङ् लूखूप्‍ची ना सत्‍यता आना तक तूये–
45002021	ओन्तोङ्ना आना बीन्‍नीपास् ईयदोक, ऊदोई आम्होप् क ईयान्‍चीनोकई? खीक्‍का आना खूम् छूनो पीक्‍ना रीदाम्‌ हास, खोदोलोई ऊदोई आम् होप्‍क खूस्‍कई?
45002022	आना आम् होपाक तूम्‍लू लनीनव पीके, ऊदोई आन् आम् होप्‍क तूम्‍लू लये? आना आम् होपाक ङोङोक्छे जेरो पीके, ऊदोई आम् होप्‍क मन्दिरपी खूसे?
45002023	आना ललईपी नाम्‍दूखू मय, ऊदोई ललईमी ऊल्‍लोङ् मईना नीनाम्माम् सायोचोङ्‌मा मईनोकई?
45002024	ऊदोईपीक्यालो, ओन्‍तोङ्‍ना छाम्‍पा तूये, “बीन्‍नीपा गोङ्चीम् हाम्‍पी नीनाम्माम् नीङ् आम्नी कारणआ निन्दा छूवाक तूये।”
45002025	ललई रेप्‍पदोक खतनापीका आछीयाङ् फाइदा छूये, खोदोलोई ललई रेप्‍नोदोक आना खतना मक माम्मम्पालो ईबूम्ङा छूये।
45002026	गाम्पी खतना मान्मम्पाचासो ललई रेप्पस्दोक, ऊई मूङ्‌क खतना मान्छूकसो खतना छूवाकलो ईबूम्ङा मायो?
45002027	खोरोछूकसा गाम्पी खतना मान्छूक् दोसो ललई रेप् बीन्‍नीपा गोङ्चा, आन्‍नी छाम्‍पाक ललई तूप् ना खतनासो छूक् ललई मान्‍रेप् यहूदीची दोसी मईनी।
45002028	म्थेम्पी यहूदीतोङ् मप्चीप्क आछीयाक यहूदी मा, खोरोनाङ् आछीयाक खतनासो म्थेम्पी ना गाम्पी छूक् रीङ्‌ मा।
45002029	आछीयाक यहूदी क ङ्‌कतोङ्‌क छूये, खूङ्‌क म्गोपाकाङ् यहूदी छूये, ना आछीयाक खतना क म्गोङ्पा छूक् छूये। मूङ्‌क आत्‍मिक रीङ्‌ के, छाम्‍पाक ललईमी रीङ्‌ क माके। मूङ्‌क तोङ्‌क मीस्मी साम्दीखा मीस्पीका मा, खोदोलोई नीनाम्माप्का छूये।
45003001	हन्‍ना यहूदी छूम्पी ऊई फाइदा तूये? अथवा खतना मम्मी ऊई साम्दी तूये?
45003002	ङ्‌कपी हायाम् देप् फाइदा तूये। दूङ्लाईस्‍पीन् नीनाम्माम् रीङ्‌बऊ यहूदीस् पीम्पा तूये।
45003003	खस् तूकप्‍क हेप्-हेप्‍आ विश्‍वास मईनोदोक ऊई छूवा? ऊई खची अविश्‍वासआ नीनाम्माम् विश्‍वासयोग्‍यता रद्द मईयो?
45003004	खोरोना छूनूनव, नीनाम्मा आछीयाकङ् तूये ना खोलोङ् मीस् क वावीलीपो तूये। ओरोना छाम्‍पा तूये, “आन् आम् रीङ्‌बऊपी आछीयाक छूवावा, ना नीया छूलो आन्ङा कोक्सावा।”
45003005	खोदोलोई ई रई लक्‍आ नीनाम्माम् धार्मिकता खोमईदोक, केईया ऊई पीक्या मोलो? ऊई नीनाम्माम् छूली ईपी ताईलो खसा अन्‍याय मईयो? (कोङा मीस्मी तोङ्ना रीङ्‌ मूयो)।
45003006	खूङ्‌क तोङ्ना मा! खोरोदोन्, नीनाम्माआ चारमी नीया ऊतोङ्नाई मदूर्‌वा?
45003007	खोदोलोई ओ वालीलीआ नीनाम्माम् सत्‍यता ना खम् साम्‍दीखा हायाम्‌ छूचाईदोक, ऊदोई मोऊपो तोङ्ना नीयापी छूवोचोयोकई?
45003008	खोरोदोन्, नप् छूम् लागी ऊदोई रई मान्मम्? हेप्-हेप् मीचा केईया खोरोनाङ् पीक्या पीक्‍ना निन्दा मतो दोस् तीया। ङ्‌कतोङ्‌ना दोस् तीक् मीस्मी नम्‍लो नीया छूये।
45003009	खोरोदोक ऊई केई यहूदीचीप्का दूङ् नप् तूयेयो? अवश्‍य तूयेनो, ऊदोईपीक्यालो खोलोङ् मीस्, यहूदी ना बीन्‍नीपा गोङ्ची नीप्पोङ् मोऊमी तईपी तूये पीकोना कोङा लाईस्‍पीङ्‌ दोस् तीयूतूचीक तूये।
45003010	धर्मसूम्बऊपी ओरोना छाम्‍पा तूये, “धर्मी आस्‍सो मान्तू, ईल्‍पोसो मान्तू,
45003011	लेप्‌-छेईप् आस्‍सो मान्तू, नीनाम्मा लाम्प् आस्‍सो मान्तू।
45003012	मूङ्‍कस् खोलोङ् थाम्‍खाताक तूये, मूङ्‍कस् खोलोङ् काम लागेई मान्छूक छूवाक तूये, आसासो नप् मईचीनो, नप् मप् ईल्‍पोसो मान्तू।”
45003013	“खची गन्दीरी होप्‍तोक गेम् के, खचा खची लेम्‍आ वालीलीक रीङ्‌ मईची।” “पूम् विष खची ङःपी तूये।”
45003014	“खची ङः साराप ना खीक् रीङ्‌आ पेप्क तूये।”
45003015	“खची लोङ् मीस् सेईम् लागी छीत तूये।
45003016	विनास ना हायाम्‌ देप् दोसा खची लाम्‍पी तूये,
45003017	ना खचा चामोवाम् लाम् छेत्‍चीक मान्तू।”
45003018	“खची मूक्स्दूपी नीनाम्माम् कीम् मान्तू।”
45003019	हन्‍ना केईया छेताम्, ललईआ ऊचीई पीके, ललई गोपी तूप्‍ची ओरो लयची, खन्‍सा खोलोङ् मीस् वाये तूनूव, ना खोलोङ् चार नीनाम्माम् नीयाम् लागी खम् लाईस्‍पी थोरेम् छूये।
45003020	खन्‍सा ललई रेप्‍ची ललईलाम्‍पा धर्मी थरेई छूनो, ऊदोईपीक्यालो ललईआ केईया मोऊ मम्क तूये पीम् सानीवा तीया।
45003021	खोदोलोई हन्‍नान् नीनाम्माआ ललई मान्दीङ् मीस् ऊतोङ्नाई धर्मी मय पीम् रीङ्‌ खोछेत्‍ताक तूये। खूङ्‌क रीङ्‌मी गवाई ललईआ ना खारीवोपोचा पीचीक तूये।
45003022	येशू ख्रीष्‍टपी विश्‍वास मप् खोलोङ्पी नीनाम्माम् धार्मिकता विश्‍वासलाम्‍पा ताक तूये। ऊदोईपीक्यालो खसा ऊसो छेङ्‌गेर् मईनो।
45003023	ऊदोईपीक्यालो खोलोआङ् मोऊ मस्क तूये, ना नीनाम्माम् साम्‍दीखापी ताम्तेम्पीका छूबूरी छूवाक तूये।
45003024	नीनाम्माम् सम्‍खेलूम् वरदानआ ख्रीष्‍ट येशूपी तूक उद्धारलाम्‍पा खस् मोरोङ् धर्मी थरेई छूवाक तूये।
45003025	नीनाम्माआ ख्रीष्‍ट खम् हीःलाम्‍पा प्रायश्‍चितमी बलिदान तोङ्ना खोमअ, खूङ्‌क प्रायश्‍चित विश्‍वासलाम्‍पा ग्रहण मम् छूये। ङ्‌क लक्‌ नीनाम्माआ म्धार्मिकता खोमम् लागी मक, ऊदोईपीक्यालो खपीतूक हूदूर्म्वापी लाईस्‍पीक मोऊ खसा वास्‍ता मान्मक तूवा।
45003026	नीनाम्माआ म्होप्ङा धर्मी तूये ना येशूपी विश्‍वास मप्ची खसा धर्मी थरेई मय पीम् रीङ्‌ खोमम् लागी खसा ईनीम्बा ङ्‌क लक्‌ मअ।
45003027	खन्‍सा केईया ऊपी नाम्‍दूखू मयाम्? नाम्‍दूखू मस्को थाऊङा मान्तू। ऊक रीदूम् लाम्‍पाई ङ्‌कतोङ् ममा? ङ्‌क लक्मी रीदूम् होदूम्‍लाम्‍पा छूक् मा, ङ्‌कन् विश्‍वासमी रीदूम् होदूम्‍लाम्पाङाङ्‌ छूदूर।
45003028	खन्‍सा मीस् ललई रेपाम्ना धर्मी थरेई छूयेनो, खोदोलोई विश्‍वासलाम्‍पा धर्मी थरेई छूये पीम् केईया छेताम्।
45003029	ऊई नीनाम्मा यहूदीचीम्ङाङ् नीनाम्मायो? ऊई ख बीन्‍नीपा गोङ्चीम् नीनाम्मा माओ? ख बीन्‍नीपा गोङ्चीम्सो नीनाम्माङा।
45003030	ऊदोईपीक्यालो नीनाम्मा ईबूम्ङाङ् तूये। खसा खतना मप्चीसो खची विश्‍वास तोङ्‍ना ना खतना मान्छूक्चीसो खची विश्‍वासलाम्पा धर्मी थरेई मय।
45003031	खोरोदोक ऊई केईया ङ्‌क विश्‍वासलाम्‍पाङ्‌ ललई रद्द ममा? खूङ्‌क तोङ्ना मा! बरू केईयान् ललईये रेपाम्‌।
45004001	हन्‍ना, ई खूक्सू अब्राहाममी तोक्‍पी केईया ऊई पीक्या?
45004002	अब्राहाम लक्‍लाम्‍पा धर्मी छूवाकदो खसा नाम्‍दूखू मम् दूर्वा, खोदोलोई नीनाम्माम् लाईस्‍पीक मा।
45004003	ऊदोईपीक्यालो पवित्र-सूम्बऊआ ऊई पीके? “अब्राहामआ नीनाम्मापी विश्‍वास मअ, ना मूङ्‍क खम् लागी धार्मिकतापी ङीरा।”
45004004	हन्‍ना लक्‌ मपा दूक्‍नासी तय मूङ्‍क दान मा, खोदोलोई मूङ्‍क खसा तोम् हक्‌ के।
45004005	आसाई लक्‌ क मईनो, खोदोलोई भक्ति मान्दी धर्मी छूक् नीनाम्मापी भरोसा मय, ङ्‌कतोङ्‍क मीस्मी विश्‍वास धार्मिकतापी ङीरे।
45004006	नीनाम्माआ लक्‌ मान्दीङ् धर्मी मक मीचा तोम् आसीकमी तोक्पी दाऊदआ ओरो पीके,
45004007	“आस्कमी अपराध छेमा छूवाक तूये, ना आस्कमी मोऊ देप्पाक तूये, खस् आसीक तोक्ची छूये।
45004008	आस्कमी मोऊमी लेखा योबोरोबूआ लापनो, खूङ्‍क मीस् आसीक तोक् छूये।”
45004009	ऊई ङ्‍क आशीर्वाद खतना मप्चीम् लागीङाङ्‌यो? खतना मान्मप्चीम् लागीसोयो? अब्राहाममी लागीन् खम् विश्‍वासङा धार्मिकतापी ङीराक तूवा पीक्याना केईया पीके।
45004010	ना ङ्‍क ऊतोङ्नाई खम् लागी धार्मिकतापी ङीरा? खम् खतना छूम्‍पीका लाईस्‍पीयो दोस्पीयो? खम् खतना छूवाना मा, खोदोलोई खम् खतना मान्छूमो लाईस्‍पीङ्‌ छूवाक के।
45004011	खतना मान्छूमोङ् विश्‍वासलाम्‍पा तोम् धार्मिकताम् चीन्‍न अथवा छाप तोङ्‍ना खम् खतना छूवाक तूवा। खतना मान्दीङ् विश्‍वास मना धर्मीपी ङीराक खोलोमी म्पा छूनू पीम् सानीवाआ ङ्‌क छूवाक।
45004012	ख मूङ्‌क खतना छूक्चीम् खची पा तूवा, मूङ्‍कचीम् खतना छूवाकङाङ्‌ मा, खोदोलोई आसाई मूङ्‌क विश्‍वासमी दोलेवा कल्‍ल, खूङ्‍क विश्‍वास खतना छूम् लाईस्‍पी ई पा अब्राहामपी तूवा।
45004013	चारपीक हक्‍वाला छूम् लागी अब्राहाम लो खम् गोङ्‍लो पीचीक यादे ललईलाम्‍पा ताक मा, खोदोलोई विश्‍वासमी धार्मिकतालाम्पा ताक।
45004014	ललई रेप्‍ङाङ्‌ हक्‍वाला छूदोन् विश्‍वास मासे ना यादे मोरोक छूये।
45004015	ऊदोईपीक्यालो ललई मान्परेप्चीपी नीनाम्माम् छूली ताये, खोदोलोई हापी ललई मान्तू खपी मोऊसो छूनो।
45004016	खन्‍सा ङ्‌क यादे विश्‍वासलाम्‍पा ताये, ङ्‌कतोङ्‌ना यादे सम्‍खेलूपी बर परेई छूना अब्राहाममी खोलोङ् गोङ्चीम् लागी पक्‍का छूनूव। ङ्‍क यादे ललईमी लागीङाङ्‌ मा, खोदोलोई अब्राहाममी तोङ्‍क विश्‍वासपी तूप्चीम् लागीसो, ऊदोईपीक्यालो अब्राहाम केई खोलोमी ई पा तूवा।
45004017	ओरोना छाम्‍पा तूये, “कोङा आन् हायम्‌ देतो गोङ्चीम् म्पा मन्‍नाक तूये।” खूङ्‍क नीनाम्मापी अब्राहामआ विश्‍वास मअ, खम् मूक्स्दूपी ख खोलोमी ई पा के। खसा सीप्‍खाप्‍चीसो रीराम पीय, ना छूमान्दूर्प् थक्सो खसा छूमीयू।
45004018	“आम् छामाईसो ङ्‍कतोङ्‍नाङ्‌ ङीर्‌ङा मान्‍तेईप् छूये” पीकाना नीनाम्माआ पीकाक तोङ्ना, ऊसो आस मान्तूलोसो अब्राहामआ आस मना विश्‍वास मअ, ख ओरोना हायम् देतो गोङ्चीम् पा छूवा।
45004019	गेबो ईक् चून्दूलूम् दोङ् तातेकाक अब्राहाम सीम्होक म्‍रीराम छूवाखात्नासो खीक्‍का सारा छा मान्वाईप् पीम् तूम् तनासो विश्‍वास मच।
45004020	नीनाम्माम् यादेम् तोक्‍पी ऊसो वामान्ची, खोदोलोई म्होप्मी विश्‍वासपी बलियो छूवाना खसा नीनाम्माम् साम्‍दीखा मअ।
45004021	यादे मक रीङ्‌ नीनाम्माआ पूरा मदूर पीम् अब्राहामआ छेत्‍क तूवा।
45004022	खन्‍सासो खम् विश्‍वास “खम् लागी धार्मिकतापी ङीरा।”
45004023	धार्मिकतापी “ङीराक” पीम् ङ्‍क रीङ्‍बऊ खम् लागीङाङ्‌ छाप्‍पाक मा,
45004024	खोदोलोई ङ्‌क ई लागीसो छाप्‍पाक के। केई खोलोआ येशू ई रोबू सीयाकप्‍का ऊन्‍पो मीक्पी विश्‍वास मयाम्, ङ्‍क ई लागीसो ङीरे।
45004025	ख ई मोऊमी लागी सेत्ची, ना केई धर्मी मम् लागी ऊन्पोन्ची।
45005001	ओरोना केई विश्‍वासलाम्‍पा धर्मी छूयीना ई रोबू येशू ख्रीष्‍टलाम्‍पा नीनाम्मालो तूपीक तूये।
45005002	केईया खपीका ङ्‌क सम्‍खेलूपी विश्‍वासलाम्‍पा वोम् तम्क तूये। खूङ्‌क सम्‍खेलूपीङ्‌ केई ईनीम्‍बा लेतीचायाक तूये, ना नीनाम्माम् साम्‍दीखापी वोम् तम्क रीङ्‌पी आस मम्कसा केई ई सानीवा चानईक तूये।
45005003	ओन्तोदीङाङ् मा, खोदोलोई केई दूक्‍वा हायाम् तेम्दूर्प् मईया पीम् छेताम्‍ना दूक्‍वा ताईलोसो केई ई सानीवा चानई।
45005004	तेम्‍दूर्म्आ नप् वोर्वा तात, नप् वोर्वाआ आशा तात।
45005005	आशाआ केई हाल्‍लोसो निराशा मईयानो, ऊदोईपीक्यालो केई पीयीक पवित्र आत्‍मालाम्‍पा नीनाम्माम् सम्‍खे ई सागोवापी लेनीछयीक तूये।
45005006	ऊदोईपीक्यालो केई ई राःरा मान्दीक तूयीलोङ्‌ ख्रीष्‍ट मोऊपोचीम् लागी थीक् नाम्‍लापी सीया।
45005007	धर्मी मीस्मी लागी सीम् तयार छूक् चीछाङाङ् तयाम्फो, ना नप् मीस्मी लागी सीम् तयार छूक्‍सो हेप् तूफो।
45005008	खोदोलोई नीनाम्माआ ई लागी खम् सम्तूमा ङ्‌कपीङ् खोमक तूये, खन्सा येशू ख्रीष्‍ट केई मोऊपोतूयीलोङ् ई लागी सीया।
45005009	ओरोना खम् हीःलाम्‍पा केई धर्मी छूयीकसा हायाम् लोक्‍तोक नीनाम्माम् छूलीप्‍का खसा केई लेन्‍चा मीये।
45005010	ऊदोईपीक्यालो केई नीनाम्माम् सादीपो तूयीलोङ् खम् म्छा ई लागी सीयाकलाम् केई खलो तङीक तूये, खन्‍सा ख्रीष्‍टपी केई नीनाम्मालो ईबूम्ङा छूयीकसा ख्रीष्‍टमी रीरामआ लेन्‍चामीया।
45005011	ओन्तोदीङाङ् मा, खोदोलोई ई रोबू ख्रीष्‍टलाम्‍पा नीनाम्मापी केई ईजीसो नचाईक तूये, खलाम्‍पा हन्‍ना केईया नीनाम्मालो मिलाप तम्क तूये।
45005012	ईबूम् मीस्लाम्पा चारपी मोऊ ताआ, ना मूङ्‌क मोऊआ सीम् तातू। ओरोना खोलोङ् मीचा मोऊ मकसा खोलोङ् मीस् सीम् बोक्सा।
45005013	नीनाम्माआ ललई पीम् लाईस्‍पीसो चारपी मोऊ तूवा, खोदोलोई हापी ललई मान्तू, मूङ्‌कपी मोऊमी लेखासो छूनो।
45005014	आदमपीका मोशा सम्‍मोक मीस्चीपी सीम्‍आ चार तोक्‍सू, खचा आदमआ मकतोङ्‌क मोऊ मस्क मान्तूवा। मूङ्‌क आदम हन्‍ना ताप्मी ङाली तोङ्‌क तूवा।
45005015	नीनाम्मालाम्पा मोरोङ् तोम्‍पा वरदान ना आदमआ मक मोऊ तङ्नो। ईल्पो मीचा मक मोऊआ ओरोतो मीस् सीयाकने आछीयाङा। खोदोलोई नीनाम्मालाम्पा मोरोङ् तोम्पा सम्‍खेलू खीक्‍का मूङ्‍क आर्को मीस् येशू ख्रीष्‍टलाम्पा तयाम्क नीनाम्माम् छेमा मम् वरदान क जन् देई देप्ये तूये।
45005016	होसोङ्, नीनाम्माम् वरदान क मूङ्‍क ईल्पो मीचा मक मोऊ तोङ्‌क मा। ऊदोईपीक्यालो ईबूम् अपराधमी नीयाआ दण्डम् आज्ञा तातू, खोदोलोई ओरोतो अपराधमी दोस्पी ताप् मोरोङ् तोम्पा वरदानआ दोस् मान्तूप् मय।
45005017	ईल्पो मीस्मी अपराधआ मूङ्‌क मीस्लाम्पा सीम्‍आ चारखम् तोक्‍स्क तूवादोने खोलोप्का दूङ्देतो सम्‍खेलू ना धार्मिकताम् वरदान मोरोङ् तोक्‍चान् देईकई ईबूम् मीस् येशू ख्रीष्‍टलाम्‍पा रीरामपी चारखम् तोक्‍सची।
45005018	खन्‍सा ऊतोङ्नाई ईल्पो मीस्मी मोऊआ खोलोङ् मीचा दण्ड तोम् बोक्सा, खोरोनाङ् ईल्पो मीस्मी धार्मिकताम् लक्‍आ खोलोङ् मीस् धर्मी मईना रीराम तात।
45005019	ऊदोईपीक्यालो ऊतोङ्नाई ईल्पो मीस्मी अनाज्ञाकारिताआ ओरोसर्प् मोऊपो मअ, खोरोनाङ् ईल्पोम् आज्ञाकारितालाम्‍पा ओरोसर्प् धर्मी बानेई मय।
45005020	ललई ताआ खीक्‍का मोऊ छातो खाता, खोदोलोई हापी मोऊ छासा मूङ्‌कपी सम्‍खेलू दूङ्देतो छातो खाता,
45005021	खन्‍सा ऊतोङ्नाई मोऊआ सीम्‍पी चार तोक्‍सू, खूङ्‌क तोङ्नाङ् येशू ख्रीष्‍ट ई रोबूलाम्‍पाक सम्‍खेलूआ धर्मी मनूना हाल्‍लोसो मान्याईप् रीराम सम्‍मो चार तोक्‍स्‍नूव।
45006001	हन्‍ना केईया ऊई पीक्या? ऊई सम्‍खेलू हायाम्‌ देतो तयाम् पीक्याना केई मोऊङा मतो खाईम्‍चाम्‌ यो?
45006002	हाल्‍लोसो खोरो मम् छूनो! केई लाईस्‍पी खूङ्‍क मोऊमी लागी सीयी, हन्‍ना दानाई केई मूङ्‍क मोऊपीङ् लेईम्‍चाम्?
45006003	ऊई आन्‍ना छेत्‍नूम्‍नोयो? केई खोलोआ ख्रीष्‍ट येशूपी बप्‍तिस्मा लाम्‍पा, ना केईया खम् सीम्पीङ्‌ बप्‍तिस्मा लापूम्‍क तूवा।
45006004	खन्‍सा बप्‍तिस्मालाम्पा सीम्पी केई खलो ईदेप्‍पीङ्‌ खूम्‍चीम्‍पा, ना ऊतोङ्नाई पा नीनाम्माम् साम्‍दीखालाम्‍पा ख्रीष्‍ट सीयाकप्का ऊसापक्‍क तूये। खोरोनाङ् केईसो नयाँ रीराममी लाम्‍पी लाम्‍दूमे के।
45006005	ख सीयालो केई खलोङ् ईबूम् छूयीक तूदोक, ख ऊस्‍पकलोसो आछीयाङ् केई खलो ईबूम्ङा छूये।
45006006	केईया नम्‍लोना छेताम् पूरान ई रीराम खलोङ् क्रूसपी काक्साक तूये, खन्‍सा मोऊलोक ई रीराम नास् छूनू, ना हन्‍नायीका केई मोऊमी रोः छूयीनूनव।
45006007	ऊदोईपीक्यालो आसे सीयाक तूये खूङ्‍कसा मोऊपीका छुट्कारा तक तूये।
45006008	खोदोलोई केई ख्रीष्‍टलो सीयीक तूदो खलोङ् लेतीचाया पीम् विश्‍वास मयाम्।
45006009	केईया छेताम् ख्रीष्‍ट सीयाकप्‍का ऊसापक्‍ना हन्‍ना हाल्‍लोसो सीनो। हन्‍ना सीम्‍आ खपी चारखम् तोक्‍सनो।
45006010	येशू मोऊमी लागी सीयाक तूवा खीक्‍का ख दोस्का सम्‍मोकम् लागी ईलाम्ङाङ् सीया। खोदोलोई ख ईनीम्‍बा लेत्‍चाईक रीराम नीनाम्माम् लागी तूये।
45006011	खोरोनाङ् आन्‍नासो केईका ओखी मोऊमी लागी सीयीकाक, खोदोलोई ख्रीष्‍ट येशूपी नीनाम्माम् लागी ऊसी पकीकाक मीईम् छूये।
45006012	खन्‍सा गाम्मी लाङोतोङ्‍ना तोम् बोनूनव पीकानीना आम्‍नी सीप्‍ना खाईप् गाम्पी मोऊआ चारखम् तोम् पीयानूम्नव।
45006013	आम्‍नी गाम्पीक अङ्‍ग जेजेर्वाम् गोम्-चूम् तोङ्ना मोऊ मम् लागी पीयानूम्नव। खोदोलोई सीयाखात्‍कप्‍का रीरामपी ताईम्‍पा मीस् तोङ्ना आम्नी होप्ङा नीनाम्मापी पीन्दीन्चीनीव, ना आम्नी अङ्‍ग धार्मिकताम् गोम्-चूम् तोङ्ना नीनाम्मापी पीयानूम्व।
45006014	हन्‍ना मोऊआ आम्‍नीपी चारखम् तोक्‍सनो, ऊदोईपीक्यालो आन्‍नी नीनाम्माम् ललईमी हूक्‍पी तूनीनो, खोदोलोई सम्‍खेलूम् हूक्‍पी तूनी।
45006015	खोरोदोक हन्‍ना ऊई? ऊई केई नीनाम्माम् ललईमी हूक्‍पी तूयेनो, खोदोलोई सम्‍खेलूम् हूक्‍पी तूये पीक्याना मोऊङायो मम्चामा? खोरोना हाल्‍लोसो छूनो।
45006016	ऊई आन्‍ना छेत्‍नूम्‍नोयो, आज्ञाकारी रोः तोङ्‍ना आम्‍नी होप् आस्‍पी पीयान्‍नीची, खूङ्‌कम्ङा आज्ञा आन्‍ना रेप्‍नूम्‌, ना खमीङ् रोःसो छूनी, सीम् हेम् खाईप् मोऊमी रोः यो धार्मिकता हेम् खाईप् आज्ञाकारीताम् रोः यो?
45006017	खोदोलोई नीनाम्मा ओलोनूते, ऊदोईपीक्यालो आन्‍नी ईलाम् मोऊमी रोः तूवानी हन्‍ना ऊक सेचीवाम्‌ दोलेवापीये आन्‍नी छूम् तूवा, मूङ्‍क आम्‍नी गोङ्पीका रेप्‌ छूवानीक तूये।
45006018	आन्‍नी मोऊपीका हल्‍वा तानूम्‍ना धार्मिकताम् रोः छूवानीक तूये।
45006019	सोम्‍छापी तूप् कमजोरी आम्‍नीपी तूकसा कोङ् आन्‍ना येईलेप् रीङ्‍पी नेनोचोयोक तूये। ऊदोईपीक्यालो आन्‍ना ईलाम् आम्‍नी अङ्‍ग जेजेर्वा ना हायामदेतो मान्‍नप् लक्‍मी लागी पीयानूम्क तूवा, हन्‍ना मोरोनाङ् धार्मिकताम् रोः छूम्‍ना पवित्र छूम् लागी आम्‍नी रीराम पीयातानूम्‍व।
45006020	आन्‍नी मोऊमी रोः छूवानीतोलो धार्मिकता तोङ्‍ना तोम् करकाप् मान्तूवा।
45006021	हन्‍ना आन्‍नी ऊक रीङ्‍पीई ईनीम्‍बा आम्‍नी ङईम्‍लई, खूङ्‍क रीङ्‍पीका ऊई तानूम्? खूङ्‍क रीङ्‍मी यान्छोस्को क सीम् के।
45006022	खोदोलोई हन्‍ना आन्‍नी मोऊपीका लत्‍तानीना नीनाम्माम् रोः छूवानीक तूये, खीक्‍का आन्‍ना तोम् क पवित्रकरण के, ना मूङ्‍कम् यास्कोक, हादेसो मान्याईप् रीराम के।
45006023	ऊदोईपीक्यालो मोऊ मयाम्कम् पूनाऊनीक सीम्, खोदोलोई नीनाम्माआ मोरोङ् पीयीक वरदान क ख्रीष्‍ट येशू ई रोबूपी हादेसो मान्याईप् रीराम के।
45007001	बूबू-नेछोचे, आन्‍ना छेत्‍नूम्‍नोयो? कोङ् नीनाम्माम् ललई छेईप्‍चीका नेनोचोयोक तूये। ललईने मीस् लेत्‍क सम्‍मोङाङ् लागू छूये।
45007002	दोलेवाम् लागी, ईल्पो म्सूर् छूक् मीम्छा म्तूप्पो लेत्‍चाईक सम्‍मो म्तूप्पोलो रीदूमआ खारक छूये, खोदोलोई म्तूप्पो सीदोक ख म्तूप्पोलो खची सूर् छूवाक रीदूम्पीका मुक्त छूये।
45007003	खोरोनाङ् म्तूप्पो तूतोङ्‌ ख बीन्‍नीपा वात्‍छालो तूदोक ख तूम्‍लूलप् छूये। खोदोलोई म्तूप्पो सीदोक ख मूङ्‌क कानूनपीका मुक्त छूये, ना बीन्‍नीपा वात्‍छालो सूर् मईदोसो ख तूम्‍लूलप् छूनो।
45007004	बूबू-नेछोचे, आन्‍नीसो ओरोना ख्रीष्‍टमी गाम्पीक ललईमी लागी सीयानीक तूये, खीक्‍का सीयाना ऊसापक्‍क येशूलो आन्‍नी ईबूम्ङा छूवानीना तङानीक तूये। खन्‍सा केई नीनाम्माम् नप् लक्‌ मप् छूदूरूम्‍नूव।
45007005	केईया ई रीराम मोऊपी काईम्चाम्‍पा तूवा, खोदोलो सीम्‍पी ताईप्‍तेप् ललईआ थेतीना मोऊलोक रई लन्‍चीआ ई रीरामपी लक् मचक तूवा।
45007006	केई छूईप्‍दीप् ललईमी लागी सीयीना हन्‍ना केईया मूङ्‍कप्का हल्‍वा तम्क तूये, ना केई लाईस्‍पी छाम्‍पा रीदूम्-होदूम्मी तईपी मा, खोदोलोई पवित्र आत्‍माम् नयाँ रीरामपी सूसो मयाम्।
45007007	हन्‍ना केईया ऊई पीक्या? ललई मोऊयो मोलो? ललईने मोऊ मा! ललई मान्तूवावादोन् कोङा मोऊङा मान्छेईङावा, ऊदोईपीक्यालो “आना लोप् मनव” पीकाना ललईआ मान्पीकावादोन् लोप् मम् पीक्याक ऊई पीम्ङा मान्छेईम्पावा।
45007008	खोदोलोई मोऊआ ईबूम् नप् नाम्‍ला तना ओपी म्खाल्-खाल्क मोऊ लोलीस्‍सू। ललई मान्दीन् मोऊ सीयाखात्‍क तोङ्‍क तूये।
45007009	लाईस्‍पी कोङ् ललई मान्दी लेतोचोक तूवा, खोदोलोई आज्ञा ताकप्का मोऊ क ऊसापका, कोङ् क सीयो।
45007010	रीराममी यादे पीप् मूङ्‍क आज्ञाआ ओ लागी सीम्‌ तातू।
45007011	ऊदोईपीक्यालो मोऊआ आज्ञालाम्‍पा नाम्‍ला तना कोङ् फातोतो, ना मूङ्‍कलाम्पाङ् कोङ् सेतो।
45007012	ललई पवित्र तूये, ना आज्ञासो पवित्र, सत्‍य ना नप् तूये।
45007013	खोदोलोई ऊई नप् तूये, खूङ्‍कसाङ्‌ ओपी सीम् तात्‍कयो? खोन्‍तोङ्‍ मा! खोदोलोई मोऊ क मोऊमी ङालीपीङ्‌ खोछेन्‍नू पीकाना नप् रीङ्‌ लाम्‍पा मोऊआ ओपी सीम् तात्‍चयक तूये, खन्‍सा आज्ञालाम्‍पा मोऊ होसोङ् देई ईकीम्‍लप्ये तूये खूङ्‌क छेङ्‍गा दान्‍नू।
45007014	ऊदोईपीक्यालो केईया छेताम् ललई आत्‍मिकी तूये, खोदोलोई कोङ् क गाम्पी तूवो, ना मोऊपीङ् खेईछूवोक तूये।
45007015	कोङा ऊई मूयो, खूङ्‍क छेतोनो। ऊदोईपीक्यालो कोङा ऊई मम् मीनो खूङ्‌क मूयोनो। खोदोलोई कोङा ऊई जेरो खूङ्‍क मूयो।
45007016	कोङा मूयोनो मीनोक मूयोदोक, ललई नप् तूये पीकोना कोङा पीको।
45007017	खन्‍सा हन्‍ना मूङ्‍क मप् कोङ् मा, खोदोलोई ओपी तूप् मोऊ के।
45007018	ऊदोईपीक्यालो कोङा छेतो, ओपी मोऊमी रीरामपीकाक नप् रीङ्‌ ईबूम्सो छूनो। ऊई नप् तूये, मूङ्‌क मम् ओ लन्‍ची तूये, खोदोलोई मूङ्‌क मम् कोङा दूरोनो।
45007019	ऊदोईपीक्यालो नप् लक् मम् कोङा मीनो, खूङ्‍क कोङा मूयोनो, खोदोलोई रई लक्, खूङ्‌क कोङा मान्मम् मीनो, खूङ्‌क कोङा मूयो।
45007020	हन्‍ना कोङा ऊई मम् लन्‍ची मूयोनो, खूङ्‌क मूयोदोक खूङ्‍क मप् कोङ् मा, खोदोलोई खूङ्‍क ममीक् ओ गोपा तूक मोऊ के।
45007021	ओरोना ईबूम् ललईआ लक्‌ मचयक कोङा तूम् तूयो। खीक्‍का कोङा नप् लक्‌ मम् मीनो, खोदोलो जेजेर्वा ओ दोक्पी ताईक कोङा तूम् तूयो।
45007022	ऊदोईपीक्यालो कोङ् ओ सागोवापाका नीनाम्माम् ललईपी ओजी नये,
45007023	खोदोलोई ओ गाम्पी बीन्‍नीपा ललईआ ओ सानीवापी तूक ललईलो जूम्‍लूक मूयो, ना ओ गाम्‍पी वास् मप् मोऊआ कोङ् खारोतो।
45007024	कोङ् ऊतो छूक्‍देईप्‍ये! ङ्‌क सीप् गाम्पीका आसाई कोङ् लेन्‍चा मीयो?
45007025	ख्रीष्‍ट ई रोबूलाम्‍पाङा ई नीनाम्मा ओलोनूते। खन्‍सा कोङा ओ सानीवाने नीनाम्माम् ललईमी सूसो मूयो, खोदोलोई ओ मोऊ वोर्वालाम्‍पाक कोङा मोऊमी ललईमी सूसो मूयो।
45008001	खन्‍सा हन्‍ना ख्रीष्‍ट येशूपी तूप्चीम् लागी दण्डम् आज्ञा मान्तू।
45008002	मोऊमी लो सीम्‍मीलो ललईपीका कोङ् रीराममी आत्‍माम् ललईआ ख्रीष्‍ट येशूपी हल्‍वा पीयोक तूये।
45008003	मोऊ सूलाम्‍वाआ सऊना-पऊक मम्दीम्पाकसा ललईआ ऊई ममान्दूर् खूङ्‍क नीनाम्माआ मअ, अर्थात् खसा म्छासो मोऊमी गाम्मी ङालीपी मोऊ-बलि तोङ्‍ना पोक्सू। ओरोना खसा मोऊ गाम्पीङ् दण्ड पीयू,
45008004	ङ्‌कतोङ्ना छूनूव मीईसा ललईमी आछीयाक खान्च ईपी पूरा छूनूव, ना केई मोऊमी सूलाम्वातोङ्ना मा, खोदोलोई पवित्र आत्‍मा तोङ्‍ना तोक्स्या।
45008005	ऊदोईपीक्यालो मोऊमी सूलाम्वाला तोप्‍आ गाम्मी रीङ्‍पी सानीवा मय, खोदोलोई आत्‍मा तोङ्‍ना तोप्‍आ आत्‍माम् रीङ्‍पी सानीवा मय।
45008006	ऊदोईपीक्यालो मोऊ सूलाम्‍वापी सानीवा मम्क सीम्के, खोदोलोई पवित्र आत्‍मापी सानीवा मयाम्दोक रीराम लो चामोवालो तयाम्।
45008007	ऊदोईपीक्यालो मोऊलोक गाम् हेम् खाईप् सानीवाक नीनाम्माम् साछीमी के। नीनाम्माम् ललईमी हूक्‍पी मूङ्‍क छूनो, ना खचा मूङ्‌क रेप्‍पस्‍नो।
45008008	मोऊमी हूक्‍पी छूक्‍चा नीनाम्मा म्जी नमीदूरस्‍नो।
45008009	आछीयाङ् नीनाम्माम् आत्‍मा आम्‍नीपी बास् मईदोक, आन्‍नी मोऊमी सूलाम्‍वापी मा, खोदोलोई पवित्र आत्‍मापी छूनी। खोदोलोई हेप् मीस्पी ख्रीष्‍टमी आत्‍मा छूनोदोने, खूङ्‍क ख्रीष्‍टमी छूनो।
45008010	ख्रीष्‍ट आम्‍नीपी छूदोक, मोऊआ आम्‍नी गाम् सीखात्‍दोसो आम्‍नी आत्‍मा धार्मिकताआ लेत्‍चाये।
45008011	खोदोलोई येशू सीयाकप्‍का ऊन्पोमीक्मी आत्‍मा आम्नीपी तूदोक, ख्रीष्‍ट येशू सीयाकप्‍का ऊन्‍पोमीक्‍आ आम्‍नीपी बास् मप् खम् आत्‍मालाम्‍पा आम्‍नी सीप्‍ना खाईप् गाम्सो रीराम पीय।
45008012	खन्‍सा नेछोचे, मोऊमी सूलाम्‍वा तोङ्‍ना लेईम्‍चाम्‌ लागी केई मोऊमी सूलाम्वापी तूम्‍ङा छूये पीम् मान्तू।
45008013	ऊदोईपीक्यालो मोऊमी सूलाम्‍वाआ मीन्‍नक तोङ्‌क लक्‌ मईनूम्दोक आन्‍नी सीनी, खोदोलोई पवित्र आत्‍मालाम्‍पा गाम्पीक लक्‌ आन्‍ना नास् मईनूम्दोक आन्‍नी लेत्‍चाईनी।
45008014	ऊदोईपीक्यालो आस्‍चीई नीनाम्माम् आत्‍माआ लाम्‍दूप्‍पची खूङ्‍कस् नीनाम्माम् छामाईके।
45008015	ऊदोईपीक्यालो होसोङ्‍ कीम्‍पी ताईम् लागी रोःछूम् आत्‍मा आन्‍ना तानूम्क मान्तू, खोदोलोई आन्‍ना नीनाम्माम् छा छूम् आत्‍मा तानूम्क तूये। खन्‍सा केईया नीनाम्मा “अब्‍बा, पाआ” पीक्याना दपाम्,
45008016	मूङ्‌क क केई नीनाम्माम् छामाईची पीकाना पवित्र आत्‍माआ ई आत्‍मालो तङाना गवाई पीक तूये।
45008017	ना केई खम् छामाईचीदोन् खम् हक्वालासोङा, नीनाम्माम् हक्वाला ना ख्रीष्‍टलो गूस्‍पीक हक्वालासो। खलो दूक्‍वा मयाम्दोन् केई खलोङ् साम्दीखापी छूये।
45008018	कोङा ओरो मीनो, नीनाम्माआ ईपी खोमईक म्साम्दीखा, ईनीम्‍बाक नाम्‍लापीक दूक्‍वालो थाम्ना खोम् खात्‍तनो।
45008019	ऊदोईपीक्यालो बोबूयाक खोलोक थक्‍आ नीनाम्माम् छा ताम् रीङ्‍ मामाहूसा हूङ्‌दीतक तूये।
45008020	बोबूयाक थक् मोरोकम् हूक्‍पी छूवा, मूङ्‍क म्होप्मी लन्‍चीआ छूवाक मा, आसाई मूङ्‍क म्हूक्पी यूक्सू, खूङ्‍कम् नीऊरीपीङ्‌ छूवाक,
45008021	ऊदोईपीक्यालो बोबूयाक थक् म्होप्मी पीलूलूक्ना खाईप् बन्धनपीका वये, ना मूङ्‌कसासो नीनाम्माम् छामाईमी साम्दीखालोक स्‍वतन्‍त्रता तय।
45008022	केईया छेताम्, ईनीम्‍बा खोलोङ् बोबूयाक थक्‍आ मीम्छाआ छा वाईम्‌ नाम्‍लापी दूक्‍वा तेप्‍सक तोङ्‍ना हायामलोक्‍तो दूक्‍वा तेप्‍स्‍चयक तूये।
45008023	बोबूयाक थक्‍आङाङ्‍ मा, खोदोलोई केईसोङ्, खूङ्‍कपी पवित्र आत्‍माम् दूङ् लाईस्‍पीक म्चो तूया, नीनाम्माआ केई खम् छामाई तोङ्ना ग्रहण मम् लागी, अर्थात् ई हल्वाम् लागी केईयासो हायाम्‌ दूक्‍वा तेप्‍सूम्‍ताम्ना हूङूम्ताम्क तूये।
45008024	ऊदोईपीक्यालो ङ्‌क आशाआ केईया हल्‍वा तोम्‍पा तूये। हन्‍ना दात्‍क आशाक आशाङ्‌ मा। ऊदोईपीक्यालो तोम्‍पा रीङ्‌मी आशा आसाई मईमोलो?
45008025	खोदोलोई केईया ई होपा तयाम्‍नोक रीङ्‍मी आशा मयाम्दोक, मूङ्‌क तोम् लागी मामाहूसा हूङाम्‌।
45008026	खोन्‍तोङ्‍नाङ्‌ पवित्र आत्‍माआसो ई राःरा मान्तूकपी बईछोक्से। ऊतोङ्नाई वाङोम् मम् पर्ने खूङ्‌क केईया छेताम्‍नो, खोदोलोई रीङ्‌बऊपीका पीम्‍ङा दूराम्‍नोक रीङ्‌पी पवित्र आत्‍माआ ई लागी वाङोम् मीयीपीया।
45008027	ना मीस्मी गोङ्‍ लाम्प्‍आ पवित्र आत्‍माम् मीन्ताम् ऊये खूङ्‍क छेत्‍त, ऊदोईपीक्यालो नीनाम्माम् लन्‍ची तोङ्‍ना पवित्र आत्‍माआ नीनाम्माम् मीस्चीम् लागी वाङोम् मय।
45008028	केईया छेताम्, ख सम्‍तूमा मीक्चीम् लागी ना खम् लन्चीतोङ्ना काछचीकचीम् लागी खोलोक रीङ् नीनाम्माआ नप्ङा मय।
45008029	आस्‍चीई खसा लाईस्‍पीकाङ्‍ छेत्‍क तूये, खसा खस् म्होप्मी छा तोङ्‌कङ् छूम् लागी हायम्सर्प् नेछोचीप्क ख तूस्‍बूई छूनू पीकाना, लाईस्‍पीकाङ्‌ सोकू।
45008030	आस्‍चीई खसा लाईस्‍पीकाङ‌्‌ सोकू, खस् खसा कासो छची, ना आस्‍चीई खसा काछची, खस् खसा धर्मीसो मची, ना आस्‍चीई धर्मी मची खस् खसा साम्‍दीखालोकसो मची।
45008031	केईया ङ्‍कपी ऊई पीक्या? नीनाम्मा ईलाम्‍पा तूदोक ई ऊल्‍लोङ्‍पी आसे तूये?
45008032	खसा म्होप्मी छासो बाँकी मान्यूक्सू, खोदोलोई केई खोलोमी लागी ख पीयीती, ऊई खसा केई खोलोक थक् खलोङ् पीयानोयो?
45008033	धर्मी मप् नीनाम्‍माङ्‌ तूदोक, नीनाम्माआ सोक्चीकस्‌ आसाई दोस् तीदूरची?
45008034	केई दण्डम् आज्ञा पीप् आसे तूये? सीप्‍ने ख्रीष्‍ट येशू तूये, ख सीयाना ऊसापक्‍क तूये, ना ख नीनाम्माम् चूप् हूःलाम्‍पा तूये, ना ई लागी वाङोम् मचयक तूये।
45008035	केई आसाई ख्रीष्‍टमी सम्‍तूमापीका छूबूरी मदूरे? ऊई आपतआयो, दूक्‍वाआयो, केई कल्‍प्‍आयो, सीसोवाआयो, तेई मान्दीआयो, खतराआयो, दोप्सेल्‍आयो? ऊसासो छूबूरी मदूरेनो।
45008036	ओरोना धर्मसूम्बऊपी छाम्‍पा तूये, “आम् लागी केईका लेईपीच्‍ची सीम्बोक्से, खोम्सेम् लागी खायाम्‍क लूस्‌ तोङ्‍ना केईका ङीरीकाक तूये।”
45008037	खूङ्‌क तोङ् मा, ङ्‍क खोलोङ् थक्पी केई सम्तूमा मीक्लाम्पा केई कोप्चीपीकासो दूङ्‍क तूये।
45008038	ऊदोईपीक्यालो कोङा ङ्‍क नम्‍लो छेतो, सीम्‍आ, रीरामआ, नीनाम्माम् रीदाम्‌ पोक्‍चा, प्रधानताचा, ईनीम्‍बा छूक रीङ्‍आ, दोस्का छूक रीङ्‍आ, राःराआ,
45008039	ओरो रेप्‍आ, ओरोगूमआ, बोबूयाकतोदी खोलोक थक् ऊसासो ख्रीष्‍ट येशू ई रोबूपी तूक नीनाम्माम् सम्‍तूमाप्‍का केई छूबूरी मदूरेनो।
45009001	कोङ् ख्रीष्‍टपी आछीया नेनोचोयो, कोङा वालीली मूयोनो। ओ सानीवाआ पवित्र आत्‍मापी गवाई पीय।
45009002	खीक्‍का ओ गोङ्पी हायाम्‌ देप् सोक् ना पीर तूये।
45009003	कोङान् ओन्‍तोङ्‌कसो लन्ची मूवा, ओ बूस् ओ नेछोस् ना ओ मीस्चा हल्वा तयस्दोन् कोङ्‍ङा श्रापित छूवोनू ना ख्रीष्‍टपीका छूबूरी छूवोदोसो नये।
45009004	खस् इस्राएलीस् के, खचा नीनाम्माम् छा छूम् हक्‌ तचीक तूये, नीनाम्माआ खस् म्साम्दीखा खोमीची, ना नीनाम्माआ खस्का मक करार पूरा मअ, ना म्‍ललई पीची, खीक्‍का खचा नीनाम्माम् आछीयाक आराधाना मम् ना खम् यादे तोम् नाम्‍लासो तची।
45009005	हीब्रु खूक्सू-खूलूची खचीम्ङा तूवा, ना ख्रीष्‍टसो गाम्तोङ्‍नाने खची गोङ्‍पीकङ्‌ तूये, खोलोप्का दूङ्‍रेप्‍तोक नीनाम्माम् साम्‍दीखा दूङ्पीका-दूङ् छून्‍चानू। आमेन।
45009006	खोदोलोई नीनाम्माम् रीङ्‍बऊ मोरोक छूवाक मा। ऊदोईपीक्यालो इस्राएलीचीपीका जन्मेई छूक खोलोङ् इस्राएलीची मा,
45009007	अब्राहाममी म्चास् छा छूवादोसो खस् खोलोङ् नीनाम्माम् छा छूनो। धर्मसूम्बऊआ पीकाक तोङ्‍ना नीनाम्माआ अब्राहाम ओरो लअ, “ङ्‌क इसहाकमी चास्-छाप्‍काङ्‌ आम्‍पी यादे छूवाक छा आना तय।”
45009008	ङ्‌कम् अर्थ क गाम्पीका जन्‍मेई छूक्‍ची नीनाम्माम् छास् मा, खोदोलोई करारपीका जन्‍मेई छूक्‍चीक अब्राहाममी छामाईची के।
45009009	नीनाम्माआ ओरोना यादे मक तूये, “पीकोक नाम्‍लापी कोङ् आत्‍तोना तोयो, ना साराआ ईबूम् वात्छा छा वातक छूये।”
45009010	खोन्‍तोदीङाङ्‌ मा, रिबेकाआ ईल्पो ई खूक्सू इसहाकलो सूर् मना होपोसूम् छूवा,
45009011	खीक्‍काना जोङ्ले छावाईम्‌ लाईस्‍पीकाङ्‍, खचा नप् लो रईलो लक्‌ मम् लाईस्‍पीङ्‌, लक्‍पीका मा खोदोलोई नीनाम्माआ सोक्‍क थक् खम् लन्‍ची तोङ्‍ना पूरा मम् लागी
45009012	रिबेका ओरो लक तूवा, “बूसूम्छाप्‍आ रीदोपाम् सूसो मय।”
45009013	ओरोना छाम्‍पा तूये, “याकूब कोङा सम्‍तूमा मीयू, खोदोलोई एसाव क जेरू।”
45009014	हन्‍ना केईया ऊई पीक्या? ऊई नीनाम्माआ अन्‍याय मईयो? खोरो मा!
45009015	नीनाम्माआ मोशा ओरो लअ, “कोङा आस्-आस्‍चीई सम्खे-लूम्खे मीम् लन्‍ची मूयो, खूङ्‍कस् सम्‍खू-लूम्‍खे मीयोची, ना आस्-आस्‍चीई सम्तूमा मीम् लन्‍ची मूयो खूङ्‍कस् सम्तूमा मीयोची।”
45009016	खन्‍सा मीचा लन्‍ची मईक ना खसा चाहेई मईक थक्पी ङ्‌क बर परेई छूनो, खोदोलोई नीनाम्माम् सम्‍खे-लूम्‍खेपी बर परेई छूये।
45009017	धर्मसूम्बऊआ फारो ओरो लअ, “कोङा आम्‍लाम्‍पा ओ राःरा खोमम् लागी, ना चारपी खोलोआ ओ नीङ् येन्‍चीनू पीकोना कोङा आन् होङाबू मन्‍नाक तूये।”
45009018	खन्‍सा नीनाम्माआ लन्‍ची मईकस् खसा सम्खे-लूम्खे मीयची, ना खसा लन्‍ची मईचीकचीम् सानीवा खसा छोक् मीपीयची।
45009019	खीक्‍का आना कोङ् ओरो लोयो, “नीनाम्माआ होसोङ् ऊदोई दोस् तीयोओ? ऊदोईपीक्यालो खम् लन्‍ची आसाई ऊल्‍लोङ् मदूर?”
45009020	खोदोलोई मीस् छूवानासो नीनाम्मालो खेप् आन् आसे? बोहोम् छूप्‍आ मूङ्‍क बानेई मप् मीस्, “ऊदोई कोङ् ङ्‍कतोङ्‍क बानेई मो?” पीक्‍ना तत्‍तयो?
45009021	ईबूम् बोहोम् बोकोलूम्‍पीकाङा ईबूम् छूप् आदरमी, ना आर्को छूप् आदरमान्दीक लक्‍मी लागी बानेई मम् बोहोपी कुमालेम्‌ हक्‌ छूनोयो?
45009022	खोरोनाङा नीनाम्मापीसो म्होप्मी छूली ना राःरा खोमम् हक् तूये, खोरोदोसो खसा मूयूप्छा छूम्खाम् लागी खम् छूलीपी ताईप् मीस्ची हायाम् तेप्स्‍ना तूवा।
45009023	साम्‍दीखाम् लागी लाईस्‍पीयीकाङ्‌ नीनाम्माआ चोचूप्स्क खम् सम्‍खेवा तोक् मीस्ची म्होप्मी साम्दीखाम् दाचाम् खोमम् लागी खसा ओरो मअ।
45009024	ऊदोईपीक्यालो नीनाम्माआ काछईक मीस् केईङा के। खसा यहूदीचीङाङ् कामान्छो, खोदोलोई बीन्‍नीपा गोङ्चीसो काछक तूये।
45009025	बीन्‍नीपा गोङ्चीम् तोक्पी होशेम् सोक्‍सरपी ओरोना पीकाक तूये, “मूङ्‍कस् ओ मीस्ची मादोसो हन्‍ना कोङा मूङ्‍कची ‘ओ मीस्ची’ पीकोना काछूयोची। कोङा सम्तूमा मान्मीयूचीक मीस्ची ‘कोङा सम्तूमा मीयोकस्’ पिकोना काछूयोची।”
45009026	खीक्‍का, “नीनाम्माआ खस् ‘आन्‍नी ओ मीस्ची मा’ पीकाक मूङ्‍क थाम्पूपीङा मूङ्‍कस् ‘लेईप्‍चाप् नीनाम्माम् छास्’ पीके।”
45009027	इस्राएलमी तोक्‍पी यशैया खारीबोपोआ ओरोना पीम् रीङे, “इस्राएलमी छामाईची दीरीत्‍तीपूक सेरोम्तोसर्प्‌सीप् तूदोसो, बाँकी तूप्‍चीम्ङाङ्‌ उद्धार छूये।
45009028	ऊदोईपीक्यालो रोबूआ चार दण्‍डपीयना नीयाम् लक् पूरा मय।”
45009029	यशैयाआ ङ्‍कसो खारीबो मक तूये, “हायाम् राःरा लोक योबोरोबूआ ई लागी छामाईची मान्होक्सीवादोक केई सदोम लो गमोरापी तूप् मीस्ची तोङ्नाङ् मूयूप्छा छूम्‍खाम्पावा।”
45009030	हन्‍ना केईया ऊई पीक्या? धार्मिकताम् दोस्-दोस् माङन्खाईप् बीन्‍नीपा गोङ्चा धार्मिकता तचीक तूये, अर्थात् विश्‍वासलाम्‍पा तोम् धार्मिकता।
45009031	खोदोलोई ललईतोङ्‌ना धर्मी छूम् लाम्प् इस्राएलआ ललई पूरा ममान्दूर्।
45009032	ऊदोई मान्दूर्‌स्कये? ऊदोईपीक्यालो लक्‌ मयाम्ना धर्मी छूया मीनाना खचा विश्‍वासलाम्पा धार्मिकता मान्लाम्ची। खस् लूङ्पी जोलोङ् तचीना दीसाक तूये।
45009033	ओरोना धर्मसूम्बऊपी छाम्‍पा तूये, “खोङ्नूम्व, कोङा सियोनपी ईबूम् लूङ्‌ यूक्सोओ, खूङ्‍कपी मीस्चा जोलोङ् तयची, ईबूम् छीलूमा, खूङ्‍कसा खस् दीस्‍सची, खोदोलोई खपी विश्‍वास मप् आस्‍सो ङईम्पी तत्नो।”
45010001	बूबू-नेछोचे, ओ मीस्चीसो लेन्चानू पीम् ओ सानीवापी तूये। खन्‍सा कोङा नीनाम्मापी वाङोम् मूचोयोक तूये।
45010002	कोङा ङ्‍क गवाई पीयोची, खस् नीनाम्माम् सूसो मम् खची गाम् चानये, खोदोलोई मूङ्‍क गाम् चानम् आछीयाक सेचीवा तोङ्‍ना मान्तू।
45010003	ऊदोईपीक्यालो नीनाम्माप्का ताप् धार्मिकताम् तोक्पी मान्छेईस्‍ना खचा खची धार्मिकता ताईम् लाम्चीलो खस् नीनाम्माम् धार्मिकताम् हूक्‍पी मान्तूवा।
45010004	ऊदोईपीक्यालो विश्‍वास मप्ची धर्मी छूनू पीकाना ख्रीष्‍टङा ललईमी याईस्को तूये।
45010005	मोशाआ ओरोना छाप्‍क तूये, “ललईपी तूक आज्ञा रेप् मीस् मूङ्‌क आज्ञालाम्‍पाङ्‌ लेत्‍चाये।”
45010006	खोदोलोई विश्‍वासलाम्‍पा ताप् धार्मिकताआ ओरोपीके, “आम्‍नी सानीवापी ओरो पीनीनव, ‘साराङ्‌गाप्‍तो आसे खाते?’ (अर्थात् ख्रीष्‍ट दाली यूईम् लागी),
45010007	ना आम्नी सानीवापी ओरोसो मीन्‍नीनव, ‘खादीपू आसे वोदूर?’ (अर्थात् सीयाकप्‍का ख्रीष्‍ट ऊन्‍पो मीम्ना थोम् लागी)।”
45010008	खोदोलोई ङ्‍कसा ऊई पीके? “नीनाम्माम् रीङ्‍बऊ आम्‍दोक्पीङ् तूये, आम् ङःपी लो आम् गोङ्‍पीलो,” अर्थात् विश्‍वासमी रीङ्‍बऊपी, खूङ्‍क केईका हासाम्का।
45010009	ऊदोईपीक्यालो आना येशू रोबू पीक्‍ना आम् ङःआ पीके, ना नीनाम्माआ ख सीयाकप्‍का ऊस्‍पकू पीक्‍ना आम् गोपाका विश्‍वास मईदोक आन् लेत्‍चाई।
45010010	ऊदोईपीक्यालो मीचा म्गोङ्पाका विश्‍वास मय ना ख निर्दोष छूये, खीक्‍का खसा म्ङःआ स्वीकार मय ना लेत्‍चाये।
45010011	धर्मसूम्बऊआ ओरोपीके, “खपी भरोसा यूप् आस्‍सो ङईम्पी छूनो।”
45010012	ऊदोईपीक्यालो यहूदी लो बीन्‍नीपा गोङ्लो ऊसो फरक मान्तू। ख खोलोमी ईबूम्ङा रोबू तूये, ना ख दप्‍ची खोलोङ् खसा ओरोतो आसीक पीयची।
45010013	ऊदोईपीक्यालो “रोबूम् नीङ् दप् खोलोआ हल्वा तयची।”
45010014	खोदोलोई आसाई खपी विश्‍वासङा माईनो, खूङ्‌कचा दानाई ख दप्‍पची? खचा खम् तोक्‍पी यन्चीकङ् मान्तू दानाई खपी विश्‍वास मईची? ना रीदाम् हाप् मान्दी दानाई खचा येनची।
45010015	ना आसासो रीदाम् हास् मान्पोमो मीचा दानाई रीदाम् हासची? धर्म-सूम्बऊपी ओन्तोङ्‍ना छाम्‍पा तूये, “जीनप् रीदाम् हाप्चीम् लोङ्‌ देई ङाल्‍लप्ये तूये!”
45010016	खोदोलोई खस् खोलोआ जीनप् रीदाम्‌ रेप्‍चीक मान्तू, ऊदोईपीक्यालो यशैयाआ ओरो पीकाक तूये, “ए रोबू, ओखीपीका येन्‍चीक रीङ्‌ आसाई विश्‍वास मस्क तूये?”
45010017	येनाम्‍क रीङ्लाम्‍पाङ्‌ विश्‍वास ताये ना येनाम्क रीङ् ख्रीष्‍टमी रीदाम्‌ हास्‍कलाम्‍पा ताये।
45010018	खोदोलोई कोङा तईयान्‍नी, ऊई खचा येन्‍चीक मान्तूयो? आछीयाङ् खचा येन्‍चीक तूये, ऊदोईपीक्यालो “खची साल्‍म् खोलोङ् चारीदूपी तातेकाक तूये, खची रीङ्‌बऊ चारमी नाक्‍का छो सम्‍मो तातेकाक तूये।”
45010019	कोङा होसोङ् तईयान्‍नी, ऊई इस्राएलीचा बूजेई मान्मस्यो? दूङ् लाईस्पी मोशाआ ओरो पीकाक तूये, “ईबूम् गोङ्‌ङा मान्छूक्, मीस्चीलो कोङा आन्‍नी नाछोबीपो मयान्‍नी, ईल्पो मूर्ख गोङ्‌लाम्‍पा कोङा आन्‍नी आम्‍नी छूली काईमीयान्‍नी।”
45010020	खीक्‍का यशैया खारीबोपोआ मान्की-मान्की ओरोना पीकाक तूये, “कोङ् मान्लाम्प्चा कोङ् छीपोक तूये, आस्कसाई कोङ् मान्लाम्ङा, कोङ् खची रापी ओहोप्‍ङा खोमन्‍चूङ्‌क तूये।”
45010021	खोदोलोई इस्राएलीचीम् तोक्‍पी खसा ओरोपीके, “लेई बरीङ्‌ आज्ञा मान्‍रेप्ची ना ऊल्‍लोङ् मप् मीस्चीपी कोङा ओ हूः थेतोक तूये।”
45011001	खन्सा कोङा तईयान्‍नी, ऊई नीनाम्माआ म्होप्मी मीस् होक्‍सीचीक तूयेयो? होक्‍सीचीक मान्तू! ऊदोईपीक्यालो कोङ्सो अब्राहाममी छा, बेन्‍यामीन गोङ्‍पीक ईबूम् इस्राएली के।
45011002	नीनाम्माआ लाईस्‍पीकाङ्‌ सोक्‍क म्मीस् मान्होन्येची। ऊई एलियाम् तोक्‍पी पवित्र-सूम्‍बऊआ पीक्‍क रीङ्‌ आन्‍ना छेत्‍नूम्‍नोयो? खसा इस्राएलमी ऊल्‍लोङ्पी नीनाम्मापी ओरोना बीन्ती मअ,
45011003	“ए रोबू, खचा आम् खारीबोपोस् सेत्‍चीक तूये, आम् वेदी हत्‍चीक तूये ना कोङ्‌ङाङ् ओ हाल्‍ला होक्‍सोयोक तूये, ना खचा कोङ् सेईम्‌ लामोचोयोक तूये।”
45011004	खोदोलो नीनाम्माआ ख ऊई पीकानाई ङरी आन्‍क तूये? “बाल देऊताम् लाईस्‍पी खून्जू मान्मप्ची नूक्हबऊ मीस् कोङा ओ लागी सम्‍सूरूना यूक्सूक तूये।”
45011005	खन्‍सा ईनीम्‍बाक नाम्‍लापीसो सम्‍खेलूलाम्‍पा सोकाक हेप् मीस् बाँकी तूये।
45011006	खोदोलोई ङ्‌कन् नीनाम्माम् सम्‍खेलूलाम्‍पा छूवाक, खचा नप् लक्‌ मस्‍ना छूवाक मा, नप् लक्‌ मस्‍ना छूवावाकदोने नीनाम्माम् सम्‍खेलू होसोङ् सम्खेलूङ् मान्छूवावा।
45011007	हन्‍ना ऊये? इस्राएलीचा ऊई लाम्‍चीक तूवा खूङ्‌क खचा मान्तची। खोदोलोई सोकाकचा मूङ्‍क तची। बीन्‍नीपाचाक खची गोङ् छोक् मस्‍ना तूवाचा,
45011008	धर्मसूम्बऊपी ओन्‍तोङ्‌क छाम्‍पाक तूये, “नीनाम्माआ खस् नीऊलूम् मान्दीक आत्‍मा पीचीक तूये, खीक्‍का ऊसो मान्तोक मूक्स् ना मान्येईप् नोबो पीचीक तूये, एसेक लेई सम्‍मो खस् मोरोकङ् तूचाईक तूये।”
45011009	खीक्‍का दाऊदआसो ओरोपीके, “खची चाचावा-दूदूवा वोमो ना थेम्‍लू छूनू, खची लागी जोलोङ् तोक्स्को ना म्फाई लाम् रीङ् छूनू।
45011010	खस् कोमूक्पा छूनूना खची मूक्सा तचीनून, ना खची दोस् हाल्‍लोसो कूम्‍खाप् छून्खानू।”
45011011	खन्‍सा कोङा तईयान्‍नी: ऊई पूल्दीम्खाम् लागी इस्राएलीचा जोलोङ् तचीकयो? खूङ्‌कतोङ्‌ मा, खोदोलोई इस्राएलमी अपराधलाम्‍पा बीन्‍नीपा गोङ्चा हल्‍वा तचीक तूये, खन्‍सा इस्राएलीचीसो हल्‍वा तोम् लागी नाचूरपो छूनूव।
45011012	खोरोदोक खची अपराध चारमी लागी दाचाम् ना खची असफलता क बीन्‍नीपा गोङ्चीम् लागी दाचाम् छूदो, खोलोङ् यहूदीचा विश्‍वास मस्वादोन् होसोङ् देई नप्ये छूवावा।
45011013	हन्‍ना कोङा आन् बीन्‍नीपा गोङ्ची ओरो लोन्‍चायान्‍नी। कोङ् बीन्‍नीपा गोङ्चीम् लागी प्रेरित छूवोकसा कोङा ओ लक् देप्पा मीयो।
45011014	ओरोना कोङा ओहोप्‍मी यहूदी गोङ्ची हायाम्‌ नाचूर् लप्‌ मदूरूनू, ना खचीप्‍क हेप्-हेप् लेन्‍चा मीदूरूनूव।
45011015	ऊदोईपीक्यालो नीनाम्माआ ईस्राएलीची होक्सीचीलो चारपी तूप् मीस् नीनाम्मालो ईक्‍काम्‌ छूवादोन्, नीनाम्माआ ईस्राएलीची होसोङ् ग्रहण मईचीदोक खचा सीम्‍पीका रीराम तोम्‍लो ईबूम्ङा मायो?
45011016	खन्‍सा चोम्पा फूलपीका चीमाछा लाईस्‍पी चाचोदाम् तोङ्ना नीनाम्मापी तेम्‍पा तूदोक, खोलोङ् चोम्पा फूल पवित्र छूये। खोरोनाङ् सीछोम् साम्‌ पवित्र तूदोक म्गेम्सो पवित्र छूये।
45011017	खोदोलोई हेप् म्गेम् अताक तूये ना नप् जैतुनमी साम्‍मी रस तूस्कोपी ताम् लागी आन् ईबूम् सोगोपीक जैतुन तूनासो खची तूस्कोपी कलमी छूईयान्चीदोक,
45011018	मूङ्‍कम् गेम्‍मी दोक्पी नाम्‍दूखू मनव। नाम्‍दूखूङ्‌ मईदोक, ङ्‌क मीन्व, म्साम् थामेई मप् आन् मा, खोदोलोई म्साम्‍आ आन् थामेई मये।
45011019	आना ओरोपीके, “कोङ् कलमी छूईम्‍चीम् दूरूनू पीकानाङ् म्गेम् रूप्‍पाक तूवा।”
45011020	ङ्‌क आछीयाङा, खची अविश्‍वासआ म्गेम् रूप्‍पाक तूये। आन्‍नी क आम्‍नी विश्‍वासआङ्‌ राःरापोपोक तूनी। नाम्‍दूखू मप् छूनीनव, खोदोलोई कीसानीव।
45011021	ऊदोईपीक्यालो नीनाम्माआ नप् म्गेम् बाँकी मान्यूक्स्दोन् आन्सो बाँकी यूक्स्‍नो।
45011022	खन्‍सा नीनाम्माम् सम्‍खेवा ना कठोरता आम् सानीवापी यूक्स्व– पतन छूवाकचीपी कडा वोर्वा मईलोसो, खम् सम्‍खेवा गोपी छूदो आन् नीनाम्माआ सम्‍खेवा मीये, मादोन् आन्‍सो सम्‍खेवा मीनो।
45011023	इस्राएलीचा खची अविश्‍वास होक्‍सीयस्‍ना विश्‍वास मईचीदोक नीनाम्माआ लाईस्‍पी तूवाक तूस्कोपी म्गेम् तोङ्ना होसोङ् कलमी छूईदूर।
45011024	ऊदोईपीक्यालो आन् आछीयाक सोगोपाक जैतुन तूनासो रूप्‍पा ना प्रकृतिम् ऊल्‍लोङ्पी ईबूम् नप् जैतुनमी पऊपी कलमी छूयादोन् ङ्‌क आछीयाक म्गेम्ची जन् म्होप्मी पऊपीङ् देईनतोई कलमी छूये।
45011025	बूबू-नेछोचे, आन्‍ना ङ्‌क ईबूम् रहस्‍य छेतानूम्‍व पीम् कोङा लन्ची मूयो, मूङ्‌क रहस्‍य आन्‍ना छेत्‍नूम्‍दोक आन्‍ना नाम्‍दूखू मईनूम्नो। खूङ्‌क रहस्‍य ङ्‌कतोङ्‌क तूये, ताम् बाँकी तूक बीन्‍नीपा गोङ्ची ख्रीष्‍टपी ताम् यात्नोक सम्मोङाङ् इस्राएलीचीम् गोङ् लूङ्तो छोक् छूये।
45011026	ओरोना खोलोङ् इस्राएलीचीम् उद्धार छूये, धर्मसूम्बऊपी ओरोना छाम्‍पा तूये: “हल्‍वापीप्‌ सियोनपीका ताये, खसा याकूबपी तूक अधर्म खोलोङ् लात्दीत।
45011027	खीक्‍का कोङा खची मोऊ छेमा मूयो, ना खस्का ओ करार ङ्‍कङा छूये।”
45011028	जीनप् रीदाम्‌ तोङ्नादोक खस् आम्‍नी लागी नीनाम्माम् साछीमी, खोदोलोई सोकाक तोङ्नादोक लाईस्‍पीकची तूनीकसा खस् नप्छा के।
45011029	ऊदोईपीक्यालो नीनाम्माम् वरदान लो बोलावटलो हादेलोसो मान्फाईप् तूये।
45011030	ऊदोईपीक्यालो आन्‍नीसो ईलाम् नीनाम्माम् आज्ञा मान्‍रेप् तूवानी, खोदोलोई खची अनाज्ञाकारिताआ आन्‍ना सम्‍खेवा तानूम्क तूये।
45011031	आन्‍ना सम्‍खेवा तानूम्‍कसा खचासो सम्‍खेवा तचीनू पीकाना खस् ईनीम्‍बा अनाज्ञाकारी छूवाक तूये।
45011032	ऊदोईपीक्यालो नीनाम्माम् सम्‍खेवा खोलोङ् मीस्पी छूनूव पीकाना खसा खोलोङ् अनाज्ञाकारी मस्क तूये।
45011033	आहा! नीनाम्माम् दाचाम् देईदेतोई, खम् लूखूप्‍ची ना म्नीऊ देई गूम्‍ये! खम् नीया देई छेईङा मान्तेईप्ये! खम् लाम् छीप्ङा मान्तेईप्!
45011034	“रोबूम्‌ सानीवा आसाई छेईदूर? अथवा ख चाईपीप् आस्‍ओ तूये?”
45011035	“आसाई नीनाम्मा हूक्‍छो पीक तूये, ना नीनाम्माआ ख आन्छय?”
45011036	ऊदोईपीक्यालो खोलोक थक् खसाङ् बोबूईक के। मूङ्‍क खोलोङ् खलाम्पाङा ना खम् लागीङा के। हादेलोसो नीनाम्माम् साम्दीखा छून्‍चानूव! आमेन।
45012001	खन्‍सा बूआचे-नेछोचे, नीनाम्माम् सम्‍खेवा सानीवागोपी यूक्सोना कोङा आन्‍नी बीन्ती मीयान्‍नी, ना आम्‍नी आत्‍मिक उपासनाम् लागी आम्‍नी हो-होप्‍मी गाम् पवित्र ना नीनाम्माआ नत्‍तक तोङ्‌क म्हीदूलोक बलिम् तोङ्ना पीयानूम्व।
45012002	आन्‍नी ङ्‌क चारपीक मीस् तोङ्‌क छूनीनव, खोदोलोई आम्‍नी सानीवापी नयाँ छूवानीना नम्‍लो फान्चीनीव, खीक्‍का नीनाम्माम् नप्, नत्‍तक तोङ्‍क, ना आछीयाक लन्‍ची ऊई खूङ्‌क आन्‍ना छेई दूरानूम्व।
45012003	ऊदोईपीक्यालो नीनाम्माआ कोङ् पीयोक सम्‍खेलूलाम्‍पा आन्‍नी खोलोङ् लोयान्‍नी, आन्‍नी देईतोकई तूनी खूङ्‍कप्का दूङ्‍क लोन्‍चीनीनव, खोदोलोई नीनाम्माआ खोलोङ् पीयीक विश्‍वास तूक तोङ्ना ईक् सानीवाआ मीन्चीनीव।
45012004	ऊदोईपीक्यालो ऊतोङ्नाई ईबूम् गाम्पी हायाम् देतो अङ्‍ग छूये, खोदोलोई मूङ्‌क खोलोङ् अङ्‍गमी ईक् खालकङ्‌ लक्‌ छूनो,
45012005	खोरोनाङ् केई हायाम्सर्प् तूयेदोसो, केईसो ख्रीष्‍टपी ईबूम् गाम् ना ईल्पो बीन्‍नीपाम् अङ्‍ग छूयीक तूये।
45012006	केईया नीनाम्माम् सम्‍खेलूलाम्‍पा म्खाल्-खाल्‍क वरदान तम्क तूये। ईपी खारीबो मम् वरदान तूदोक, मूङ्‌क ई विश्‍वास तोङ्‍ना गोम् छूये,
45012007	सूसो मम् वरदान तूदोक सूसोङ्‌ मम् छूये, सेचीवापीम्‌ वरदान तूदोक सेचीवाङ्‌ पीम् छूये।
45012008	वाछे लईम्‌ वरदान तूपा वाछेङ्‌ लईम्‌ छूये ना दान पीप्‍आ म्गोङ् चानतो पीनूव, बोक्छोप्‍आ हायाम् सानीवा मनूना बछोक्स्‍नूव, सम्खे-लूम्खे मपा म्सानीवा चानतो सम्खे-लूम्खे मनूव।
45012009	नप् मीन्ताम्‍आ सम्तूमा मीलनीव, ऊक रीङ्‌ये रई तूये, खूङ्‌क मनूम्नव। ऊक रीङ्‍ये नप् तूये, खूङ्‍क मचानूम्व।
45012010	बूबू-नेछो तोङ्ना सम्‍तूमा मीलनीव। आम्नी होप्पीका दूङ् बीन्‍नीपा साम्‍दी दानूम्व।
45012011	हादेलोसो आईम्‍लप् छूनीनव, खोदोलोई आत्‍मापी जोशिल छूवानीना रोबूम् लक्‌ मनूम्व।
45012012	आन्‍ना तानूम्क आशापी आम्‍नी जीननीव। दूक्‍वापी हूदूर्प् छूवानीना हाल्‍लसो वाङोम् मचानूम्व।
45012013	नीनाम्माम् सूसो मप्ची लाईछोक्‍सस्‍नोकपी बाछोक्सानूम्व, ना ङास्‍मीचीम्‌ लाम्‍तूम्‍मा मनूम्व।
45012014	आम्‍नी मप्सेप्ची आसीक पीयानूम्व ना साराप छानूम्‍नव।
45012015	चामोवा मप्चीका चामोवा मनूम्व। ना खाप्‍चीका खाप्‍नीव।
45012016	आन्‍नी खोलोङ्चीका तङ्नीना तूवानीव, नाम्‍दूखू मप् छूनीनव, खोदोलोई लखे मप्चीप्चीका लाम्‍दूमानीव। हाल्‍लोसो छेछेमी-लेलेमी लोन्‍चीनीनव।
45012017	आसासो रईमी फाईपी रईङा मनूम्नव। ऊक रीङ्‌ये खोलोङ् मीस्मी दोक्पी नप् तूये, खूङ्‌कपी सानीवा मनूम्व।
45012018	छूदूरदोक, खोलोङ्चीका चामोवापी तूवानीव।
45012019	बूम्चे, आम्‍नी होपा हाल्‍लोसो बदला लाप्‍नूम्‍नव, खोदोलोई नीनाम्माम् छूलीपी पीयातानूम्‍व। ऊदोईपीक्यालो धर्मसूम्बऊपी ओरोना छाम्‍पाक तूये, “म्फाई लाम्‌ लक्‍क ओमी के,” पीक्‍ना योबोरोबूआ पीके।
45012020	बरू, “आम् साछीमी साका सीक तूदोक, मूङ्‌क यते, वाम्‍मा सीक तूदोक, मूङ्‍क काऊ दूम् पीते। आना खोरोमईदोक मूङ्‍कम् तोङ्पी थूर्म् बूक्सक तोङ्ना ख म्ङईमा तीत्खाते।”
45012021	रईपीका सन्‍नव, खोदोलोई रईपी नप् लक्‌ मना कोक्साव।
45013001	खोलोङ् मीस् चारतोप्चीम् हूक्‍पी तूनूव। नीनाम्माप्का ताक हक्‍पीका बीन्‍नीपा हक्‌ ऊसो छूनो। मूङ्‌क चारतोप्ची नीनाम्माप्काङ् सोकाक तूये।
45013002	खन्‍सा चारतोप्चीम् ऊल्‍लोङ्पी पक्चा नीनाम्माप्का सोकाकचीम्‌ ऊल्‍लोङ् मईची, आस्-आसाई ऊल्‍लोङ् मईची, खूङ्‌कचा दण्ड तयची।
45013003	ऊदोईपीक्यालो नप् लक्‌ मप्ची मा, खोदोलोई रई लक्‌ मप्ची चारतोप्‍चीप्‍का कीम् छूये। खन्‍सा आन् चारतोप्‍चीप्‍का माङ्‌कीसा तूम् मीन्दोक, नप् लक्‌ मव, ना आना खचीप्‍का साम्‍दी तय।
45013004	ऊदोईपीक्यालो ख नीनाम्माम् सूसो मप् खन्‍सा खसा आम् फाइदाम् लागी लक्‌ मय। खोदोलोई आना रई लक्‌ मईदोक खचीप्‍का कीसाव, ऊदोईपीक्यालो खसा मोरो दोप्सेल् वेसनो। रई लक्‌ मप्पी नीनाम्माम् दण्ड ताईप्ना ताप् ख नीनाम्माम् सूसो मप् के।
45013005	खन्‍सा नीनाम्माम् दण्‍डपीका लेईम्‍चाम्‌ लागीङाङ्‌ मा, खोदोलोई नप् लूर्वाम्‌ लागीसो आन् खम् हूक्‍पी तूम् छूये।
45013006	खन्‍साङ् आना तीर छोक्‍स। ऊदोईपीक्यालो चारखम् तोप्‍चा नीनाम्माआ मीन्कतोङ्ना ङ्‌कतोङ्‌क सूसो मचयची।
45013007	खोलोमी छोम् तूदोक छोक्‍स्दीत्व– तीर छोस्‍कोपी तीर छोक्‍स्व, महसूल छोस्‍कोपी महसूल छोक्‍स्व, सायाचोङ्मा मीस्कोपी सायोचोङ्मा मीव, साम्दी दोक्स्कोपी साम्दी दव।
45013008	आम्‍नी होप्‌-होप्‍पी सम्तूमा मीलम्पीका बीन्‍नीपा रीङ्‌मी नोक्पो छूनीनव। ऊदोईपीक्यालो म्खीम्तोनी सम्‍तूमा मीक्पा ललई पूरा मईक छूये।
45013009	“आन् तूम्‍लू लनव, आना मीस् सेत्‍नव, आन् खूनव, आना लाङो मनव,” ङ्‍क आज्ञाप्‍का बीन्‍नीपा देत्‍तोई आज्ञा तूये, मूङ्‌क खोलोङ् ङ्‌क आज्ञापीङ् तयाम्, “आना आम् होप्‍मी खीम्‍तोनीची आम् होप् तोङ्नाङ् सम्‍तूमा मीव।”
45013010	सम्‍तूमाआ खीम्‍तोनीची मान्‍नप् मईचीनो। खन्‍सा सम्‍तूमा मीम्ङा ललई पूरा मम् के।
45013011	ङ्‌कप्का बीन्‍नीपा ङ्‌क ईनीम्‍बाक नाम्‍ला ऊतकई तूये, खूङ्‌क आन्‍ना छेत्‍नूम्‌। हन्‍ना ईम्सेकप्का पोम् नाम्‍ला ताक तूये, ऊदोईपीक्यालो केईया लाईस्‍पी विश्‍वास मम्पाप्का दूङ् ईनीम्‍बा ई हल्‍वा ई दोक्पीङ् तालाताक तूये।
45013012	कोअम् हचयक तूये, ना नाम्‍ला मूङ्‍कपीङ् तालाताक तूये। खन्‍सा नाम्कूर्मादाम्‍पीक लक्‌ होक्‍सीयाम्‍ना केईया अल्होम् जूम्‍लो वेसाम्‍के।
45013013	लेपाक तोङ्ना केई नम्‍लोना तोक्‍से के। मोज्-मज्जापी, दीछर्वापी, तूम्‍लूपी, रई मीन्ताम्पी, जूम्‍लूक्पी ना नाचूरपी मा के।
45013014	खोदोलोई रोबू येशू ख्रीष्‍ट तोङ्‌क छूवानीव, ना मोऊ मम् लक्‍पी आम्‍नी सानीवा मनूम्नव।
45014001	विश्‍वासपी कमजोर छूक्‍ची सम्‍तूमा मीयानूम्व, खोदोलोई खची मीन्ताम्मी तोक्पी वाद-विवाद मनूम्नव।
45014002	हेप्पा खोलोक थक् चाम् नई पीक्‍ना विश्‍वास मईची, खोदोलोई विश्‍वासपी कमजोर छूक्‍पाक सागपातङाङ्‌ चय।
45014003	खोलोक थक् चाप् मीचा मान्चाप् मीस् तूच्छ मीनूनव, ना मान्चाप्‍आसो चाप् मीस् दोस् तीनूनव। ऊदोईपीक्यालो नीनाम्माआ मूङ्‌क ग्रहण मक तूये।
45014004	बीन्‍नीपाम् सूसो मप्मी नीया मप् आन् आसे? मूङ्‌कन् म्मालिकमी लाईस्‍पी थोरेम् छूये अथवा पतितसो छूये। मूङ्‌क थोरेम् मीय, ऊदोईपीक्यालो, मूङ्‌क म्मालिकआ थोरेम् मीदूर।
45014005	हेप्पा ईलेई बीन्‍नीपा लेईपीका दूङ् देप् मीय, हेप्‍पाक खोलोङ् लेई ईतोरोक मीय। खोलोङ् मीस् खची सानीवापी निश्‍चित छूम्‍ना तूम् छूये।
45014006	आस्‍कसाई ईलेई दूङ् नप् पीक्‍ना रेप्‍प। मूङ्‌कसा रोबूम् सायोचोङ्‌मा मम् लागीङ्‌ रेप्‍प। आस्कसाई चय, खूङ्‌कसा रोबूम् साम्‍दीखाम् लागीङ्‌ चय, ऊदोईपीक्यालो खूङ्‌कसा चाम् लाईस्‍पी नीनाम्मा ओलोनूव लय। आस्‍कसाई चईनो, खूङ्‌कसा नीनाम्माम् सायोचोङ्‌मा मम् लागीङ्‌ चईनो ना नीनाम्मा ओलोनूव लय।
45014007	केई आस्‍सो ई होप्‍मी लागीङ्‌ लेतेनो, ना आस्‍सो ई होप्‍मी लागीङ्‌ सीयेनो।
45014008	केई लेतेदोसो रोबूम्‌ लागीङ्‌ लेते, ना सीयेदोसो रोबूम्‌ लागीङ्‌ सीये।
45014009	केई लेतेदोसो, सीयेदोसो, रोबूमीङ्‌। ङ्‌कम् लागीङ्‌ ख्रीष्‍ट सीया ना होसोङ् ऊसापक्‍क तूये, ख सीयाकचीम्‌ ना लेईप्‍चाप्‍चीम्‌ खोलोमीङ् रोबू तूये।
45014010	आना ऊदोई आम् नेछोम् नीया मय? अथवा आना आम् नेछो ऊदोई तूच्छ मीय? ऊदोईपीक्यालो केई खोलोङ् नीनाम्माम् नीया मस्कोपी थोरेम् बोक्से।
45014011	ऊदोईपीक्यालो धर्मसूम्बऊपी ओन्तोङ्ना छाम्‍पाक तूये, “रोबूआ पीके, ‘आछीयाङ् कोङ् लेईप्चाप् तूवो, खोलोङ् मीस्चा ओ मूक्स्दूपी खून्जू मय, ना तूप्‍तोदी खोलोङ् लेम्‍आ नीनाम्माम् सायोचोङ्मा मय’।”
45014012	खन्‍सा केई खोलोआ नीनाम्मा हो-होप्मी लेखा पीम्बोक्से।
45014013	खन्‍सा हन्‍नायीका केईया ईल्पोआ बीन्‍नीपाम् नीया मयाम्नोके। खोदोलोई होप्‍मी नेछोम् लाम्‍पी दोर्प् रीङ्‌ अथवा बाधा पीप् रीङ्‌ हल्‍लोसो मयाम्नो पीक्याना सानीवा मयाम्के।
45014014	रोबू येशूपी विश्‍वास मूयोकसा ङ्‌क रीङ्‌ कोङा नम्‍लो छेतो, ऊसो चाम् थक् म्होप्ङा अशुद्ध छूनो। खोदोलोई हेप्पा ऊची रीङ्‌ अशुद्ध मीन्दो मूङ्‌क खम् लागी अशुद्धङ्‌ छूये।
45014015	आना ऊई चय मूङ्‌क रीङ्आ आम् नेछो म्सानीवा चाईमीयदोक आन् सम्‍तूमापी तोक्‍स्‍क छूनो। आना चईक थक्‍आ आम् नेछोम् नास् छूनूनव, ऊदोईपीक्यालो खम् लागी ख्रीष्‍ट सीयाक तूये।
45014016	खन्‍सा आना ऊई नप् मीने मूङ्‌क बीन्‍नीपाआ रई पीनूनव।
45014017	ऊदोईपीक्यालो नीनाम्माम् चारखम् पीक्‍याक चाम् लो दूम्‍लो मा, खोदोलोई पवित्र आत्‍मापी धार्मिकता, खाऊमा-खासेर्मा ना चामोवा के।
45014018	आसाई ङ्‌कतोङ्‌ना ख्रीष्‍टमी सूसो मय, मूङ्‌क मीस् नीनाम्माआ नत्‍तक ना मीस्पीकासो नप् छूक छूये।
45014019	खन्‍सा केईया मूङ्‌क रीङ् रेपूम्नू मूङ्‌कसा चामोवा तात, खीक्‍का ईल्पोआ बीन्‍नीपाम् आत्‍मिक उन्‍नति ममीय।
45014020	चाम्-दूम्मी तोक्‍पीका नीनाम्माम् लक्‌ नास् मनूम्नव। आछीयाङ् पीक्‍यादोक खोलोङ् रीङ्‌ शुद्ध तूये, खोदोलोई केईया चायाम्‍क थक्‍आ बीन्‍नीपा बाधा मईदोक मूङ्‌क मान्‍नप् छूये।
45014021	आना चईक-दूङ्‍ङकसा, आम् नेछो बाधा मईदोक, आना साः चनव, दीः दूङ्नव, खीक्‍का आम् नेछो बाधा मप् थक् मान्चाम्ङा नप् छूये।
45014022	आम्‍पी तूक विश्‍वास नीनाम्मा लो आम्ची रापीलो यूक्स्व। म्होपा नईके मीन्‍ना मईक रीङ्आ म्होप् दोसी मान्मप् मीस् आसीक तोक् छूये।
45014023	खोदोलोई हेप्पा वाचीत्‍तो चाम् थक् चईदोक मूङ्‌क दोसी छूये, ऊदोईपीक्यालो खसा विश्‍वास मना चक मान्तू। ऊदोईपीक्यालो विश्‍वास मान्दी छूक खोलोक थक् मोऊ के।
45015001	विश्‍वासपी पोचीप्चा खची होप्‍ङाङ्‌ खची जीनमीम् लन्‍ची मम् छूनो, खोदोलोई विश्‍वासपी कमजोर छूक्चीम् खोलोङ् खची कमजोरी तेम् छूये।
45015002	केई खोलोआ ई खीम्‍तोनीचीम् आत्‍मिक सुधार छूनू पीम्ना खची लागी नप् लक्‌ मीम्पीम् छूये।
45015003	ऊदोईपीक्यालो ख्रीष्‍टआसो म्होप् म्जी नमान्‍मीन्‍ची। ओरोना छाम्‍पा तूये, “आम् निन्दा मप्चीम् निन्दा ओपी छूवाक तूये।”
45015004	धर्मसूम्बऊपी ङ्‌क रीङ्‌ केई सेचीवा पीम् लागी छाप्‍पाक तूवा, ओरोना धर्मसूम्बऊपीका ताप् हूदूर्म्‌वा ना उत्साहाम् रीङ्‌आ ई आशा पतोखाई दूर्‌नूव।
45015005	हूदूर्म् लो उत्‍साहलो पीप् नीनाम्माआ, आन्‍नी ख्रीष्‍ट येशूलो मिलाप छूवानीना आन्‍नी खोलोङ् ईबूम् सानीवा छूम्‍ना लेईम्चाम् पीयानीनूव।
45015006	आन्‍ना खोलोआ ईबूम् सानीवा ना ईबूम् साल्‍म्‍आ ई रोबू ख्रीष्‍टमी पा नीनाम्माम् साम्‍दीखा मदूरानूम्व।
45015007	खन्‍सा नीनाम्माम् साम्‍दीखा मम् लागी ख्रीष्‍टआ आन्‍नी ग्रहण मानीक तोङ्‍ना आन्‍नासो बीन्‍नीपा ग्रहण मनूम्‍व।
45015008	कोङा आन्‍नी लोयान्‍नी, नीनाम्माआ ई खूक्सू-खूलूची पीचीक यादे आछीयाक पीम्ना खोमम् लागी ख्रीष्‍ट खतना छूक्चीम् रोः छूवा,
45015009	ओरोछूकसा बीन्‍नीपा गोङ्चा नीनाम्माम् सम्‍खेवाम् लागी खम् साम्‍दीखा मईची। धर्मसूम्बऊपी ओन्‍तोङ्‌क छाम्‍पाक तूये, “खन्सा बीन्‍नीपा गोङ्चीम् रापी कोङा आम् सायोचोङ्मा मूयो, ना आम् नीङ्‌पीङा साम्‍दीखाम् छाम् मूयो।”
45015010	होसोङ् ङ्‌कतोङ्‌क छाम्‍पाक तूये, “ए खोलोङ् बीन्‍नीपा गोङ्चे, नीनाम्माम् मीस्चीका चामोवा मनूम्ते।”
45015011	ना होसोङ्, “ए खोलोङ् बीन्‍नीपा गोङ्चे, योबोरोबूम् सायोचोङ्मा मनूम्व, ना खोलोङ् मीस्चा खम् साम्‍दीखा मस्‍नूव।”
45015012	ना होसोङ् यशैयाआ ओरोपीके, “यिशैमी गोङ्पीका ईल्पो ताये, ना खसा बीन्‍नीपा गोङ्चीपी चार तोक्‍स। बीन्‍नीपा गोङ्चा खपी आस मईची।”
45015013	आशा पीप् नीनाम्माआ आन्‍नी विश्‍वासलाम्‍पा खोलोङ् चामोवा लो खाऊमा-खासेर्माआलो पेपानीनूव, ओरोना पवित्र आत्‍माम् राःरापीका आम्‍नी आशा हायाम्देतो छूनूव।
45015014	बूआचे-नेछोचे, आन्‍नी नप् छूवानीक तूये, खीक्‍का आन्‍नी सानीवा ना लूखूप्‍चीआ पेपानीकसा ईल्पोआ बीन्‍नीपा सेचीवा पीम् दूर‌्‌नूम् पीकोना कोङ् लूलूयो छूवोक तूये।
45015015	खोदोलोई नीनाम्माआ कोङ् पीयोक सम्‍खेलूआ आन्‍नी होसोङ् मीन्चा मीम् लागी कोङा हायाम् साहस मूना छापूक तूये,
45015016	ङ्‌क सम्‍खेलू बीन्‍नीपा गोङ्चीम् लागी नीनाम्माम् जीनप् रीदाम्मी पूजारी छूम्‍ना खची सूसो मम् लागी कोङ् पीयोक, खन्‍सा बीन्‍नीपा गोङ्ची पवित्र आत्‍मापीका साङ्‍साङ्‌ छूनूना ग्रहण मम् खाईप् बलि छूदूर्‌नूव।
45015017	खन्‍सा कोङा नीनाम्माम् सूसो मूकम् लागी ख्रीष्‍ट येशूपी सागोहोम् मूयो।
45015018	ऊदोईपीक्यालो, रीङ्‌बऊआ लो लक्‍आलो बीन्‍नीपा गोङ्ची आज्ञाकारी मम् लागी ख्रीष्‍टआ ओलाम्‍पा ऊई मक तूवा, खूङ्‍कप्का बीन्‍नीपाम् तोक्‍पी नेईम् कोङा ऊसो आँट मूयोनो।
45015019	कोङा ङ्‌क लक्‌ चीन्‍न ना छाक्‍काक लक्‌ पवित्र आत्‍माम् राःरालाम्‍पा मूक तूये। ओरोना कोङा यरूशलेमपीका इल्‍लुरिकन सम्‍मो ख्रीष्‍टमी जीनप् रीदाम्‌ हासू।
45015020	बीन्‍नीपा मीचा मचयक जगपी खीम् मान्मम् मीनोना ख्रीष्‍टमी नीङ् माङ्‍येस्को तेल्पी जीनप् रीदाम्‌ हाम्‌ कोङा हायाम्‌ लन्‍ची मूक तूये,
45015021	धर्मसूम्बऊपी ओरोना छाम्‍पा तूये, “खम् तोक्‍पी आसासो मान्‍ईम्पाक मीस्चा तखीयची, खीक्‍का खम् तोक्‍पी मान्येईप् मीचा बूजेईमईची।”
45015022	खन्‍सा, आन्‍नी तूनीकपी बाईम् कोङा मान्दूर्‌ङाक तूये।
45015023	खोदोलोई हन्‍ना ङ्‌क होम्पी ओ लागी लक्‌ मस्को बीन्‍नीपा तेल् मान्तूकसा, ना केछेयीका आन्‍नी तूनीकपी बाईम् लन्‍ची मूकसा,
45015024	कोङ् स्‍पेन खातोलो आन्‍नीसो तूम्खाम् सानीवा मूक तूये, खीक्‍का आन्‍नीस्‍का संगति मयाम्ना कोङ् ओ सानीवा चानये ना आन्‍ना तूचाईक ओ लाम्‍रीपी कोङ् बोछोक्सोनी पीम् सानीवा मूयो।
45015025	खोदोलोई नीनाम्माम् मीस्ची बोम्छोम् लागी कोङ् यरूशलेम खातोचोयो।
45015026	ऊदोईपीक्यालो यरूशलेमपी तूप् नीनाम्माम् मीस्चीम् रापी आस्‍चीई छूक्‍सीप् तूये, खची लागी मासेडोनिया ना अखैयापीक मण्डलीचा चीछा चाचोदाम् होक्‍स्‍चीक तूये।
45015027	ङ्‌क चाचोदाम् खचा खची सानीवा चानतो रेक्‍चीक तूये, ना आछीयाङ् पीक्‍यादोक मासेडोनियापी ना अखैयापी तूप् विश्‍वासीची यरूशलेमपी तूप् विश्‍वासीचीम्‌ नोक्‍पो छूवाक तूये। ऊदोईपीक्यालो बीन्‍नीपा गोङ्चा यहूदीचीप्का आत्‍मिक आसीक तचीक तूदोन्‌, बीन्‍नीपा गोङ्चासो खचा तचीक खाप्चीमाम् आसीक यहूदीस्का हाम्‌ छूये।
45015028	खन्‍सा कोङा मम् लक्‌ यातोकप्का खस् पीम् लागी बात्ल मम्पा खाप्‍चीमा खस् पीयूक्‍सोचीना कोङ् स्‍पेन खातोलो आम्‍नीपा लत्‍तोके।
45015029	नम्‍लो कोङा छेतो, कोङ् आम्‍नीपा बानोलो ख्रीष्‍टमी आसीक बायोना बानोके।
45015030	बूआचे-नेछोचे, ई रोबू ख्रीष्‍ट ना पवित्र आत्‍माम् सम्‍तूमा लाम्पा ओ लागी नीनाम्मापी हायाम्‌ वाङोम् मनूम्व पीकोना कोङा आम्‍नीपी बीन्ती मूयो।
45015031	ओरोना कोङ् यहूदियापीक विश्‍वास मान्मप्चीप्का जगेई मन्ची दूरूनू खीक्‍काना यरूशलेमपी तूप् नीनाम्माम् मीस्चा ओ सूसो ग्रहण मदूर्‌चीनू पीकानीना वाङोम् मीयोपोनीव।
45015032	खीक्‍का कोङा नीनाम्माम् लन्‍ची तोङ्ना हायाम्‌ सानीवा चानतो आम्‍नीपा बाईम्ना आन्‍नीस्‍का संगति मतो नोम्चीम् तूनू पीकानीना नीनाम्मापी वाङोम् मीयोपोनीव।
45015033	चामोवा पीप् नीनाम्मा आन्‍नी खोलोङ्पी छूनूव। आमेन।
45016001	किंक्रियापीक मण्डलीपी तूप् धर्म-सूसो मप् ई नेछो फिबीम् साम्‍दीखा आम्‍नी दोक्पी मूयो।
45016002	कोङा आम्‍नीपी निवेदन मूयो नीनाम्माम् मीस्चीपी मयाम्क तोङ्ना खसो रोबूपी लाम्‍तूम्‍मा मीयानूम्व, ना खसा ऊची चाहेई मईकपी बाछोक्सानूम्व, ऊदोईपीक्यालो खसा ओरोतो मीस् ना कोङ्सो बोछोक्सोक तूये।
45016003	प्रिस्का लो अकिलासलो, ख्रीष्‍ट येशूपी ओ बूम्ची कोङा सेवा छूयोची।
45016004	कोङ् लेन्‍चा मीयोलो गेबो खची सोम्‌ खाता। खस् कोङाङाङ्‌ मा, खोदोलोई बीन्‍नीपा गोङ्चीम् मण्डली खोलोआङ् ओलोनूव लयची।
45016005	खची खीम्पी तूक मण्डलीसो सेवाके लोपोनीव। खीक्‍का एशियापीक दूङ्लाईस्‍पीक विश्‍वासी इपेनीतससो ओ सेवाके लानूम्‍व।
45016006	आम्‍नी लागी हायाम्‌ रोकोछू मप् मरियमसो सेवाके लानूम्‍व।
45016007	कोङ्लो थूनापी छूक् ओ बूम्ची एन्‍ड्रोनिकस ना युनिससो ओलाम् सेवाके लानूम्‍व। खस् प्रेरितचासो नम्‍लो छेत्‍तची। खचान्‌ कोङा विश्‍वास मम् लाईस्‍पीङ्‌ विश्‍वास मदीत्चीक तूवा।
45016008	एम्प्लीआतस, रोबूपी ओ बूम् खसो सेवाके लानूम्‍व।
45016009	उर्बानस, केईचीका रोबूम्‌ लक्‌ मप्, ना ओ बूम्ची स्‍ताखुससो सेवाके लोपोनीव।
45016010	ख्रीष्‍टआ नत्‍तक अपेल्‍लेस सेवाके लानूम्‍व। अरिस्‍तोबुलसमी खीम्पी तूप्‍चीसो सेवाके लानूम्‍व।
45016011	ओहोप्‍मी मीस् हेरोदियनसो सेवाके लोपोनीव। रोबूपी तूप् नर्किससमी खीम्‍पोस्‍चीसो सेवाके लोपोनीव।
45016012	रोबूपी रोकोछू मप् त्रुफेना लो त्रोफोसालो सेवाके लोपोनीव। रोबूपी हायम्‌ लोक्‍तो रोकोछू मप् परसीससो सेवाके लोपोनीव।
45016013	रोबूपी सोकाक रूफस ना खम् म्मा, खूङ्‌क ओमीसो ओ मा छूवाक तूवा, खस्सो सेवाके लोपोनीव।
45016014	असिंक्रितस, फ्लेगन, हर्मेस, पत्रोबास, हर्मास, ना खस्का तूप् नेछोस्सो सेवाके लोपोनीव।
45016015	फिलोलोगस, युलिया, नेरियस ना म्नेछो मीम्छा, खीक्‍का ओलिम्‍पास ना खस्का तूप् खोलोङ् नीनाम्माम् मीस्ची सेवाके लोपोनीव।
45016016	खोलोङ् विश्‍वासीचा आन्‍नी सेवा हानीक तूये। ईल्पोआ बीन्‍नीपा पवित्र सम्तूमाआ सेवा मीलनीव।
45016017	नेछोचे, कोङा आम्‍नीपी बीन्ती मूयो, आन्‍नी ईन्‍नीक धर्म सिद्धान्‍तम् फाईपी फूट ताईप् ना मीस्मी विश्‍वास अल्मलेई मप्चीप्का चीङ्चीङ् तूवानीव, ना खस्का ईदेऊ तूनीनव।
45016018	ऊदोईपीक्यालो ङ्‌कतोङ्‌कसा ख्रीष्‍ट ई रोबूम् लागी मा, खोदोलोई खची चोखोमाम् लागी सूसो मईची, ना खचा नप्-नप् रीङ्‌ मईचीना सोजपा मीस् दोका पीयची।
45016019	आम्‍नी आज्ञाकारिता खोलोङ् मीचा छेत्‍तची, ना आम्‍नी कारणआ कोङ् ओजी नये। खोदोलोई कोङा मीनो ऊई नप् तूये खूङ्‌कम्‌ लागी आन्‍नी छेछेमी-लेलेमी छूवानीव, ना ऊई रई तूये खूङ्‌कपी दोस् मान्दीक छूवानीव।
45016020	चामोवाम् नीनाम्माआ दावाङ् शैतान आम्‍नी लोङ्‌ गोपी यूक्स। ई रोबू येशू ख्रीष्‍टमी साम्‍दीखा आम्‍नीपी छूनूव।
45016021	कोङ्लो ईतो लक्‌‌ मप् तिमोथी, ना ओहोप्मी मीस्ची लुकियस, यासोन ना सोसिपात्रोसआ आम्‍नीपी सेवा होक्‍स्‍चीक तूये।
45016022	ङ्‌क छाप्‍दाम्‌ छाप्, कोङ् तर्तियसआ रोबूपी आन्‍नी सेवा होन्‍चायान्‍नीक तूये।
45016023	कोङ् लाम्‍तूम्‍मा मीक् गायसआसो आन्‍नी सेवा हानीक तूये। आन्‍नी सेवाके। सहरपीक कोष अध्‍यक्ष इरास्‍तस ना नेछो क्वार्टसआ आन्‍नी सेवा हानीक तूये। [
45016024	ई रोबू येशू ख्रीष्‍टमी सम्खेलू आन्‍नी खोलोङ्पी छूनूव। आमेन।]
45016025	जीनप् रीदाम्‍आ पीक्‍क तोङ्ना, नीनाम्माआ आन्‍नी पोचीप् मदूर्‌नी। खूङ्‌क क ख्रीष्‍ट येशूम् तोक्पी छूवाक जीनप् रीदाम्‌ के, ङ्‍क केछे सून्‍मापूकाङ्‌ सूलाना यूक्साक नीनाम्माम् लोचम् तूवा।
45016026	खोदोलोई हन्‍ना हाल्‍लोसो तूप्चाप् नीनाम्माम् आज्ञा खारीबोपोचीम् छाप्‍दाम्‍लाम्‍पा खोछेत्‍ताक तूये, ङ्‌क आज्ञा खोलोङ् गोङ्आ विश्‍वास मस्‍नूव ना रेप्‍चीनूव।
45016027	ईल्‍पोङाङ् खोलोक थक् छेईप् नीनाम्माम् येशू ख्रीष्‍टलाम्‍पा दोस्का-दोस्का सम्‍मो साम्‍दीखा छून्चानूव। आमेन।
46001001	नीनाम्माम् लन्‍चीलाम्‍पा ख्रीष्‍ट येशूम् प्रेरित छूम् लागी काछोक कोङ् पावल ना ई नेछो सोस्‍थेनेसपीका,
46001002	ख्रीष्‍ट येशूपी पवित्र छूवाक मण्डली ना खोलोपी नीनाम्माम् मीस् छूम् लागी काछोम्पाची, ईमी ना खचीम् रोबू येशूम् नीङ् दप् खोलोङ्पी:
46001003	ई पा नीनाम्मा ना रोबू येशू ख्रीष्‍टपीका आम्नीपी सम्‍खेलू लो खाऊमा-खासेर्मालो छूनू।
46001004	ख्रीष्‍ट येशूपी आन्‍नी पीयानीक नीनाम्मामी सम्‍खेलूआ गर्दा आम्‍नी लागी कोङा हाल्‍लोसो नीनाम्मापी ओलोनूव पीको।
46001005	ऊदोईपीक्यालो खोलोक थक्, अर्थात् खोलोङ् रीङ्‌-छाम् ना खोलोङ् सानीवापी आन्‍नी होङ्पोक् छूवानीक तूये,
46001006	ङ्‍कलाम्ङा ख्रीष्‍टमी तोक्‍पी ओखी गवाई आम्‍नी रापी पोचीप् छूवाक तूये।
46001007	खन्‍सा आन्‍ना ई रोबू येशू ख्रीष्‍ट खोमयान्‍चीक रीङ् हूङ्‌दीत्‍नूम्‍लो आम्‍नीपी ऊसो आत्‍मिक वरदान रेत्नो।
46001008	ई रोबू येशू ख्रीष्‍टमी लेईपी आन्‍नी दोस् मान्दीक यूम् लागी खसा आन्‍नी दोस्का सम्‍मोङ् पोचीतो यूक्स्‍नी।
46001009	नीनाम्मा विश्‍वास मम् खाईप् तूये। खसा म्छा ई रोबू येशू ख्रीष्‍टमी सङ्गतिपी आन्‍नी काछानी।
46001010	नेछोचे, ई रोबू येशू ख्रीष्‍टमी नीङ्पी कोङा आन्‍नी बीन्ती मीयान्‍नी, आन्‍नी खोलोङ् आम्‍नी होप्-होप्पी तङ्‌नीव, ना आम्‍नी रापी ऊसो फुट छूनूनव। खोदोलोई आन्‍नी ईबूम् सानीवा ना ईबूम् मीन्ताम्‍लोक छूवानीव।
46001011	ऊदोईपीक्यालो, ओनेछोचे, आम्‍नीपी खेम्‍वा तूये पीम् रीङ्‌ क्लोएम् खीम्‍पोस्‍चीप्का कोङा रीदाम् येनूक तूये।
46001012	कोङा पीम् लामोक रीङ्‌ ङ्‌कङा, आन्‍नी हेप्पा “कोङ् पावलमी”, हेप्पा “कोङ् अपोल्‍लोसमी”, हेप्पा “कोङ् केफासमी”, ना हेप्पा “कोङ् ख्रीष्‍टमी”, लोयान्‍चीनीथे।
46001013	ऊई ख्रीष्‍ट हासाकयो तूये? ऊई पावल आम्‍नी लागी क्रूसपी काक्‍स्चीकयो तूवा? अथवा ऊई पावलमी नीङ्‌पीयो आन्‍नी बप्‍तिस्मा छूवानी?
46001014	कोङा नीनाम्मा ओलोनूव पीको, कोङा आन्‍नीतोदीप्क क्रिस्पस लो गायसलोप्‍का बीन्‍नीपा आस्‍सो बप्‍तिस्मा पीयूक मान्तू।
46001015	खन्‍सा ओ नीङ्पी बप्‍तिस्मा छूयीका पीक्‍नीना आन्‍नी आसासो पीम् तईनूम्नो।
46001016	(एई, कोङा स्‍तिफनसमी खीम्‍पोस्चीसो बप्‍तिस्मा पीयू। ङ्‌कप्का बीन्‍नीपा कोङा बप्‍तिस्मा पीयूयो मान्पीङायो, खूङ्‌क कोङा छेतोनो)।
46001017	ऊदोईपीक्यालो बप्‍तिस्मा पीम् लागी मा, खोदोलोई जीनप् रीदाम्‌ हाम्‌ लागी ख्रीष्‍टआ कोङ् पोक्‍सोक के, चारपीक लूखूप्‍चीम्‌ रीङ्‌पी मा, मादोन् ख्रीष्‍टमी क्रूस म्‍राःरा मान्दीक छूये।
46001018	ऊदोईपीक्यालो क्रूसमी रीदाम्‌ मासेई छूक्‍चाप्चीम्‌ लागी मूर्ख रीङ् के, खोदोलोई केई लेईप्‍चाप्‍चीम्‌ लागी क नीनाम्माम् राःरा के।
46001019	धर्मसूम्बऊपी ओरोना छाम्पा तूये, “कोङा लूर्‌पोचीम्‌ लूखूप्‍ची मासेई मूयो, ना छेपोवाचीम्‌ छेपोवा गसूतो।”
46001020	लूर्‌पो हापी तूये? शास्‍त्री हापी तूये? ङ्‌क दूङ्पीक तर्क मप् हापी तूये? ऊई नीनाम्माआ ङ्‌क चारमी लूखूप्‍ची मूर्ख बानेई मान्मयो?
46001021	चारआ म्होप्मी लूखूप्‍चीलाम्‍पा नीनाम्मा छेईमान्‍दूरकसा म्‍लूखूप्ची तोङ्ना केईका हासूम्काक जीनप् रीदाम्मी मूर्खतालाम्पाङा विश्‍वास मप्ची लेन्चामीम् नीनाम्माआ दूङ्नई मीना।
46001022	यहूदीचा छाक्‍काक चीन्‍न ङोकची, ना ग्रीकचा लूखूप्‍ची लामची।
46001023	खोदोलोई केईका क क्रूसपी काक्‍स्‍चीक ख्रीष्‍टमी रीदाम्‌ हासाम्का, खूङ्‌क यहूदीचीम् लागी बाधा ना बीन्‍नीपा जातिचीम् लागी मूर्खता के।
46001024	खोदोलोई काछयाकचीम् लागी, ग्रीकदोसो यहूदीदोसो, ख्रीष्‍टङा नीनाम्माम् राःरा लो लूखूप्‍चीलो तूये।
46001025	ऊदोईपीक्यालो नीनाम्माम् मूर्खता मीस्मी लूखूप्‍चीप्‍का दूङ् देप् तूये, ना नीनाम्माम् दुर्बलता मीस्मी बलपीकासो दूङ् राःरालोक तूये।
46001026	नेछोचे, आन्‍नी काछानीलो ऊतोङ्‌कई तूवानी? खूङ्‌क मीनानूम्व। चारमी तूम्‍ते तोङ्ना आन्‍नी तोदीप्क ओरोसर्प् लूर्‌पो, ओरोसर्प् राःरालोक ना ओरोसर्प् होङ्‌पोक मान्तून्‍नी।
46001027	खोदोलोई लूर्‌पो लोक्चीप्ची ङाजावापी मम् लागी नीनाम्माआ चारपीक मूर्ख रीङ्‌ सोकू, ना राःरालोकस् ङाजावापी मम् लागी नीनाम्माआ चारपीक राःरा मान्तूप् रीङ्‌ सोकू।
46001028	नीनाम्माआ चारपीक चीमा ना जेर्म्‌पा रीङ्‌ सोकू। ओन्तोदीङाङ् मा खसा ऊसो मान्ङीराक रीङ्‌सो सोकू, ङ्‌कतोङ्‌ना ऊई तूये खूङ्‌क खोलोङ् मोरोक छूनूव,
46001029	ना आसासो नीनाम्माम् लाईस्‍पी नाम्‍दूखू मनूनव।
46001030	नीनाम्माआ आन्‍नी ख्रीष्‍ट येशूलो ईबूम् मानीक तूये, ना खसा ख्रीष्‍ट ई लागी लूखूप्ची बानेई मक तूये। ख्रीष्‍ट लाम्पा केई नीनाम्माम् लाईस्पी धर्मी छूम्पाक तूये, नीनाम्माम् पवित्र मीस् छूम्पाक तूये ना उद्धार तोम्पाक तूये।
46001031	खन्‍सा ओरोना धर्मसूम्बऊपी छाम्‍पा तूये, “सागोहोम् मपा रोबूपीङ्‌ सागोहोम् मनूव।”
46002001	नेछोचे, कोङ् आम्नीपी बानोलो, देप्-देप् रीङ्‌ ना लूखूप्चीपी नीनाम्माम् रहस्य पोक्‍तो मान्बाईङा के।
46002002	ऊदोईपीक्यालो आन्‍नीस्‍का तूवोलो येशू ख्रीष्‍ट ना ख क्रूसपी काक्‍स्‍चीक रीङ्‌पीका बीन्‍नीपा ऊसो मान्छेईम्ङा कोङा निश्‍चय मूक तूवा।
46002003	कोङ् आम्‍नीपी दुर्बलतापीलो हायाम्‌ कीतो ना योतो तोओ।
46002004	ओ रीङ् लो रीदाम्‍लो गोपू खाईप् ना लूखूप्‍चीम् रीङ्‌पी मान्तूवा, खोदोलोई पवित्र आत्‍मा लो राःरालो खोमम्पी तूवा,
46002005	खीक्‍का आम्‍नी विश्‍वास मीस्मी लूखूप्‍चीपी मा, खोदोलोई नीनाम्माम् राःरा तोङ्नाक छूनूव।
46002006	खोरोदोसो परिपक्व छूक्चीम् हाम्‍पी केईका लूखूप्‍चीम्‌ रीदाम्‌ हासाम्का, खोदोलोई ङ्‌क दूङ्पीक लूखूप्‍चीक मा, ना ङ्‌क दूङ्पीक चारतोप्चीम् लूखूप्‍चीसो मा, खूङ्‌कने दानासो यात्ना खालेते।
46002007	खोदोलोई केईका नीनाम्मामी छेताम्‍नोक ना सूलाक लूखूप्‍चीम्‌ रीदाम्‌ हासाम्का, खूङ्‌क केछे लाईस्‍पीक नाम्‍लापी ओखी साम्‍दीखाम्‌ लागी नीनाम्माआ सोक्‍क तूवा।
46002008	ङ्‌क दूङ्पीक चारतोप्चा आसासो ङ्‌क रीङ्‌ बूजेई मान्मची। खचा ङ्‌क बूजेई मस्वादोक साम्‍दीखाम्‌ रोबू क्रूसपी मान्काक्स्चीवा।
46002009	खोदोलोई धर्मसूम्बऊपी ओरोना छाम्‍पा तूये, “मूक्सा मान्तोम्पा लो नोबोआ मान्येईम्पालो ना मीचा म्सानीवापी मान्मीन्क, ङ्‍क रीङ्‌ङा नीनाम्माआ ख सम्‍तूमा मीक्चीम् लागी चोचूप्स्क तूये।”
46002010	नीनाम्माआ ई लागी पवित्र आत्मालाम्पा ङ्‌क खोमक तूये। ऊदोईपीक्यालो पवित्र आत्माआ खोलोङ् रीङ् लाम, नीनाम्माम् हायाम् गूम्पीक रीङ्सो लाम।
46002011	मीस्मी गोपा तूक म्होप्मी आत्‍मापीका बीन्‍नीपा आसाई म्मीन्ताम् बूजेई मदूर? खोरोनाङ् नीनाम्माम् आत्मापीका बीन्‍नीपा आसासो नीनाम्माम् आत्मापीक मीन्ताम् बूजेई मदूरनो।
46002012	हन्‍ना केईका चारपीक आत्‍मा तम्काक मान्तू, खोदोलोई नीनाम्माआ केईका पीयीकाक वरदान बूजेई मदूरूम्कानूव पीकाना खपीका पवित्र आत्‍मा तम्काक तूये।
46002013	खन्सा मीस्मी लूखूप्चीआ ईयेक रीङ् केईका नेनेकानो, खोदोलोई पवित्र आत्‍माआ ईयीकाक तोङ्ना केईका आत्‍मिक रीङ्‌पी आत्‍मिक सत्‍यतामी अर्थ पयाम्का।
46002014	आस्‍क मीस्ये आत्‍मिक मान्तू, खूङ्‌कसा नीनाम्माम् आत्‍माम् रीङ्‌ ग्रहण मईनो। ऊदोईपीक्यालो मूङ्‌क रीङ्‌ खम् लागी मूर्खता छूये, ना खसा मूङ्‌क बूजेई मदूरनो, ऊदोईपीक्यालो मूङ्‌क रीङ्‌ आत्‍मिक मीचाङाङ् छेईदूर।
46002015	आत्‍मिक मीचा खोलोक रीङ्‌मी चाम्ची मय, खोदोलोई खमी क आसासो चाम्ची मदूरनो।
46002016	ऊदोईपीक्यालो, “आसाई रोबूम्‌ सानीवा छेईदूर? ना आसाई ख ईदूर?” खोदोलोई ओखीपीने ख्रीष्‍टमी सानीवा तूये।
46003001	नेछोचे, आन्‍नीस्‍का नेनोलो आत्‍मिक मीस्चीका नेनोक तोङ्ना कोङा नेईमान्दूर्‌ङा, खोदोलोई चारपीक मीस्, ख्रीष्‍टपी नूक्‍छालो नेनोक तोङ्ना कोङा नेईदूरू।
46003002	कोङा आन्‍नी ओलोन पन्‍नी, सोक्‍पूदूर्प् जा मान्योन्‍नी, ऊदोईपीक्यालो आन्‍नी ङ्‌कम् लागी तयार मान्तूवानी ना होसोङ्सो तूनीनो।
46003003	आन्‍नी होसोङ् चारपीक तोङ्‌कङ् तूचाईनी। ऊदोईपीक्यालो आम्‍नी रापी नाचूर् ना खेम्वा-मोम्वा तूदोक ऊई आन्‍नी चारपीक वोर्वापी तोप् मीस् तोङ्‌कङ् छूनीनोयो?
46003004	ऊदोईपीक्यालो आन्‍नी ईल्पोआ “कोङ् पावलमी” ना बीन्‍नीपा “कोङ् क अपोल्‍लसमी” पीक्‍नीदोक, चारपीक मीस् तोङ्‌कङ् छूनीनोयो?
46003005	अपोल्‍लोस आसे? पावल आसे? खस्‍ने रोबूआ आरेई मस्क खम् म्सूसो मप्चीङाङ् के, खचीप्का आन्‍ना विश्‍वास मनूम्।
46003006	कोङा लेतू, अपोल्‍लोसआ काऊ तेसू, खोदोलोई नीनाम्‍माआङ्‌ पमीयू।
46003007	खन्‍सा चालेई फूईप् ना काऊ तेप् ऊसो मा, खोदोलोई नीनाम्‍माङ्‌ देप् तूये, ऊदोईपीक्यालो खसा पमीय।
46003008	फूईप् लो काऊ तेप्‍लो ईबूम्ङा। खोलोआ खची हो-होप्‍मी रोकोछू तोङ्ना खची दूक्‍नासी तयची।
46003009	ऊदोईपीक्यालो केईका नीनाम्माम् लागी लक्‌ मप् बूम् के, आन्‍नी क नीनाम्माम् रायीखा, ना नीनाम्माम् खीम् के।
46003010	नीनाम्माआ कोङ् पीयोक सम्‍खेलूआ, खीम् मप् मूर्‌पो तोङ्ना कोङा जग बोबूयू, ना बीन्‍नीपाआ मूङ्‌क थेम्पी खीम् मतो खाईय। मूङ्‌क थेम्पी खीम् मतोखाईप् खोलोङ् मीचा दानाई मचय, खूङ्‌कपी सानीवा मस्‍नूव।
46003011	ऊदोईपीक्यालो बोबूईम्पा जग क येशू ख्रीष्‍टङा तूये, खूङ्‍कप्का बीन्‍नीपा मीचा आसासो आर्को जग बोबूईदूरनो।
46003012	आस्कसाई मूङ्‌क जग थेम्पी हाल्‍ङो, नाम्छेर्बू, हायाम् दाम् परेई छूक् लूङ्‌, सीङ्‌, घाँस अथवा परालआ खीम् बोबूईयस्दोक,
46003013	खोलोङ् मीस्मी लक्‌ खोछेत्‍ते, ऊदोईपीक्यालो नीयाक लेईपी खूङ्‌क छेङ्‌गा दाते। खूङ्‌क मीलाम्पा खोछेत्‍ते, ना खोलोआ ऊतोङ्‌कई लक्‌ मईक तूये, खूङ्‌क मीआ चाम्ची मय।
46003014	आस्क मीचाई मूङ्‌क जग थेम्पी मक लक्‌ तूचाई खूङ्‍कसा पूनाऊनी तय।
46003015	आस्क मीस्मी लक्ये हूईखाते खूङ्‍कसा नोक्सान् छूक तेम्‍बोक्‍से, खोदोलोई ख म्होप्क मीपीका ऊम्केई छूना लत्‍क तोङ्ना लेत्चाये।
46003016	आन्‍नी नीनाम्माम् दप्स्को खीम् के, ना आम्‍नीपी नीनाम्माम् पवित्र आत्‍माआ बास् मई पीम् ऊई आन्‍ना छेत्‍नूम्‍नोयो?
46003017	हेप्पा नीनाम्माम् दप्स्को खीम् मासेई मईदोक नीनाम्माआ मूङ्‌क मासेई मय। ऊदोईपीक्यालो नीनाम्मा दप्स्को खीम्‌ पवित्र छूये, ना मूङ्‌क दप्स्को खीम् आन्‍नीङ् के।
46003018	आन्‍नी आम्‍नी होप्‌ दोका पीन्‍चीनीनव। आन्‍नी तूनीकतोदीप्‍क हेप्पा ङ्‌क दूङ्पी म्होप्ङा लूर्‌पो लोयान्‍चीदोक मूङ्‌क मूर्ख छूनू, खीक्‍का मूङ्‌क लूर्‌पो छूये।
46003019	ऊदोईपीक्यालो चारपीक लूखूप्ची नीनाम्माम् दोक्पी मूर्खता के, ऊदोईपीक्यालो धर्मसूम्बऊपी ओरोना छाम्‍पा तूये, “खसा लूर्‌पोची खची धुर्ततापीङ् लापची।”
46003020	ना होसोङ्, “लूर्‌पोचीम्‌ मीन्ताम् मोरोक के पीक्‍ना योबोरोबूआ छेत्‍त।”
46003021	खन्‍सा आसासो मीस्पी सागोहोम् मस्‍नूनव। ऊदोईपीक्यालो खोलोक थक् आम्‍नीमीङा,
46003022	पावल, अपोल्‍लोस ना केफास, ङ्‌क चार, रीराम ना सीम्, ईनीम्‍बाक ना दोस्काक, ङ्‍क खोलोङ् आम्‍नीम्‍ङा के,
46003023	ना आन्‍नी ख्रीष्‍टमी के, खीक्‍का ख्रीष्‍ट क नीनाम्मामी तूये।
46004001	ओरोना मीचा केई ख्रीष्‍टमी सूसो मप् ना नीनाम्माम् रहस्यम् भण्‍डारे मीईम् छूये।
46004002	मूङ्‍कप्कासो दूङ् ङ्‌क चाहेई छूये, भण्डारेची विश्‍वास मम् खाईप् छूम् छूये।
46004003	खोदोलोई आम्‍नीपीका अथवा मीस्मी अदालतपीका ओ नीया छूम्ने ओ लागी हायाम्‌ चीमा रीङ्‌ के, कोङा ओ होपासो ओ नीया मूयोनो।
46004004	ओपी ऊई दोस् तूये पीम् कोङा छेतोनो, खोदोलोई मूङ्‌कसा कोङ् दोस् मान्दीक साबित मोयोनो। ओ नीया मप्ने रोबूङ्‌ तूये।
46004005	खन्‍सा तोकेई मम्पा नाम्‍लाम् लाईस्‍पी नीया मनूम्नव, रोबू यूक सम्‍मो हूङानूम्व। खसा नाम्कूर्मागोपी सूलाक रीङ्‌ नाम्छेमादूपी लात, ना मीस्मी गोङ्पीक लन्चीसो खोमय। खीक्‍का खोलोङ् मीचा नीनाम्माप्का सायोचोङ्मा तयची।
46004006	नेछोचे, कोङा ओ होप्‍मी लो अपोल्‍लोसमीलो दोलेवा पीन्‍नीना आम्‍नी भलाइमी लागी ङ्‌क खोलोङ् रीङ्‌ छापूक तूये, ओरोना ओखीपीका पवित्र धर्मसूम्‍बऊ तोङ्ना आन्‍नी लेईम्‍चाम्‌ ईन्‍चीनीव, ना आन्‍नी तूनीकतोदीप्‍क आस्‍सो बीन्‍नीपाम् ऊल्‍लोङ्पी नाम्‍दूखू मप् छूनीनव।
46004007	बीन्‍नीपाचीप्का आन्‍नी ऊक रीङ्‌पीई फाल्‍तो तूनी? आम्‍नीपी ऊई तूये, खूङ्‌क आन्‍ना तानूम्क माओ? खीक्‍का आन्‍ना मूङ्‌क तानूम्‍दोक मूङ्‍क क वरदान माकतोङ्नाङ् ऊनाई आन्‍ना नाम्‍दूखू मईनूम्?
46004008	आन्‍ना लन्ची मनूम्कतोदी तादीतानूम्क तूये। आन्‍नी होङ्‌पोक्‌ छूवाखात्‍नीक तूये। केईका मान्दीङ् आन्‍नी होङाबू छूवाखात्‍नीक तूये। आन्‍ना आछीयाङ् चारखम् तोक्‍सानूम्‍वादोक नवा, खोरोदोने केईकासो आन्‍नीस्‍काङ् चारखम् तोम् दूरूम्‍कावा।
46004009	जूम्‍लूक्मी विजय जुलूसमी दूङ् दोस्पी लाम्दूम्प् मीस्ची सेईम्‌ दण्‍डमी लागी ङीरस्क तोङ्ना नीनाम्माआ केईका प्रेरितचीसो खोलोआ खोङीकानू पीकाना यूक्सीकाकतोङ् कोङ् लोयो। चार, नीनाम्माम् रीदाम्‌ पोक्ची ना मीस्मी लागी केईका तमाशा छूयीकाक तूये।
46004010	केईका ख्रीष्‍टमी लागी मूर्ख छूयीका, खोदोलोई आन्‍नीने ख्रीष्‍टपी लूर्‌पो तूनी। केईका कमजोर तूयेका, खोदोलोई आन्‍नी बलियो तूनी। आम्‍नीमी साम्‍दी तूये, खोदोलोई ओखीम् क साम्‍दी मान्तू।
46004011	ईनीम्बासो केईका साका-वाम्‍मा लप्‍चाप्‌ तूयेका, तेई मान्दी फूतीकेर् तूयेका, केर्‌म्फू चाम्‍चायाम्‍का ना खीम्-नाम् मान्दीक तूयेका।
46004012	केईका ओखी होप्‍मी हूःआ रोकोछू मयाम्काना लक्‌ मयाम्का। मीचा साराप पीयाकालो केईका आसीक पीयाम्का; दूक् पीयाकालो केईका तेप्‍साम्का।
46004013	ओखी बदनाम् छूलो लखेछाना ङरी आनाम्‍का। ईनीम्‍बा सम्‍मो केईका चारमी जेजेर्वा ना सोसीबाम् छूयीकाक तूये।
46004014	आन्‍नी ङईम्पी ताईम् लागी कोङा ङ्‌क रीङ्‌ छापूक मा, खोदोलोई कोङा सम्‍तूमा मीयोक ओ छास् तोङ्‍ना वाछे लईम्‌ लागी के।
46004015	ख्रीष्‍टपी आम्‍नीमी ङीर्‌ङा मान्तेईप् आम्नी गूलो मप्ची तूये, खोरोदोसो आम्‍नीमी ओरोसर्प् आम्‍नी पा क मान्तू। ऊदोईपीक्यालो जीनप् रीदाम्‌ लाम्‍पा ख्रीष्‍ट येशूपी कोङ् आम्‍नी पा छूवो।
46004016	खन्‍सा आन्‍नी ओ सूलाम् कल्‍प्‌ छूवानीव पीकोना कोङा आन्‍नी बीन्ती मीयान्‍नी।
46004017	खन्‍सा कोङा आम्‍नीपी तिमोथी पोक्‍सूचोयो ख रोबूपी हायाम्‌ नतोक ना विश्‍वासी ओ छा तोङ्‌क तूये। कोङा खोलोङ् थाम्पूपी तूक खोलोङ् मण्डलीची ईयूचीक तोङ्ना ख्रीष्‍टपी ओ रीराम्‌ ऊतोङ्‌कई तूये, खूङ्‌क खसा आन्‍नी मीन्मारो ममीनी।
46004018	कोङ् आम्‍नी तूम्खास् बान्‍नो पीकानीना आन्‍नी हेप् नाम्दूखू मप् छूवानीक तूये।
46004019	खोदोलोई रोबूम्‌ लन्‍ची छूदोक कोङ् आम्‍नीपी दावाङ् तोयो, ना मूङ्‌क नाचूर् लप्‍चीम्‌ रीङ्‌ मा, खोदोलोई खची राःरा क ऊई पीकोना मूङ्‌क फत्‍दे मूयो।
46004020	ऊदोईपीक्यालो नीनाम्माम् चारखम् नेनेक रीङ्‌पी मा, खोदोलोई राःरापी छूये।
46004021	आन्‍ना ऊई लन्‍ची मईनूम्? कोङ् आम्‍नीपी सीर्कूनायो तातोना तामा, लखेछाक आत्‍माम् सम्‍तूमालोयो तामा?
46005001	आम्‍नी हाम्‍पी तूम्‍लू लम् रीङ् तूये पीम् येईम्पा तूये, ङ्‌कतोङ्‌क तूम्‍लू लम्‌ बीन्‍नीपा जातिचीपीसो मान्तू। आम्नी गोपी ईल्पोआ म्पाम् तोमा यूक्सक तूथे।
46005002	आन्‍ना क नाम्‍दूखू मईनूम्। आन्‍ना सोक् मम् तूवाक मायो? ङ्‌क तोङ्‌क लक्‌ मप् आम्‍नी रापीका लात्नूम्व।
46005003	कोङ् गाम्पी आन्‍नीस्का मान्तूङादोसो आत्‍मापी आन्‍नीस्‍काङ् तूवोदोङो। कोङ् आन्‍नीस्का तूवोलोक तोङ्नाङ् ङ्‌क तोङ्‌क लक्‌ मप्मी नीया कोङा मूक तूये।
46005004	आन्‍नी ई रोबू येशूम् नीङ्पी बात्ल छूनीलो कोङ् आत्‍मापी आन्‍नीस्का छूवो, खीक्‍का ई रोबू येशूम् राःरा मूङ्‍कपी छूये,
46005005	खूङ्‍क नाम्‍लापी मूङ्‌क मीस् शैतानमी हूक्पी पीयातानूम्‍ते, ना मूङ्‍कम् मोऊ मम् वोर्वा मासेई छूनूते, खीक्‍का रोबू ताईक लेईपी मूङ्‍कम् आत्‍मा क लेन्‍चानूते।
46005006	आन्‍ना नाम्‍दूखू मईनूम्क नप् मा। चीछा खमीरआ चोम्पा फूल्मी कोलू खोलोङ् खमीरलोक मदीत पीम् ऊई आन्‍ना छेत्‍नूम्‍नोयो?
46005007	आन्‍नी खमीर मान्दीक नयाँ कोलू तोङ्‍क छूम् लागी पुरानो मोऊमी खमीर लात्‍दीनूम्‍व, आछीयाङ् पीक्‍यादोक आन्‍नी खमीर मान्दीकङा तूनी के। ऊदोईपीक्यालो ई नीस्‍तार-चाडमी थुमा, ख्रीष्‍टमी बलिदान छूवाखात्क तूये।
46005008	खन्‍सा केईया पुरानो खमीरआ, अर्थात् रई लक्मी ना जेजेर्वामी खमीरआ मा, खोदोलोई खमीर मान्तेम्पा, निष्‍कपट लो सत्‍यतामी सबेईआ चाड मानेई मयाम्।
46005009	कोङा आन्‍नी छाप्दाम् होन्‍नीकपी आन्‍ना तूम्‍लू लप्‍चीम्‌ साथ मनूम्नव पीकोना छापूक तूवा।
46005010	कोङा पीम् लामोक रीङ्‌ ङ्‍क के, ङ्‌क चारपीक तूम्‍लू लप्‍ची, लोप् मप्ची, अथवा खूस्‍पाची, अथवा ङोङोक्छे दप्‍चीस्का ऊसो साथ मनूम्नव पीकोक मा, मादोन् आन्‍नी चारपीकाङ्‌ लईम्खाम् बोक्सावा।
46005011	खोदोलोई ङ्‌क तोङ्‌कचीम्‌ साथ मनूम्‍नव पीकोना कोङा आम्‍नी लागी छापू, आसे म्होप् विश्‍वासी लोयान्ची, खोदोलोई पीक्याङ्दोक मूङ्‌क तूम्‍लू लप्‌, अथवा लोप् मप्, अथवा ङोङोक्छे दप्, अथवा मीस्मी ऊल्‍लोङ्पी नेईप्, अथवा दीछर्‌वा ना खूस्पा के। मूङ्‌क तोङ्‌क मीस्लोने ईदेप्पी जा सो चानूम्नव।
46005012	ऊदोईपीक्यालो पाखापीकचीम्‌ नीया मम् कोङ् ऊई खान्च? ऊई आन्‍ना मण्डली गोपीकचीम् नीया मम् बोक्स्‍नोयो?
46005013	पाखापीकचीम्‌ नीया नीनाम्‍माआङ्‌ मय। “आन्‍ना आम्‍नी रापीका जेजेर्वा मीस् लात्‍दीत्‍नूम्‍व।”
46006001	आन्‍नी तूनीक गोपी ईल्पो बीन्‍नीपा नेछोलो खेखाताक तूदो नीयाम् लागी नीनाम्माम् मीस्चीपी माङ्‌खाईमो विश्‍वास मान्मप्चीपी खाईम् ऊई मूङ्‌कसा आत् मदूरयो?
46006002	नीनाम्माम् मीस्चा चारमी नीया मईची पीम् रीङ्‌ ऊई आन्‍ना छेत्‍नूम्‍नोयो? चारमी नीयाङ् आन्‍ना मम् बोक्स्दोक, ची-चीमाछा रूबूसी सल्‍म्‌ ऊई आन्‍ना दूरनूम्नोयो?
46006003	केईया रीदाम्‌ पोक्‍मी नीया मयाम् पीम् ऊई आन्‍ना छेत्‍नूम्‍नोयो? खोरोदोक ङ्‌क रीरामपी छूक रीङ्‌चीयो देप् मोलो?
46006004	ङ्‍कतोङ्‌क खेम्‍वाची आम्‍नीपी तूदोक, मूङ्‌क खेम्‍वाची ऊनाई मीस्मी लाईस्‍पी यूक्स्‍नूम्? मूङ्‍क मीस् मण्डलीआ नप् पीक्ना ङीरस्‍नो।
46006005	आन्‍नी ङईम्पी ताईम् लागी कोङा ओरोपीको। आम्‍नी नेछोचीम् रापी खेम्‍वा मीलेई मदूर्प् लूर्‌पो मीस् ऊई आछीयाङ् आम्‍नीपी आस्सोयो तयाम्‍नो?
46006006	खोदोलोई ईल्पो नेछो बीन्‍नीपा नेछोम् ऊल्‍लोङ्पी रूबूसी सल्‍स्‍को खीम्‍पा खाते, खूङ्‌कसो विश्‍वास मान्मप्चीम् लाईस्पी!
46006007	आन्‍ना ईल्पोआ बीन्‍नीपाम् ऊल्‍लोङ्पी मुद्दा मईनूम्कङ् आन्‍नी सईम्खाम् के। बरू अन्‍याय ऊदोई मान्तेम्? बरू ऊदोई थगेई छूम्नाङ्‌ मान्तूमा?
46006008	खोदोलोई आन्‍नाङ् अन्‍याय मईनूम् ना थगेई मईनूम्, खूङ्‌कसो आम्‍नी होप्‍मी नेछोस्ङा।
46006009	अधर्मीची नीनाम्माम् चारखम्‍पीक हक्‍वाला छूनो पीम् ऊई आन्‍ना छेत्‍नूम्‍नोयो? धोकापी छूनीनव – अनैतिकची, ङोङोक्छे दप्‍ची, तूम्‍लू लप्‍ची, समलिङ्गीची, वात्छा-वात्छा तूम्‍लू मप्ची,
46006010	खूस्‍पाची, लोप् मप्ची, दीछर्वाची, निन्दा मप्ची, देखूस्पाची नीनाम्माम् चारखम्‍पीक हक्‍वाला छूनो।
46006011	आन्‍नी हेप्-हेप् लाईस्‍पी ङ्‍कतोङ्‌कङ्‌ तूवानी, खोदोलोई आन्‍नी सप्‍पानी, पवित्र छूवानी, रोबू येशू ख्रीष्‍टमी नीङ्पी ई नीनाम्माम् आत्‍मापीका दोस् मान्तूप् छूवानी।
46006012	“कोङा खोलोङ् रीङ्‌ मम् नये”, खोदोलोई खोलोङ् रीङ्‌ फाइदालोक मान्तू। “कोङा खोलोङ् रीङ्‌ मम् नये”, खोदोलोई कोङ् ऊक रीङ्मीसो रोः छूवोनो।
46006013	“चाम् थक् चोखोमाम् लागी, ना चोखोमा चाम् थक्मी लागी के।” खोदोलोई नीनाम्माआ नीच्‍चीङ् मासेई मय। गाम् तूम्‍लू मम् लागी मा, खोदोलोई रोबूम्‌ लागी के, ना रोबू गाम्मी लागी तूये।
46006014	नीनाम्माआ म्होप्मी राःराआ रोबू लेन्‍चामीयू, ना केईसो खम् राःरालाम्‍पा लेन्‍चामीये।
46006015	आम्‍नी गाम् ख्रीष्‍टमी गाम्-गूम् के पीम् ऊई आन्‍ना छेत्‍नूम्‍नोयो? खोरोदोक ऊई कोङा ख्रीष्‍टमी गाम्-गूम् खायोना मूङ्‍क बेलेछी लप् गाम्-गूम् बानेई मूयोओ? खोरोना छूम्ङा छूनो!
46006016	बेलेछी लप्लो काम्चीप् मीस् गाम्पी मूङ्‌कलो ईबूम् छूये पीम् रीङ्‌ ऊई आन्‍ना छेत्‍तूम्‍नोयो? ऊदोईपीक्यालो धर्मसूम्बऊपी ओन्तोङ्ना छाम्‍पा तूये, “मूङ्‌क नीप्पोङ् ईबूम् गाम्ङा छूये।”
46006017	खोदोलोई आसे रोबूलो ईक्‍काम्‌ छूये, खूङ्‌क खलो आत्‍मापी ईबूम् छूये।
46006018	तूम्‍लू लम्‍पीका छूबूरी तूवानीव। मीचा मईक बीन्‍नीपा मोऊ गाम्पीका पाखापी छूये, खोदोलोई तूम्‍लू लप्‌ मीचा म्होप्मी गाम्मी ऊल्‍लोङ्पी मोऊ मय।
46006019	आम्‍नी गाम् पवित्र आत्‍माम् दप्स्को खीम् के, खूङ्‌क पवित्र आत्‍मा आन्‍ना नीनाम्माप्का तानूम्क तये, ना खसा आम्‍नी गोपी बास् मय पीम् ऊई आन्‍ना छेत्‍नूम्‍नोयो? आन्‍नी आम्‍नी होप्‍मीङा मा।
46006020	आन्‍नी दाम् छोम्‍पाना खेईम्‍पा के। खन्‍सा आम्‍नी गाम्‍आ नीनाम्माम् साम्‍दीखा मनूम्व।
46007001	हन्‍ना आन्‍ना छापानूम्‍क रीङ्‌मी तोक्‍पी खोङाम्: वात्‍छा मीचा सूर् मान्मम् नप् के।
46007002	खोदोलोई तूम्‍लू लम्‍मी तोक्‍पी म्खाल-खाल्‍क चाम्ची तूकसा खोलोङ् मीस्मी म्तोमा छूनूव, ना खोलोङ् मीम्छाम्सो म्तूप्पो छूनूव।
46007003	म्तूप्पोआ म्तोमा सूर्‌मी हक्‌ पीनूव, खोरोनाङ् म्तोमाआसो म्तूप्पो पीनूव।
46007004	तोमाआ म्होप्मी गाम्पी हक्‌ मईनो, खोदोलोई म्तूप्पोआ हक्‌ मय। खोरोनाङ् म्तूप्पोआसो म्होप्मी गाम्पी हक्‌ मईनो, खोदोलोई म्तोमाआ हक्‌ मय।
46007005	तूप्पोलो लो तोमालो खची होप्पी इन्कार ममान्लमो ईदेऊपी ईम्‍नूव। आन्‍नी आम्नी हा-हाल्‍ला ईम् बोक्दोसो आम्नी रापी चाईमसा जीस् तातोम् लागीङाङ्‌ हाल्‍ला ईम्स्‍नीव, खीक्‍का आन्‍ना वाङोम् मन्चादूर्‌नूम्। खीक्‍का आन्‍नी होसोङ् ईदेऊपी तूवानीव, मादोने आत्‍मसंयम मान्तूकसा शैतानआ आन्‍नी चाम्ची मदूर्‌नी।
46007006	कोङा ङ्‌क आन्‍नी आज्ञाम् रूपपी मा, खोदोलोई अनुमतिमी रूपपी लोयान्‍नी।
46007007	खोलोङ् मीस् कोङ् तोङ्‌कङ् छूक कोङा लन्‍ची मूयो। खोदोलोई खोलोआङ् नीनाम्माप्का म्खाल्-खाल्‍क वरदान तयक छूये, ईल्पोआ ईक् खाल्‍क, आर्कोसा बीन्‍नीपा खाल्‍कङा।
46007008	खोदोलोई सूर् मान्मप्ची ना लोमेवाची कोङा ओरोपीको, खचा कोङ् तोङ्ना सूर् मान्ममो तूदोक खची लागी नप् छूये।
46007009	खोदोलोई खचा खची सानीवा थामेई मदूरस्‍नोदोक सूर् मस्‍नूव। ऊदोईपीक्यालो कामवासनाआ खची सानीवा चाम्‍पीका सूर् मम् नप् के।
46007010	हन्‍ना सूर् मप्दीप्ची कोङा आज्ञा पीयोची (ओ आज्ञा मा, रोबूम्‌ आज्ञा के), म्तोमाआ म्तूप्पो होक्सीनूनव।
46007011	खोदोलोई तोमा छूतेई छूना तूदोसो खसा सूर् मनूनव, बरू म्तूप्पोलो तान्चानूव। म्तूप्पोआसो म्तोमा होक्सीनूनव।
46007012	खोदोलोई बीन्‍नीपाची कोङा लोयान्‍नी (ङ्‌क ओ रीङ् के, खोदोलोई रोबूम्‌ रीङ्‌ मा), हेप् नेछोमी ख्रीष्‍टपी विश्‍वास मान्मप् म्तोमा तूये, ना म्तोमा खलोङ् तूम् लन्‍ची मईदोक खसा म्तोमा होक्‍सीनूनव।
46007013	हेप् मेम्सेम्मी ख्रीष्‍टपी विश्‍वास मान्मप् म्तूप्पो तूये, ना खसा म्तोमालो तूम् लन्‍ची मईदोक, खसा म्तूप्पो होक्‍सीनूनव।
46007014	ऊदोईपीक्यालो विश्‍वास मान्मप् तूप्पो म्तोमालाम्पा पवित्र छूये, ना विश्‍वास मान्मप् तोमा म्तूप्पोलाम्पा पवित्र छूये, मादोन् खची छामाईची अशुद्ध छूये, खोदोलोई आछीयाङ् पीक्‍यादोक खस्‍ने पवित्रङ्‌ तूये।
46007015	खोदोलोई विश्‍वास मान्मप्क छूतेई छूदोक छूनूव। ङ्‌कतोङ्‌क अवस्थापी मूङ्‌क ख्रीष्‍टियन् तूप्पो अथवा तोमा ऊसासो खारक छूनो। ऊदोईपीक्यालो नीनाम्माआ केई खाऊमा-खासेर्मापी तूम् लागी काछोम्‍पा।
46007016	आन् तोमा छूक्‍आ ऊई छेत्‍त! बा आना आम् तूप्पो लेन्‍चामीदूरयो? अथवा आन् तूप्पो छूक्पा ऊई छेत्‍त! बा आना आम् तोमा लेन्‍चामीदूरयो?
46007017	रोबूआ खोलोङ् ऊतोङ्‌कई रीराम लेईम्चाम् पीयीक तूये ना ऊतोङ्‍क अवस्थापीई काछोम्‍पा तूये, खूङ्‌क तोङ्नाङ् मूङ्‌क तोनूव। खोलोङ् मण्डलीचीम् लागी ओ आदेश ङ्‌कङ्‌ के।
46007018	ऊई हेप् मीस् रोबूआ काछलो मूङ्‌क लाईस्‍पीकाङ्‌ खतना छूवाखात्क तूवायो? खोरोदोने मूङ्‌कसा खतना मान्छूक छूम् लाम्‍नूनव। ऊई हेप् खतना मान्छूमोङ् रोबूआ काछक तूयेयो? खोरोदोक मूङ्‌कसा खतना मम् लाम्नूनव।
46007019	खतना मम् ऊसो मा, खतना मान्मम्सो ऊसो मा, खोदोलोई नीनाम्माम् आज्ञा रेम्‍ङा दूङ् देप् रीङ्‌ के।
46007020	ऊक अवस्थापीई मीस् रोबूआ काछक तूवा खूङ्‌कपीङ्‌ खोलोङ् मीस् तून्‍चानूव।
46007021	आन् रोबूआ काछालो रोः तूवायो? तूवादोक मूङ्‍कम् वास्‍ता मनव, खोदोलोई स्‍वतन्‍त्र तूम् तयदोक मूङ्‍कम् फाइदा लाप्‍व।
46007022	ऊदोईपीक्यालो रोबूआ काछलो आस्क मीस्ये रोः तूवा, हन्‍ना मूङ्‌क रोबूपी स्‍वतन्‍त्र लाम्‍दूम् मीस् छूवाक तूये। खोरोनाङ् रोबूआ काछलो आस्क मीस्ये स्‍वतन्‍त्र तूवा, हन्‍ना खूङ्‌क ख्रीष्‍टमी रोः छूवाक तूये।
46007023	आन्‍नी दाम् छोम्‍पाना खेईम्‍पा तूये, मीस्मी रोः छूनीनव।
46007024	खन्‍सा नेछोचे, आसे ऊतोङ्‌क अवस्थापी रोबूआ काछक तूये, खोलोङ् मूङ्‌क अवस्थापी नीनाम्मालो तून्‍चानूव।
46007025	हन्‍ना म्सूर् मान्छूक् मीम्छाचीम् तोक्‍पी रोबूम्‌ आज्ञा ओपी ऊसो मान्तू। खोदोलोई रोबूम्‌ सम्‍खेवाआ ईल्पो विश्‍वास मम् खाईप् मीस् तूवोकसा कोङा आन्‍नी चाई पीयान्‍नी।
46007026	ईनीम्‍बाक दूक्‍वा खोङोलो, मीस् ऊतोङ्‌क अवस्थापीई तूये खूङ्‌कपीङ्‌ तूलो नई मीनो।
46007027	ऊई आना सूर् मक तूयेओ? खोरोदोक आम् तोमालो फोम्चीम् लाम्नव। ऊई आना सूर् मान्ममो तूयेओ? खोरोदोक सूर् मम् लाम्नव।
46007028	खोदोलोई आना सूर् मदोसो मूङ्‌क मोऊ मा। म्सूर् मान्छूक् मीम्छाआ सूर् मईदोसो मूङ्‌कसा मोऊ मईक छूनो। खोरोदोसो सूर् मप्चा ङ्‌क रीरामपी दूक्‍वा तेम् बोक्से, ना कोङा आन्‍नी मूङ्‍कप्का सम्‍सूर्म् मीनो।
46007029	नेछोचे, कोङा पीम् रीङ्‌ ओन्तोदीङ् के, नाम्‍ला चीबाईप् तूये, हन्‍नायीका म्तोमा तूप्‍ची म्तोमा मान्तूप् तोङ्नाङ् छूनूना तूनूव।
46007030	सोक् मप्ची सोक् माम्मप्ची तोङ्ना ना खची जीनप्‍ची खची जीमान्‍नप् तोङ्ना तूनूव। ऊची खेईप्‍ची खची होप्‍पी ऊसो मान्तूप् तोङ्‌ना तूनूव।
46007031	चारपीक थक् गोप्ची क मूङ्‍क रीङ्पी ऊसो सानीवा माम्मप्‍तोङ् मन्चीनूव, ऊदोईपीक्यालो चारपीक ईनीम्‍बा तयाम्क रीङ्‌ची यात्ना खात्‍चाईक तूये।
46007032	आन्‍ना ङ्‍क रीराममी सोकपीका छुट्कारा तईनूम्क कोङा लन्‍ची मूयो। म्सूर् मान्छूक मीचा रोबू दानाई म्जीनमीम् पीक्‍ना रोबूम् तोक्‍पी सोक् मय।
46007033	खोदोलोई म्सूर् छूक्‍खाप्‌ मीचा म्तोमा दानाई म्जीनमीम् पीक्‍ना चारपीक रीङ्‌मी सोक् मय।
46007034	ङ्‌कतोङ्‌क मीस्मी सानीवा नीस्हेम् छूक छूये। म्सूर् मान्छूक् मीम्छा ना सोलोमेआ म्गाम्पी लो म्‍आत्मापीलो नीच्‍चीपीङ्‌ दानाई पवित्र छूम् पीक्‍ना रोबूम्‌ रीङ्‌मी तोक्‍पी सोक् मय। खोदोलोई म्सूर् छूप्खाप्‍आक दानाई म्तूप्पो म्जीनमीम्ना यूम् पीक्ना चारपीक रीङ्‌मी सोक् मय।
46007035	कोङा ङ्‌क रीङ्‌ आन्‍ना सूर् मम्पीका राम्‌ लागी मा खोदोलोई आम्‍नी भलाइमी लागीङ्‌ पीकोचोयोक तूये, ङ्‌कतोङ्‌ना आन्‍नी ईबूम् सानीवालोक छूवानीना रोबूपी भक्तिलो नप् रीराम लेईम्चाम् दूरानूम्व।
46007036	हेप् मीचा म्होप्पी ङोम्दीम्पा सोलोमे मीम्छालो ममान्‍नप् वोर्वा मूदोङो मीने, ना मूङ्‌क मीम्छाम् हारीसो खात्दोङ्‍क तूये, ना मूङ्‍क मीचा सूर् म्ममादोक सूर् मदूर। खूङ्‌कपी ऊसो मोऊ मान्तू। खची सूर् छूम्ङा छूये।
46007037	खोदोलोई मूङ्‌क मीचा म्सानीवा पक्‍का मदीत्क तूये, ना ख आस्मीसो करकापपी परेई छूवाक मान्तू खोदोलोई म्सानीवा तईपी यूदूर ना मूङ्‍क मीम्छालो सूर् मान्मम् सानीवा मक तूदोक, मूङ्‌क मीचासो नप्ङा मय।
46007038	ङ्‌कतोङ्ना आस्कसाई मूङ्‍क सोलोमे मीम्छालो सूर् मय, खूङ्‌कसा नप्ङा मय, खोदोलोई आसाई मूङ्‍कलो सूर् मईनो, खूङ्‌कसा दूङ् नप् मय।
46007039	म्तूप्पो लेत्चाईक सम्‍मो म्तूप्पोम् हूःपीङ्‌ म्तोमा छूये। खोदोलोई म्तूप्पो सीकप्‍का खसा मीन्क मीस्लो सूर् मम् स्वतन्त्र छूये, खोदोलोई खूङ्‌क रोबूम्‌ मीस्ङा छूम् छूये।
46007040	खोदोलोई मूङ्‌क मीम्छा मोरोङ् तूदोक दूङ् म्जी नये। ङ्‌क ओ मीन्ताम् के, खीक्‍का कोङा मीनो ओपीसो नीनाम्माम् आत्‍मा तूये।
46008001	हन्‍ना ङोङोक्छेपी तेम्‍पा चाम्-दूम्मी तोक्‍पी खोङाम्: केईया छेताम्, ईपी लूखूप्‍ची तूये। लूखूप्‍चीआ नाम्‍दूखू तात, खोदोलोई सम्‍तूमाआ नखावा मईया।
46008002	हेप्पा “कोङा ऊची लेसो” मीन्दोक, खसा ऊई लेम्‌ पर्ने तूवा खूङ्‌क खसा लेसनोक छूये।
46008003	खोदोलोई हेप्पा नीनाम्मा सम्‍तूमा मीयदो मूङ्‌क नीनाम्माआ छेत्‍त।
46008004	खन्‍सा ङोङोक्छेपी तेम्‍पा चाम्-दूम् चाम् तोक्‍पी क केईया छेताम्, ङोङोक्छे ऊसोङ् मा, ना ईल्पो नीनाम्माप्का बीन्‍नीपा नीनाम्मा आस्सो मान्तू।
46008005	नाम्‍तो ना चारपी म्नीङ्‍ङाङ् क देऊताची हायाम् तूफो। (आछीयाङ् ङ्‌कतोङ्‌क हायाम् देतो “देऊताची” ना “रोबूची” तूये)।
46008006	खोदोलोई ई लागी ईल्‍पोङाङ् पा नीनाम्मा तूये, खोलोङ् खसाङ् बोबूईयू, ना खम् लागीङ् केई लेत्‍या। ईमी ईल्‍पोङाङ् रोबू, येशू ख्रीष्‍ट तूये, खलाम्‍पा खोलोङ् बोबूया, ना खलाम्पाङ् केई लेत्‍या।
46008007	खोदोलोई खोलोङ् मीस्पीन् ङ्‌क लूखूप्ची छूनो। हेप् मीस्चीपी हायाम् ङोङोक्छे दम् बानी छूवाखात्‍कसा खचा ङ्‌कतोङ्‌क चाम्-दूम् चईचीलो आछीयाङ् ङोङोक्छेपी तेम्‍पा मीन्‍नची, ना खची सानीवा कमजोर छूकसा खचा खची होप्ङा अशुद्ध छूयीकाक मीन्‍नची।
46008008	खोदोलोई चाम्-दूम्‍आ केई नीनाम्माम् दोक्पी तायीतीयानो। चायाम्‍नोलोसो ऊसो नोक्सान छूनो ना चायाम्‍लोसो ऊसो फाइदा छूनो।
46008009	खोदोलोई चीङ्चीङ् तूवानीव, आम्नी स्वतन्त्र लक्‍आ विश्‍वासपी कमजोर तूप्ची मोऊपी ताईमीनूनव।
46008010	कमजोर विश्‍वासी मीचा आन् आम् नीऊ तूप् मीस् ङोङोक्छे दप्‍स्‍को खीम्पी तूना चाम्-दूम् चचयक तयदो, ङोङोक्छेपी तेम्‍पा चाम्-दूम् चाम् मूङ्‌कसा आँट मईनोयो?
46008011	खन्सा आम् नीऊआ मूङ्‌क कमजोर विश्‍वासी आम् नेछो मासेई छूये, खम् लागीङ्‌ ख्रीष्‍ट सीयाक तूये।
46008012	ओरोना आम्नी नेछोचीम् ऊल्‍लोङ्पी मोऊ मईनूम्ना खची कमजोर सानीवापी चोट तीनूम्‍लो आन्‍ना ख्रीष्‍टमी ऊल्‍लोङ्पी मोऊ मईनूम्।
46008013	खन्‍सा चाम्-दूम्‍आ ओ नेछो मोऊपी छूमीयोदोक कोङा हादेसो साः चोयोनो, खोरोछूकसा कोङा ओ नेछो मोऊपी छूमीयोनो।
46009001	ऊई कोङ् स्वतन्त्र तूवोनोयो? ऊई कोङ् प्रेरित मायो? ऊई कोङा येशू ई रोबू मान्तोन्खाङायो? ऊई रोबूपी आन्‍नी ओ लक्‍मी म्चो मायो?
46009002	कोङ् बीन्‍नीपाचीम् लागी प्रेरित मादोसो, आम्‍नी लागीने कोङ् आछीयाङ् प्रेरितङा के! ऊदोईपीक्यालो रोबूपी कोङ् प्रेरित पीम् छाप आन्‍नीङ् के।
46009003	ओ ऊल्‍लोङ्पी नेईप्‍चीम्‌ लागी कोङा पीम् रीङ्‌ ङ्‌कङ्‌ के।
46009004	ऊई ओखीपी चाम्-दूम् हक्‌ मान्तूयो?
46009005	ऊई बीन्‍नीपा प्रेरितची तोङ्ना, रोबूम्‌ नेछोची ना केफास तोङ्ना केईकासो ओखी तोमालो लाम्‍दूम् हक्‌ मान्तूयो?
46009006	अथवा ऊई कोङ् लो बारनाबासलोआङाङ् रेम्‍चीम्‌ लागी लक्‌ मम् छूये?
46009007	ऊक दोर्‌आई म्होप्मी चाचावा लक्‌ मय? आसाई वाचोसीम् खारूवा मईना मूङ्‍कम् म्चो चईनो? आसाई पीः मेस् केत्‍तना मूङ्‍कम् ओलोन चईनो?
46009008	ऊई मीस्मी मीन्ताम्पीकाङाङ्‌यो कोङा ङ्‌क पीकोचोयो? ऊई ललईआसो ओरोङ् पीक्‍नोयो?
46009009	ऊदोईपीक्यालो मोशाम् ललईपी ओरोना छाम्‍पा तूये, “दाइँ मप् लूःपीम् म्ङपी मोऊला तीयानूम्नव।” ऊई लूःपीम् तोक्‍पीङाङ् नीनाम्माआ ङ्‍क पीकाकयो?
46009010	ऊई खसा ई लागी ङ्‌क पीकाक मायो? ई लागीङ्‌ ङ्‌क छाप्‍पा के। ऊदोईपीक्यालो जोप्‌ लो दाइँ मप्‍आलो छीर्म्‌मी जीस् दूक्‍नासी तूयो मीन्‍नाङा जोङ ना दाइँ मय।
46009011	केईका आम्‍नी हाम्‍पी आत्‍मिक चालेई फूयूम्काक तूये ना आम्‍नी खाप्चीमामी चाचोदाम् बात्ल मयाम्कादो, ऊई मूङ्‌क दूमोयो छूवा मोलो?
46009012	बीन्‍नीपाआ आम्‍नीपीका ङ्‌क हक्‍मी दाबी मईदोक ओखीपी दूङ् देप् हक्‌ मान्तूयो? खोदोलोई केईकान् ङ्‌क हक्‌ मान्गोङूम्का, ख्रीष्‍टमी जीनप् रीदामपी बाधा छूनूनव पीकीकाना बरू केईका खोलोङ् रीङ्‌ तेप्सूम्का।
46009013	ऊई आन्‍ना छेत्‍नूम्‍नोयो, दप्‍स्‍को खीम्पी सूसो मप्चा दप्‍स्‍को खीम्पीक थक्पीका चईची, ना वेदीम्‌ सूसो मप्चा बलिपीका खची भाग तयची।
46009014	खोरोनाङ् जीनप् रीदाम्‌ हाप्‍चासो जीनप् रीदाम्‍पीकाङ्‌ खस् रेम्चीनूव पीकाना रोबूआ आज्ञा पीयी।
46009015	खोदोलोई ङ्‌क हक्‍तोदीप्‍क ऊक हक्सो कोङा मान्गोङा, ना कोङा ङ्‌कतोङ्‌कङ् हक् तोम् छूये पीकोना ङ्‌क रीङ्‌ छापूक मा। कोङा मोरोङ् जीनप् रीदाम् हाम् लक् मम्ना सागोहोम् मम् रीङ्‍पीका बीन्‍नीपा मीचा कोङ् रोकेई मम्पीका बरू कोङ् सीम्‌ दूङ् नये।
46009016	ऊदोईपीक्यालो कोङा जीनप् रीदाम्‌ हासोदोक मूङ्‌कपी कोङा नाम्‍दूखू मम् ऊसो मान्तू। कोङा जीनप् रीदाम्‌ हाम्‍ङा बोक्से। जीनप् रीदाम्‌ हासोनोदोक कोङ् धिक्‍कार छूवोनू।
46009017	कोङा ओ लन्‍चीआङ् ङ्‌क लक्‌ मूयोदोक पूनाऊनी तूयो। खोदोलोई कोङा ओ होप्‍मी लन्‍चीआ ङ्‌क लक्‌ मूयोनोदोसो कोङ् ईबूम् आज्ञा पीयोक तूये।
46009018	खोरोदोक ओ पूनाऊनी ऊई तूये? ओ पूनाऊनी ओन्तोदीङाङ् के, मोरोङ् जीनप् रीदाम्‌ हाम्‌ तूनूव, ना जीनप् रीदाम्‌ हासोलो तोम् हक्‍मी दाबी कोङा मम्बोनूनव।
46009019	मीस्पीका स्‍वतन्‍त्र दोसो होसोङ् ओरोसर्प् मीस् ख्रीष्‍टपी ताईदूरूनू पीकोना कोङ् ओ होप्‌ खोलोमी रोः मन्चूङ्।
46009020	यहूदीची ख्रीष्‍टपी ताईदूरूनू पीकोना यहूदीचीम् लागी कोङ् यहूदी तोङ्‌कङ् छूवो। ललईमी हूःपी तूप्‍ची ख्रीष्‍टपी ताईदूरूनू पीकोना कोङ् ओहोप्‍ङा ललईमी हूक्‍पी मान्तूङादोसो ललईमी हूःपी तूप्चीम् लागी ललईमी हूक्‍पी तूप्‍तोङ्‌ मन्चूङ्।
46009021	ललई मान्तूप् बीन्‍नीपा गोङ्ची ख्रीष्‍टपी ताईदूरूनू पीकोना ललईपी मान्तूप्चीमी लागी कोङ् ललई मान्तूप् तोङ्‍कङ् मन्चूङ्। खोदोलोई नीनाम्माम् ललईपीका कोङ् स्‍वतन्‍त्र तूवोनो, कोङ् ख्रीष्‍टमी ललईमी हूक्‍पी तूवो।
46009022	कमजोरीची ख्रीष्‍टपी ताईदूरूनू पीकोना कमजोरीचीम्‌ लागी कोङ् कमजोरी मन्चूङ्। ङ्‍कतोङ्‍क खाल्-खाल्क उपायआ हेप्-हेप् मीस्ची ख्रीष्‍टपी लेन्‍चामीदूरूनू पीकोना खोलोमी लागी खोलोक थक् मन्चूङ्।
46009023	जीनप् रीदाम्मी आसीक तोदूरूनू पीकोनाङ् जीनप् रीदाम्मी लागी कोङा ङ्‌क खोलोक थक् मूऊ।
46009024	खेलपी बूल्‍म्ने खोलोङ् बूल्से, खोदोलोई पूनाऊनीक ईल्‍पोआङाङ्‌ तय पीम् ऊई आन्‍ना छेत्‍नूम्‍नोयो? आन्‍नी पूनाऊनी तोम्मीना बूल्स्‍नीव।
46009025	खेलपी भाग लाप्‌ खेलाडी खोलोक थक्पी होप् तईपी यून्चीदूर्प् छूम् छूये। खचा मासेई छूक्‍ना खाईप् मुकुट तोम् लागी ओरोना मईची, खोदोलोई केईया क हाल्‍लोसो मासेई मान्छूक् मुकुट तोम् लागी ओरोना मयाम्।
46009026	खन्‍सा लक्ष्‍य मान्यूमो कोङ् बूल्सोनो। हूक गूस्सीआ गोक्‍तोङ्‌ना कोङा मुक्‍का गकोनो।
46009027	खोदोलोई कोङा ओ गाम् हायाम् सादेई मूयो, ना ओ तईपी यूक्सो, मादोन् बीन्‍नीपाचीपी रीदाम्‌ हासोलो कोङ् ओ होप्‍क अयोग्य छूवो।
46010001	नेछोचे, आन्‍ना ङ्‌क रीङ्‌ लेस्‍नूम्‍ते पीम् कोङा लन्ची मूयो, ई खूक्सू-खूलूची खोलोङ् मोम् गोपी तूवा, ना खोलोङ् दीरीत्‍तीम् रालाम्‍पा छूक्‍तो खाता।
46010002	खीक्‍का मोशाम् दोस्-दोस् लाम्दूम् खोलोआ मोम्पी लो दीरीत्‍तीपीलो बप्‍तिस्मा लाप्‍चीक तूवा।
46010003	खोलोआ ईबूम् आत्‍मिक चाम्-दूम् चची।
46010004	खोलोआ आत्‍मिक काऊ दूङ्‌ची, ऊदोईपीक्यालो खस्का ईतोतो लाम्‍दूम्‍प्‌ आत्‍मिक छीलूमाम्‌ काऊ खचा दूङ्‌ची। खूङ्‌क छीलूमाक ख्रीष्‍टङा तूवा।
46010005	खोरोदोसो खस् तूवाक तोदीप्‍क दूङ्देतोलो नीनाम्मा म्जी मान्‍न, ना खस् गोङ्‍रूत्खाप् थाम्‍पूपी मासेई छूवा।
46010006	खचा तोङ्नाङा केईया रई रीङ्मी लन्‍ची मयाम्नो पीकाना ङ्‌क रीङ्‌ केई चेताऊनीम् लागी के।
46010007	खची गोप्‍क हेप् तोङ्ना आन्‍ना ङोङोक्छे दपानूम्‍नव। धर्मसूम्बऊपी ङ्‌कतोङ्ना छाम्‍पा तूये, “मीस् चाम्-दूम् लागी तोतूवा, खीक्‍का सील्‍बाम्‌ लागी पका।”
46010008	केई तूम्‍लूपी छूम् छूनो, दानाई खस् तूवाक तोदीप्‍क हेप् फासेई छूवा, ना ईलेईपीङ् नीस्पोङ् सूक्‍हबऊ सीयाक तूवा।
46010009	केईया रोबूम् चाम्ची मम् छूनो, ऊतोङ्नाई खस् तूवाकप्‍कचा चाम्ची मची, ना पूःआ दचीना मासेई छूवाक तूवा।
46010010	केई चीबूर्‌तो लम्‌ छूनो, दातोङ्नाई खस् तूवाकप्‍कस् चीबूर् लअ, ना मासेई मप् नीनाम्माम् रीदाम् पोक्लाम्पा मासेई छूवा।
46010011	ङ्‌क रीङ्‌ खस् चेताऊनीम् लागी दोसो मूङ्‌क ई सेचीवाम्‌ लागी छाप्‍पाक तूये, केई हन् चारमी याईस्को नाम्‍ला ताम् याताक तूये।
46010012	खन्‍सा आसाई कोङ् थोरेपोतोक तूवो पीक्‍ना मीन्चाईक तूये, खूङ्‌क चीङ्चीङ् तूनूव, मादोन् मूङ्‌कसो दीसे।
46010013	मीस्पी ताप् चाम्‍चीप्का बीन्‍नीपा चाम्चीपी आन्‍नी मान्ताईमोङ् तूनी। नीनाम्मा विश्‍वास मम् खाईप् तूये। खसा आन्‍नी आन्‍ना तेम्दूर्प् राःरापीका पाखापीक चाम्चीपी ताईमीनीनो, खोदोलोई चाम्‍चीलो ईतो जून्‍खास्‍को लाम्‍सो मीपीनी, ङ्‌कतोङ्ना आन्‍ना चाम्ची तेम्‍दूर्‌नूम्‌।
46010014	खन्‍सा सम्तूमा मीयान्‍नीक बूम्चे, ङोङोक्छे दम्‍पीका छूबूरी तूवानीव।
46010015	छेईप्-लेप् मीस् तोङ्ना कोङा पीकोचोयो, कोङा पीकोक रीङ्‌ आन्‍ना आम्‍नी होपाङ् मीनानूम्व।
46010016	आसीकमी पोङ्‌कीरीम्मी लागी केईया आसीक ङोकाम्‍लो, ऊई केई ख्रीष्‍टमी हीःपी सहभागी छूयेनोयो? खीक्‍का मूङ्‌क सबेई केईया अताम्‍लो, ऊई केई ख्रीष्‍टमी गाम्पी सहभागी छूयेनोयो?
46010017	सबेई ईबूम्ङा, खन्‍सा केई ओरोसर्प् दोसो ईबूम् गाम्‍ङा के, ऊदोईपीक्यालो केई खोलोआ ईबूम् सबेईपीकाङ् चायाम्।
46010018	इस्राएलीची खोङ्नूम्ते। वेदीपी बलि मम्पा थक् चाप्ची ईक्‍काम्ङा छूनोयो?
46010019	कोङा ऊई पीम् मीनोचोयो? ङोङोक्छेपी तेम्‍पा थक्मी ऊई साम्दी तूयेयो? अथवा ङोङोक्‍छेम्सोयो साम्दी तूनाई?
46010020	मा! कोङा ओरोपीम् मीनोचोयो, ङोङोक्छे दप्‍चा बलि चारेई मईचीक थक् नीनाम्मा मा, खोदोलोई चाप्मोङ्‌पी चारेई मईची। खन्सा आन्‍नी चाप्मोङ्‌लो सहभागी छूवानीव पीम् कोङा मा मीनो।
46010021	आन्‍ना रोबूम्‌ पोङ्‍कीरीम् ना चाप्-मोङ्मी पोङ्‍कीरीम् नीस्थलाम्ङा दूम् खप्‍पनो। आन्‍ना रोबूम्‌ टेबल ना चाप्-मोङ्मी टेबल नीस्थलाम्ङा चाम् खप्‍पनो।
46010022	ऊई केईया रोबू नाचूर् लमीयाम्‍ओ? ऊई केई खपीका दूङ् राःरालोकयो तूये?
46010023	“कोङा खोलोङ् रीङ्‌ मम् नये,” खोदोलोई खोलोङ् रीङ्‌ फाइदालोक मान्तू। “कोङा खोलोङ् रीङ्‌ मम् नये,” खोदोलोई खोलोङ् रीङ्‌आ नप् मईनो।
46010024	आसासो म्होप्मी भलाइङाङ् मीन्‍नूनव, खोदोलोई बीन्‍नीपाम् भलाइसो मीन्‍नूव।
46010025	साः खेईमस्कोपी खेईमम् लागी यूक्‍सस्क साः आम्नी सानीवापी ऊतोङ्‌कई मान्मीईमो चानूम्व।
46010026	ऊदोईपीक्यालो “चार ना मूङ्‌कपी तूक थक् खोलोङ् रोबूमीङ्‌ के।”
46010027	हेप् ईल्पो विश्‍वास मान्मप्आ आन् चाम्-दूम् लागी काछईलो, आना खाईम् लन्‍ची मईदोक आम् लाईस्‍पी ऊई यूक्स्पीये, खूङ्‍क आम् सानीवापीका ऊसो मान्मीईमो चव।
46010028	खोदोलोई हेप् मीचा आन् “ङ्‌कने बलि मम्पा पीक्‍दोक”, मूङ्‍क पीक् मीस्मी लागी लो खम् सानीवाम् लागीलो मूङ्‌क चनव।
46010029	कोङा पीम् लामोक क आम् सानीवाम् लागी मा, खोदोलोई मूङ्‌क पीक् मीस्मी सानीवाम् लागी के। ओ स्वतन्त्रतामी नीया बीन्‍नीपाम् सानीवापीका ऊदोई छूमीम्?
46010030	कोङा नीनाम्मा ओलोनूव पीकोना चोयोदोक, नीनाम्मा ओलोनूव पीकोना चोयोक चाम् थक्मी लागी ऊनाई ओ ऊल्‍लोङ्‌ छूये?
46010031	खन्‍सा आन्‍ना चाईनूम् दोसो, दूङ्नूम् दोसो ना ऊमईनूम् दोसो खोलोङ् नीनाम्माम् साम्‍दीखाम्‌ लागी मनूम्ते।
46010032	आन्‍ना मईनूम्क लक्‍पीका यहूदीची, ग्रीकची ना नीनाम्माम् मण्डलीची बाधा छूनून।
46010033	कोङासो खोलोङ् लक्‍पी खोलोङ् मीस् म्जी नमीम् लामो। कोङा ओहोप्‍मी भलाइ मा, खोदोलोई खोलोमी भलाइ छूक लामो, ओरोना खची उद्धार छूनू।
46011001	ख्रीष्‍टआ तोङ्ना कोङा मूयो, आन्‍नीसो कोङ् तोङ्ना मप् छूवानीव।
46011002	कोङा आन्‍नी साम्दी दोयान्‍नी, ऊदोईपीक्यालो खोलोङ् रीङ्पी आन्‍ना कोङ् मीनोचोयोनी, ना कोङा आन्‍नी ईन्‍नीक सेचीवा यूक्स्दीत्नूम्क तूये।
46011003	खोदोलोई ङ्‍क आन्‍ना छेतानूम्व पीम् कोङा लन्ची मूयो, खोलोङ् मीस्मी तोङ् ख्रीष्‍ट तूये, मेम्सेम्मी तोङ् म्तूप्पो के, ना ख्रीष्‍टमी तोङ् नीनाम्मा तूये।
46011004	वाङोम् मईलो अथवा खारीबो मईलो म्तोङ् देप् वात्छा मीचा म्होप्मी तोङ्मी साम्दी कात्‍त।
46011005	खोदोलोई तोङ् मान्देम्मो वाङोम् मप् अथवा खोरीबो मप् मीम्छाआ म्होप्मी तोङ्मी साम्दी कात्‍त, ऊदोईपीक्यालो ङ्‍क खसा म्होप्मी तोङ् तोङ्‍खोली मईक तोङ्‍क छूये।
46011006	ऊदोईपीक्यालो हेप् मीम्छाआ म्तोङ् देप्पनोदोक बरू खसा म्तोसम् खक्नूते। खोदोलोई तोसम् कीम् अथवा तोङ्‍खोली मम् मीम्छाम् लागी ङईम्‍लम् रीङ्दोने खसा छेक्नाम्‍आ म्तोङ् देप्नूते।
46011007	वात्छाआ म्होप्मी तोङ् देम्छूनो, ऊदोईपीक्यालो ख नीनाम्माम् ङाली ना गौरव के, खोदोलोई मीम्छा क वात्छाम् गौरव के।
46011008	ऊदोईपीक्यालो मीम्छालाम्पा वात्छा बोबूयाक मा खोदोलोई मीम्छा वात्छालाम्पा बोबूयाक के।
46011009	मीम्छाम् लागी वात्छा बोबूयाक मा, खोदोलोई वात्छाम् लागी मीम्छा बोबूयाक के।
46011010	ङ्‍कसा गर्दा, नीनाम्माम् रीदाम् पोक्चीम् लागी मीम्छाआ म्हक्मी चीन्‍नम् रूपपी म्तोङ् देम् छूये।
46011011	खोरोदोसो रोबूपी वात्छालाम्पा मीम्छा स्वतन्त्र छूनो, ना मीम्छालाम्पा वात्छा स्वतन्त्र छूये।
46011012	ऊदोईपीक्यालो ऊतोङ्नाई मीम्छा वात्छालाम्पा छूवा, खोरोनाङ् वात्छा मीम्छाआ वात। खोदोलोई ङ्‍क खोलोक थक् नीनाम्मालाम्पाङ् ताये।
46011013	आम्नी होपाङ् मीनानूम्खोङ्, मीम्छाआ म्तोङ् मान्देम्मो नीनाम्मापी वाङोम् मम् खात्‍तयो मोलो?
46011014	वात्छाआ हायाम् बाईप् तोसम् केत्‍तदो मूङ्‍क खम् लागी ङईम् लम् रीङ् छूये पीम् आन्‍नी बोबूयाक थक्‍आसो ईनीनोयो?
46011015	खोदोलोई मीम्छाम् हायाम् बाईप् तोसम् तूदोक खूङ्‍क खम् लागी गौरव तोम् रीङ् छूये। ऊदोईपीक्यालो मीम्छाम् तोसम् ख देम्चीम् लागी पीक के।
46011016	खोदोलोई हेप्पा ङ्‍कम् तोक्पी वाद-विवाद मम् लामस्दोक ओखीपी बीन्‍नीपा ऊसो रीदूम् मान्तू, ना नीनाम्माम् मण्डलीचीपीसो मान्तू।
46011017	खोदोलोई ङ्‍क आज्ञा पीयान्‍नीलो कोङा आन्‍नी साम्दी दोयान्‍नीनो, ऊदोईपीक्यालो आन्‍नी नप् लक्मी लागी मा, खोदोलोई दूङ् मान्‍नप्मी लागी बात्ल छूनी।
46011018	ऊदोईपीक्यालो लाईस्पीने, मण्डलीपी आन्‍नी ईतोतो बात्ल छूनीलो आन्‍नी तङ्नीनो पीम् कोङा येनो। खीक्‍का जीजीस्क कोङा मूङ्‍क विश्‍वाससो मूयो।
46011019	आन्‍नी तूनीकतोदीपी आछीयाक मीस् छेईम्चीम् लागी आम्नीपी फोम्चीम्ङा छूये।
46011020	आन्‍नी ईदेऊ बात्ल छूनीना चाईनूम् दूङ्‍नूम्क क रोबूम्-भोज माके।
46011021	ऊदोईपीक्यालो चाम् लागी तोतूनीलो खोलोआ खची हो-होप्‍तो चाम् थक् चाम् थालेई मईची, ना हेप्क साका सीप्चाप्ङा तूचाये, खीक्‍का हेप् क दूङ्‍ङना सेत्छोक्सक छूये।
46011022	चाम् दूम्मी लागी ऊई आम्‍नीम् आम्‍नी हो-होप्मी खीम् मान्तूयो? अथवा ऊई आन्‍ना नीनाम्माम् मण्डली मोरोक मीन्‍नूम् ना ऊसो मान्तूप् छूक्सीप्चीम् साम्दी कात्नूम्यो? कोङा आन्‍नी ऊई पीमा? ऊई ङ्‍कम् लागी कोङा आम्‍नी साम्दीखायो ममा? कोङा देईसो साम्दी मूयोनो।
46011023	ऊदोईपीक्यालो रोबूलाम्पा कोङा ऊई तूऊ, खूङ्‍क आन्‍नी पीन्‍दीन्‍नी। ख लाप्चीक सेपा रोबू येशूआ सबेई लापू,
46011024	खीक्‍का नीनाम्मा ओलोनूव लना खसा मूङ्‍क सबेई अतू, ना ओरोपीका, “ङ्‍क आम्‍नी लागी ओ गाम् के। ङ्‍क ओ मीन्मारोम् लागी मनूम्व।”
46011025	खोरोनाङ् चाम् यात्चीकप्का खसा पोङ्‍कीरीम् लाप्ना ओरोपीका, “ङ्‍क पोङ्‍कीरीम् ओ हीपी तूप् नयाँ करार के। आन्‍ना ऊक ऊक नाम्‍लापी ङ्‍क दूङ्नूम्, ओ मीन्मारोम् लागी ओरो मनूम्व।”
46011026	ऊदोईपीक्यालो ऊक ऊक नाम्‍लापी ङ्‍क सबेई चाईनूम् ना ङ्‍क पोङ्‍कीरीम्पीका दूङ्‍नूम्, ख मान्यूम् सम्मो आन्‍ना रोबू सीयाकम् तोक्पी पईनूम्।
46011027	खन्सा आसाई अयोग्य रेवासआ रोबूम् सबेई चय, खी रोबूम् पोङ्‍कीरीम्पीका दूङ्‍ङ, खूङ्‍क मीस् रोबूम् गाम् ना हीः अपवित्र मईकपी दोसी छूये।
46011028	मीस् म्होप् लाईस्पी चाम्ची मन्चीनूव, खीक्‍काङाङ् खसा सबेई चनूव, ना पोङ्‍कीरीम्पीका दूङ्‍नूव।
46011029	ऊदोईपीक्यालो रोबूम् गाम् मान्छेईमो चाप् खीक्‍का पोङ्‍कीरीम्पीका दूप्‍आ मूङ्‍क चईक ना दूङ्‍ङकसा म्होप्पी दण्ड तात।
46011030	खन्सा आन्‍नीतोदीप्क हायाम्सर्प् दुर्बल ना सोमोरीजा तूनी, खीक्‍का हेप् क सीयाखात्क तूये।
46011031	खोदोलोई केईया आछीयाङ् ई होपा ई होप्ङा चाम्ची मम्चीम्पा तूदोने केई नीयापी छूयेनो।
46011032	खोदोलोई रोबूआ ई नीया मईलो, चारलो केई दोसी छूयीनूनव पीक्ना केई ताडना पीया।
46011033	खन्सा ओनेछोचे, चाम् लागी ईदेऊ बात्ल छूनीलो ईल्पोआ बीन्‍नीपा हूङानूम्‍व।
46011034	हेप् साका सीप्चाप् तूदो खसा खीम्पीङ् चनूव, मादोने ईदेऊ बात्ल छूनीलो आन्‍ना दण्ड खूर्म् बोक्से। बीन्‍नीपा रीङ्मी तोक्पी क कोङ् तोयोनाङ् नम्‍लो मीलेई मूयो।
46012001	नेछोचे, आत्मिक वरदानमी तोक्पी मान्छेईमो मान्लेमो तूवानी पीम् ओ लन्ची मान्तू।
46012002	आन्‍ना छेत्चाईनूम्, आन्‍नी विश्‍वास मान्मप् तूवानीलो, ऊसा-ऊसाङ् आन्‍नी नेईमान्दूर्प् ङोङोक्छेहेम् हीक्साखानीक तूवा।
46012003	खन्सा आन्‍ना ङ्‍क रीङ् छेतानूम्व पीम् कोङा लन्ची मूयो, नीनाम्माम् आत्मालाम्पा नेईप् आसासो “येशू श्रापीत छूनू” पीक्नो, खीक्‍का पवित्र आत्मालाम्पा ङाङ् “येशूङ् रोबू तूये” पीम् दूराम्।
46012004	वरदानची खाल‍्-खाल्क तूये, खोदोलोई पवित्र आत्मा क ईल्पोङाङ् तूये।
46012005	सूसो खाल्-खाल्क तूये, खोदोलोई रोबू क ईल्पोङाङ् तूये।
46012006	लक् खाल्-खाल्क छूये, खोदोलोई मूङ्‍क नीनाम्माआङ् खोलोङ् मूङ्‍कतोङ्‍क लक् मम् प्रेरणा पीयची।
46012007	खोलोमी भलाइ छूनू पीक्ना पवित्र आत्माम् लक् खोछेईम् लागी खोलोङ् वरदान पीयीक तूये।
46012008	हेप् मीस् पवित्र आत्माआ लूखूप्चीम् रीङ् नेईम्, हेप् क मूङ्‍कङ् पवित्र आत्माआङ् वाछेम् रीङ् नेईम् वरदान पीम्पा तूये।
46012009	हेप्क मूङ्‍क पवित्र आत्माआङ् विश्‍वास मप्, हेप्क मूङ्‍कङ् पवित्र आत्माआङ् सोमोरीपीका नमीक् वरदान् पीचीक तूये।
46012010	खसा हेप् क छाक्‍काक लक् मप्, हेप् क खारीबो नेईप्, हेप् क आत्मा छूतेई मदूर्प्, हेप् क म्खाल्-खाल्क रीङ्लाम्पा नेईप्, हेप् क मूङ्‍क रीङ्मी अर्थ पोक् वरदान पीयीक तूये।
46012011	खोदोलोई ङ्‍क खोलोङ् ईल्पो पवित्र आत्माम् लक्ङा के। खसा म्‍लन्ची तोङ्ना खोलोङ् वरदान पीया।
46012012	गाम् ईबूम्ङा छूये, ना मूङ्‍कपी ओरोतो अङ्‍ग छूये। गाम्मी खोलोङ् अङ्‍ग हायाम् ओरोतो तूदोसो गाम् क ईबूम्ङा छूये, ख्रीष्‍टसो मोन्तोङ्‍कङ् तूये।
46012013	केई यहूदीदोसो, ग्रीकदोसो, रोःदोसो, स्वतन्त्रदोसो केई खोलोआ ईबूम्ङाङ् पवित्र आत्मालाम्पा ईबूम्ङा गाम्पी बप्‍तिस्मा लाम्पाक तूये, ना केई खोलोआ ईबूम्ङाङ् पवित्र आत्मालाम्पा दूङूम्क तूये।
46012014	ऊदोईपीक्यालो गाम् ईबूम् अङ्‍गपीकाङाङ् बोबूयाक मा, खोदोलोई ओरोतो अङ्‍गचीप्का बोबूयाक तूये।
46012015	लोङ्‍आ “कोङ् हूः मा, खन्सा कोङ् गाम्मी अङ्‍ग मा” पीक्दोक, ऊई मूङ्‍क गाम्मी अङ्‍ग छूनोयोमोलो?
46012016	ना नोबोआ “कोङ् मूक्स् मा, खन्सा कोङ् गाम्मी अङ्‍ग मा” पीक्दोक, मूङ्‍क गाम्मी अङ्‍ग छूनोयोमोलो?
46012017	खोलोङ् गाम् मूक्स् छूदोक ऊपीकाई येनाम्? खोलोङ् गाम् नोबो छूदोक ऊसाई नाप्साम्?
46012018	खोदोलोई नीनाम्माआ म्होप्मी लन्ची तोङ्ना गाम्मी खोलोङ् अङ्‍ग मीलेईमना यूक्सीपीयीक तूये।
46012019	मूङ्‍क खोलोङ् ईबूम् अङ्‍ग छूखात्दोन् गाम् क हापी छूये?
46012020	खोदोलोई अङ्‍गची हायाम् देतो तूये, खोरोदोसो गाम् क ईबूम्ङाङ् तूये।
46012021	मूक्स्‍आ हूः ओरो लोदूरनो “कोङ् आम् खान्च छूवोनो।” खीक्‍का तोङ्आसो लोङ् “कोङ् आम्ची खान्च मान्तू” पीम् दूरनो।
46012022	आछीयाङ् पीक्यादो गाम्पीक कमजोर दाईप् अङ्‍गचीङ् दूङ्लोक्‍तो चाहेई छूये।
46012023	गाम्मी दूङ् मोरोकछा मीनेक अङ्‍गची, केईया दूङ् सायोचोङ्मा मीयाम्। तोन्खा मान्दूर्प् अङ्‍गची केईया दूङ् सम्सूराम्ना यूक्साम्।
46012024	तोन्खादूर्प् ई अङ्‍गची खोन्तो वास्ता मयाम्नो। खोदोलोई नीनाम्माआ ई गाम् ओन्तोङ्ना मीलेईमना यूक्सीपीक तूये, सायोचोङ्मा मीयाम्नोक अङ्‍गची दूङ् सायोचोङ्मा मीक तूये।
46012025	खन्सा गाम्पी मान्तम् रीङ् छूनून, खोदोलोई अङ्‍गची ईल्पोआ बीन्‍नीपाम् लागी ईतोरो वास्ता मस्‍नू।
46012026	ईबूम् अङ्‍ग दूक्वा छूदोक खोलोङ् अङ्‍गचा ईतो दूक्वा तेप्सची, अथवा ईबूम् अङ्‍गमी सायोचोङ्मा छूदोक खोलोङ् अङ्‍गची ईतो खची जीनये।
46012027	आन्‍नी ख्रीष्‍टमी गाम् के, ना आन्‍नी खोलोङ् मूङ्‍क गाम्मी अङ्‍ग के।
46012028	नीनाम्माआ मण्डलीपी लाईस्पी प्रेरितची, दोस्पी खारीबोपोची, तेस्रो सेचीपोची, छाक्‍काक लक् मप्ची ना नमीक् वरदान तोक्ची, बोक्छोप्ची, प्रशासन तोप्ची, म्खाल‍-खाल्क रीङ्लाम्पा नेईप्ची सोक्‍‍क तूये।
46012029	ऊई खोलोङ् प्रेरितचीयो? ऊई खोलोङ् खारीबोपोचीयो? ऊई खोलोङ् सेचीपोचीयो? ऊई खोलोङ् छाक्‍काक लक् मप्चीयो?
46012030	ऊई खोलोपी नमीक् वरदान छूयेयो? ऊई खोलोङ् बीन्‍नीपा रीङ्लाम्पा नेनेयो? ऊई खोलोआङ् अर्थ पोदूरचीयो?
46012031	खोदोलोई होसोङ् दूङ् देप् वरदान तोम् हायाम् लन्ची मनूम्व। खीक्‍का कोङा आन्‍नी हायाम् नप् लाम् खोमीयान्‍नी।
46013001	कोङा मीस्मी ना नीनाम्माम् रीदाम् पोक्चीम् रीङ्पी नेनोदोसो ओपी सम्तूमा मान्तूदो, कोङ् नेनोक सेगावा छाप् बीलीङ्‍गी लो हर्गेल्‍लो काईक तोङ्‍कङाङ् छूये।
46013002	ओपी खारीबो मम् राःरा तूफो, खीक्‍का खोलोङ् रहस्य लो नीऊमीलो रीङ् बूजेई मदूरोफो, ना ओपी कोम् हटेई मम् सम्मो क ओरोदेप् विश्‍वास तूफो, खोदोलोई ओपी सम्तूमा मान्तूदो कोङ् ऊसो मा।
46013003	कोङा खोलोङ् दाचाम् हासूतो, ना ओ गाम् हूईम् लागी पीयूतो, खोदोलोई ओपी सम्तूमा मान्तूदो कोङ् ऊसो फाइदा छूवोनो।
46013004	सम्तूमा तेम्दूर्प् छूये ना सम्नप् छूये। सम्तूमा नाचूर् लईनो, ना नाछोबी खीक्‍का नाम्दूखूसो मईनो।
46013005	सम्तूमा मान्‍नप् वोर्वापी तोक्स्‍नो, म्होप्मी रीङ्पी तेत्‍तेईमो मईनो, जीज मानेई मईनो ना मान्‍नप् रीङ्मी वास्ता मईनो।
46013006	सम्तूमा मान्‍नप् रीङ्पी म्जी नईनो, खोदोलोई नप् रीङ्पी म्जी नये।
46013007	सम्तूमाआ खोलोङ् रीङ् तेप्स, खोलोङ् रीङ्पी विश्‍वास यूक्स, खोलोङ् रीङपी आसर मय, खोलोङ् रीङ्पी थम्पूर तूये।
46013008	सम्तूमा हादेसो यात्ना खात्नो। खारीबो यात्ना खाते, रीङ्ची बन्द छूये, ज्ञानसो मास्‍ना खाते।
46013009	ई नीऊ अपूर्ण तूये, ई खारीबोसो अपूर्ण तूये।
46013010	खोदोलोई पूर्णता ताईकप्का अपूर्णता खोलोङ् मास्‍ना खाते।
46013011	कोङ् छाछा तूवोलो छाछा तोङ्नाङ् नेनो, छाछा तोङ्नाङ् मीनू, छाछा तोङ्नाङ् रीङ्‍खाऊ मूदोङू, खोदोलोई कोङ् देप् मीस् छूवोकप्का छाछा तूवोलोक वोर्वा होक्सूयू।
46013012	ईनीम्‍बा केईया ऐनापी तोङ्ना मोमोजीजीक तयाम्, खोदोलोई मूङ्‍क नाम्‍लापीक नम्‍लो तयाम्। ईनीम्‍बा कोङा चीछाङाङ् लेसो, खूङ्‍क नाम्‍लापीक पूरा लेसो, दातोङ्नाई कोङ्सो नीनाम्माआ पूर्ण रूपपी छेतोक तूये।
46013013	हन्‍ना विश्‍वास, आशा ना सम्तूमा, ङ्‍क सूप्चीक हादेसो तूचाये। खोदोलोई ङ्‍क सूप्चीपी दूङ् देप्क क सम्तूमाङ्‍ के।
46014001	सम्तूमाम् लाम्पी लाम्दूमानीव, ना आत्मिक वरदानमी लागी हायाम् लन्ची मनूम्व, दूङ्लोक्‍तोक खारीबो नेईम् लागी सानीवा मनूम्व।
46014002	ऊदोईपीक्यालो बीन्‍नीपा रीङ्पी नेईप् मीस्चीका मा, खोदोलोई नीनाम्मालो नेने। खसा ऊई पीक्चाई आसासो बूझेई मईनो, खोदोलोई पवित्र आत्मापी रहस्यम् रीङ्‍ङा ख नेने।
46014003	खोदोलोई खारीबो नेईप् खोलोआ मीस्चीपीङ् नेने। आत्मापी पमीम्, उत्साहा ना सान्त्वनाम् लागी ख नेने।
46014004	बीन्‍नीपा रीङ् नेईप्‍आ म्होप्मी आत्मा पमीय। खोदोलोई खारीबो नेईप्‍आ क मण्डलीम् आत्मा पमीय।
46014005	आन्‍नी खोलोआ बीन्‍नीपा रीङ् नेन्‍नीते पीम् कोङा लन्ची मूयो, खोदोलोई खूङ्‍कपीकासो दूङ्देतो आन्‍नी खारीबो नेन्‍नीते पीम् कोङा लन्ची मूयो। मण्डलीम् आत्मा पमीम् लागी आसासो अर्थ पयस्‍नोदोक, बीन्‍नीपा रीङ् नेईप्पीका खारीबो नेईप् दूङ् देप् छूये।
46014006	नेछोचे, कोङ् आम्नीपी बीन्‍नीपा रीङ् नेन्‍तो तोयो, खोदोलोई आम्नीपी प्रकाश, नीऊ, खारीबो अथवा सेचीवा ऊसो तातोनोदोक ओपीका आन्‍नी ऊई फाइदा छूनीओ?
46014007	खोरोनाङ् मीत्‍तीरी ना वीणा तोङ्‍क बाजापीका बोक्छे-बोक्छेक साल्म् लत्नोदोक, ऊई काचाईकई पीक्ना आसाई छेईदूरनाई?
46014008	होसोङ्, तुरहीआ बोक्छे-बोक्छे साल्म् पीयनोदोक जूम्‍लूक्मी लागी आसे चूम्यान्ची?
46014009	आम्नीपीसो ङ्‍कतोङ्‍ङा छूये। बूजेईङा ममान्दूर्प् रीङ् आन्‍नी नेन्‍‍नीदोक आन्‍ना ऊई पीक्चाईनीकई आसाई बूजेई मईनाई? आन्‍नीने मोमोथेम्पी आम्नी ङः हूक् कईप् तोङ्‍क छूनी।
46014010	चारपी ओरोतो खाल्क रीङ् तूये। खूङ्‍क ऊकसो अर्थ मान्दीक मान्तू।
46014011	खोदोलोई हेप्‍आ नेन्क रीङ्मी अर्थ कोङा बूझेई मूयोनोदोने नेईप्मी लागी कोङ् बीन्‍नीपा छाप्कूवाप्क मीस् तोङ् छूवो, ना खूङ्‍क नेईप् क ओ लागी बीन्‍नीपा छाप्कूवाप्क मीस् तोङ् छूये।
46014012	खोरोनाङ् आन्‍‍नासो पवित्र आत्माम् वरदान तोम् हायाम् लन्ची मईनूम्कसा मण्डली आत्मापी पमीम् लक्पी मूङ्‍क वरदानची गोम् हायाम् सानीवा मानूम्व।
46014013	खन्सा बीन्‍नीपा रीङ्पी नेईप्‍आ खूङ्‍कम् अर्थ पोदूर्म् वरदानमी लागी वाङोम् मनूव।
46014014	ऊदोईपीक्यालो कोङा बीन्‍नीपा रीङ्पी वाङोम् मूयोलो ओ आत्माआ वाङोम् मय, खोदोलोई ओ सानीवाआ क ऊसो लक् मईनोक छूये।
46014015	हन्‍ना कोङा ऊई मम्? कोङा आत्माआ वाङोम् मूयो, ना सानीवाआसो वाङोम् मूयो। कोङा आत्माआ स्तुति मूयो खीक्‍का सानीवाआसो स्तुति मूयो।
46014016	आना आत्मापीकाङाङ् नीनाम्माम् सायोचोङ्मा मईलो आम्नीरापी तूप् बीन्‍नीपा मीचा ओलोनूव पीक्‍क आम् वाङोम्पी ऊदानाई “आमेन” पीदूर? ऊदोईपीक्यालो खसा आना ऊई पीक्‍कई मूङ्‍क बूजेई मईनो।
46014017	आनाने नम्‍लोना नीनाम्मा ओलोनूव लयफो, खोदोलोई बीन्‍नीपा मीस्मी ऊसो आत्मा पमीयनो।
46014018	कोङा नीनाम्मा ओलोनूव पीको, ऊदोईपीक्यालो आन्‍नी खोलोप्का दूङ् कोङ् बीन्‍नीपा रीङ् नेनो।
46014019	खोरोदोसो मण्डलीपी बीन्‍नीपा रीङ्पी ईक्पोङ् हबऊ रीङ्बप् नेईपीकाने बरू मीचा बूजेई मम्मीना ङाची रीङ्बप्पी सेचीवा पीप् रीङ् कोङा नेईम् लन्ची मूयो।
46014020	नेछोचे, मीन्ताम् मम्पी छाछामा तोङ्‍क छूनीनव। मान्‍नप् लक्मी लागी छाछामा तोङ्‍क छूवानीव, खोदोलोई मीन्ताम् मम्पी परिपक्व मीस्तोङ्‍क छूवानीव।
46014021	ललईपी छाम्पा तूये, “हाल्‍लोसो मान्येईम्पा रीङ् नेईप् मीस्चीपीका ना बीन्‍नीपा छाप्छूवापीक मीस्चीम् ङःपीका ङ्‍क मीस्चीका कोङ् नेनो, खोरोदोसो खचा ओ रीङ् येनस्‍नो,” योबोरोबूआ पीके।
46014022	खन्सा बीन्‍नीपा रीङ् विश्‍वासीचीम् लागी मा, खोदोलोई विश्‍वास मान्मप्चीम् लागी चीन्‍न के। खोदोलोई खारीबोक विश्‍वास मान्मप्चीम् लागी मा, खोदोलोई विश्‍वासीचीम् लागी के।
46014023	मण्डलीपी खोलोङ् ऊदेऊ बात्ल छूनीलो खोलोआ बीन्‍नीपा रीङ् नेन्चाईक छूये। खोदोलो विश्‍वास मान्मप् अथवा बूजेई मान्मप् मीस्ची मूङ्‍कपी ताईनीदोक, ऊई खचा आन्‍नी वाम्खाप् लईनीनोयो?
46014024	खोदोलोई खोलोङ् खारीबो नेन्‍चाईक नाम्‍लापी विश्‍वास मान्मप् अथवा बूजेई मान्मप् हेप् मीस् मूङ्‍कपी ताईदोक, मूकसा ङ्‌क खोलोङ् रीङ्पीका म्होप्मी मोऊ थाऊतय ना खोलोप्का खम् जाँच छूये।
46014025	मूङ्‍कम् गोङ्पाक तोमान्दूर्प् रीङ्ची खोछेत्‍ते, ना कूम्चीना मूङ्‍कसा वाङोम् मय, ना खसा “नीनाम्मा आम्‍नी हाम्पी तूये” पीक्ना पीके।
46014026	नेछोचे, हन्‍ना केईका ऊई पीक्याका? आन्‍नी ईतोतो बात्ल छूनीलो खोलोङ्पी छाम्, सेचीवा, प्रकाश, बीन्‍नीपा रीङ् अथवा अर्थ पोम् लक् छूये। ङ्‍क खोलोङ् रीङ् आत्मा पमीम् लागी छूनूव।
46014027	हेप्पा बीन्‍नीपा रीङ् नेन्दोक नीप्पोआङाङ् अथवा दूङ् देतोपी सूप्‍पोआ पालसा नेन्‍नूते, ना ईल्पोआ मूङ्‍कम् अर्थ पनूते।
46014028	खोदोलोई अर्थ पोक् मूङ्‍कपी आस्सो मान्तूदो नेईप् मीस् मण्डलीपी वाये तूनूव, खीक्‍का खूङ्‍क म्होप्लो ना नीनाम्मालो नेन्‍नूव।
46014029	खारीबो नेईप्क नीप्पोदोसो सूप्पोदोसो छूनूव, ना बीन्‍नीपाआ खस् नेन्‍क रीङ् नम्‍लोना जाँचेइ मस्‍नूव।
46014030	खोदोलोई मूङ्‍कपी तूप् ईल्पोपी प्रकाश ताईदो लाईस्पी नेईप्क वाये तूनूव।
46014031	आन्‍नी खोलोआ पालसा खारीबो मदूर्‌नूम्, ना ओरोनाङा खोलोआ ईम्चीम् दूरची खीक्‍का खोलोआ उत्साहा तोदूरची।
46014032	खारीबोपोचीम् आत्मा खारीबोपोचीम् तईपीङ् छूये।
46014033	ऊदोईपीक्यालो नीनाम्माने गोलमालक नीनाम्मा मान्तू, खोदोलोई खाऊमा-खासेर्माम् नीनाम्मा तूये। नीनाम्माम् मीस्चीम् खोलोङ् मण्डलीपी तूक ललई तोङ्ना,
46014034	मीम्छाची मण्डलीम् याखऊपी वाये तूनू। खस् नेईम् हक् मान्तू, खोदोलोई ललईआ पीक्‍कतोङ् खस् तईपी तूनू।
46014035	ऊची रीङ्मी तोक्पी खचा तईम् लामस्दो खीम्पी खची हो-होप्मी तूप्पो तत्चीनू। ऊदोईपीक्यालो मण्डलीपीक याखऊपी मीम्छाची नेईम् ङईम्‍लप् रीङ्‍ के।
46014036	ऊई नीनाम्माम् रीङ्बऊ आम्नीपीका थोक्साकयो? अथवा ऊई आम्नीपीङाङ् ङ्‍क रीङ्बऊ ताकयो?
46014037	हेप्पा म्होप् खारीबोपो अथवा आत्मिक मीस् मीयान्चीदोक, कोङा छापूक रीङ् रोबूम् आज्ञा पीम् खसा रेप्नूव।
46014038	खोदोलोई हेप्पा ङ्‍क रीङ्मी वास्ता मईनोदोक, खमीसो वास्ता छूनो।
46014039	खन्सा नेछोचे, खारीबो मम् हायाम् लन्ची मनूम्व, ना बीन्‍नीपा रीङ् नेईप्ची रापानूम्नव।
46014040	खोदोलोई खोलोङ् लक् सायोचोङ्मालो ना चप्चऊना मम् छूये।
46015001	नेछोचे, कोङा आम्‍नीपी हासूक जीनप् रीदाम् आन्‍नी मीन्मारो ममीयान्‍नी, मूङ्‍क जीनप् रीदाम् आन्‍ना ग्रहण मनूम्, ना खूङ्‍कपी आन्‍नी थम्पूर तूनी।
46015002	ङ्‍क जीनप् रीदाम्‍लाम्पा आन्‍नी लेतानीक तूये। खूङ्‍कपी आन्‍नी थम्पूर तूनीदोक आन्‍नी लेत्चाईनी, मादोने आन्‍ना विश्‍वास मईनूम्क मोरोक छूये।
46015003	ऊदोईपीक्यालो कोङा तूक खोलोपीका दूङ् देप् रीङ् आन्‍नी पीन्दीन्‍नी, अर्थात् धर्मसूम्बऊ तोङ्ना ख्रीष्‍ट ई मोऊमी लागी सीया।
46015004	ख खूमाक तूवा, ना धर्मसूम्बऊ तोङ्‍ना सूक्‍लेईपी ख ऊसापका।
46015005	ख केफासपी, खीक्‍का ईक्पोङ् नीप्पो म्सीच्‍चेचीपी खोमन्ची।
46015006	खीक्‍काना ख ईबूम् नाम्‍लापीङ् ङाक् चून्दूलूम्पीका दूङ्देतो नेछोचीपी ईतोतो खोमन्ची, खूङ्‍क तोदीप्क दूङ्देतो ईनीम्‍बा सम्‍मो तूचाये खोदोलोई हेप्-हेप्क सीयाखाता।
46015007	खीक्‍काना ख याकूबपी, खीक्‍का खोलोङ् प्रेरितचीपी खोमन्ची।
46015008	खोलोपीका दूङ्दोस्पी नाम्‍ला मान्छूमो जन्मेई छूक मीस्पी तोङ्ना ओपीसो ख खोमन्ची।
46015009	ऊदोईपीक्यालो प्रेरितचीतोदीपी कोङ् दूङ् चीमा तूवो। कोङ् प्रेरित पीम् खाईप्सो तूवोनो, ऊदोईपीक्यालो कोङा नीनाम्माम् मण्डलीची दूक् पीयूक तूवा।
46015010	खोदोलोई कोङ् ऊई तूवो, खूङ्‍क नीनाम्माम् सम्खेलू लाम्पाङ् तूवो, ना ओपी तूवाक खम् सम्खेलू मोरोक मान्छूवा। खोदोलोई कोङाने खस् खोलोङ्पीका दूङ्लोक्‍तो रोकोछू मूऊ। खोरोदोसो कोङा मा, ओपी तूप् नीनाम्माम् सम्खेलूआ के।
46015011	खन्सा कोङादोसो खचादोसो, ङ्‍कङ् केईका हासाम्का, खूङ्‍क आन्‍ना विश्‍वास मनूम्क तूये।
46015012	सीयाकचीपीका ख्रीष्‍ट ऊसापक्‍क तूये पीक्याना रीदाम् हासाम्दोक दानाई आन्‍नीतोदीप्क हेप्-हेप्‍आ सीप्खाप्ची ऊस्पक्नो पीक्नीना पीदूर्नूम्?
46015013	खोदोलोई सीप्खाप्ची ऊस्पक्नोदोने ख्रीष्‍टसोङ् सीयाकप्का ऊसापक्‍क छूनो।
46015014	ख्रीष्‍ट सीयाकप्का ऊसापक्‍क मानोदोने केईका हासाम्काक रीदाम् होप्‍तोक छूये, ना आम्‍नी विश्‍वाससो होप्‍तोक छूये।
46015015	खूङ्‍कप्का दूङ् केईका नीनाम्माम् तोक्पी वालीलीक साक्षी छूयेका, ऊदोईपीक्यालो खसा ख्रीष्‍ट सीयाकप्का ऊस्पकू पीकेकाना केईका नीनाम्माम् तोक्पी गवाई पीयूम्काक तूये। खोदोलोई सीप्खाप्ची आछीयाङ् ऊस्पक्नोदोने नीनाम्माआ ख्रीष्‍टसो ऊस्पकक छूनो।
46015016	ऊदोईपीक्यालो सीप्खाप्ची ऊस्पक्नोदोने ख्रीष्‍टसो सीयाकप्‍का ऊस्पकक छूनो।
46015017	ख्रीष्‍ट सीयाकप्का ऊसापक्‍क मादोने आम्‍नी विश्‍वास होप्‍तोक तूये, ना आन्‍नी होसोङ् आम्‍नी मोऊपीङ् तूचाईनी।
46015018	खीक्‍का ख्रीष्‍टपी सीप्चीसो मासेई छूवाक छूये।
46015019	ङ्‍क रीराम्मी लागीङाङ् ख्रीष्‍टपी केईया आस मम्पादोने केई खोलोङ् मीस्चीपीका दूङ् नाम्‍नामूक छूया।
46015020	आछीयाङ् ख्रीष्‍ट सीयाकप्का ऊसापक्‍क तूये। सीप्खाप्चीपीक ख दूङ् लाईस्पीक म्चो तूये।
46015021	ऊदोईपीक्यालो दानाई ईल्पो मीस्पीका सीम् ताआ, खोरोनाङ् सीप्खाप्ची ऊम्पोम्सो ईल्पो मीस्पीकाङा ताआ।
46015022	ऊदोईपीक्यालो दानाई आदमपी खोलोङ् सीये, खोरोनाङ् ख्रीष्‍टपी खोलोङ् लेईप्चाप् छूये।
46015023	खोदोलोई खोलोङ् खची होप्-होप्मी पालपी ऊस्पके: ख्रीष्‍ट क खोलोप्का दूङ् लाईस्पी ऊसापका, खीक्‍का ख्रीष्‍ट ताम् नाम्‍लापी खम् मीस्ची ऊस्पके।
46015024	खीक्‍काना याईस्को नाम्‍ला ताये, खूङ्‍क नाम्‍लापी खसा खोलोङ् चारतोम्, हक् ना राःरा मासेई मईना पा नीनाम्मा चारखम् पीदीत।
46015025	ऊदोईपीक्यालो खसा म्होप्मी खोलोङ् साछीमीची म्‍लोङ् गोपी मान्यूम् सम्मो खसा चारखम् तोम्ङा बोक्से।
46015026	खोलोपीका दूङ्दोस्पी मासेई छूक साछीमीक सीम् के।
46015027	ऊदोईपीक्यालो “नीनाम्माआ खोलोक रीङ् खम् लोङ् गोपी यूक्स्क तूये।” खोदोलोई आछीयाक रीङ् ङ्‍कङा, “खोलोक थक् खम् लोङ् गोपी यूक्स्क तूये” पीम् रीङ्‍ क नीनाम्मा म्होप्सो तईपी तूये पीम्क मा, खोदोलोई नीनाम्माआङा खोलोङ् रीङ् ख्रीष्‍टमी तईपी यूक्स पीक्‍क के।
46015028	खोलोङ् रीङ् ख्रीष्‍टमी तईपी ताईकप्का, नीनाम्माम् छा म्होप् क नीनाम्माम् तईपी तूये। नीनाम्माआ खोलोङ् रीङ् खम् तईपी यूक्स, खीक्‍का नीनाम्माङा खोलोङ् रीङ्पी खोलोप्का दूङ् देप् छूये।
46015029	हन्‍ना सीप्खाप्ची ऊस्कक्नोदोक सीप्खाप्चीम् लागी बप्‍तिस्मा लापाम्क ऊई अर्थ छूये? सीप्खाप्ची ऊस्कक्नोदोक खची लागी मीचा ऊदोई बप्‍तिस्मा लापची?
46015030	कोङ् क ऊनाई खोलोङ् नाम्‍लापी खतरापी छूवोचोयोक तूये?
46015031	नेछोचे, ई रोबू येशूपी आम्नी कारणआ कोङा सागोहोम् मूयो, ना कोङा पीदूरो, कोङ् लेईपीच्‍ची सीयोक छूये।
46015032	मीस्मी रीङ्‍ङा मयाम्दोने, एफिससपी सोगोसास्का जूम्‍लूक मूकसा कोङ् ऊई फाइदा छूवोनाई? सीप्खाप्ची ऊस्पक्नोदोने “केईया चायाम् दूङाम्, ऊदोईपीक्यालो देसाने केई सीयीखाते।”
46015033	भ्रमपी छूनीनव। “रई संगतआ नप् वोर्वा गस्दीत।”
46015034	चीङ्चीङ् तूवानीव, हन्‍नायीका मोऊ मनूम्नव। ऊदोईपीक्यालो देप्‍पोपीने नीनाम्माम् लूखूप्ची मान्तू। आन्‍नी ङईम्पी मम् लागी कोङा ङ्‍क पीकोक के।
46015035	खोदोलोई हेप्पा तत्नी “सीप्खाप्ची दानाई ऊस्पके, ना खस् ऊतोङ्‍क गाम्पीये ताये?”
46015036	ए मूर्ख! आना लेतक चालेई सीनोदोक मूङ्‍क लेईप्चाप् छूनो।
46015037	आना ऊई थाम्पूपी लेत मूङ्‍क क दोस्का लीम्क म्पऊङाङ्ने लेतनो, खोदोलोई दोचेर्‌दोसो बीन्‍नीपा छीर्म्‌दोसो म्चालेईङाङ् लेत।
46015038	खोदोलोई नीनाम्माआ म्‍लन्ची तोङ्ना मूङ्‍क चालेई ईबूम् गाम् पीय। खसा म्खाल्-खाल्क चालेईची खाईप्सेप् ङालीलोक गाम् पीयची।
46015039	खोलोङ् गाम् ईक् खाल्कङ् छूनो। मीस्मी गाम् ईक् खाल्क, खीक्‍का जन्तूम् गाम् बीन्‍नीपा खाल्क, छोऊमी गाम् बीन्‍नीपा खाल्क ना ङाःम् गाम् बीन्‍नीपा खाल्क छूये।
46015040	खीक्‍का गाम्सो साराङ्‍गाप्‍तोक गाम् लो चारपीक गाम्‍लो छूये। साराङ्‍गाप्‍तोक गाम्मी साम्दीखा ईक् खाल्क ना चारपीक गाम्मी साम्दीखा बीन्‍नीपा खाल्क तूये।
46015041	नाम्मी साम्दीखा ईक् खाल्क, लालीमाम् साम्दीखा बीन्‍नीपा खाल्क, ना सोङ्‍गेर्‌मी साम्दीखा बीन्‍नीपा खाल्‍क छूये। ऊदोईपीक्यालो ईबूम् सोङ्‍गेर् बीन्‍नीपा सोङ्‍गेर्‌पीका साम्दीखापी बीन्‍नीपाङ् छूये।
46015042	सीप्खाप्ची ऊस्पक्लोसो खोरोनाङ् छूये। नास् छूक्ना खाईप् गाम्पी खूमे, खूङ्‍क हादेसो नास् मान्छूक् गाम्पी ऊस्पके।
46015043	सायोचोङ्मा मान्दी मूङ्‍क गाम् खूमे, साम्दीखापी मूङ्‍क ऊस्पके। राःरा मान्दी मूङ्‍क खूमे, राःरापी मूङ्‍क ऊस्पके।
46015044	चारपीक गाम्पी मूङ्‍क खूमे, ना आत्मिक गाम्पी मूङ्‍क ऊस्पके। चारपीक गाम् तूदो आत्मिक गाम्सो आछीयाङ् छूये।
46015045	खन्सा धर्मसूम्बऊपी ओरोना छाम्पा तूये, “थोक्साकपूक मीस् आदम लेईप्चाप् सोम्छा छूवा” याईस्कोप्क आदम, अर्थात् ख्रीष्‍ट, रीराम पीप् आत्मा छूवा।
46015046	लाईस्पीक क आत्मिक मा, खोदोलोई चारपीक के, ना खूङ्‍कप्का दोस्पीक क आत्मिक के।
46015047	लाईस्पीक मीस् बोहोपीका छूवाक, खूङ्‍क चारपीकाक के। दोस्पीक मीस्क साराङ्‍गाप्‍तोका के।
46015048	बोहोपीका छूवाक मीस् ऊतोङ्‍कई तूवा, बोहोपीका छूक् मीस्चीसो खूङ्‍क तोङ्‍कङ् छूये, ना साराङ्‍गाप्‍तोकाक मीस् ऊतोङ्‍कई तूये, साराङ्‍गाप्‍कचीसो खूङ्‍क तोङ्‍कङ् छूये।
46015049	दानाई केई बोहोपीका मीस्मी ङालीपी लीम्चीम्पा तूये, खोरोनाङ् साराङ्‍गाप्‍तोक मीस्मी ङालीपी लीन्चीया।
46015050	हन्‍ना नेछोचे, कोङा आन्‍नी ङ्‍क लोयान्‍नी, साआ लो हीःआलो नीनाम्माम् चारखम्‍मी हक् तोदूरनो, ना नास् छूक् रीरामआ हादेसो नास् मान्छूक् रीराममी हक् तोदूर।
46015051	येन्‍नूम्‍ते, कोङा आम्नीपी ईबूम् रहस्य पूयो, केई खोलोङ् सीयेनो, खोदोलोई केई खोलोङ् फान्याचीक छूये,
46015052	ऊक्छीन्पीङ्, मूक्स्मी ईक् यामीक्छापीङ्, तुरहीमी याईस्को साल्म्पी फान्याची, ऊदोईपीक्यालो, तुरही काये, ना सीप्खाप्ची हाल्‍लसो नास् मान्छूक् छूना ऊस्पके। खीक्‍का केई क फान्याचीक छूये।
46015053	ऊदोईपीक्यालो ईमी नास् छूक्ना खाईप् वोर्वा हाल्‍लोसो नास् मान्छूक् वोर्वापी, ना ई सीप्खाप् गाम् हाल्‍लोसो मान्सीप् गाम्पी फाईम्चीम् छूये।
46015054	नास् छूक्ना खाईप् गाम् हाल्‍लोसो नास् मान्छूक् ना सीप्ना खाईप् गाम् हाल्‍लोसो मान्सीप् गाम्पी फात्लो धर्मसूम्बऊपी छाप्‍पाक ङ्‌क रीङ्बऊ पूरा छूये, “कोप्‍आ सीम् लूत्खीक तूये।”
46015055	“ए सीम्, आन् हापी कोक्साक तूये? ए सीम्, आम् खेर् वईप् राःरा हापी तूये?”
46015056	सीम्मी खेर् वईप् राःरा मोऊ के, ना मोऊमी राःराक ललई के।
46015057	खोदोलोई नीनाम्मा ओलोनूते, खसा केई ई रोबू येशू ख्रीष्‍टलाम्पा कोप् बानेई मईया।
46015058	खन्सा सम्तूमा मीयान्‍नीक ओनेछोचे, थम्पूर ना पोचीतो तूवानीव। रोबूम् लक्पी पतो खात्चानीव। ऊदोईपीक्यालो आन्‍ना छेत्नूम्, रोबूपी आम्नी रोकोछू हाल्‍लोसो होप्‍तोक छूनो।
46016001	हन्‍ना नीनाम्माम् मीस्चीम् लागी चाचोदाम्मी तोक्पी गलातियापीक मण्डलीची कोङा पीयूचीक आज्ञा तोङ्‍ना आन्‍ना मनूम्व।
46016002	फाईवेईमी लाईस्पीक लेई आन्‍नी खोलोआ आम्नी हो-होप्मी कमाइपीका जी-जीस् दाचाम् फोक्नूम्ना ऊदेप्‍पी बात्ल मतो यूक्सानूम्व, ना कोङ् तोयोलो चाचोदाम् बात्ल मम् बोनूनव।
46016003	खीक्‍का कोङ् तोयोकप्‍का आन्‍ना सोक्नूम्क मीस्ची छेईम्चीम् छाप्दाम् पीयोना आम्‍नी चाचोदाम्‍लो यरूशलेम छोम्तेम् लागी पोक्सोची।
46016004	कोङ्सो खातोलो नप् छूदोक खस् कोङ्‍लो खाईदूरची।
46016005	कोङ् मासेडोनियापी खातोना आन्‍नी तूप्स् तोयो, ऊदोईपीक्यालो कोङ् मासेडोनिया छूक्‍तोङ् खातोचोयोक तूये।
46016006	कोङ् आन्‍नीस्का जीस्तातो तूवो होगो, खप्पदोक लोनाम् बरी तूदूरो। खीक्‍काना कोङ् हारोखातोदोसो आन्‍ना ओ छेलाम्मी लागी सोस् मदूर्‌नूम्।
46016007	एस्खेप् आन्‍नीस्का ऊक्छीन् तूम्खाम्ङाङ् मा, रोबूम् लन्ची तूदोक, जीस्तातो आन्‍नीस्‍काङ् तूम् आस मूक तूये।
46016008	खोदोलोई पेन्तिकोसमी चाडसम्मो कोङ् एफिससपी तूवो।
46016009	ऊदोईपीक्यालो हायाम् नप् लक्मी ईबूम् हायाम् देप् लाम्स्को ओ लागी हलाक तूये, खीक्‍का ऊल्‍लोङ् मप्चीसो हायाम्सर्प् तूये।
46016010	तिमोथी आम्‍नीपी बान्‍लो ख आन्‍ना नम्‍लोना यूक्सानूम्व, ऊदोईपीक्यालो खसासो कोङा तोङ्नाङ् रोबूम् लक् मचयक तूये।
46016011	खन्सा ख आसासो मसेत्चीनूनव। खोदोलोई चामोवालो ख म्होप्मी छेलाम्पी पोक्सानूम्व, ना ख ओपी बान्‍नूव। ऊदोईपीक्यालो नेछोस्का बाने पीकोना ख कोङा हूङूतोक तूये।
46016012	हन्‍ना नेछो अपोल्‍लोसमी तोक्‍पी कोङा ङ्‍क पीम् रीङ् तूये, कोङा ख बीन्‍नीपा नेछोस्का आम्नी तूम्खास् खात्व पीकोना हायाम् बीन्ती मूक तूवा। खसा ईनीम्‍बा आम्नीपी बाईम् ऊसो लन्ची मान्म, खोदोलोई नाम्‍ला तयमोरो ख बान्के।
46016013	चीङ्चीङ् तूवानीव, विश्‍वासपी पोचीतो तूवानीव। साहसिलो ना राःरालोक छूवानीव।
46016014	ऊई मूईनूम् खूङ्‍क खोलोङ् सम्तूमापी मनूम्व।
46016015	नेछोचे, आन्‍ना छेत्नूम्, स्तिफनासमी खीम्पोस्ची अखैयापी खोलोप्का लाईस्पी विश्‍वास मप्ची तूवा। खचा नीनाम्माम् मीस्चीम् सूसो मम्पी खची होप्ङा पीन्दीन्चीक तूये। कोङा आन्‍नी बीन्ती मीयान्‍नी,
46016016	ङ्‍कतोङ्‍कची ना ङ्‍कस्का तङ्ना लक् मप् ना रोकोछू मप् बीन्‍नीपा खोलोङ् मीस्चीम् हूक्पी तूवानीव।
46016017	स्तिफनास, फोर्टुनाटस ना अखाइकस तालो कोङ् ओजी नअ, ऊदोईपीक्यालो आन्‍नी कोङ्लो मान्तूवानीलोक खाँच खचा पूरा मची।
46016018	ऊदोईपीक्यालो खचा ओमी ना आम्नी आत्मासोङा जीनमीची। ङ्‍कतोङ्‍क मीस्ची सायोचोङ्मा मीयानूम्व।
46016019	एशियापीक मण्डलीचा आन्‍नी सेवा हानीक तूये। अकिलास, प्रिस्का ना खची खीम्पी तूप् मण्डलीआ रोबूपी आन्‍नी हायाम् लोक्‍तो सेवा हानीक तूये।
46016020	खोलोङ् नेछोचा आन्‍नी सेवा हानीक तूये। ईल्पोआ बीन्‍नीपा पवित्र सम्तूमाआ सेवा मीलनीव।
46016021	कोङ् पावल, ओहोप्‍मी हूःआङ् ङ्‍क सेवा छापूचोयोक तूये।
46016022	हेप्पा रोबू सम्तूमा मीयस्‍नोदो खूङ्‍कचीपी साराप तान्‍नूते। ए ओखी रोबू, ताव!
46016023	रोबू येशू ख्रीष्‍टमी सम्खेलू आम्‍नीपी छूनूव।
46016024	रोबू येशूपी ओ सम्तूमा आन्‍नी खोलोङ्पी छून्चानूव। आमेन।
47001001	नीनाम्माम् लन्चीलाम्पा ख्रीष्‍ट येशूम् प्रेरित पावल ना ई नेछो तिमोथीलाम्पा कोरिन्थपी तूप् नीनाम्माम् मण्डलीची, ना खोलोङ् अखैयापी तूप् खोलोङ् नीनाम्माम् मीस्चीपी:
47001002	नीनाम्मा ई पा ना रोबू येशू ख्रीष्‍टलाम्‍पा आन्‍नी सम्खेलू ना चामोवाके।
47001003	ई रोबू येशू ख्रीष्‍टमी नीनाम्मा ना पामी जयजयकार छूनू। ख सम्‍खे-लूम्खे मीक् पा ना खोलोङ्‍ सानीवाछे पीप् नीनाम्मा तूये।
47001004	खसा केई खोलोङ् दूक्वापी सानीवाछे पीया, खीक्‍का केईया नीनाम्मालाम्पा तयाम्क मूङ्‍क सानीवाछेआ हेप् दूक्वापी छूक्ची सानीवाछे पीदूराम्।
47001005	ऊदोईपीक्यालो ख्रीष्‍टमी लागी देईदेतोई केईया दूक्वा तेप्साम्, खोन्तोदीङ् ख्रीष्‍टलाम्पा ताप् सानीवाछे नीनाम्माआ केई पीया।
47001006	केईका दूक् तयाम्कादोक ङ्‍क आम्‍नी सानीवाछे ना उद्धारमी लागी के। केईका सानीवाछे तयाम्कादोसो मूङ्‍क आम्‍नी सानीवाछेमी लागी के। केईका तेप्साम्काक मूङ्‍क दूक्‍वा धैर्यआ तेप्साम्कालो आन्‍नासो खूङ्‍क सानीवाछेमी अनुभव मईनूम्।
47001007	आम्नी लागी ओखी आशा बलियो तूये, ऊदोईपीक्यालो केईका छेताम्का, दानाई आन्‍नी ओखी दूक्वापी काम्यान्‍नीची, खोरोनाङ् ओखी सानीवाछेपीसो आन्‍नी काम्यान्‍नीची।
47001008	नेछोचे, केईका एशियापी तेप्सूम्काक दूक्वामी तोक्पी आन्‍नी मान्छेईमो तूवानी पीम् केईका लन्ची मयाम्कानो। ऊदोईपीक्यालो केईका तेम्ङा मान्तेईप् दूक्वा तम्का, ना केईका लेत्याका पीम् आस्ङा मान्तूवा।
47001009	केईकाने सीम् दण्डङ् तोम्पातोङ्‍ लईकाक तूवा। केईका ओखी होप्पी मा खोदोलोई सीप्ची रीराम पीप्ना ऊन्पोमीक् नीनाम्मापी थेर्‌न्चीयीकानू पीकाना ङ्‍क रीङ् छूवा।
47001010	खसा ङ्‍कतोङ्‍क हायाम् देप् खतरापीका केईका लातीका, खीक्‍का खसा केईका लातेका। खसा केईका होसोङ्सो लातेका पीकेकाना खपीङ् केईका ओखी भरोसा यूक्साम्काक तूये।
47001011	आन्‍नासो वाङोम्पीका केईका बोम्छोम्ङा छूये। खीक्‍का हायाम्‍लोक्‍तो वाङोम्मी ङरी आईम्पीका केईका तम्काक आसीकमी लागी हायाम्सर्प्आ ओखी तोक्पी नीनाम्मा ओलोनूव लयची।
47001012	ङ्‍क रीङ्पी केईका सागोहोम् मयाम्का ना ओखी सानीवाआसो मूङ्‍कम् गवाई पीय, ना ङ्‍क चारपी ना दूङ्‍लोक्‍तोक आन्‍नीस्काक ओखी सम्बन्धपी केईका पवित्रता ना नीनाम्माम् सत्यतापी तोक्सेकाक तूये। ङ्‍क चारमी लूखूप्चीलाम्पा मा, खोदोलोई नीनाम्माम् सम्खेलूलाम्पा के।
47001013	ऊदोईपीक्यालो आन्‍ना नीनूम्‍लो बूजेई मम् मान्दूर्प् ऊसो आम्‍नीपी केईका छापाम्कानो, ना कोङा आस मूयो, आन्‍ना ताईक नाम्‍लापी खोलोङ् रीङ् बूजेई मदूर्‌नूम्,
47001014	दानाई आन्‍ना ईनीम्‍बा चीछाङ् बूजेई मनूम्क तूये। दोस्का ई रोबू येशू ताम् लेईपी आन्‍ना नम्‍लोना बूजेई मईनूम्, ना केईका आम्‍नी लागी सागोहोम् मयाम्काक तोङ्ना आन्‍नासो ओखी लागी सागोहोम् मदूर्‌नूम्।
47001015	ङ्‍क रीङ् आछीयाङ् छूये पीम् कोङा छेतूना आन्‍नी दोबर फाइदा छूनूते पीकोना आम्‍नीपी लाईस्पी बाईम् लन्ची मूऊ।
47001016	मासेडोनिया खातोलो आम्‍नीपी बाईम्ना तूम्खाम् ना मासेडोनियापीका होसोङ् आम्‍नीपीङ् आईम्बाम्, ना यहूदिया खाईम् ओ छेलाम्पी आन्‍ना कोङ् पोन्छोदूरोनीवा पीम् ओ लन्ची तूवा।
47001017	कोङा मीन्ताम्ङा मान्ममो ओरो मम् लामूकयो? कोङा ओ लोचम् मूलो चारपीक मीचा तोङ्ना ईबूम् ङः आङ् “एई” ना “मा” सो पीकोकयो?
47001018	नीनाम्मा विश्‍वास योग्य तूकतोङ् ओखी रीङ्बऊसो “एई” ना “मा” छूवाक मान्तू।
47001019	ऊदोईपीक्यालो सिलास, तिमोथी ना कोङा आम्‍नी रापी रीङ्बऊ हासूम्काक नीनाम्माम् छा येशू ख्रीष्‍ट क “एई” ना “मा” मान्तू, खोदोलोई खपी हाल्‍लसो “एईङाङ्” तूये।
47001020	ऊदोईपीक्यालो नीनाम्माम् खोलोङ् यादे खपी “एई” छूये। खन्सा खलाम्पा नीनाम्माम् साम्दीखाम् लागी केईका “आमेन” पीक्याका।
47001021	खोदोलोई केईका आन्‍नीस्का ख्रीष्‍टपी पोचीमीक् ना केईका अभिषेक मप् नीनाम्माङ् तूये।
47001022	खसा ईपी खम् छाप तेयीपीक तूये, ना ई गोङ्पी बैना तोङ्ना पवित्र आत्मा पीयीक तूये।
47001023	नीनाम्मा ओ साक्षी तूये, आन्‍नी बीन्‍नीपा दूक्वा छूनूनव पीकोना कोङ् कोरिन्थपी मान्बाईङा।
47001024	आम्नी विश्‍वासपी केईका हक् मम् लामाम्कानो, खोदोलोई आम्‍नी चामोवाम् लागी आन्‍नीस्का तङेकाना लक् मयाम्का, ऊदोईपीक्यालो आम्नी विश्‍वासपी आन्‍नी थम्पूर तूनी।
47002001	आन्‍नी दूक्वा छूनूनव पीकोना आर्को खेप् आम्नीपा मान्बाईम् कोङा सानीवा मूऊ।
47002002	ऊदोईपीक्यालो कोङा आन्‍नी आम्‍नी गोङ् तूमीन्‍नीक तूदोक कोङ् आसाई ओ गोङ् चानमीय मोलो? आछीयाङ् कोङा म्गोङ् तूमीयूक मूङ्‍क मीचा कोङ् ओ गोङ् चानमीम् दूरनो।
47002003	खन्सा कोङ् बानोलो ओ जीनमीक मीस्चीपीका सानीवा चाईम् छूनून पीकोना कोङा मूङ्‍क छाप्दाम् छापू। ऊदोईपीक्यालो कोङ् ओ जीनईलो आन्‍नी खोलोङ्सो आम्‍नी जी नये पीम् आन्‍नी खोलोङ्पी ओ आस तूवा।
47002004	ऊदोईपीक्यालो आम्नी सानीवा चाईमीम् लागी मा, खोदोलोई आम्‍नी लागी ओपी तूक ओरोदेप् सम्तूमा आन्‍ना छेतानूम् पीकोना ओ गोङ्पी हायाम् चाईतो ना दूक्वापी हायाम् खाप्‍तो कोङा आम्‍नीपी छापूक तूवा।
47002005	हन्‍ना हेप्पा हेप्मी सानीवा चाईमीक तूदोक मूङ्‍कसा ओ सानीवा चाईमीक मा, खोदोलोई आन्‍नी खोलोमी सानीवा चाईमीक तूये; ङ्‍क रीङ् कोङा पर्सोना पीकोक मा।
47002006	खूङ्‍क तोङ्‍कची ओरोसर्प्आ पीयक सजायङा दूमोसो छूये।
47002007	खोदोलोई आन्‍ना खूङ्‍क छेमा मम् ना सानीवाछे पीम् छूये, मादोने मूङ्‍क हायाम् सोकपी छूये।
47002008	खन्सा कोङा आन्‍नी नम्‍लोना लोयान्‍नी, मूङ्‍क मीस्पी आन्‍ना हायाम् देतो सम्तूमा खोमीयानूम्।
47002009	खन्साङ् आन्‍नी जाँच मम् लागी, ना खोलोङ् रीङ्पी आन्‍नी आज्ञा रेप् तूनीयो तूनीनोयो पीम् छेईम् लागी कोङा आम्नीपी छापूक तूवा।
47002010	आन्‍ना आस्कई छेमा मईनूम्, खूङ्‍क कोङासो छेमा मूयो। कोङा आस्चीई हेप् रीङ्पी छेमा मूक तूदो आम्नी लागी ख्रीष्‍टमी लाईस्पी छेमा मूक तूये।
47002011	ओरोना शैतानआ केई फासेई मम् तनूनव, ऊदोईपीक्यालो मूङ्‍कम् लोचम्मी तोक्पी केई मान्छेईप् तूयानो।
47002012	ख्रीष्‍टमी जीनप् रीदाम् हाम् लागी कोङ् त्रोआसपी तोलातोलो रोबूआ ओ लागी ईबूम् लाम्स्को हलोपोक तूवा।
47002013	खोदोलोई ओ नेछो तीतस मूङ्‍कपी मान्छीम्ङालो ओ सानीवापी चामोवा मान्छूवा। खन्सा खचीपीका हान्चीङ्ना कोङ् मासेडोनिया हेम् खातो।
47002014	खोदोलोई नीनाम्मा ओलोनूते, खसा केईका ख्रीष्‍टपी खोलोङ् नाम्‍लापी कोम् लागी लाम्दूप्याका, ना खम् ज्ञानमी नप् मूर् ओखीलाम्पा खोलोपी रीङ्‍ङ।
47002015	ऊदोईपीक्यालो हल्वा तोक्चाप्चीम् ना पीलूलूक्खाप्चीम् रापीसो केईका नीनाम्माम् लागी ख्रीष्‍टमी नप् मूर् के।
47002016	पीलूलूक्खाप्चीम् लागी क केईका सीम्मी चाईप् मूर् ना हल्वा तोक्चीम् लागी क केईका रीराममी नप् मूर् के। ङ्‍कतो देप् रीङ्मी लागी आसे योग्य तूये?
47002017	ऊदोईपीक्यालो हायाम्सर्प् मीस् तोङ्ना केईका नीनाम्माम् रीङ्बऊमी व्यापार मप् मा, खोदोलोई नीनाम्माआ केईका पोक्सीकाकसा केईका नीनाम्माम् लाईस्पी ख्रीष्‍टपी आछीयाक सानीवालाम् नेनेका।
47003001	ऊई होसोङ् केईका ओखी सायोचोङ्मा लामूम्चायाम्काक तूयेयो? ऊई हेप्-हेप्ची सिफारिश छाप्दाम् चाहेई छूकतोङ्‍ना केईकासो आन्‍नी खोमीम् लागी सिफारिश छाप्दाम् अथवा आम्‍नीपीका बीन्‍नीपास् खोमीम् सिफारिश छाप्दाम् चाहेई छूयेयोनाई?
47003002	आन्‍नीङा ओखी सिफारिश छाप्दाम् के, मूङ्‍क खोलोङ् मीचा छेईम् ना नीम् दूर्म्‌मीना आम्‍नी गोङ्पी छाप्पाक तूये।
47003003	आछीयाङ् आन्‍नी ख्रीष्‍टआ छाप्क छाप्दाम् के, ङ्‍कसा ओखी सूसोम् म्चो खोमय। ङ्‍क लूङ्मी पाटीपी अथवा मसीआ छाम्पाक छाप्दाम् मा, खोदोलोई लेईप्चाप् नीनाम्माम् आत्माआ मीस्मी गोङ्मी पाटीपी छाप्काक छाप्दाम् के।
47003004	ख्रीष्‍टलाम्पा नीनाम्मापी ओखीम् ङ्‍कतोङ्‍क भरोसा तूये।
47003005	ऊक रीङ्सो ओखीलाम्पाङ् ताक पीम् केईका ओखी होप्ङा योग्य तूयेकानो, खोदोलोई ओखी योग्यता नीनाम्मापीका ताये।
47003006	नयाँ करारमी सूसो मप्ची छूम् खसा केईका योग्य मईका, छाम्पा रीङ्बप्पी मा, खोदोलोई पवित्र आत्मापी। ऊदोईपीक्यालो छाम्पा रीङ्बप्‍आने सेत्या, खोदोलोई पवित्र आत्माआ क रीराम पीया।
47003007	सीम् ताईप् ललईमी रीङ्बप् लूङ्पी छाम्पा तूवा। मूङ्‍क ललई हायाम् साम्दीखालोक छूवाना ताआ, मूङ्‍कम् अल्माआ इस्राएलीचा मोशाम् ङाली खोम् मान्दूर्‌ची, खोरोदोसो मूङ्‍क अल्मा मातोखात्चाक तूवा।
47003008	पवित्र आत्माम् सूसो होसोङ् देईकई हायाम् साम्दीखालोक छूये!
47003009	दोस् तीक् ललई साम्दीखालोक तूवादो, धर्मी मप् सूसो देईकई दूङ्‍लोक्‍तो साम्दीखालोक छूये।
47003010	आछीयाङ् मूङ्‍क ऊलाम् साम्दीखालोक तूवा, ना ईनीम्‍बाक साम्दीखा मूङ्‍कप्का देप् तूकसा मूङ्‍क लाईस्पीक साम्दीखा क मासाना खाता।
47003011	ऊदोईपीक्यालो माप्नाखाईप्मीङ् मोन्तो साम्दीखा तूवादो, हादेलोसो तूप्चाप्मीक होसोङ् देईकई हायाम् साम्दीखा छूये!
47003012	खन्सा ओखीम् ङ्‍कतोङ्‍क आस तूकसा केईका हायाम् साहासलोक छूयीकाक तूये।
47003013	केईका मोशा तोङ्‍क मा, खसा मोमोजीजी छूक्‍तो खात्चाक साम्दीखामी अल्मा इस्राएलीचा तचीनून पीकाना म्होप्मी ङाली छेक्नाम्‍आ देप्दोङू।
47003014	खोदोलोई खची गोङ् छोक् छूवाक तूवा, ऊदोईपीक्यालो एसेक लेईसम्मोङ् पूरान करार नीयाम्‍लो खूङ्‍क छेक्नाम्‍आ देप्दीतक छूये। खूङ्‍क छेक्नाम् ख्रीष्‍टलाम्पाङाङ् हले।
47003015	एई, एसेक लेईसम्मोसो मोशाम् सोक्सर नीयस्लो खची गोङ्पी छेक्नाम्‍आ देप्दीतक छूये।
47003016	खोदोलोई ऊक नाम्‍लापीये मीस् रोबूपी आत्‍ते, खोदोलो मूङ्‍क छेक्नाम् हले।
47003017	हन्‍ना रोबू आत्मा तूये, खीक्‍का हापी रोबूम् आत्मा तूये, खूङ्‍कपी स्वतन्त्रता छूये।
47003018	खीक्‍का केई खोलोआ छेक्नाम् हल्म्पा ङालीआ रोबूम् साम्दीखामी अल्मा खोमयाम्काक तूये। रोबू आत्मा तूये ना खलाम्पा ताप् मूङ्‍क सम्दीखाम् अल्माहेम् केई फात्याना ख तोङ्‍कङ् बानेई मईया।
47004001	खन्सा नीनाम्माआ म्सम्खेवालाम्पा केईका ङ्‍क सूसो मम् लक् पीयीकाकसा केईका ओखी सानीवा करखात्नो।
47004002	केईका ङईम्‍लप् ना सूल्म्चीम्ना मम् लक् होक्सीयूम्काक तूये। केईका वालीली लक् मयाम्कानो ना नीनाम्माम् रीङ्‍बऊ वालीली बानेई मयाम्कानो। खोदोलोई आछीयाक रीङ्बऊ खोलोङ् मीस्चा छेईम्मीना नेनेकाना केईका ओखी होप्ङा नीनाम्माम् बोगोपी पीन्दीन्चीयीकाक तूये।
47004003	ओखी जीनप् रीदाम् देप्खात्क तूदोसो ङ्‍क पीलूलूक्खाप्चीम् लागीङाङ् देप्पाक तूये।
47004004	नीनाम्माम् ङालीपी तूप् ख्रीष्‍टमी साम्दीखाम् जीनप् रीदाम्मी अल्मा विश्‍वास मान्मप्चा तखीचीनूनव पीकाना ङ्‍क दूङ्पीक देऊताआ खची सानीवा कोमूक्पा मदीत्क तूये।
47004005	केईका ओखी होप्मी तोक्पीङ् रीङ् हासाम्कानो, खोदोलोई येशूम् लागी केईका आम्‍नी रोः छूयीकाना, येशू ख्रीष्‍टङा रोबू तूये पीम् रीङ् हासाम्का।
47004006	“नाम्कूर्मादाम्पीका अल्हो तीन्‍नू” पीक् नीनाम्माआ ई गोङ्पी खम् अल्हो दईक तूये, मूङ्‍कप्का नीनाम्माम् साम्दीखाम् ज्ञानमी अल्हो ख्रीष्‍टमी ङालीपी लाङ्‍ङक खसा केईका छेईमीयाका।
47004007	दूङ् देप् राःरा ईमी मा खोदोलोई नीनाम्माम् के पीम्ना छेङ्‍गा मम् लागी ङ्‍क दाचाम् ईपी बोहोम् छूप्पी तूये।
47004008	केईका खोलोलाम्पा दूक्वापी तूयेका, खोदोलोई चीपीखीकाक मान्तू। ऊई मम् ऊई मम् छूयीकाक तूये। खोदोलोई ओखी पोऊ सकाक मान्तू।
47004009	केईका मीचा दूक् पीयीकाक तूये, खोरोदोसो हाल्‍ला छूयीकाक मान्तू। हायाम् लोक्‍तो केरीकाना ऊत्‍तीकाक तूये, खोरोदोसो पीयूक्छा छूयीकाक मान्तू।
47004010	येशूम् रीराम ओखी गाम्पी दान्‍नूव पीकेकाना केईका ख सीयाक हाल्‍लोसो ओखी गाम्पी खूरूम्तीताम्का।
47004011	ऊदोईपीक्यालो केईका लेतीचायाकालोसो येशूम् लागी हादेसो सीम्‍मी ङःपी तात्‍तीचायाका, खोरोछूलो येशूम् रीराम सीप्ना खाईप् ओखी गाम्पी खोछेत्‍ते।
47004012	ओरोना सीम्‍आ ओखीपी लक् मय, खोदोलोई रीरामआ आम्नीपी लक् मय।
47004013	धर्मसूम्बऊपी “कोङा विश्‍वास मूऊ, खन्सा कोङ् नेनो” पीक्मी आत्मा ओखीपी तूकसा केईकासो विश्‍वास मयाम्का, ना केईका नेनेका।
47004014	केईका छेताम्का, रोबू येशू लेन्चा मीक्‍आ केईकासो येशूलो लेन्चा मीयाका, ना खसाङ् केईका आन्‍नीस्का खम् लाईस्पी तातेका।
47004015	ऊदोईपीक्यालो ङ्‍क खोलोङ् आम्नी लागीङ् छूवाक के, खोरोछूकसा दानाई सम्खेलू हायाम्सर्प् मीस्चीहेम् छातोखाते, खोरोनाङ् नीनाम्माम् साम्दीखामी लागी ओलोनूव पीम् लक्सो पतोखाते।
47004016	खन्सा केईका ओखी पोऊ सक्खात्नो। म्थेम्पीक ओखी गाम् नास् छूक्‍तो खात्दोसो ओखी आत्मिक गाम् क लेईपीच्‍ची नयाँ छूक्‍तो खाते।
47004017	ऊदोईपीक्यालो ओखी हाम्‍लो-हाम्‍लोक ना ऊक्छीन्छाक दूक्वाआ ओखी लागी हादेसो मान्याईप् हायाम् देप् साम्दीखा चूप्स्चयक तूये।
47004018	केईका दाईप् रीङ् मा, खोदोलोई मान्दाईप् रीङ् खोङाम्का, ऊदोईपीक्यालो तयाम्क रीङ् ऊक्छीन्छाकङ् छूये, खोदोलोई मान्दाईप् रीङ्‍ क हादेसो तूचाये।
47005001	ऊदोईपीक्यालो केईया छेताम्क, केई बास् तूस्को तम्बू तोङ्‍क ङ्‍क बोहोम् गाम् उत्खात्दोसो साराङ्‍गाप्‍तो हादेसो मान्याईप् नीनाम्माआ पीयीक ई खीम् तूये, खूङ्‌क हूःआ बानेई मम्पा मा।
47005002	ङ्‍कपी आछीयाङ् केई दूक्वापी तूया, ना साराङ्‍गाप्‍तोक खीम् तोम् हायाम् देप् लन्ची मयाम्,
47005003	ऊदोईपीक्यालो खूङ्‍क तयाम्ना केई फूतीकेर् छूयेनो।
47005004	ऊदोईपीक्यालो ङ्‍क चारपीक खीम्पी तूयेलो सूर्ताआ केई ओऊसूम् लईया। केई चारपीक गाम्पीका लईम्खाम् लामाम्क मा, खोदोलोई साराङ्‍गाप्‍तोक गाम् तोम् लन्ची मयाम्, खीक्‍का ओरोना सीप्ना खाईप् गाम् रीरामपी फात्क छूये।
47005005	हन्‍ना केई ङ्‍क रीङ्मी लागी चोचूम्पीप् क नीनाम्माङा तूये। खन्सा खसा केई बैनाम‍् लागी पवित्र आत्मा पीयीक तूये।
47005006	खन्सा ओखीपी हाल्‍लोसोङ् भरोसा तूये। केईका छेताम्का, केईका हादेसम्मोई गाम्पी तूयाका, खोदोलो सम्मो रोबूपीका छूबूरी तूयाका।
47005007	ऊदोईपीक्यालो केईका विश्‍वासलाम्पा लाम्दूमेका, दाईप्खाप् रीङ्लाम्पा मा।
47005008	ओखीपी पूरा भरोसा तूये, बरू गाम्पीका हाल्‍ला छूम्ना रोबूलो तूम् केईका नताम्का।
47005009	खन्सा केईका गाम्पीदोसो गाम्पीका छूबूरीदोसो, ख म्जीनमीम्ङा ओखी लक्ष्य छूये।
47005010	ऊदोईपीक्यालो केई खोलोङ् ख्रीष्‍टमी नीया मस्को दोक्पी थोरेम् छूये, ओरोना गाम्पी तूलो खोलोआ खची होपा मईचीक तोङ्ना नप् मान्‍नप् लक्मी म्चो तयची।
47005011	खन्सा रोबूपीका कीस्याकाकसा केईका मीस्ची रोबूपी ताम् लागी उत्साहा पीयाम्का। केईका दाकई तूयाका मूङ्‍क नीनाम्माआ छेत्‍त, ना कोङा आशा मूयो, ङ्‍क रीङ् आम्नी सानीवापीसो छेङ्‍गा तूये।
47005012	केईका होसोङ् आम्नी दोक्पी रीयाचीकानो, खोदोलोई आन्‍नी ओखीपी सागोहोम् मम् मौका पीचाईनीक तूये। ओरोना मीस्मी सानीवापीक रीङ्आ मा खोदोलोई पाखापीक रीङ्पी नाम्दूखू मप् मीस्ची आन्‍ना ङरी आईदूर्‌नूम्।
47005013	केईका ओखी नीऊ मास्खात्दोक ङ्‍क नीनाम्माम् लागी के। खीक्‍का केईका ओखी नीऊ चप्चऊ तूदोक ङ्‍क आम्नी लागी के।
47005014	ख्रीष्‍टमी सम्तूमाआ केईका बाध्य मईयाका, ऊदोईपीक्यालो केईका ङ्‍क छेताम्का, खोलोमी लागी ईल्पो सीया, खोरोछूवाकसा खोलोङ् सीया।
47005015	येशू खोलोमी लागी सीया, खन्सा लेईप्चाप्ची हन्‍ना खची म्होप्मी लागी लेईम्चाम् मा, खोदोलोई खम् लागी लेन्‍चानू, ख खची लागी सीया, ना होसोङ् रीरामपी ऊसापका।
47005016	ङ्‍कतोङ्ना हन्‍नायीका आस्सो केईका मीस्मी मीन्ताम्‍लाम्पा खोङाम्कानो। केईका ख्रीष्‍ट ईबूम् नाम्‍लापी मीस्मी मीन्ताम्‍ला खोङूम्काक तूवा, खोदोलोई हन्‍नायीका ख मोरोना खोङाम्कानो।
47005017	खन्सा हेप् मीस् ख्रीष्‍टपी तूदोक खूङ्‍क नयाँ बोबूयाक के। पूरान यात्खाताक तूये, खोङ्नूम्व, नयाँ ताक तूये।
47005018	ङ्‍क खोलोङ् नीनाम्मालाम्पा छूवाक के, खसाङ् केई ख्रीष्‍टलाम्पा म्होप्पी मिलापपी ताती, ना केई मिलापमी सूसो पीयी।
47005019	ओरोना म्होप्ङा ख्रीष्‍टपी छूवाना नीनाम्माआ चार म्होप्लो मिलापपी तात्दोङ्‍क तूवा। खची मोऊमी लेखा मान्लाम्मो मिलाप मम् लक्मी रीदाम् खसा केई पीयीक तूये।
47005020	खन्सा केईका ख्रीष्‍टमी राजदूत के, ना नीनाम्माआ ओखीलाम्पा बीन्ती मचयक तूये। ख्रीष्‍टलाम्पा केईका आन्‍नी बीन्ती मीनी, आन्‍नी नीनाम्मालो मीलापपी तानीव।
47005021	ख्रीष्‍टपी केई नीनाम्माम् लाइस्पी धर्मी छूम् दूरूम्नू पीकाना नीनाम्माआ मोऊ मान्छेईप् ई लागी मोऊ बानेई मअ।
47006001	केईका नीनाम्माम् लक् मप् बूम् तूयाकाकसा आन्‍नी बीन्ती मीनी, आन्‍ना तानूम्क खम् सम्खेलू मोरोक छूम् पीयानूम्नव,
47006002	ऊदोईपीक्यालो खसा ओरोपीके, “ओ सम्खेलूम् नाम्‍लापी कोङा आम् वाङोम् येनू, ना हल्वाम् लेईपी कोङा आन् बोन्छोन्‍ना।” खोङ्नूम्ते, नीनाम्माम् सम्खेलूम् नाम्‍ला ओन्तोलोङा ना हल्वाम् लेई ओन्तोलोङ्‍ के।
47006003	ओखी सूसोपी दोस् दान्‍नून पीकीकाना केईका आस्मीसो लाम्पी बाधाम् लक् मयाम्कानो,
47006004	केईका मयाम्काक खोलोङ् लक्पी केईका ओखी होप् नीनाम्माम् सूसो मप्चीङा पीम् खोमयाम्का। दूक्वापी, गारपी, आपद्-विपदपी तात्‍तेकालो केईका हायाम् धैर्य मयाम्काना तेप्साम्का।
47006005	केईका केर्‌म्फू तम्काक तूये, कैदपी तात्‍तीका तूये, हूलदङ्‍गापी तात्‍तीकाक तूये, रोकोछूपी लक् मम्काक तूये, मान्‍ईम्मो ना साकासीतो हायाम् बाईप् तूयीकाक तूये।
47006006	पवित्र आत्मालाम्पा ना आछीयाक सम्तूमापी तूयीकाना शुद्धतापी, सानीवापी, हूदूर्म्‌पी ना सम्खेपी केईका ओखी होप्ङा खोमन्चीयीकाक तूये।
47006007	केईका विश्‍वासयोग्य छूयीकाना सत्य रीङ्बऊ नेनीकाक तूये। नीनाम्माम् राःराआ ओखीपी लक् मचयक तूये। केईका ओखी चूप्‍ला लो पाङ्लालो धार्मिकताम् जूम्‍लो खूराम्काक तूये।
47006008	केईका सायोचोङ्मापी ना सायोचोङ्मा मान्दीकपी, नीङ् काईम् ना नीङ्ला तोम्पी नीनाम्माम् सूसो मयाम्काक तूये। मीचा केईका वालीलीपो मीन्‍नीदोसो केईका सत्यतापी लाम्दूमेका।
47006009	छेईमान्‍लम्पा तोङ्‍क तूयेकादोसो खोलोआ छेतेका। सीम्होक् तोङ्‍क तूयेकादोसो लेतीचायाकाकङ् तूयेका। सजाय तेप्सूम्काक तूदोसो सेतीतीकाक मान्तू।
47006010	सानीवा चाईप्चाप् दोसो चामोवापी तूयेका। छूक्सीप्दोसो हायाम्सर्प् होङ्पोक् मपा, ऊसो मान्तूप् तोङ्‍कदोसो ओखीपी खोलोक थक् तूये।
47006011	कोरिन्थपी तूप्चे, केईका आम्नीपी नम्‍लोना पीकीकाक तूये, ओखी गोङ् आम्नी लागी हलूम्ताम्काक तूये।
47006012	आम्नी लागी ओखी सम्तूमा चीछा छूवाक मान्तू, खोदोलोई आम्नी सम्तूमाई ओखीपी चीछा छूवाक तूये।
47006013	हन्‍ना ङ्‍कम् फाईपी कोङा ओहोप्‍मी छाचीपी तोङ्ना पीको, आन्‍नासो आम्नी गोङ् हलानूम्व।
47006014	विश्‍वास मान्मप्चीस्का ईबूम् वोवेन्दापी नारेई छूनीनव ऊदोईपीक्यालो धर्म लो अधर्मलो ऊई तङेयो? अथवा नाम्कूर्मादाम् लो छेङ्छेङ्पा‍लो ऊई खप्पयो?
47006015	ख्रीष्‍टमी शैतानलो ऊई सम्बन्ध तूयेयो? अथवा विश्‍वास मप्ची लो विश्‍वास मान्मप्चीलो ऊई ईबूम्ङा छूयेयो?
47006016	ङोङोक्छेची लो नीनाम्माम् दप्स्को खीम्‍लो ऊई तङेयोमोलो? ऊदोईपीक्यालो केई लेईप्चाप् नीनाम्माम् दप्स्को खीम् के, ओरोना नीनाम्माआ पीकाक तूये, “कोङ् खचीपी वास तूवो, ना खची रापी लाम्दूमो, ना कोङ् खची नीनाम्मा छूवो, खीक्‍का खस् ओ मीस्ची छूये।
47006017	खन्सा खची हाम्पीका लत्‍तानीना बान्‍नीव, ना खचीप्‍का आन्‍नी अलग तूवानीव, योबोरोबूआ पीके। अशुद्ध थक् ऊसो पातानूम्नव, ना कोङा आन्‍नी ग्रहण मयान्‍नी।
47006018	कोङ् आम्नी पा छूवो, ना आन्‍नी ओ छामाईची छूनी, दूङ् देप् राःरालोक योबोरोबूआ पीके।”
47007001	खन्सा सम्तूमा मीयान्‍नीक बूम्चे, ईपी ङ्‍क यादे तूकसा गाम् ना आत्मा शुद्ध मप् खोलोक रीङ्पीका केई ई होप्ङा शुद्ध मयाचीके। खीक्‍का नीनाम्माम् कीम्पी पवित्रता पूरा छूम्मीना पमीत्‍तो खात्याके।
47007002	केईका आम्नी गोङ्पी तूस्को पीयीकाव। केईका आस्मीसो रई मम्काक मान्तू। केईका आस्सो मान्‍नप् मम्काक मान्तू। केईका आस्पीकासो फाइदा लापूम्काक मान्तू।
47007003	आन्‍नी दोस् तीम् लागी कोङा ङ्‍क पीकोक मा, ऊदोईपीक्यालो कोङा लाईस्पीङ् लोन्दीन्‍नीक तूये, ओखी गोङ्पी आम्नी लागी हायाम्देतो तूस्को तूये, केईका आन्‍नीस्का सीम्दोसो लेईम्दोसो तयार तूयेका।
47007004	आम्नीपी हायाम् देप् ओ भरोसा तूये। आम्नीपी कोङा हायाम् सागोहोम् मूयो। कोङ् उत्साहाआ पेप्खाप् तूवो। ओखी खोलोङ् दूक्वापीसो कोङ् हायाम् ओजीनचाये।
47007005	ऊदोईपीक्यालो केईका मासेडोनियापी ताईकाकप्कासो केईका ऊसो नोम्चीम् मान्तम्का, खोदोलोई खोलोलाम्पा ओखीपी दूक्वा तालाताक तूवा, पाखापी जूम्‍लूक ना ओखी सानीवागोपी कीम् लम्ङाङ् तूवा।
47007006	खोदोलोई गोलूम् पेर्प्‌खाप् मीस् उत्साहा पीप् नीनाम्माआ तीतस ताकलाम्पा केईका उत्साहा तम्का।
47007007	ख ताकसाङाङ् मा, खोदोलोई आम्नीप्का खसा तक उत्साहाआसो केईका उत्साहा तम्का। कोङ्लो तूम्खाम् हायाम् देप् आम्‍नी लन्चीम् तोक्पीसो खसा ओखीपी पअ। आन्‍नी दुखित छूवानीक ना ओ लागीपी आम्नीम् हायाम् गूम्प् वास्ता तूकम् तोक्पीसो खसा ओखीपी पअ, ना ओरोना कोङ् होसोङ् हायाम् ओजी नअ।
47007008	कोङा ओ छाप्दाम्पीका आन्‍नी दुखित मन्‍नीक तूदोसो कोङ् ओ सानीवाआ चोयोनो, चाम्ने कोङ् ओ सानीवाआ चोकङ् तूवा। कोङा ङ्‍क ललीयू, मूङ्‍क छाप्दाम्‍आ जीस्तातोङाङ् आन्‍नी दुखित मानीक तूवा।
47007009	आन्‍नी सोक्पी छूवानी पीकोना कोङ् ओ जीनईक मा, खोदोलोई आम्नी सोक्‍आ आन्‍नी वालूम्मा ममीनी पीकोना कोङ् ओ जीनईक के। ऊदोईपीक्यालो आन्‍ना नीनाम्मा मीनानूम्ना सोक्पी छूवानी, ना ओखीलाम्पा आन्‍ना ऊसो नोक्सान् तेम् मान्बो।
47007010	नीनाम्मालाम्पाक सोक्‍आ हल्वाम् लागी वालूम्मा तात, ना मूङ्‍कपी सानीवा चाईम् रीङ्‍ छूनो, खोदोलोई चारलाम्पाक सोक्‍आ क सीम् तात।
47007011	ऊदोईपीक्यालो खोङ्नूम्व, नीनाम्मालाम्पाक ङ्‍क दुखित छूम् रीङ्आ आम्‍नीपी ऊतोङ्‍क उत्साहाये तात्‍क तूये: आम्नी होप्ङा दोसी मान्छूम् लागी आम्नीपी ऊतोङ्‍क उत्सुकताये, ऊतोङ्‍क छूलीये, ऊतोङ्‍क कीम्वाये, ऊतोङ्‍क लन्चीये, ऊतोङ्‍क जोशये, ना नीया छूनू पीम् ऊतोदेप् लन्चीये! खोलोङ् रीङ्पी आन्‍ना आम्नीहोप् दोस् मान्दीक खोमनूम्क तूये।
47007012	कोङा ङ्‍क छाप्दाम् अन्याय मप् मीस्मी कारणआ छापूक मा, ना अन्यायपी ताईप् मीस्मी कारणआङा छापूक। खोदोलोई नीनाम्माम् मूक्स्दूपी ओखी हेम् आम्नी वास्ता ऊतोङ्‍कई तूये, मूङ्‍क आन्‍ना छेतानूम्व पीकोना कोङा छापूक के।
47007013	खन्सा केईका उत्साहा तम्काक तूये। केईका तम्काक ओखी होप्मी उत्साहापीकासो दूङ् लोक्‍तोने तीतसलो तूपीकालो हायाम् ओखी जी नअ, ऊदोईपीक्यालो आन्‍नी खोलोआ साम्दीसायो मीयानूम्कसा खसा म्सानीवापी चामोवा तक तूये।
47007014	ऊदोईपीक्यालो खम् लाईस्पी आम्नी तोक्पी कोङा नाम्दूखू मूक तूवादोसो खूङ्‍क ओ लागी ऊसो ङईम् लम् रीङ् मान्तू। खोदोलोई केईका आन्‍नी लानीक रीङ् खोलोङ् सत्य तूवा, खोरोनाङ् तीतसमी लाईस्पी केईका मम्काक नाम्दूखूसो सत्यङा तूवा।
47007015	आन्‍ना खोलोआ तीतसआ ईयानीक रीङ् रेपानूम्क ना कीम्‍आ योतो ख लाम्तूम्मा मीयानूम्क मीन्‍नना बाईयलो खम् सम्तूमा आम्नीपी होसोङ् दूङ् पचाईक तूये।
47007016	कोङ् ओ जीनये, ऊदोईपीक्यालो आम्नीपी ओमी पूरा भरोसा तूये।
47008001	नेछोचे, मासेडोनियापीक मण्डलीचीपी नीनाम्माआ पीचीक सम्खेलूम् तोक्पी केईका आम्नीपी पोम् मीनेका।
47008002	दूक्वाम् कीम्‍लप् चाम्चीम् रापी हायाम् छूक्सीप्दोसो ओरोदेप् चामोवा ना हायाम् खची गोङ् हल्चीना सम्नतो खचा दान पीची।
47008003	ऊदोईपीक्यालो कोङा गवाई पीयो, खचा खची होप्मी बोऊतोरो तोङ्ना ना पीदूर्‌चीकप्का दूङ्‍ङा खची होप्मी लन्चीआ पीची।
47008004	खचा नीनाम्माम् मीस्ची बोम्छोम् तम्कानू पीकाना केईका बीन्ती मीयीका।
47008005	केईका मीनूम्काकप्का दूङ् खचा मची। खोलोप्का दूङ् लाईस्पी खचा खची होप्ङा रोबूपी पीन्दीन्‍ची, ना नीनाम्माम् लन्ची तोङ्‍ना खचा केईका खची होप्ङा पीयीतीका।
47008006	खन्सा तीतसआ लाईस्पीकाङ् ङ्‍क दान बात्ल मम् लक् थोक्स्कसा आम्नी हाम्पीसो खूङ्‍क नप् लक् पूरा मनू पीकीकाना केईका ख बीन्ती मीयूम्का।
47008007	दानाई खोलोङ् रीङ्पी आन्‍नी पतोखातानीक तूये: विश्‍वासपी, रीङ्बऊपी, ज्ञानपी, खोलोक जोशपी ना ओखीपीक आम्‍नी सम्तूमापी। खोरोनाङ् आन्‍नी ङ्‍क दान पीम् नप् लक्पीसो पतो खात्नीव।
47008008	कोङा ङ्‍क आज्ञा मूयोक मा, खोदोलोई हेप्चीम् जोशलो थापूना आम्नी सम्तूमासो आछीयाक तूये पीम् खोमम् लागी कोङा ङ्‍क पीकोक के।
47008009	ऊदोईपीक्यालो ई रोबू येशू ख्रीष्‍टमी सम्खेलू आन्‍ना छेत्चाईनूम्, ख होङ्पोक् तूवा खोरोदोसो ख आम्नी लागी छूक्सीप् मन्ची। खम् छूम्सीम्‍लाम्पा आन्‍नी होङ्पोक् बानेई मम् लागी खसा ओरो मक के।
47008010	हन्‍ना ङ्‍कम् तोक्पीक ओ चाई ङ्‍क तूये: ईक् दोङ् लाईस्पी दान पीम् लक् आन्‍ना थोक्सानूम्कङाङ् मा, खोदोलोई मूङ्‍क मम् देप् लन्चीसो मनूम्क तूवा।
47008011	मूङ्‍क हन्‍ना पूरा मम् आम्नी लागी नप् छूये। दान पीम् लन्ची मम्पी आन्‍नी तयार तूवानीक तोङ्नाङ् आम्नी होप्मी बोऊतोरो तोङ्‍ना पीयानूम्ना ङ्‍क लक् यात्छोक्स्‍नूम्व।
47008012	आम्‍नीपी ओरोतो दान पीम् लन्ची तूदोक आम्नीपी तूक तोङ्नाक दान नीनाम्माआ लाप, खोदोलोई आम्‍नीपी मान्तूक थक् नीनाम्माआ लापनो।
47008013	आन्‍नी भारपी छूवानी ना बीन्‍नीपाक हाम्‍लो छूनू पीकोना कोङा ङ्‍क पीकोक मा, खोदोलोई खोलोङ् ईतोरो भार छूनूव।
47008014	ङ्‍क ईनीम्‍बाक नाम्‍लापी आम्नीपी ओरोतो तूकलाम्पा खची रोरेखापी काईछोक्स्‍नू ना खचीपी ओरोतो तूकलाम्पा आम्‍नी रोरेखापीसो काईछोक्स्‍नू। ओरोना खोलोङ्पी ईतोरो छूनू।
47008015	धर्मसूम्बऊपी ओरोना छाम्पा तूये “हायाम्देतो कप्लाप्मी ओरोतो मान्छूवा, ना चीछाङाङ् कप्लाप्मीसो चीछा मान्छूवा।”
47008016	खोदोलोई नीनाम्मा ओलोनूते, खसा तीतसमी गोङ्पी आम्नी लागी मूङ्‍क लन्ची यूक्स्पी।
47008017	ऊदोईपीक्यालो तीतसआ ओखी बीन्ती रेप्कङाङ् मा, खोदोलोई म्होपासो हायाम् उत्साहित छूवाना म्होप्मी लन्चीआ आम्नीपी ताचाये।
47008018	जीनप् रीदाम् येईमीम् लक्पी खोलोङ् मण्डलीचा साम्दी दचीक ईल्पो नेछोसो तीतसलो केईका पोक्सूम्चायाम्का।
47008019	खोन्तोदीङाङ् मा, खोदोलोई रोबूम् साम्दीखाम् लागी ना ओखी बोम्छोम् लन्ची खोमम् लागी केईका मम्चायाम्काक नप् लक्पी केईकाचीका लाम्दूम् लागी ख मण्डलीआ सोक्‍क तूये।
47008020	गोङ् हल्सा पीयीकाक ङ्‍क दान गोङाम्कालो ङ्‍कम् तोक्पी आसासो केईका दोस् तीयीकानून पीम् केईका लन्‍ची मयाम्का।
47008021	ऊदोईपीक्यालो केईका रोबूम् मूक्स्दूपीङाङ् मा, खोदोलोई मीस्मी मूक्स्दूपीसो ऊकई सायोचोङ्मालोक तूये खूङ्‍कङ् मम् लन्ची मयाम्का।
47008022	खन्सा अर्को नेछोसो तीतस ना लाईस्पीक नेछोलो पोक्सूम्चायाम्काक तूये। ख केईका हायाम्देतो रीङ्पी जाँच मम्काना जोशिल छीपूम्काक तूये। ईनीम्बासो आम्नीपी यूक्सक ओरोदेप् भरोसाआ बोम्छोम् लक्पी ख हायाम् जोशिल छूवाक तूये।
47008023	तीतस क ओ बूम् के, ना कोङ्‍लो ईतो आन्‍नी बोम्छोम् लक् मय। खलो बाईप् बीन्‍नीपा नेछोस् क ख्रीष्‍टमी साम्दीखाम् लागी मण्डलीचा पोस्चीक के।
47008024	आन्‍ना खस् आम्नी सम्तूमामी प्रमाण पीयानूम्व, खीक्‍का केईका ऊदोई आम्नी तोक्पी सागोहोम् मयाम्काक रईछ पीम् खोलोङ् मण्डलीचा तोन्खा दूर्चीनूव।
47009001	नीनाम्माम् मीस्चीम् लागी पीम्पा चाचोदाम्मी तोक्पी आम्नीपी कोङा छाम्चाम् आवश्यक मान्तू।
47009002	ऊदोईपीक्यालो आन्‍ना पीम् लन्ची मनूम्क कोङा छेतो। ङ्‍कम् तोक्पी मासेडोनियापीक मीस्चीम् लाईस्पी कोङा आम्नी तोक्पी सागोहोम् मतो पीकोक तूवा, तेम्नीङ्‍कायीकाङा आन्‍नी अखैयापी तूप्ची चोचूम्चायान्‍नीचीक तूये। आम्नी जोशआ मासेडोनियापीक ओरोसर्प् विश्‍वासीची जोशिल छूवाक तूये।
47009003	खोदोलोई ङ्‍कम् तोक्पी आम्नी लागी केईका मम्काक सागोहोम् होप्‍तोक छूनून, ना कोङा पीकोक तोङ्ना आन्‍नी चूम्चीनीव पीकोना नेछोची पोक्सूचोयोचीक तूये।
47009004	हेप् मासेडोनियापीकची कोङ्लो आम्नीपी ताईलो आन्‍नी मान्चूम्चीमो तूनीक छीप्नीदोक केईका ङईम्पी छूयेका, ना आन्‍नीसो ङईम्पी छूनी, ऊदोईपीक्यालो केईका आम्नीपी देप् भरोसा यूक्सूम्काक तूये।
47009005	खन्सा आन्‍ना यादे मनूम्क चाचोदाम् लाईस्पीकाङ् चाईखम्ना चोचूम् लागी ओपीका लाईस्पी नेछोची आम्नीपी पोम् छूये कोङा मीनो। खन्सा ङ्‍क चाचोदाम् करकापआ मा खोदोलोई आम्नी लन्चीआ पीयानूम्क चाचोदाम् छूनूव।
47009006	खोदोलोई रीङ्‍ क ङ्‍कङा के, चीछा फूईप्‍आ चीछाङा हेक, ना देतो फूईप्‍आ हायाम् देतोङा हेक।
47009007	खीक्‍का खोलोङ् मीचा म्होपा मीन्कतोदी पीनूव, करकापपी मा खोदोलोई म्होप्मी लन्ची तोङ्ना पीनूव। ऊदोईपीक्यालो म्गोङ्चानतो पीप् मीस् नीनाम्माआ सम्तूमा मीय।
47009008	नीनाम्माआ आन्‍नी खोलोङ् हायाम् देतो आसीक पीदूर्नी, ओरोना आम्नीपी हादेलोसो खोलोक थक् हायाम् देतो छूचाये ना खोलोङ् नप् लक्मी लागी आन्‍ना हायाम् देतो पीम् दूर‌्‌नूम्।
47009009	धर्मसूम्बऊपी ओरोना छाम्पा तूये, “खसा फूईय ना छूक्सीप्ची पीय, खम् धार्मिकता हादेसो तूचाये।”
47009010	फूईम् चालेई ना चाम् लागी जा पीप् नीनाम्माआ आन्‍नी चालेई पीनी, ना मूङ्‍कपी पमीय, खीक्‍का आम्नी धार्मिकताम् फसल हायाम् देतो छूमीय।
47009011	हादेलोसो आम्‍नी देप् सानीवापीका आन्‍ना पीदूरानूम्व पीक्ना नीनाम्माआ आन्‍नी होङ्‍पोक् मईनी। आन्‍ना पीनूम्क ङ्‍क चाचोदाम् ओखी हूक्पीका तोक्चा नीनाम्मा ओलोनूव लयची।
47009012	ङ्‍क सूसोम् लक्‍आ नीनाम्माम् मीस्ची लाईचयस्‍नोकपी पूरा छूये। ओन्तोदीङाङ् मा, ङ्‍कसा हायाम्सर्प् मीचा नीनाम्मा ओलोनूव लयची।
47009013	मीस्चा ख्रीष्‍टमी जीनप् रीदाम्मी लागी आम्नी आज्ञापालन ना हायाम् देप् सानीवाआ चाचोदाम् पीनूम्क आम्‍नी सूसो खोङस्‍ना नीनाम्मा साम्दीखा मीयची।
47009014	आम्नीपी नीनाम्माम् हायाम् देप् सम्खेलू तूकसा खचा आन्‍नी तूम्खाम् हायाम् लन्ची मईची, ना आम्नी लागी वाङोम् मईची।
47009015	पयाम्ना पोङा मान्तेईप् वरदानमी लागी नीनाम्मा ओलोनूते!
47010001	कोङ् पावल, आम्नी दोक्पी लखेक छूवो, खोदोलोई छूबूरी तूवोलो आन्‍नीस्का साहासी छूवो! ख्रीष्‍टमी नम्रतापी ना सम्खेवापी कोङा आन्‍नी बीन्ती मीयान्‍नी।
47010002	कोङा आन्‍नी बीन्ती मीयान्‍नी, कोङ् आम्नीपी तोयोलो कोङ् छूलीपो छूम् बोनूनव। केईका चारपीक रई लन्चीआ लक् मयाम्का लोक्चीम् लागीने कोङ् आछीयाङ् छूलीपोङ् छूदूरो।
47010003	केईका चारपी तूयेका, खोरोदोसो चारपीक तोङ्‍ना जूम्‍लूक मयाम्कानो।
47010004	ऊदोईपीक्यालो ओखी जूम्‍लूक्मी जूम्‍लो चारपीक मा। केईका गोम् जूम्‍लोने नीनाम्माम् राःरालोक जूम्‍लो के। ङ्‍कसा किल्‍ला हईम् दूर ना वालीलीक खेम् रीङ्ची मासेई मदीत।
47010005	नीनाम्माम् ज्ञानमी ऊल्‍लोङ्‍पी पोक् खोलोङ् नाम्दूखूआ पेप्खाप् बाधा केईका मासेई मयाम्का, ना खोलोङ् मीन्ताम् ख्रीष्‍टमी आज्ञा रेम्मीम् लागी तईपी ताताम्का।
47010006	आन्‍नी नम्‍लोना आज्ञा रेप् छूनीकप्‍का आज्ञा मान्‍रेप् खोलोङ् दण्ड पीम् लागी केई चूमेची।
47010007	आन्‍ना आम्नी मूक्स्दूपी तूक थक्ङाङ् खोङ्नूम्। हेप् मीस्पी कोङ् ख्रीष्‍टमी के पीम् पूरा विश्‍वास तूदोक खसा बूझेई मम् छूये, केईकासो ख तोङ्‍ङा ख्रीष्‍टमीङा के।
47010008	ओखी हक्मी तोक्पी कोङा हायाम् नाम्दूखू मूयोदोसो कोङ् ङईम्पी छूवोनो, ऊदोईपीक्यालो ङ्‍क हक् आन्‍नी गम्दीम् लागी मा खोदोलोई आन्‍नी नप् मम् लागी रोबूआ पीयीकाक तूये।
47010009	कोङा आम्नीपी छापूक छाप्दाम्ची आन्‍नी कीम् मीम् लागी पीम् मीन्‍नीनव।
47010010	ऊदोईपीक्यालो खचा ओरोपीके, “मूङ्‍कम् छाप्दाम् लूङ्‌ङ ना प्रभावशाली छूये, खोदोलोई मूङ्‍क म्होप्ङा ताईलोक कमजोर छूये ना मूङ्‍कम् रीङ्‍बऊमी ऊसो साम्दीङ् छूनो।”
47010011	ङ्‍कतोङ्‍क मीस्चा ङ्‍क मीन्चीनू, केईका मान्तामो छाप्दाम्‍लाम्पा ऊई पीक्याका, ताईयाकालोसो मूङ्‍क लक्ङा मयाम्का।
47010012	म्होप्मी नीङ् म्होपाङ् थेईप् हेप्-हेप् मीस्चीका केईका ओखी होप् ईतोरोकपी यूम्, अथवा केईका ओखी होप् खस्का थाम्चीम् साहास मयाम्कानो। खोदोलोई खचा खची होप् ईल्पोआ बीन्‍नीपालो थाप्पस्‍ना खोङस्लो खस् लूखूप्ची मान्दीक छूनी।
47010013	केईका ओखी हक् गोपीका पाखा लत्याकाना सागोहोम् मयाम्कानो। नीनाम्माआ केईका लक् मस् पोक्सेकाक लक्मी तोक्पीङाङ् सागोहोम् मयाम्का, ना आन्‍नी मूङ्‍क लक्मी ईबूम् भाग के।
47010014	आम्नीपी हाल्‍लोसो मान्ताप् तोङ्ना केईका दूङ्लोक्‍तो सागोहोम् मयाम्कानो, ऊदोईपीक्यालो ख्रीष्‍टमी जीनप् रीदाम् ताईप्ना खोलोप्का दूङ् लाईस्पी आम्नीपी ताप् केईकाङ् के।
47010015	केईका हक् गोपीका पाखा लत्याकाना बीन्‍नीपाम् लक्पी सागोहोम् मयाम्कानो, खोदोलोई ओखी आस ङ्‍क तूये, आम्नी विश्‍वास पतो खात्लो आम्नी रापी ओखी लक् मस्को थाम्पू होसोङ् पतो खाते।
47010016	ओरोना केईका बीन्‍नीपा मीस्मी रापी लाईस्पीङा छूवाखात्क लक्पी सागोहोम् मान्ममो आम्‍नीप्‍का बीन्‍नीपा थाम्पूहेम् जीनप् रीदाम् हाम् दूराम्का।
47010017	धर्मसूम्बऊआ पीके, “नाम्दूखू मपा योबोरोबूपीङ् नाम्दूखू मनू।”
47010018	ऊदोईपीक्यालो म्होपाङ् म्होप्मी नीङ् थेईप् मीस् स्वीकार छूनो, खोदोलोई रोबूआ म्नीङ् थेत्‍तक मीस् क स्वीकार छूये।
47011001	आन्‍ना चीछा ओ मूर्खता तेप्सोपोनीवादोसो नवा! तेप्सोपोनीव ए!
47011002	नीनाम्मालाक नाचूर्‌आ कोङ् आम्नीपी नाचूर्‌पो छूवोक तूये। आन्‍नी पवित्र दूखूलीम् तोङ्ना पीम्दीम् लागी कोङा आम्नी मगनी ईल्पो तूप्पो, अर्थात् ख्रीष्‍टलो मीन्पीन्‍नी।
47011003	खोदोलोई दानाई पूःआ वालीली मीना हव्वा छल्पी मअ, खोरोनाङ् ख्रीष्‍टपी तूक आम्नी कपट मान्दीक ना चोक्ख भक्तिलाम्पा आम्नी सानीवा भ्रमपी तात्‍तेयो पीकोना कोङ् ओकीम् लचाईक तूये।
47011004	ऊदोईपीक्यालो हेप् मीस् ताईना केईका हासाम्काकप्का बीन्‍नीपा येशूम् तोक्पी हासस्दोक, अथवा आन्‍ना तानूम्क आत्मापीका बीन्‍नीपा आत्मा ग्रहण मईनूम्दोक, अथवा आन्‍ना तानूम्क जीनप् रीदाम्पीका बीन्‍नीपा रीदाम् ग्रहण मईनूम्दोक, आन्‍ना ङ्‍क खोलोङ् रीङ् सजीलङ् रेप्खीनूम्क रईछ।
47011005	ऊक रीङ्पीसो कोङ् मूङ्‍क “देप् प्रेरितची” लोक्चीप्पीका जीस्सो चीमा तूवोनो।
47011006	कोङ् हायाम् नेईलेप् मादोसो ओपी नीऊ चीछा छूनो। ङ्‍क रीङ् केईका खोलोकलाम्पा आन्‍नी नम्‍लोना खोमीयानीक तूये।
47011007	ओहोप् चीमा मन्चूङ्ना आन्‍नी क देप् मम् पीकोना नीनाम्माम् जीनप् रीदाम् आन्‍नी मोरोङ् येईमीन्‍नीलो ऊई कोङा मोऊयो मूऊ?
47011008	आम्नी सूसो मम् लागी हेप् मण्डलीलाम्पा खाप्चीमा लापूना कोङा मूङ्‍क मण्डलीची लूतेई मूऊ।
47011009	आन्‍नीस्का तूवोलो कोङ् रोरेखा छूवोलोसो कोङा आन्‍नी बोझ मान्पीयानी, ऊदोईपीक्यालो मासेडोनियापीका ताक नेछोचा ओ रोरेखा पूरा मीयोपो। खन्सा आन्‍नी बोझ छूनी मीनोना कोङा ओहोप्‍ङा राम्चीङ्, ना होसोङ्सो राम्‍योङ्चीङ्।
47011010	ख्रीष्‍टमी सत्यता ओपी तूये, ना अखैयाहेम् ङ्‍क ओ सागोहोम् आसासो राप्दूरस्‍नो।
47011011	ऊदोई? ऊई कोङा आन्‍नी सम्तूमा मीयान्‍नीनोयो? नीनाम्माआ छेत्‍त, कोङा आन्‍नी सम्तूमा मीयान्‍नी!
47011012	कोङा ऊक लकये मूचोयो मूङ्‍क मतोङ् खायूचोयो। ओरोना मूयोकसा खची होपा मईचीक सूसोम् लक्सो ओखी सूसोम् लक् तोङ्‍कङ् तूये पीक्ना नाम्दूखू मप् मूङ्‍क “देप् प्रेरितची” लोक्चीप्चीम् दाबी राप्पदीत।
47011013	ऊदोईपीक्यालो मूङ्‍क तोङ्‍क मीस्ची वालीलीपो प्रेरितची ना वालीली लक् मप्ची, ना ख्रीष्‍टमी प्रेरितचीम् ङालीपी मप्चीप्ना लाम्दूम्प्‌ङाङ्‍ के।
47011014	ङ्‍क छाक्‍काक रीङ् मा, ऊदोईपीक्यालो शैतानसो छेङ्छेङ्‍योक रीदाम् पोक्मी ङालीपी खोमयान्ची।
47011015	खन्सा ङ्‍क ऊसो छाक्‍काक रीङ् मा, खम् रोःचासो धार्मिकताम् रोः तोङ्‍क खची ङाली खोमईची। खची यान्खास्कोक खची लक् तोङ्नाङ् छूये।
47011016	कोङा होसोङ् पीको, आसासो कोङ् मूर्ख मीन्‍नूनव। खोदोलोई आन्‍ना खूङ्‍क तोङ्‍क मीनोनीदोसो मूर्ख तोङ्नाङ् कोङ् ग्रहण मोनीव। खोरोना कोङासो जीजीस् नाम्दूखू मदूरूनू।
47011017	ङ्‍कतोङ्‍क नाम्दूखू रोबूलाम्पा ताक मा, खोदोलोई कोङ् मूर्ख तोङ्ना नेनोचोयो।
47011018	हायाम्सर्प्आ चारपीक रीङ्पी नाम्दूखू मईचीकसा कोङासो नाम्दूखू मूयो।
47011019	आन्‍नी आम्नी होप्ङा लूखूप्चीलोक छूवानीक तूये, खन्सा गोङ् चानतो मूर्खस्सो आन्‍ना तेप्स्‍नूम्क रईछ।
47011020	ऊदोईपीक्यालो हेप् मीचा आन्‍नी रोः मईनी, आन्‍नी ठगेई मईनी, आम्नीपीका फाइदा लापची, अथवा आम्नीपी नार्गी लई, आम्नी फोऊसीङ् हीक्सस्दोसो आन्‍ना खोलोङ् तेप्स्‍नूम्क रईछ।
47011021	कोङा ओ ङईम् लतो स्वीकार मूयो, केईका क ङ्‍क खोलोङ् तेम् मान्दूर्‌यीका। खोदोलोई हेप्पा हेप् रीङ्पी नाम्दूखू मईदोक, कोङासो मूङ्‍क रीङ्पी नाम्दूखू मूयो। एई, कोङ् मूर्खतोङ्नाङ् नेनोचोयो।
47011022	ऊई खस् हिब्रूयो? कोङ्सो हिब्रूङा। ऊई खस् इस्राएलीयो? कोङ्सो इस्राएलीङा। ऊई खस् अब्राहाममी छामाईचीयो? कोङ्सो अब्राहाममी छामाईङा।
47011023	ऊई खस् ख्रीष्‍टमी सूसो मप्चीयो? कोङ् वाम्खाप् तोङ्ना नेनोदोसो कोङ् खम् हायाम् नप् सूसो मप् के। कोङा हायाम् रोकोछू मू। कोङ् कैदपी देक्खेप् देक्खेप् तात्‍तो। कोङा देत्‍तोदेत्‍तो कोर्राम् केर्‌म्फू चो। म्खेप्क-खेप् सीम्मी ङःपी तातेको।
47011024	यहूदीचीम् हूःपीका ङाक् खेप् सूक्पोङ् बोची कोर्राम् केर्‌म्फू चो।
47011025	सूक्खेप् तूप्‍आ केरो। ईक् खेप् लूङ्‍आ गको। कोङ् वोङोक हेयोङ्मा सूक्छेम् योङ्‍गस्खाता। ईलेई लो ईक् सेपालो दीरीत्‍तीपूङ् नाम्‍ला कातू।
47011026	म्खेप्क-खेप् ओ छेलाम्पी योऊमी जोखिम्पी छूवो, खूस्पाम् जोखिम्पी छूवो, होप् मीस्मी जोखिम्पी छूवो, बीन्‍नीपा जातिचीम् जोखिम्पी छूवो, सहरमी जोखिम्पी छूवो, गोङ्‍रूत्खाप् थाम्पूम् जोखिम्पी छूवो, दीरीत्‍तीम् जोखिम्पी छूवो, वालीलीक नेछोचीप्का ताप् रीङ्मी जोखिम्पी छूवो।
47011027	रोकोछू लो दूक्वापीलो, देत्‍तो-देत्‍तो सेपासो मान्‍ईम्सा, साका-वाम्मापी, म्खेप्क-खेप् चाम् मान्तोक्सा, चूङ्पी ना तेईहाम् मान्दी छूवो।
47011028	खीक्‍का ङ्‍क रीङ्पीका दूङ् कोङा लेईपीच्‍ची खोलोङ् मण्डलीचीम् सोक् मूक तूवा।
47011029	आसे कमजोर तूये ना कोङ् क कमजोर तूवोनो? आसे मोऊपी फासेई छूवाक तूये ना कोङ् क ओ छूलीआ मीलाम्छो छूवोनो?
47011030	कोङा सागोहोम् मम्ङा छूदो, ओहोप्‍मी कमजोरी खोमम् रीङ्पी सागोहोम् मूयो।
47011031	रोबू येशूम् नीनाम्मा ना पा, खम् हाल्‍लसो साम्दीखा छून्चानू! खसाङ् छेत्‍त कोङ् वालीली नेनोनो।
47011032	दमस्कसपी अरितस होङाबूम् हाकिमआ कोङ् लाम् लागी दमस्कस सहरपी दोर्‌ची यूक्स्क तूवा।
47011033	खोदोलोई पर्खालमी ईबूम् झ्याललाम्पा तोहीपी यूक्सोना कोङ् नूक्‍का लेनोकसा कोङ् खम् हूक्पीका जूम्खाम् तूऊ।
47012001	कोङा सागोहोम् मम्ङा छूये। खोदोलोई ङ्‍कलाम्पा ऊसो फाइदा छूनोदोसो, रोबूलाम्पा तूक दर्शनची ना प्रकाशचीम् रीङ् कोङा मूचोयो।
47012002	ख्रीष्‍टपी कोङा ईल्पो मीस् छेतो, खूङ्‍क ईक्पोङ् लीची दोङ् लाईस्पी तेस्रो साराङ्‍गा सम्मो थेत्खीची। ख गाम्पीयो खाईची गाम्मान्दीयो खाईची खूङ्‍क कोङा छेतोनो, नीनाम्माआ छेत्‍त।
47012003	कोङा ङ्‍क मीस् छेतो, गाम्पीयो गाम्मान्दीयो, खूङ्‍क कोङा छेतोनो, खोदोलोई मूङ्‍क मीस् साराङ्‍गाप्‍तो थेत्खीची, ङ्‍क रीङ् नीनाम्माआ छेत्‍त।
47012004	खीक्‍का मूङ्‍कपी खसा हायाम् छाक्‍काक रीङ्बऊची येनू, खूङ्‍क क मीस्मी ङःआ पीम्सो दूरनो।
47012005	कोङा मूङ्‍क मीस्मी तोक्पी सागोहोम् मूयो, खोदोलोई ओहोप्‍मी तोक्पीक ओ कमजोरीचीपीका बीन्‍नीपा रीङ्पी कोङा सागोहोम् मूयोनो।
47012006	कोङा सागोहोम् मम् लन्चीङा मूयोदोसो कोङ् मूर्ख छूवोनो, ऊदोईपीक्यालो कोङ् आछीयाक नेनोचोयोक छूवो। खोदोलोई मीचा ओपी तयस्क ना ओपीका येनस्कप्का दूङ्‍देतो आसासो कोङ् मीनोनूनव पीकोना कोङ् सागोहोम् मम्पीका राम्योङ्चूङ्।
47012007	खोदोलोई कोङा तूक हायाम्देतो प्रकाशमी कारणआ कोङ् नाम्दूखूआ होङोखोनूनव पीकाना कोङ् दूक्पीम् लागी ना नाम्दूखू मम्पीका राम् लागी ओ गाम्पी शैतानमी रीदाम् पोक्, अर्थात् ईबूम् तीती पीयो।
47012008	ओपीका ङ्‍क लन्खानू पीकोना कोङा सूक्खेप् रोबूपी बीन्ती मूऊ।
47012009	खोदोलोई खसा कोङ् ओरोलोओ, “ओ सम्खेलू आम् लागी हायाम्देतो तूये, ऊदोईपीक्यालो ओ राःरा कमजोरीपीङा पूरा छूये।” खन्सा ख्रीष्‍टमी राःरा ओपी तूनू पीकोना कोङा ओ कमजोरीचीपी दूङ् ओजीनतो सागोहोम् मूयो।
47012010	खन्सा ख्रीष्‍टमी लागी कमजोरीचीपी, बदनाम्चीपी, कठिनाईचीपी, सतावटचीपी, आपदचीपी ओ गोङ् चानये। ऊदोईपीक्यालो ऊक नाम्‍लापी कोङ् कमजोर छूवो, खोन्तोलो कोङ् राःरालोक छूवो।
47012011	कोङ् मूर्ख छूवोक तूये, खोदोलोई आन्‍ना कोङ् ओरो छूम् कर तीयोनी। आम्नीपीका ओ साम्दी छूम् पर्ने तूवा, ऊदोईपीक्यालो कोङ् ऊसो मादोसो मूङ्‍क “देप् प्रेरितची” पीका चीमा तूवोनो।
47012012	आछीयाक प्रेरितमी लक्षण क पूरा धैर्यतापी चीन्‍नची, चमत्कारची ना राःराम् लक्चीलाम्पा आम्नी रापी खोमम्पा तूवा।
47012013	बीन्‍नीपा खोलोङ् मण्डलीचीपीका आन्‍नी ऊक रीङ्पीई कोङा मान्‍नप् वोर्वा मूऊ? ओन्तोदीङाङ् के, कोङ् आम्‍नी लागी बोझ मान्छूङा। ङ्‍क गल्तीम् लागी आन्‍ना कोङ् छेमा पीयोनीव।
47012014	हन्‍ना कोङ् सूक्‍लाम्सो आम्नीपी ताम् मीनोचोयोक तूये। कोङ् आम्नी लागी बोझ छूवोनो, ऊदोईपीक्यालो कोङा आम्नी दाचाम् मा खोदोलोई आम्नी होप्ङा चाहेई मयान्‍नी। ऊदोईपीक्यालो पा माम् लागी छाछामाचा मा, खोदोलोई छामाईचीम् लागी पा माआ बात्ल मम् बोक्से।
47012015	कोङा आम्नी लागी हायाम् ओजीनतो खर्च मूयो ना ओहोप्सो पीन्दीयोङ्चूङ्। कोङा आन्‍नी दूङ् देतो सम्तूमा मीयान्‍नीदोक ऊई कोङा क आम्‍नीपीका चीछाङाङ्‍यो सम्तूमा तोमा?
47012016	कोङा आन्‍नी बोझ खूर्‌मान्‍मीन्‍नी, ङ्‍क आछीयाङा, खोदोलोई कोङा छेपोवा छूवोना आन्‍नी फासेई मानी पीक्‍नीना हेप्-हेप्पा पीके।
47012017	कोङा आम्नीपी पोक्सूकचीप्क आस्क मीस्लाम्पाई कोङा आम्नीपीका ऊई फाइदा लापूक तूवा?
47012018	कोङा तीतस आम्नीपा खात्व पीकोना पीको, ना मूङ्‍क आर्को नेछो खलो पोक्सू। ऊई तीतसआ आम्नीलाम्पा ऊची फाइदा लापूयो? ऊई केईका ईबूम् आत्मालाम्पाङा तोक्सेकानोयो? ऊई केईका ईबूम् चालपीङ् लाम् मान्दूमीकायो?
47012019	ऊई आन्‍ना हसम्मो आम्नी हाम्पी केईका ओखी होप् जगेई मयीचायेचीकाक तूयेयो मीन्चाईनी? हायाम् सम्तूमा मीयान्‍नीक बूम्चे, केईका नीनाम्माम् लाईस्पी ख्रीष्‍टपी नेनीचायेकाक तूये, खीक्‍का ङ्‍क खोलोङ् आन्‍नी पोचीप् मम् लागी के।
47012020	ऊदोईपीक्यालो कोङ् तोयोलो कोङा लन्ची मूयोक तोङ्‍क आन्‍नी छीम्यान्‍नीनो, ना आन्‍नासो कोङ् आन्‍ना लन्ची मईनूम्क तोङ्‍क छीपोनीनोयो पीम् कीम् ओपी तूये। बा मूङ्‍कपी खेम्वा, नाचूर्, छूली, स्वार्थ, निन्दा, बीन्‍नीपाम् तूम्पो मम्, नाम्दूखू ना गोलमाल छूये मीनोचोयो।
47012021	कोङ् ओकीम् लचाईक तूये, कोङ् होसोङ् आम्नीपी तोयोलो ओ नीनाम्माआ कोङ् आम्नी मूक्स्दूपी होचेई मोयो। आन्‍नी तूनीकतोदीपी हायाम्सर्प्आ म्होपा मक लाईस्पीक मोऊची मान्होन्येकसा कोङा सोक् मम् बोक्से। खूङ्‍कचा खची होपा मईचीक जेजेर्वा लक्, तूम्‍लू ना बेलेलम् लक्पीका वालूम्मा मस्क मान्तू।
47013001	तेस्रो खेप् कोङ् आम्नीपी तोयो। धर्मसूम्बऊआ पीक्‍कतोङ् “ऊतकदोसो दोस् नीप्पो अथवा सूप्‍पो साक्षीचीम् गवाईलाम्पा साबित मम् छूये।”
47013002	दोस्रो खेप् आम्नी हाम्पी तूवोलो कोङा आन्‍नी चेताऊनी पीन्‍नीक तोङ्नाङ् हन्‍ना आम्नीपी तूवोनोलोसो कोङा आन्‍नी चेताऊनी पीन्चायान्‍नी। कोङ् होसोङ् तोयोलो लाईस्-लाईस्पी मोऊ मप्ची ना बीन्‍नीपा आस्सो लेईयान्‍नीनो,
47013003	ऊदोईपीक्यालो ख्रीष्‍ट ओपी नेने पीम् प्रमाण आन्‍ना लाम्नूम्। आन्‍नीस्का मईक वोर्वापी ख कमजोर मान्तू खोदोलोई ख आम्‍नी रापी राःरालोक तूये।
47013004	ऊदोईपीक्यालो कमजोरपी ख क्रूसपी काक्सा खोदोलोई नीनाम्माम् राःरापी ख लेईप्चाप् तूये। ओरोनाङा केईका खपी कमजोर छूयाका, खोदोलोई आम्नी सूसोपी नीनाम्माम् राःरालाम्पा केईका खलो लेतीचायेका।
47013005	आन्‍नी विश्‍वासपी पोचीप् तूनीयो तूनीनोयो पीम्ना आन्‍नी आम्नी होप्ङा चाम्ची मन्चीनीते। आन्‍नी आम्नीहोप्ङा चाम्ची मीन्‍नीस्ते। आन्‍नी चाम्चीपी सफल छूनीदोक ख्रीष्‍ट येशू आम्नीपी तूये पीम् आन्‍ना छेईम् पर्ने।
47013006	केईका चाम्चीपी सफल छूयीकाक तूये पीम् आन्‍ना छेत्नूम् पीकोना कोङा आस मूयो।
47013007	हन्‍ना आन्‍ना ऊसो मान्‍नप् लक् मनूम्न पीक्याकाना केईका नीनाम्मापी वाङोम् मयाम्का। केईका चाम्चीपी सफल छूयीकाक तोङ्‍क खोमप्चीप्ङाङ् मा। केईका सफल मान्छूक् तोङ्‍क दातेकादोसो आन्‍ना क ऊई नप् तूये खूङ्‍क मनूम्व।
47013008	ऊदोईपीक्यालो केईका सत्यम् ऊल्‍लोङ्पी ऊसो मम् दूराम्कानो सत्यम् लागीङाङ् मम् दूराम्का।
47013009	केईका कमजोर छूयाकालो, ना आन्‍नी क राःरालोक छूनीलो केईका ओखी जीनये। खीक्‍का आन्‍नी सिद्ध छूम् दूरानूम् पीक्याकाना केईका वोङोम् मयाम्का।
47013010	आम्नीपीका छूबूरी तूवोलो कोङा ङ्‍क छापूचोयो, ङ्‍कसा आम्नीपी तोयोलो रोबूआ कोङ् पीयोक हक् कठोरपी कोङा तोम्बोनून। ङ्‍क हक् खसा गम्दीम् लागी मा, खोदोलोई नप् मम् लागी पीयोक के।
47013011	याईस्कोपी नेछोचे, हन्‍ना हायेची। सिद्धताम् लक्ष्य यूक्सानूम्व। सानीवाछे तानूम्व। ईल्पो बीन्‍नीपालो तङ्नीना तूवानीव। चामोवापी तूवानीव खीक्‍का सम्तूमालोक ना चामोवाम् नीनाम्मा आन्‍नीस्का तूचाईके।
47013012	ईल्पोआ बीन्‍नीपा पवित्र सम्तूमाआ सेवा मीलनीव।
47013013	खोलोङ् नीनाम्माम् मीस्चा आन्‍नी सेवा हानीक तूये।
47013014	रोबू येशू ख्रीष्‍टमी सम्खेलू, नीनाम्माम् सम्तूमा ना पवित्र आत्माम् सङ्गती आन्‍नी खोलोस्का छून्चानूव।
48001001	प्रेरित छूम् लागी कोङ् पावल मीस्पीका अथवा मीस्लाम्पा मा, खोदोलोई येशू ख्रीष्‍ट ना ख सीयाकप्का ऊन्‍पो मीक् नीनाम्मा पा लाम्पाङा आम्नीपी पोक्सोक के। खसा कोङ् पोक्सोक तूये।
48001002	कोङ् ना कोङ्‍लो तूप् खोलोङ् ओ नेछोचीलाम्पा, गलातियापीक मण्डलीचीपी:
48001003	नीनाम्मा ई पा ना रोबू ख्रीष्‍टलाम्पा आन्‍नी सम्खेलू ना खाऊमा-खासेर्मा छूनू।
48001004	ई नीनाम्मा ना पाम् लन्ची तोङ्‍ना ख्रीष्‍टआ ईनीम्‍बाक ङ्‍क रई यूगपीका केई छुट्कारा पीम् पीकाना ई मोऊमी लागी म्होप्ङा पीन्‍ची।
48001005	नीनाम्माम् हादेलोसो साम्दीखा छून्चानू! आमेन।
48001006	कोङ् छाक्‍का छूवोचोयोक तूये, दावाङ् आन्‍ना ख्रीष्‍टमी सम्खेलूलाम्पा काछोक् होक्सायानूम्ना बीन्‍नीपा जीनप् रीदाम् हेम् खात्चाईनीक तूये।
48001007	आछीयाङ् पीक्यादो बीन्‍नीपा जीनप् रीदाम् मान्तू, खोदोलोई हेप्-हेप् ङ्‍कतोङ्‍क तूये, खचा आन्‍नी दूक् पीनी ना ख्रीष्‍टमी जीनप् रीदाम् बाङ्‍गेई मम् लामची।
48001008	केईका हासाम्काक जीनप् रीदाम्पीका बीन्‍नीपा रीदाम् केईका अथवा साराङ्‍गाप्‍तोका यूप् रीदाम् पोक्चाङा हासस्दोसो मूङ्‍क श्रापीत छूनूव।
48001009	केईका लाईस्पीकाङ् पीकीकाक तोङ्नाङ् कोङा होसोङ् ओन्तोलोसो पीको, आन्‍ना ग्रहण मनूम्क जीनप् रीदाम्पीका बीन्‍नीपा जीनप् रीदाम् हेप्पा आम्नीपी हासस्दोक मूङ्‍क श्रापीत छूनू।
48001010	ऊई कोङा मीस्चीम् निगाह लामूचोयोओ, यो नीनाम्मामी यो? अथवा ऊई कोङा मीस्ची खची जीनमीम् लामूचोयो यो? कोङा होसोङ् मीस्ची खची जीनमीम् लामूचोयोदोक कोङ् ख्रीष्‍टमी रोः मान्छूवोवा।
48001011	नेछोचे, आन्‍ना ङ्‍क छेतानूम्व पीम् ओ लन्ची तूये, कोङा हासूक जीनप् रीदाम् मीस्मी जीनप् रीदाम् मा।
48001012	ऊदोईपीक्यालो कोङा ङ्‍क मीस्पीका तूक मा, ना कोङ् ङ्‍क मीचा ईयोकसो मा, खोदोलोई येशू ख्रीष्‍टमी प्रकाशलाम्पा कोङा तूक।
48001013	यहूदी धर्मपी तूवोलो लाईस्पीक ओ रीराममी तोक्‍पी आन्‍ना येनानूम्क तूये, दानाई कोङा नीनाम्माम् मण्डलीची हायाम्‍लोक्‍तो दूक् पीयूची, ना खस् मासेई मम् लामूची।
48001014	ओखी जातिपी, कोङ्‍लो ईतोक ओरोसर्प् यहूदी बूम्चीपीका कोक्सोना कोङ् यहूदी धर्मपी लाम्दूमोक तूवा, ना ओ फप्-पाचीम् रेवास्पी कोङ् हायाम् जोशिलो तूवो।
48001015	खोदोलोई कोङ् जन्‍मेई छूम् लाईस्पीङा नीनाम्माआ कोङ् सोकोक तूवा, ना खम् सम्खेलूलाम्पा कोङ् काछो।
48001016	बीन्‍नीपा गोङ्चीम् रापी जीनप् रीदाम् हाम् लागी म्छा ओपी खोमम् नीनाम्मा म्जीनअ। खूङ्‍क नाम्‍लापी कोङा आस्क मीस्लोसो ऊसो चाई मान्लाम्ङा।
48001017	कोङ् ओपीका लाईस्पी प्रेरित छूक्चीपी यरूशलेमपीसो चाई लाम्स् मान्खाईङा, खोदोलोई दावाङ् अरब छाप्कूवापी खातो, ना दोस्पी दमस्कसपी आत्‍तोना तोओ।
48001018	खीक्‍का सूक्दोङ् दोस्पी केफास तूप्स् कोङ् यरूशलेम खातो, ना खलो ईक्पोङ् ङाची लेईसम्मो तूवो।
48001019	खोदोलोई रोबूम् नेछो याकूबपीका बीन्‍नीपा आस्सो प्रेरित कोङा मान्छीम्ङा।
48001020	नीनाम्माम् मूक्स्दूपी कोङा आन्‍नी ओरीङ्पी विश्‍वास मनूम्व पीको, कोङा ऊई छापो खूङ्‍क वालीली माके।
48001021	खीक्‍काना कोङ् सिरिया लो सिलिसियामलो इलाका हेम् खातो।
48001022	खोन्तोलो सम्मो यहूदियापीक ख्रीष्‍टमी मण्डलीचा ओ ङाली मान्तोमोङ् तूवा।
48001023	खचा ओन्तोदीङाङ् येन्चीक तूवा, “लाईस्पी केई दूक् पीप् मीचा ऊक विश्‍वासये मासेई मम् लाम्चक तूवा, ईनीम्‍बा खसा मूङ्‍क विश्‍वासमी तोक्पी रीदाम् हास्चयक तूये।”
48001024	खचा ओ कारणआ नीनाम्मा साम्दीखा पीची।
48002001	ईक्पोङ् लीची दोङ् दोस्पी बारनाबास लो तीतसलो खायूना कोङ् होसोङ् यरूशलेम खातो।
48002002	नीनाम्माम् प्रकाश तूकसा कोङ् मूङ्‍कपी खातो, ना बीन्‍नीपा गोङ्चीपी हासूक जीनप् रीदाम्ङा खचीपीसो हासू। खोदोलोई कोङा लाइस्पी मूक लक् ना दोस्पी मम् पर्ने लक् होप्‍तोक छूनूनव पीकोना लाम्‍लछा लोक्चीप्ची ङ्‍क रीदाम्मी रीङ् एकान्तपी येईमीयूची।
48002003	खोदोलोई कोङ्‍लो तूप् तीतस ग्रीकदोसो खतना छूम् छूये पीकाना आसासो कर मान्तीची।
48002004	खतनाम् ङ्‍क रीङ् पका, ऊदोईपीक्यालो हेप् वालीलीपो नेछोची ओखी गोपी सूपीछा वोङाना ख्रीष्‍टपी तूक ओखी स्वतन्त्रता चङ्चीना केईका ललईमी रोः बानेई मम् लाम्चीक तूवा।
48002005	जीनप् रीदाम्मी सत्यता आम्नी लागी सम्सूर्म्‌पा तूनू पीकोना खची रीङ् केईका जीस्सो मान्‍रेपूम्का।
48002006	खचीपी नीङ् तोप् तोङ् ङेप् लाम्‍लछाची तूवा, ना खस् ऊतोङ्‍क तूवादोसो कोङ्ने ऊतोङ्सो मान्लङा। नीनाम्माआ मीस्मी ङाली खोङ्ना लक् मईनो। मूङ्‍क नीङ्तोप्चा ओ रीदाम्पी ऊसो मान्काप्स्ची।
48002007	खोदोलोई खचा ङ्‍क तखीची, खतना मान्छूक्चीपी जीनप् रीदाम् हाम् लक् नीनाम्माआ कोङ् पीयोक तूये, ना खतना छूक्ची जीनप् रीदाम् हाम् लक् खसा पत्रुस पीक तूये।
48002008	नीनाम्माआ पत्रुस यहूदीचीम् लागी प्रेरित बानेई मना सूसो मस् पोक्सू। मूङ्‍क नीनाम्माआङा कोङ्सो बीन्‍नीपा गोङ्चीम् लागी प्रेरित बानेई मोना सूसो मस् पोक्सोक तूये।
48002009	याकूब, केफास ना यूहन्‍ना मण्डलीपीक मूलीर तोङ्‍क तूवा, ना खचा ओपी तूवाक सम्खेलू तूम्तचीकप्का कास्का बारनाबासलो खची संगतिपी सूसो मस् लाम्तूम्मा मीयाचीका। केईका बीन्‍नीपा गोङ्चीपी खाईम् ना खस् क यहूदीचीपी खाईम् खचा चाई पीयाचीका।
48002010	छूक्सीप्ची केईका मीनूम्चाम्कानू पीम्ङाङ् लन्ची खचीमी तूवा। खोरो मम् कोङ्सो उत्सुक तूवो।
48002011	खोदोलोई पत्रुस एन्टिओकपी ताकप्का कोङा खोलोमी दोक्पी खम् ऊल्‍लोङ् मूऊ, ऊदोईपीक्यालो ख दोसी तूवा।
48002012	याकूबआ पोक्स्क मीस्ची ताम् लाईस्पी खसा बीन्‍नीपा गोङ्चीस्का चदोङू। खोलोदोई खस् तालाताकप्का ख बीन्‍नीपा गोङ्चीप्का आन्‍चीना म्हाल्‍ला मन्ची, ऊदोईपीक्यालो खतना मप्चीपीका ख कीसाक तूवा।
48002013	बीन्‍नीपा बाँकी यहूदीचासोङ् मोन्तोङ्‍क कपटलोक लक् मची। खचा मस्क कपटलोक वोर्वाआ बारनाबाससो फीत्‍ताना खाता।
48002014	खोदोलोई जीनप् रीदाम्मी सत्यता तोङ्ना खस् मान्तोक्साक कोङा तूकप्का खस् खोलोमी लाईस्पी कोङा पत्रुस ओरोपीको, “आन् यहूदीनासो यहूदी तोङ्‍क मन्चीनोना बीन्‍नीपा गोङ्ची तोङ्‍ना तोक्स्दोक, दानाई बीन्‍नीपा गोङ्चीक यहूदी तोङ्‍क छूम्ना तोम् कर तीय?
48002015	“केईका ओखी माआ वातीकालोङ् यहूदी तूयीका, ना बीन्‍नीपा गोङ्ची तोङ्‍क मोऊपो मा।
48002016	खोदोलोई केईका छेताम्का, ललई रेप्पना मीस् धर्मी छूनो, खोदोलोई येशू ख्रीष्‍टपीक विश्‍वासलाम्पा धर्मी छूये। खन्सा केईकासो ओखी विश्‍वास ख्रीष्‍ट येशूपी यूक्सूम्का, खोरोछूकसा केईका ललई रेपाम्काना मा खोदोलोई ख्रीष्‍टपी मम्काक विश्‍वासलाम्पा धर्मी छूदूराम्का। ऊदोईपीक्यालो ललई रेप्पना आस्सो धर्मी छूदूरनो।
48002017	“खोदोलोई ख्रीष्‍टपी विश्‍वास मयाम्ना धर्मी छूम् लामाम्‍लो केई मोऊपोङा तूयीचायेदोक, ऊई ख्रीष्‍टआ केई मोऊ ममीयीकनायो? खूङ्‍क तोङ्ना हादेसो मा।
48002018	ऊदोईपीक्यालो कोङा ओहोपा हतूतूक रीङ् होसोङ् बोबूयोदोक, ओहोपा ओहोप्‍ङा कोङ् अपराधी पीम् साबित मूयोक छूये।
48002019	ऊदोईपीक्यालो कोङ् नीनाम्माम् लागी लेईम्चाम् दूरूनू पीकोना ललईलाम्पा ललईमी लागी कोङ् सीयोक तूये।
48002020	कोङ् ख्रीष्‍टलो क्रूसपी कान्चूङ्‍क तूये, हन्‍नायीका लेईप्चाप् कोङ् मा, खोदोलोई ख्रीष्‍ट ओपी लेत्चाये। ईनीम्‍बा गाम्पी लेतोक ओ रीराम नीनाम्माम् छापी विश्‍वास मूयोना लेतो, खसा कोङ् सम्तूमा मीयो ना ओ लागी म्होप्ङा पीन्दीन्ची।
48002021	नीनाम्माम् सम्खेलू कोङा इन्कार मूयोनो, ऊदोईपीक्यालो ललई लाम्पा धर्मी छूक्दोने ख्रीष्‍ट मोरोङ् सीया।”
48003001	ए मूर्ख गलातीचे, आसाई आन्‍नी मोहोनी तीयानीना खची हूक्पी मानी? आम्नी मूक्स्दूपीङ् येशू ख्रीष्‍ट क्रूसपी काक्साक रीङ् छेङ्‍गा पोम्पाक तूवा।
48003002	ओन्तोदीङाङ् कोङा आन्‍नी तईम् मीनो, आन्‍ना पवित्र आत्मा ललई रेपानूम्नायो तानूम्, येनानूम्क रीङ्बऊपी विश्‍वास् मनूम्नायो तानूम्?
48003003	ऊई आन्‍नी ओन्तो मूर्खयो तूनी, आत्मापी थोक्स्‍नूम्ना गाम्पी यात्छोक्स्‍नूम्?
48003004	ऊई आन्‍ना ओन्तोदेतो दूक्वा मोरोङ्‍यो तेप्सानूम्? आछीयाङ् ङ्‍क मोरोकयो छूवा?
48003005	नीनाम्माआ आन्‍नी पवित्र आत्मा पीनी, ना आम्नी रापी छाक्‍काक लक् मय। ऊई खसा ङ्‍क खोलोङ् आन्‍ना ललई रेप्नूम्कसा मकयो, यो येनानूम्क रीङ्बऊपी आन्‍ना विश्‍वास मनूम्नायो?
48003006	अब्राहामङा खोङ्नूम्ते, “खसा नीनाम्मापी विश्‍वास मक तूवा, ना नीनाम्माआ ख धर्मी बानेई मक तूवा।”
48003007	खन्सा आन्‍ना ङ्‍क छेतानूम्व, आस्-आसाई विश्‍वास मईची, खस्ङा अब्राहाममी छामाईची के।
48003008	नीनाम्माआ बीन्‍नीपा गोङ्ची विश्‍वास्लाम्पा धर्मी मईची पीम् धर्मसूम्बऊआ लाईस्पीकाङ् पीकाक तूवा। खन्सा नीनाम्माआ अब्राहाम “आम्पीङा खोलोङ् गोङ्चा आसीक तयची” पीम् जीनप् रीदाम् थोक्साकपूकाङ् येईमीक तूवा।
48003009	खन्सा विश्‍वास मप् मीस्चा विश्‍वासी अब्राहामलोङ् आसीक तचीक तूये।
48003010	ललईमी लक्पी भर परेई छूक् खोलोङ्पी साराप तान्‍नू, ऊदोईपीक्यालो धर्मसूम्बऊपी ओरोना छाम्पा तूये, “ललईमी सोक्सरपी छाम्पा खोलोङ् रीङ्ची मान्‍रेप् खोलोङ्पी साराप तान्‍नूते।”
48003011	नीनाम्माम् मूक्स्दूपी ललईपीका आस्‍सो धर्मी छूनो पीम् रीङ् छेङ्‍गा तूये। ऊदोईपीक्यालो “धर्मी क विश्‍वासलाम्पाङ् लेत्चाये।”
48003012	ललईक विश्‍वासलो खप्‍पनो। खोदोलोई धर्मसूम्बऊपी ओरोना छाम्पा तूये, “ऊक मीचाई ललई रेप्प्, मूङ्‍क मूङ्‍कलाम्पाङ् लेत्चाये।”
48003013	ई लागी साराप छूवाना ख्रीष्‍टआ केई ललईमी सारापपीका दाम् छोक्स्‍ना फोकी, ऊदोईपीक्यालो “सीङ्पी काम्पा खोलोङ्पी साराप तात्‍ते” पीम् धर्मसूम्बऊपी छाम्पा तूये।
48003014	येशू ख्रीष्‍टआ दाम् छोक्स्‍ना केई छुट्कारा मईकसा अब्राहाम नीनाम्माआ पीक आसीक बीन्‍नीपा गोङ्चीपीसो तातेका। खोरोछूकसा नीनाम्माआ यादे मक पवित्र आत्मा विश्‍वासलाम्पा केईया तोम् दूराम्।
48003015	नेछोचे, लेई पीत्चीक रीरामपीका ईबूम् दोलेवा खोङाम्। ईलाम् पक्‍का छूखात्कप्का मीचा मयाम्क लन्चीम् छाप्दाम् आसासो खारिज मदूरनो, ना मूङ्‍कपी ऊसो काम्छोम्सो दूरनो।
48003016	नीनाम्माआ अब्राहाम ना खम् छामाई यादे पीक तूवा। धर्मसूम्बऊआ “छामाईची” पीक्नो, ङ्‍कसाने हायाम्सर्प् मीस् खोमय। खोदोलोई धर्मसूम्बऊआ “आम् छामाई” पीके, ना ङ्‍कसा ईल्पो मीस्ङाङ् खोमय, मूङ्‍क ख्रीष्‍ट तूये।
48003017	कोङा पीम् लामोक रीङ्‌ ङ्‍क के, लीक्चून्दूलूम् सूक्पोङ् दोङ् दोस्पी ताक ललईआ मूङ्‍कप्का लाईस्पी नीनाम्माआ पक्‍का मक करार रद्द मईनो, मादोने यादे खारीस् छूवाखात्वा।
48003018	ऊदोईपीक्यालो नीनाम्माम् आसीक ललई रेपाम्ना तोक्दोने ङ्‍क यादेङा मान्छूवा। खोदोलोई नीनाम्माआ यादेलाम्पाङा अब्राहाम ङ्‍क आसीक पीयू।
48003019	खोरोदोक ललई ऊदोई चाहेई छूवा? यादे मम्पा छामाई मान्ताम् सम्मो अपराधचीम् कारणआ ललई काप्पा। खीक्‍का ईल्पो मध्यस्थआ रीदाम् पोक्चीलाम्पा ललई थोक्सू।
48003020	मध्यस्थ छूम् लागी ईबूम् पीका दूङ्देतो पक्ष चाहेई छूये, खोदोलोई नीनाम्मा ईबूम्ङाङ् तूये।
48003021	खोरोदोक ऊई ललई नीनाम्माम् यादेमी ऊल्‍लोङ्पीयो तूये? देईपीकेसो मान्तू। ललईआ नयाँ रीराम पीदूर्प्‌दोने, ललई रेम्पावाना केई नीनाम्माम् मूक्स्दूपी धर्मी छूयीवा।
48003022	खोदोलोई धर्मसूम्बऊआ ओरोपीके, खोलोङ् मीस्ची मोऊमी कैदपी तूये, खन्सा येशू ख्रीष्‍टपी विश्‍वासमप् खोलोआ नीनाम्माम् यादे तयची।
48003023	खोदोलोई विश्‍वास ताम् लाईस्पी केई ललईमी हूक्पी तूम्पा, ना विश्‍वास खोमान्छेईम् सम्मो केई छीयीखातीक तूवा।
48003024	विश्‍वासलाम्पा केई नीनाम्माम् मूक्स्दूपी धर्मी छूदूरूम्नू पीकाना ललई ई सेचीपो छूम्ना केई ख्रीष्‍टसम्मो ताईम्तीम् जीम्मा पीयू।
48003025	खोदोलोई हन्‍ने विश्‍वास ताकसा हन्‍नायीका केई सेचीपो ललईमी हूक्पी तूयानो।
48003026	विश्‍वासलाम्पा आन्‍नी खोलोङ् ख्रीष्‍ट येशूपी नीनाम्माम् छामाई के।
48003027	ऊदोईपीक्यालो आन्‍नीतोदीपी ख्रीष्‍टपी बप्‍तिस्मा छूक्‍तोदी खोलोआ ख्रीष्‍ट तेई खाप्साम्क तोङ्ना खाप्सानूम्क तूये।
48003028	हन्‍नाने यहूदी लो ग्रीकलो, रोः लो फुक्‍कालो, खीक्‍का वात्छा लो मीम्छालो छूनो, ऊदोईपीक्यालो ख्रीष्‍ट येशूपी खोलोङ् ईबूम्ङा छूये।
48003029	आन्‍नी ख्रीष्‍टमी छामाईची दोने आन्‍नी अब्राहाममी छामाई के, ना नीनाम्माआ यादे मक आसीकमी हक्वाला के।
48004001	कोङा पीम् लामोक रीङ्‌ ङ्‍क के, हक्वाला छा साहीछा तूकसम्मो, ख खोलोङ् थक्मी मालिक तूदोसो रोः लो ईतोरोकङ् छूये।
48004002	खोदोलोई म्पाआ पीक्‍क नाम्‍लासम्‍मो ख गूलो मप्मी हूक्पी छूये।
48004003	केईसो ओरोनाङ् साहीछा तूम्पालो चारपीक चारतोप् आत्माम् हूक्पी तूम्पा।
48004004	खोदोलोई नाम्‍ला तातेकालो नीनाम्माआ म्छा पोक्सू। ख ईल्पो मीम्छापीका जन्मेई छूवा, ना ललईमी हूक्पी जन्मेई छूवा।
48004005	ललईमी हूक्पी तूप्ची दाम् छोम्‍ना छूतेई मम् लागी नीनाम्माआ म्छा पोक्सू, खोरोछूकसा केईया छाम् खोलोङ् हक् तोम्दूराम्।
48004006	केई छा छूयीकसा नीनाम्माआ म्छाम् आत्मा ई गोङ्‍पी पोक्सू, ना खूङ्‍क आत्माआ “ए अब्बा, पाआ!” पीक्ना दप्प।
48004007	खन्सा, नीनाम्मालाम्पा आन् हन्‍नायीका रोः मा, खोदोलोई छा के, ना छादोने हक्वालासोङा के।
48004008	लाईस्-लाईस्पी आन्‍ना नीनाम्मा मान्छेईमो तूवानीलो, आन्‍नी देऊताचीम् रोः तूवानी, मूङ्‍कस् आछीयाक नीनाम्मा मा।
48004009	खोदोलोई हन्‍नाने आन्‍ना नीनाम्मा छेतानूम्क तूये, अथवा नीनाम्माआ आन्‍नी छेतानीक तूये, नासो होसोङ् दानाई आन्‍नी मूङ्‍क म्‍राःरा मान्दीक लाईस्-लाईस्पीक सिद्धान्तहेम् आत्नी ना होसोङ् मूङ्‍कम् रोः छूम् मीन्‍नी?
48004010	आन्‍ना तिथी, लाः, ऋतु ना दोङ् मानेई मईनूम्।
48004011	कोङ्ने ओकीम् लये, आम्नी लागी मूचोयोक ओ रोकोछू मोरोक छूवा।
48004012	नेछोचे, आन्‍नी कोङ् तोङ्‍क छूवानीव पीकोना कोङा बीन्ती मीयान्‍नी, ऊदोईपीक्यालो कोङ्सो आन्‍नी तोङ्‍क छूवोक तूये। आन्‍ना ओमी ऊसो मान्‍नप् मनूम्क मान्तू।
48004013	आन्‍ना छेत्चाईनूम्, कोङा लाईस्पी आन्‍नी जीनप् रीदाम् येईमीन्‍नीलो कोङ् तूक्खा तूवो।
48004014	कोङ् तूकोचोक आम्नी लागी ईबूम् चाम्ची तूवा, खोरोदोसो आन्‍ना कोङ् मान्जेर्‌ङानी ना इन्कार मान्मोनी, खोदोलोई नीनाम्माम् रीदाम् पोक् ना ख्रीष्‍ट येशू तोङ्‍ना कोङ् ग्रहण मोनी।
48004015	खोदोलो आम्नी जीनक ईनीम्‍बा हाकोरोई खाता? ऊदोईपीक्यालो कोङा ङ्‍कतोङ्ना गवाई पीम्दूरो, नवादोक आन्‍ना आम्नी मूक्स्सो लातानूम्वाना कोङ् पीयोतोनीवा।
48004016	खोरोदोक आन्‍नी आछीयाक रीङ् ईन्‍नीकसा ऊई कोङ् ईनीम्‍बा आम्नी साछीमीयो छूवो?
48004017	बीन्‍नीपा मीचा आन्‍नी खची होप्हेम् थूईम् लागी हायाम् जोश खोमईची, खोदोलोई नप् मीन्ताम्‍आ मा। आन्‍ना जीनतो खस् स्वीकार मम् छूये पीक्ना खचा ओखीपीका आन्‍नी फोम् लाम्नी।
48004018	नप् मीन्ताम्मी लागी जोशिल छूम् नप्ङा, खोदोलोई कोङ् आम्नी रापी तूवोलोङाङ् जोश खोमम् क नप् मा।
48004019	हायाम् सम्तूमा मीयान्‍नीक ओ छाचे, ख्रीष्‍ट आम्नीपी मान्लोलीम्चीम् सम्मो कोङ् होसोङ् मीम्छा म्बूक्‍ती बान्‍लोक तोङ्‍क दूक्वापी तूवोचोयो।
48004020	ईनीम्‍बा कोङ् आन्‍नीस्का तूवोना ओ नेईम् पारा फाईम् दूरूवादोक देईओ नवा, ऊदोईपीक्यालो आम्नी तोक्पी कोङ् ऊई मम् ऊई मम् छूवोक तूये।
48004021	आन्‍नी ललईमी हूक्पी तूम् लन्ची मप्चा कोङ् ङरी आनोनीते, ललईआ ऊई पीके आन्‍ना छेत्नूम्नोयो?
48004022	ऊदोईपीक्यालो ओरोना छाम्पा तूये, अब्राहाममी नीप्पो छा वात्छास् तूवा, ईल्पो रोःमे लाम्पाक ना ईल्पोक स्वतन्त्र मीम्छालाम्पाक।
48004023	रोःमे लाम्पाक छा क गाम्‍लाम्पा जन्मेई छूवाक तूवा, खोदोलोई स्वतन्त्र मीम्छालाम्पा जन्मेई छूवाक छा क यादेलाम्पाक के।
48004024	ङ्‍क रीङ् पोम् ललई तोङ्ना पीदूराम्। मूङ्‍क मीम्छाची नीस्खाल्क करार के। ईल्पो क सीनै कोम्पीका रोः मम् लागी छामाई वाईप् हागार के।
48004025	हागार अरब छाप्कूवापीक सीनै कोम् के, ना ईनीम्‍बाक यरूशलेमलो थाम् दूराम्। ऊदोईपीक्यालो मूङ्‍क म्छास्का रोः छूवाक तूये।
48004026	खोदोलोई साराङ्‍गाप्‍तोक यरूशलेम स्वतन्त्र तूये, ना मूङ्‍क ई मा के।
48004027	ऊदोईपीक्यालो धर्मसूम्बऊपी ओरोना छाम्पा तूये, “ए छा मान्वाईप् मीम्छा, चामोवा मव, ए बूक्‍ती बान्‍लोक दूक्‍वा मान्छेईप् मीम्छा, आम् गोङ् हल्‍ना बस्व, ऊदोईपीक्यालो म्तूप्पोलोक मीम्छापीका म्तूप्पोआ होक्सीक मीम्छाम् छामाईची ओरोतो तूये।”
48004028	हन्‍ना नेछोचे, इसहाक तोङ्ना केईसो यादेम् छामाई के।
48004029	खोदोलोई खोन्तोलो दानाई गाम्पीका जन्मेई छूवाक छाआ आत्मापीका जन्मेई छूवाक छा दूक्पीदोङू, ना ईनीम्बासो मोन्तोङ्‍कङ् तूये।
48004030	खोदोलोई धर्मसूम्बऊआ ऊई पीके? “रोःमे मीम्छा लो म्छालो लात्दीत्नूम्ते, ऊदोईपीक्यालो रोःमेम् छा स्वतन्त्र मीम्छाम् छालो पाम् दाचाम्मी हक्वाला छूनो।”
48004031	खन्सा नेछोचे, केई रोःमे मीम्छाम् छामाई मा, खोदोलोई स्वतन्त्र मीम्छाम् छामाई के।
48005001	स्वतन्त्रतामी लागी ख्रीष्‍टआ केई स्वतन्त्र मईक तूये। खन्सा बलियो छूवानीना थोरेप्नीव, ना होसोङ् रोः छूवानीना तूनीनव।
48005002	कोङ् पावलआङ् आन्‍नी लोयान्‍नी, आन्‍ना खतना मईनूम्दो ख्रीष्‍टपीका आन्‍नी ऊसो फाइदा छूनीनो।
48005003	खतना छूक् खोलोङ् कोङा होसोङ् चेताऊनी पीयोची, खस् खोलोङ् ललई रेम् कर लागेई छूये।
48005004	आन्‍नी ललईलाम्पा धर्मी छूम्‍लाम्ची ख्रीष्‍टपीका आम्नी हाल्‍ला छूवानीक तूये। आन्‍नी सम्खेलूपीका दाली हूप्सानीक तूये।
48005005	खोदोलोई केईया पवित्र आत्मालाम्पा विश्‍वासपीका तोक् धार्मिकताम् आशा हूङाम्।
48005006	ऊदोईपीक्यालो ख्रीष्‍ट येशूपी खतना मम् लो मान्मम्‍लो ऊसो मूल्य मान्तू। खोदोलोई ईबूम् रीङ्मीङाङ् मूल्य तूये, खूङ्‍क क सम्तूमालाम्पा लक्‌ मप् विश्‍वास के।
48005007	आन्‍नी नम्‍लोङ् बूल्स्चानीक तूवा। आसाई आन्‍नी सत्यता रेम्पी बाधा पीयानी?
48005008	ङ्‍कतोङ्‍क बाधा पीप् लक् आन्‍नी काछोक् नीनाम्माआ मक मा।
48005009	चीछाछा खमीरआ खोलोङ् चोम्पा फूल्मी कोलू खमीरलोक मदीत।
48005010	कोङा रोबूपी भरोसा मूयो, आन्‍ना ओमीप्का बीन्‍नीपा मीन्ताम् कीनूम्नो। आम्नी अल्मलेई मप् आस्दोसोङा खूङ्‌कसा दण्ड तेप्स।
48005011	खोदोलोई नेछोचे, कोङा होसोङ् खतना मम्ङा छूये पीकोना रीदाम् हासूवादोने ओपी ङ्‍क खोलोङ् दूक्वा ऊदोई तावा? खोरोदोने क्रूसमी रीङ्पीका ऊसो बाधाङा मान्तावा।
48005012	आन्‍नी विचलित मप्चा खची खतनाङाङ्‍ने मा, बरू खची होप्मी अङ्‍गङ् कीप्चीवादोसो नवा!
48005013	नेछोचे, आन्‍नीने स्वतन्त्रतामी लागी काछोम्पाक के। मूङ्‍क स्वतन्त्रता मोऊमी वोर्वा मम् लागी गोङ्नूम्नव। खोदोलोई सम्तूमापी आन्‍नी ईल्पो बीन्‍नीपाम् सूसोपो छूवानीव।
48005014	ऊदोईपीक्यालो खोलोङ् ललई ईबूम् रीङ्बऊपी पूरा छूवाक तूये, “आना आम् खीम्तोनीची आम् होप् तोङ्नाङ् सम्तूमा मीव।”
48005015	खोदोलोई आन्‍ना ईल्पोआ बीन्‍नीपालो खोलईनी-चालईनीदोने चीङ्चीङ् तूवानीव, आन्‍नी ईल्पो बीन्‍नीपापीका मासेई मलम् बोनूनव।
48005016	खन्सा कोङा पीको, पवित्र आत्मालाम्पा लाम्दूमानीव, ना मोऊ-वोर्वामी लन्‍ची पूरा मनूम्नव।
48005017	ऊदोईपीक्यालो मोऊ-वोर्वामी लन्ची पवित्र आत्माम् ऊल्‍लोङ्पी छूये, खीक्‍का पवित्र आत्माम् लन्ची मोऊ-वोर्वाम् ऊल्‍लोङ्पी छूये। आना ऊई मम् मीने खूङ्‍कलाम्पा आन्‍नी राम्सेम् लागी ङ्‍कस्क ईबूम् बीन्‍नीपाम् ऊल्‍लोङ्पी छूये।
48005018	खोदोलोई आन्‍नी पवित्र आत्माआ लाम्दूप्नीकदो आन्‍नी ललईमी हूक्पी छूनीनो।
48005019	मोऊ-वोर्वामी लक्‌ छेङ्‍गाङा तूये, मूङ्‍क ङ्‍कस्ङा: तूम्‍लू लम्, पवित्रता मान्तूप्, बेलेलम्,
48005020	ङोङोक्छे दम्, मन्तर मम्, साछीमी छूम्, खेम्वा, आहारीस्, छूली, स्वार्थी, मान्तम्, गुटबन्दी मम्,
48005021	नाचूर्, दीः दूम्, मोजमज्जा मम् ना ओन्तोङ्‍कङ् बीन्‍नीपा लक्‌, खूङ्‍कम् तोक्पी कोङा आन्‍नी चेताऊनी पीयान्‍नी, ना लाईस्पीसोङ् पीन्‍नीकङ् तूवा। आस्-आसाई ङ्‌कतोङ्‍क लक् मईची, खस् नीनाम्माम् चार खम्मी हक्वाला छूनो।
48005022	खोदोलोई पवित्र आत्माम् म्चोक सम्तूमा, चामोवा, खाऊमा-खासेर्मा, हूदूर्म्, सम्खे, नप् मम्, विश्‍वासलोक,
48005023	लखेक, ना तईपी यूम्चीम्। ङ्‌कतोङ्‍क रीङ्मी ऊल्‍लोङ्पी ऊसो ललई मान्तू।
48005024	येशू ख्रीष्‍टपी तूप्‍तोदीआ मोऊ-वोर्वा मूङ्‍कम् मान्‍नप् सानीवा ना लन्चीलोङ् क्रूसपी काक्स्दीत्चीक तूये।
48005025	केई पवित्र आत्मालाम्पा लेत्यादो आत्माआ लाम्दूप्याक तोङ्नाङ् लाम्दूमे के।
48005026	केई नाम्दूखू छूयानो के, ईल्पोआ बीन्‍नीपाम् म्छूली काईमीयाम्नो के, ना ईल्पोआ बीन्‍नीपाम् आहारीस् मयाम्नो के।
48006001	नेछोचे, हेप् मीचा रई लक्‌ मईकपी लापस्दोक आन्‍नी तूनीक गोपी आत्मिक तूप्चा लखेछाना ख सूदारेई मनूम्व। खोदोलोई आन्‍ना आम्नी तोक्पीसो मीनानूम्व, मादोने आन्‍नीसो चाम्चीपी छूनीके।
48006002	ईल्पोआ बीन्‍नीपा भार खूर्म् बोलनीव, ना ओन्तोङ्ना ख्रीष्‍टमी ललई रेप्नूम्क छूये।
48006003	ऊदोईपीक्यालो मोरोछाक मीचा कोङ् हायाम्क मीन्दोक खसा म्होप्ङा दोका पीयान्ची।
48006004	खोलोआ म्होप्मी लक्मी चाम्ची मनूव, खीक्‍काङाङ् मूङ्‌कसा म्होप् बीन्‍नीपालो मान्थाम्चीमो म्होप्पी सागोहोम् मन्चीदूर।
48006005	ऊदोईपीक्यालो खोलोआ होप्मी भार म्होपाङ् खूर्म् छूये।
48006006	रीङ्बऊमी सेचीवा तोक् खोलोआ म्होप्मी खोलोङ् नप् थक्ची रीङ्बऊ ईक्‍लो हाम् छूये।
48006007	आन्‍नी दोकापी छूनीनव। आसासो नीनाम्मा गीम्सेम् दूरनो। मीचा ऊई लेत खूङ्‍कम् चोङा तय।
48006008	हेप्पा म्होप्मी मोऊ-वोर्वाम् लन्ची पूरा मम् लागी लेतदोक, मूङ्‍कसा म्होप्मी मोऊ-वोर्वालाम्पाङा सीम्मी म्चो तय। खोदोलोई आसाई आत्माम् लागी लेत, मूङ्‍कसा आत्मालाम्पा हादेसो मान्याईप् रीराम्मी म्चो तय।
48006009	नप् लक् मम्पी केई गलेई छूयानोके, ऊदोईपीक्यालो मूङ्‍क लक् मम्चायाम्दोक थीक् नाम्‍लापी केईया म्चो तयाम्।
48006010	खन्सा नाम्‍ला तयाम्‍लो केईया खोलोङ् मीस्मी भलाइ मतो खात्या, दूङ्‍लोक्‍तोक ख्रीष्‍टपी विश्‍वास मप्चीम् भलाइ मयाम्के।
48006011	खोङ्नूम्व, कोङा ओहोप्‍मी हूःआङ् देप् देप् रीङ्बप्पी आन्‍नी होम्‌ लागी छापूचोयो।
48006012	ख्रीष्‍टमी क्रूसमी कारणआ सतावटपी छूम् बोनूनव पीक्ना म्थेम्पी खोलोङ् आछीयाक दाईम् लन्ची मप्चाङा आन्‍नी खतना मम् कर तीनी।
48006013	ऊदोईपीक्यालो खतना मप्चा खची होपासो ललई रेप्पस्‍नो, खोदोलोई आन्‍नी खतनाम् ललई रेम् मीयानी पीम्ना नाम्दूखू मम् लागीङाङ् खचा आन्‍नी खतना ममीनी।
48006014	ई रोबू येशू ख्रीष्‍टमी क्रूसपीका बीन्‍नीपा ऊची रीङ्पी नाम्दूखू मम् रीङ् ओपी छूनूनव। खम् क्रूसमी कारणआ ओ लागी चार सीयाक तूये, ना चारमी लागी कोङ् सीयोक तूये।
48006015	खतना मम् लो मान्मम्‍लो नीत्चीमीङ् महत्व मान्तू, खोदोलोई नयाँ बोबूईकङ् खोलोङ् थक् के।
48006016	हन्‍ना ङ्‍क रीदूम् म्‍रीरामपी रेप् खोलोङ् ना नीनाम्माम् खोलोङ् मीस्चीपी खाऊमा-खासेर्मा ना सम्खे छूनूव।
48006017	हन्‍नायीका आसासो कोङ् दूक् पीयोनूनव, ऊदोईपीक्यालो येशूम् सूसो मप् के पीम्ना खोमम् लागी येशूम् खेर्‌मी दागची कोङा ओ गाम्पी खूरूतोक तूये।
48006018	नेछोचे, ई रोबू येशू ख्रीष्‍टमी सम्खेलू आम्नी आत्मालो तूनूव। आमेन।
49001001	नीनाम्माम् लन्चीलाम्पा ख्रीष्‍ट येशूम् प्रेरित पावलपीका, ख्रीष्‍ट येशूपी विश्‍वास मप् एफिससपी तूप् नीनाम्माम् मीस्चीपी:
49001002	ई नीनाम्मा पा ना ई रोबू येशू ख्रीष्‍टपीका सम्खेलू लो खाऊमा-खासेर्मालो छूनूव।
49001003	ई रोबू येशू ख्रीष्‍टमी नीनाम्मा ना पाम् साम्दीखा छूनूव, खसा केई साराङ्‍गाप्‍तोक तूस्कोपी खोलोङ् आत्मिक आसीकआ ख्रीष्‍टपी आशिर्वाद पीईक तूये।
49001004	खम् दोक्पी पवित्र ना दोस् मान्दीक छूनू पीकाना चार बोबूईम् लाईस्पीकाङ् खसा केई ख्रीष्‍टपी सोकी। खसा सम्तूमा मीयीकसा,
49001005	नीनाम्माम् लन्चीम् लक्ष्य तोङ्ना ख्रीष्‍ट येशूलाम्पा खसा केई म्छामाई छूम् लागी लाईस्पीकाङ् सोकीक तूवा।
49001006	खन्सा खसा केई सम्तूमा मीयक म्छापी मोरोङ् पीयीक खम् साम्दीखालोक सम्खेलूमी लागी केईया खम् साम्दी मयाम्।
49001007	खम् हायाम् देतो सम्खेलू तोङ्‍ना केईया ख्रीष्‍टमी हीःलाम्पा खपी हल्वा, अर्थात् ई मोऊमी छेमा तयाम्।
49001008	मूङ्‍क सम्खेलू खसा खोलोङ् म्‍लूखूप्ची लो ज्ञानलो केई हायाम् देतो पीयी।
49001009	ईनीम्बा नीनाम्माआ म्होप्मी उदेश्‍य तोङ्ना ख्रीष्‍टमी तोक्पी मीन्क म्होप्मी सूलाना यूक्साक लोचम् केई खोमीयीक तूये।
49001010	खन्सा नाम्‍ला यात्कप्का साराङ्‍गा लो चारपीलो तूप् खोलोक थक् ख्रीष्‍टमी तईपी तानू।
49001011	केई ख्रीष्‍टपी तूयेना नीनाम्माआ केई खम् मीस् छूम् लाईस्पीकाङ् सोकी, ना खसा खोलोक रीङ् म्‍लन्ची तोङ्‍ना मय।
49001012	ख्रीष्‍टपी खोलोप्का लाईस्पी भरोसा यूप् केई यहूदीचा नीनाम्माआ साम्दीखा ना सायोचोङ्मा मम् दूरूम्नू पीकाना नीनाम्माआ ओरो मअ।
49001013	ईनीम्‍बा आन्‍नी बीन्‍नीपा गोङ्चासो सत्यम् रीङ्बऊ, अर्थात् आन्‍नी हल्वा पीप् जीनप् रीदाम् येनानूम्। खीक्‍का आन्‍ना ख्रीष्‍टपी विश्‍वास मनूम्कसा नीनाम्माआ यादे मक पवित्र आत्माम् छाप आन्‍नी तीयापानीक तूये।
49001014	नीनाम्माम् म्होप्मी दाचाम्, अर्थात् केईया पूरा हल्वा तयाम्नोक सम्मो खम् साम्दीखाम् सायोचोङ्मा मम् लागी पवित्र आत्मा ई हक्मी बैना तूये।
49001015	रोबू येशूपी तूक आम्नी विश्‍वास ना खोलोङ् नीनाम्माम् मीस्ची हेम् तूक आम्नी सम्तूमाम् तोक्पी कोङा येनूकसाङ्‌,
49001016	कोङा वाङोम् मूयोलो आन्‍नी मीन्तो आम्‍नी लागी नीनाम्मा ओलोनूव पीकोचोयोक तूये।
49001017	ई रोबू येशू ख्रीष्‍टमी नीनाम्मा, साम्दीखा मम् खाईप् पाआ आन्‍नी खम् तोक्पी छेईम् लूखूप्ची ना प्रकाशमी आत्मा पीयानीनूव पीकोना कोङा वाङोम् मूचोयो।
49001018	कोङा ओरो पीकोनासो वाङोम् मूयो, आम्‍नी सागोवापीक मूक्स् छेङ्‍छेङ्पा छूनूव, ना खसा ऊक आशाम् लागीये आन्‍नी काछानीक तूये, खीक्‍का नीनाम्माम् मीस्चीपी खम् साम्दीखालोक हक्मी दाचाम् ऊये, खूङ्‍क आन्‍ना छेईम् दूरानूम्व।
49001019	खीक्‍का केई विश्‍वास मप्चीम् लागी खम् राःरा देई देप्ये तूये पीम् आन्‍ना छेईदूरानूम्व। ङ्‍क राःरा नीनाम्माम् मूङ्‍क देप् राःरा के,
49001020	मूङ्‍क देप् राःरालाम्पा नीनाम्माआ ख्रीष्‍ट सीयाकप्का ऊस्पकू, खीक्‍का साराङ्‍गाप्‍तोक तूस्कोपी म्होप्मी चूप् हूःहेम् यूक्सू।
49001021	खोलोङ् चार तोम्, हक्, राःरा ना चारखम्पी, ना ङ्‍क दूङ्पीकङाङ् मा, खोदोलोई ताईक दूङ्पीकसो देत्‍तोई नीङ् तूये, खूङ्‍क खोलोप्का दूङ्‍रेप्‍तो ख्रीष्‍ट यूक्सू,
49001022	खीक्‍का नीनाम्माआ खोलोङ् रीङ् ख्रीष्‍टमी लोदोपू यूक्स्पी, ना मण्डलीम् लागी खङा खोलोङ् रीङ्मी तोङ् बानेई मअ।
49001023	मण्डली क ख्रीष्‍टमी गाम् के। ङ्‍क गाम् खसा खोलोक थक्‍आ पूरा मक तूये, ना ङ्‍कङा येशूम् आछीयाक ङाली के।
49002001	आन्‍नी आम्नी होप्मी अपराधआ लो मोऊलाम्पालो लाईस्पीक नाम्‍लापी सीयानीक तूवा।
49002002	खूङ्‍कतोलो आन्‍नी चारपीक रई लाम्पी लाम्दूमादोङ्नी। आन्‍ना नाम्तोक राःराम् मालिकमी आज्ञा रेपादोङ्नूम्। मूङ्‍क मालिक क नीनाम्मा मानेई मान्मप् मीस्ची म्होप्मी हक् गोपी यूप् आत्मा के।
49002003	केईसो ऊलाम् खस् तोङ्‍कङ् तूयी, ना होप्मी गाम्पीक वोर्वाम् लन्ची पूरा मम् लामूम्चाम्क तूवा, ना होप्मी गाम्पीक वोर्वा ना सानीवाआ लन्ची मक रीङ्पीङा लेतीचाईक तूयी। ई होप्मी वोर्वापी लेतीचाईवादोने बीन्‍नीपा मीस्चीतोङ् केईसो नीनाम्माम् छूलीपी ताईम् बोक्सावा।
49002004	खोदोलोई नीनाम्मा सम्खेपी होङ्पोक् तूये, खसा केई खम् हायाम् देप् सम्तूमालाम्पा सम्तूमा मीम्पा तूये।
49002005	खन्सा केई मोऊपी सीम्पादोसो खसा केई ख्रीष्‍टलोङ् लेईन्चा मीयीक तूये। नीनाम्माम् सम्खेलूलाम्पाङ् आन्‍ना हल्वा तानूम्क तूये।
49002006	खीक्‍का नीनाम्माआ केई ख्रीष्‍टलोङ् सीयीकप्का ऊम्पोम्पा, ना ख्रीष्‍टलोङ् साराङ्‍गाप्‍तोक तूस्कोपी यूक्सी।
49002007	ङ्‍क क खसा ताईक दूङ्चीपी म्होप्मी सम्खेलूम् हायाम् देतो दाचाम् खोमम् लागी मक। ङ्‍क सम्खेलू खसा केई ख्रीष्‍ट येशूपी खोमीयीक तूये।
49002008	ऊदोईपीक्यालो नीनाम्माम् सम्खेलूपीका विश्‍वासलाम्पा आन्‍ना हल्वा तानूम्क तूये। ना ङ्‍क आम्नी होप्पीका मा, ङ्‍कने नीनाम्माम् वरदान के।
49002009	ङ्‍क लक् लाम्पा मा, मादोने मीचा नाम्दूखू मय।
49002010	ऊदोईपीक्यालो केई नप् लक्मी लागी ख्रीष्‍ट येशूपी बोबूयीक नीनाम्माम् हूक्पीक सीप के। केई मूङ्‍क तोङ्नाङ् नप् लक् मम्नू पीकाना नीनाम्माआ लाईस्पीयीकाङ् मूङ्‍क चोचूप्स्क तूवा।
49002011	खन्सा मीन्मारो मनूम्व, लाईस्पी आन्‍नी गाम्पी बीन्‍नीपा गोङ्ची तूवानी। गाम्पी हूः लाम्पा खतना छूवाक यहूदीचा आन्‍नी खतना मान्छूक् पीकादोङ्नी।
49002012	मीन्मारो मनूम्व, आन्‍नी खोदोलो ख्रीष्‍टपीका छूबूरी, इस्राएलमी नागरिकमी हक्पीका पाखापी छूवानीक तूवा, ना यादेम् करारचीपीका छूबूरी, आशा मान्दीक खीक्‍का नीनाम्मा मान्दी ङ्‍क चारपी तूवानी।
49002013	आन्‍नी खोन्तोलो ख्रीष्‍ट येशूपीका छूबूरी तूवानी, खोदोलोई ईनीम्‍बा ख्रीष्‍टमी हीःआ नीनाम्माम् दोक्पी तातानीक तूये।
49002014	ऊदोईपीक्यालो खङ् ई लागी खाऊमा-खासेर्मा तूये। खसा केई यहूदीची ना बीन्‍नीपा गोङ्ची नीप्पोङ् ईबूम्ङा मम्पा तूये, ना विभाजन ताईप् साछीमीम् पर्खाल हत्दीत्क तूये।
49002015	खसा ललई मूङ्‍कम् आज्ञाची ना धार्मिक विधानची म्होप्मी गाम्पी खारिज मअ। ओरो मना खसा ङ्‍क नीत्चीपीका ईबूम् नयाँ गोङ् बोबूईना यहूदीची ना बीन्‍नीपा गोङ्चीम् रापी खाऊमा-खासेर्मा तातू।
49002016	खीक्‍का ई गोपी तूक साछीमी मीन्ताम् मासेई मना केई नीस्गोङ् ईबूम् गाम्पीङ् नीनाम्मापी तमीम् लागी ख्रीष्‍ट क्रूसपी सीया।
49002017	येशूआ ताना आन् छूबूरी तूप् बीन्‍नीपा गोङ्ची ना म्दोक्पी तूप् यहूदीची मिलापमी जीनप् रीदाम् येईमीयानी।
49002018	ऊदोईपीक्यालो खलाम्पाङ् केई यहूदीची ना बीन्‍नीपा गोङ्ची नीप्पोआङ् पवित्र आत्मालाम्पा पा तूकपी वोम् तोम्पा तूये।
49002019	ओरोना हन्‍ना आन्‍नी बीन्‍नी छाप्कूवापीक ना बिरान मा, खोदोलोई नीनाम्माम् मीस्चीका आन्‍नी बूम्-नागरिक ना नीनाम्माम् खीम्पोस्मी तीक्सूची छूवानीक तूये।
49002020	मूङ्‍क खीम् प्रेरितची ना खारीबोपोचा यूक्स्चीक जगथेम्पी बोबूयाक तूये खूङ्‍क खीम् आन्‍नीङ् के। ख्रीष्‍ट म्होप्क जगमी सूर् लूङ् तूये।
49002021	ख्रीष्‍टआङ् ङ्‍क खीम् नम्‍लो ईतोतो काप्सना यूक्स ना रोबूपी ईबूम्ङाङ् पवित्र दप्स्को खीम् छूम् लागी पमीत्‍तो खाईय।
49002022	खीक्‍का पवित्र आत्मापी नीनाम्माम् तूस्को छूम् लागी आन्‍नीसो खपी ईतोतो बोबून्चीतो खात्नी।
49003001	खन्सा कोङ् पावल, आन् बीन्‍नीपा गोङ्चीम् लागी ख्रीष्‍ट येशूम् कैदी छूवोक तूये।
49003002	आम्‍नी लागी नीनाम्माम् सम्खेलूम् जिम्मेवारी कोङ् पीयोतोकम् तोक्पी आन्‍नासो येनानूम्क तूये मीनो।
49003003	खूङ्‍क क कोङ् प्रकाशलाम्पा छेईमीयोक रहस्य के। खूङ्‍कम् तोक्पी कोङा आम्नीपी लाईस्पीकाङ् जीजीस् छापूकसो तूवा।
49003004	आन्‍ना ङ्‍क नीनूम्‍लो ख्रीष्‍टमी रहस्यम् तोक्पी ओहोप्‍मी मीन्ताम् ऊई तूये, खूङ्‍क आन्‍ना छेईदूरनूम्।
49003005	मूङ्‍क रीङ् खम् पवित्र प्रेरितची ना खारीबोपोचीपी पवित्र आत्मालाम्पा ईनीम्‍बा खोमन्चीक तूये, खूङ्‍क बीन्‍नीपा दूङ्पीक मीस्चीपी मान्पोम्पा तूवा।
49003006	मूङ्‍क रहस्य क ङ्‍कङा के, जीनप् रीदाम्‍लाम्पाङ् बीन्‍नीपा गोङ्चासो यहूदीस्का नीनाम्माम् आसीक तचीक तूये। बीन्‍नीपा गोङ्चीसो ईबूम् गाम्पीक अङ्‍गची छूवाक तूये ना खस् ख्रीष्‍ट येशूपी नीनाम्माआ पीयाक यादेम् ऊदेऊपीक हक्वाला छूवाक तूये।
49003007	खम् राःराम् लक्‌ तोङ्‍ना कोङ् पीयोक नीनाम्माम् मूङ्‍क सम्खेलूम् वरदान तोङ्‍ना कोङ् ङ्‍क जीनप् रीदाम्मी सूसो मप् छूवोक तूवा।
49003008	खोलोङ् नीनाम्माम् मीस्चीपी कोङ् हायाम् चीमादोसो ख्रीष्‍टमी हायाम् देप् दाचाम्मी जीनप् रीदाम् बीन्‍नीपा गोङ्चीपी हासूनू पीकाना कोङ् ङ्‍क सम्खेलू पीयो।
49003009	खोलोङ् रीङ्‍ बोबूईप् नीनाम्मापी दूङ्-दूङ्पीका सूलाक रहस्यम् लोचम् ऊये, खूङ्‍क खोलोङ् मीस्चीपी खुलस्त मम् सम्खेलू कोङ् पीयो,
49003010	ओरोना ईनीम्‍बाक नाम्‍लापी मण्डलीलाम्पा नीनाम्माम् म्खाल्-खाल्क नीऊ साराङ्‍गाप्‍तोक तूस्कोचीपी चारतोप्ची ना हक्‍तोप्चीपी हासे।
49003011	ङ्‍क क ख्रीष्‍ट येशू ई रोबूपी नीनाम्माआ पूरा मक कूयूदूङ्पूक उदेश्‍य तोङ्‍ना तूवा।
49003012	खपी यूम्पा ई विश्‍वासलाम्पा साहस ना भरोसापी केईया नीनाम्मापी खाईम् दूराम्।
49003013	खन्सा कोङा आम्‍नीपी निवेदन मूयो, आम्‍नी लागी कोङा तेप्सूचोयोक दूक्वापी आन्‍नी आम्नी पोऊ सनीनव। ङ्‍कने आम्‍नी लागी साम्दीखामी रीङ् के।
49003014	खन्सा कोङ् पाम् दोक्पी खून्जू लोयोना वाङोम् मूयो।
49003015	ख लाम्पाङ् साराङ्‍गा लो चारपी तूकलो खोलोङ् खीम्पोस्मी नीङ् यूक्साक तूये।
49003016	कोङा वाङोम् मूयो, खम् साम्दीखाम् दाचाम् तोङ्‍नाक राःराआ खम् आत्मालाम्पा आम्‍नी गोपीक रीरामपी आन्‍नी हायाम् राःरालोक मानीनूव।
49003017	विश्‍वासलाम्पा ख्रीष्‍टआ आम्‍नी गोङ्‍पी बास् मनू, खीक्‍का सम्तूमापी म्साम् थूप् ना पोचीप् छूवानीना,
49003018	खोलोङ् नीनाम्माम् मीस्चीका तूक खम् सम्तूमा देई दाप्ये, देई बाईप्ये, देई रेप्ये ना देई गूम्ये तूये, खूङ्‍क छेईम् राःरा तोम् दूरानूम्व,
49003019	ना सानीवापीका थाप्मान्तेईप् ख्रीष्‍टमी सम्तूमा छेईदूरानूम्, खीक्‍का नीनाम्मालाम्पा ताप् खोलोङ् पूर्णताआ आम्नी रीराम पेप्नूव।
49003020	ई गोपी लक् मप् खम् राःरा तोङ्‍ना केईया ङोकाम्क ना मीनाम्कप्का दूङ् लक् मम् दूर्प् नीनाम्माम् साम्दीखा छूनू।
49003021	खमीङ् दूङ्पीका-दूङ्सम्मो मण्डली ना ख्रीष्‍ट येशूपी हादेलोसो साम्दीखा छून्चानू। आमेन।
49004001	खन्सा, कोङ् रोबूम् लागी ईल्पो कैदी, आन्‍नी बीन्ती मीयान्‍नी, नीनाम्माआ काछानीक मीस् तोङ्ना छूवानीना आन्‍नी मूङ्‍कम् खाईप्सेप् रीराम लेत्नीव।
49004002	हाल्‍लोसो लखेछा छूवानीव। ईल्पोआ बीन्‍नीपा सम्तूमा मीक् ना तेम्दूर्प् छूवानीव।
49004003	आन्‍नी खाऊमा-खासेर्मापी तूवानीना पवित्र आत्मापी ईबूम्ङा छूम्चाम् लागी सानीवा मनूम्व।
49004004	नीनाम्माआ आन्‍नी काछानीलो ईबूम् आसापी काछानीक तोङ्नाङ् गाम् ईबूम् तूये, ना पवित्र आत्मा ईबूम् तूये।
49004005	ईबूम्ङा रोबू, ईबूम्ङा विश्‍वास ना ईबूम्ङा बप्‍तिस्मा तूये।
49004006	केई खोलोमी ईबूम्ङा नीनाम्मा ना पा तूये, ख खोलोप्का दूङ्‍रेप् तूये, खोलोङ्लाम्पा लक मय, ना खोलोङ्पी तूये।
49004007	खोदोलोई ख्रीष्‍टआ हायीछयीक वरदान तोङ्‍ना केई खोलोङ् सम्खेलू पीयीक तूये।
49004008	खन्सा धर्मसूम्बूऊपी छाम्पा तूये: “ख खोलोप्का दूङ्‍रेप्‍तो वोङ्‍खातालो कैदची म्साथपी खाईयू, ना मीस्ची वरदान पीयू।”
49004009	(हन्‍ना ङ्‍क “खोलोप्का दूङ्‍रेप्‍तो वोङ्‍खाता” पीक्‍क क ऊई माका? खूङ्‍क ङ्‍कङा के ख चारमी दूङ् मूक्सूसो लेन्ची।
49004010	दाली यूप्क क म्होपाङ् खोलोङ् चार भरपूर मम् लागी खोलोङ् साराङ्‍गाचीप्कासो दूङ् रेप्‍तो खाता)।
49004011	खीक्‍का मण्डलीम् लागी खम् वरदानची ङ्‍कस्ङा के: हेप् प्रेरितची, हेप् खारीवोपोची, हेप् रीदाम् हाप्ची, हेप् मण्डलीपीक पास्टरची ना हेप्क सेचीपोची छूनूव।
49004012	ख्रीष्‍टमी गाम् अर्थात् मण्डली बोबून्‍नूव ना सूसोम् लक् मम् लागी नीनाम्माम् मीस्ची चोचूम्चीनू पीकाना खसा ङ्‍क वरदानची पीयी।
49004013	ओरोछूकसा ङ्‍क वरदानमी लक्‍आ केई खोलोङ् विश्‍वासपी ना नीनाम्माम् छामी ज्ञानपी ईक्‍काम्‌ छूम् लागी बईछोक्से। ना ओरोना केई विश्‍वासपी परिपक्व मीस् छूये ना ख्रीष्‍ट तोङ्ना खम् पूर्णतासम्मो तान्तेदूराम्।
49004014	खन्सा केई छालआ लाईस् दोस् होक्सक ना खोलोङ् धार्मिक सिद्धान्तम् मूर्हूऊआ ना मीस्मी वालीली, धुर्तता खीक्‍का तायामीआ एक्सा मेक्सा पेरक छाछामाची तोङ्‍क छूयीनूनव।
49004015	बरू सम्तूमालो सत्य नेन्तो खोलोङ् रीङ्पी केई क तोङ्, अर्थात् ख्रीष्‍ट तोङ्ना पतो खातेके।
49004016	खम् हक् गोपीङ् म्हा-हाल्‍लाक अङ्‍गची खोलोङ् ईतोतो तङ्ना तूये, ना खोलोङ् रीराम हो-होप्मी तूस्कोपी काम्चीना तूये। खीक्‍का ई-ईबूम् अङ्‍गआ मम् पर्ने म्‍लक् मईदोक खोलोङ् सम्तूमापी पतो ना बोबूत्‍तो खाते।
49004017	हन्‍ना रोबूम् नीङ्पी कोङा ओरोलोयान्‍नी ना गवाई पीयान्‍नी, आन्‍नी क बीन्‍नीपा गोङ्ची तोङ्ना लेन्चानीनव, ऊदोईपीक्यालो खची मीन्ताम् क मोरोक के।
49004018	खची छोक् गोङ्आ तातक अज्ञानताआ खस् नीनाम्माआ पीयाक रीराम्पीका छूबूरी छूवाक तूये, ना खची सानीवा नाम्कूर्मादाम्‍आ पेप्खीक तूये।
49004019	खचीपी जीस्सो ङईम् मान्तू। म्खाल्-खाल्क जेर्म्‌लप् लक् मम् लन्ची मईचीना खस् बेलेलप्‍तीप् छूवाक तूये।
49004020	खोदोलोई आन्‍ना ख्रीष्‍ट क ओरोना छेतानूम्क मान्तू।
49004021	येशूपी तूक सत्यता तोङ्‍ना खम् तोक्‍पी आन्‍‍ना येनानूम्क ना ईन्चीनीक तूये पीकोना कोङा मीनो।
49004022	लाईस्पीक मोऊ वोर्वापी लेईम्चाम् आम्नी पूरान रीराम होक्सायानूम्व। मूङ्‍क पूरान रीराम आम्नी जेर्म्‌लप् लक् मम् लन्चीआ गर्दा मासेई छूक्‍तो खात्चाईक तूये।
49004023	आन्‍नी आम्‍नी सानीवापी लो आत्मापी नयाँ छूवानीव।
49004024	खीक्‍का नीनाम्माम् ङालीपी आछीयाक धार्मिकता ना पवित्रतापी बोबूयाक नयाँ वोर्वा तेई खाप्सूम्तो खाप्सानूम्व।
49004025	खन्सा वालीली होक्सायानूम्ना खोलोआ हो-होप्मी खीम्तोनीस्का सत्य नेन्‍नीव, ऊदोईपीक्यालो केई खोलोङ् ईबूम् गाम्मी अङ्‍गस् के।
49004026	आम्नी छूली कात्दोसो मोऊ क मनूम्नव, नाम् काम् लाईस्पीङ् आम्नी छूली सीन्खानू।
49004027	ना शैतान मौका पीयानूम्नव।
49004028	खूप् मीस् हन्‍नायीका खूनूनव। बरू मूङ्‍कसा रोकोछू मनूव। मूङ्‌कसा म्हूःआ ईमान्दारी छूनूना रोकोछू मनूव, ना खोलोकपी रेईप्खाप्ची पीम् दूर्‌नूव।
49004029	आम्नी ङःपीका जेजेर्वा रीङ् लन्‍नूनव, खोदोलोई नाम्‍ला तोङ्ना नेईम् खाईप् ना सुधार मप् चानप् रीङ्‌ङाङ् नेन्‍नीव, खूङ्‍कलाम्पा येईप्चा आसीक तचीनूव।
49004030	खीक्‍का नीनाम्माम् पवित्र आत्मा म्गोङ् तूमीयानूम्नव, खपीकाङा हल्वा तोम् लेईमी लागी आन्‍नी छाप तीयानीक तूये।
49004031	खोलोङ् खाल्‍क खीक् रीङ्, क्रोध, छूली, चाऊपोलम्‌ ना निन्दा, खीक्‍का खोलोङ् खाल्क नाचूर्‌सो आन्‍ना होक्सीयानूम्व।
49004032	नीनाम्माआ ख्रीष्‍टपी आन्‍नी छेमा पीयानीक तोङ्ना, आन्‍नासो ईल्पोआ बीन्‍नीपापी छेमा पीलना ईल्पोआ बीन्‍नीपापी लखेक सानीवा ना सम्खेवा मीलप् छूवानीव।
49005001	खन्सा आन्‍नी नीनाम्माआ सम्तूमा मीनीक छाछामा तूनीकसा ख तोङ्‌कङ् छूम् लाम्नूम्व,
49005002	आन्‍नी सम्तूमापी तोक्सानीव, दानाई ख्रीष्‍टआसो केई सम्तूमा मीम्पा, ना नीनाम्माम् लागी ङम्ङम्यो नाम्प् चाचोदाम् ना बलिदान छूवाना म्होप्ङा ई लागी पीन्ची।
49005003	खोलोदोई आम्नी हाम्पी तूम्‍लू लो खोलोङ् जेजेर्वालो अथवा लोभमी नीङ्सो लन्‍नूनव, खूङ्‍क नीनाम्माम् मीस्चीम् रापी छूम् खात्‍तनो।
49005004	हेप् ङईम्‍लप् रीङ्, मूर्ख रीङ्छाम् अथवा फाइदा मान्दीक गेम्तूम् मनूम्नव, ङ्‍कतोङ्‍क रीङ् मम् खात्‍तनो। खोदोलोई नीनाम्मा ओलोनूव पीम् रीङ्‌ मनूम्व।
49005005	ऊदोईपीक्यालो आन्‍ना ङ्‍कने छेईम्ङा छूये, हेप् तूम्‍लू लप्, हेप् जेजेर्वा मीस् अथवा लोभी मीचा ख्रीष्‍ट ना नीनाम्माम् चारखम्पी ऊसो हक् तयनो। लोभी मीस् क ङोङोक्छे दप् मीस् तोङ्‍कङ् के।
49005006	आसासो आन्‍नी वालीली रीङ्आ जूक्‍केई मम् दूरानीनूनव, ऊदोईपीक्यालो मूङ्‍क रीङ्आ गर्दा आज्ञा मान्‍रेप्चीपी नीनाम्माम् छूली तात्‍ते।
49005007	खन्सा मूङ्‍कस्का सम्थल् छूवानीना तूनीनव,
49005008	ऊदोईपीक्यालो ईक् खेप् आन्‍नी नाम्कूर्मादाम्पी तूवानी, खोदोलोई आन्‍नी हन्‍ना रोबूपी छेङ्‍छेङ्पा छूवानीक तूये। लाबाईमी छामाई तोङ्ना लाम्दूमानीव,
49005009	ऊदोईपीक्यालो लाबाईमी म्चो क खोलोङ् भलाइ, धार्मिकता ना सत्यता के,
49005010	ना ऊई रोबूआ नत्‍त खूङ्‍क ईम्चीम् सानीवा मनूम्व।
49005011	नाम्कूर्मादाम्मी होप्‍तोक लक्पी भाग लाप्नूम्नव, बरू मूङ्‍क लक् खोमीयानूम्व।
49005012	ऊदोईपीक्यालो खचा सूल्यान्‍नीस्‍ना मईचीक लक्मी तोक्पी पीम्सो ईङईम् लप् रीङ्‍ के।
49005013	खोदोलोई अल्हो ऊक थक् थेम्पीई तात्‍ते, मूङ्‍क छेङ्‍गा दाईप्खाप् छूये,
49005014	ऊदोईपीक्यालो अल्होआङ् खोलोक थक् छेङ्‍गा दान्खा मीय। खन्सा ओरोना छाम्पा तूये: “ए ईम्चाप्ङा, थीतापक्व, ना सीयाकचीप्का पक्‍व, ना ख्रीष्‍टआ आन् प्रकाश पीये।”
49005015	खन्सा दानाई लाम्दूम्नी नम्‍लोना खोङ्नूम्व। लूखूप्ची मान्दीक मीस् तोङ्ना मा, खोदोलोई लूखूप्चीलोक छूवानीना लाम्दूमानीव।
49005016	खोलोङ् नप् नाम्‍ला यस्‍नूम्नव, ऊदोईपीक्यालो लेई रईक तूये।
49005017	खन्सा मूर्ख छूनीनव, खोदोलोई रोबूम् लन्ची ऊई तूये, मूङ्‍क छेतानूम्व।
49005018	दाखमद्यआ सेन्‍नीनव, ऊदोईपीक्यालो मूङ्‍कसा रीराम नास् मय, खोदोलोई पवित्र आत्माआ पेप्‍तो छूवानीव।
49005019	ईल्पो बीन्‍नीपालो भजन, स्तुति ना आत्मिक छाम् लचानीव। खीक्‍का होप्मी खोलोङ् गोङ्आ रोबूम् साम्दीखामी छाम् लतो,
49005020	हाल्‍लोसो खोलोङ् रीङ्मी लागी ई रोबू येशू ख्रीष्‍टमी नीङ्पी नीनाम्मा पा ओलोनूव लानूम्व।
49005021	ख्रीष्‍टमी सायोचोङ्मापी ईल्पो बीन्‍नीपाम् हूक्पी तूवानीव।
49005022	तोमाचे, रोबूम् हूक्पी तूनीक तोङ्‍ना आम्नी हो-होप्मी तूप्पोम् हूक्पी तूवानीव।
49005023	ऊदोईपीक्यालो ख्रीष्‍ट मण्डलीम् तोङ् तूक तोङ्नाङ् तूप्पो तोमाम् तोङ् के। खीक्‍का मण्डलीक ख्रीष्‍टमी गाम्के, ना ख म्होप्ङा मूङ्‍कम् हल्वा पीप् तूये।
49005024	दानाई मण्डली ख्रीष्‍टमी हूक्‍पी तूये, खोरोनाङ् तोमास्सो खोलोङ् रीङ्पी तूप्पोचीम् हूक्पी तूनूव।
49005025	तूप्पोचे, होप्मी तोमा सम्तूमा मीयानूम्व, दानाई ख्रीष्‍टआसो मण्डली सम्तूमा मीक तूवा, ना खूङ्‍कम् लागी म्होप्ङा पीन्दीन्ची,
49005026	ख्रीष्‍टआ मण्डली काऊआ सप्ना रीङ्‍बऊलाम्पा पवित्र मअ।
49005027	खीक्‍का दाग ना मान्चूर्प्, अथवा ऊसो ओन्तोङ्‍क रीङ् मान्तूप्, खोदोलोई पवित्र ना खोत मान्तूप् साम्दीखाक मण्डली म्होप्ङा पीम्दीम्चीम् लागी खसा ओरो मक तूये।
49005028	खोरोनाङ् तूप्पोचासो हो-होप्मी तोमा होप्मी गाम् तोङ्नाङ् सम्तूमा मीम् छूये। होप्मी तोमा सम्तूमा मीक्‍आ म्होप्ङा सम्तूमा मीयान्ची।
49005029	ऊदोईपीक्यालो आस्क मीचासो हादेलोसो म्होप्मी गाम् घृणा मईनो, खोदोलोई मूङ्‍क चाम्‍दूम् पीयना नम्‍लोना सम्सूर, खोरोनाङ् ख्रीष्‍टआसो म्होप्मी मण्डली सम्सूरू,
49005030	ऊदोईपीक्यालो केई खम् गाम्मी अङ्‍गस् के।
49005031	धर्मसूम्बऊआ पीके, “खन्सा मीचा म्पा-म्मा होक्सीयना म्तोमालो तङ्ना तूये, ना मूङ्‍क नीप्पोस् ईक् गाम् छूये।”
49005032	ङ्‍क ईबूम् देप् रहस्य के, खीक्‍का ङ्‍क रीङ् कोङा ख्रीष्‍ट ना मण्डलीम्‍लो तोक्पीसो पीकोचोयो।
49005033	ऊदोसो आन्‍नी खोलोआ आम्नी तोमा आम्नी होप् तोङ्ना सम्तूमा मीयानूम्व, ना तोमाआसो म्तूप्पोम् सायोचोङ्मा मनूव।
49006001	छामाईचे, रोबूपी होप्मी पा-माम् आज्ञा रेपानूम्व, ऊदोईपीक्यालो ङ्‍क हायाम् नप् तूये।
49006002	“होप्मी पा-माम् सायोचोङ्मा मनूम्व।” ङ्‍क यादेलोक दूङलाईस्पीक आज्ञा के।
49006003	आन्‍ना होप्मी पा-माम् सायोचोङ्मा मईनूम्दोक आम्नीमी नखावा छूये, ना चारपी आन्‍नी हायाम्तातो लेत्चाईनी।
49006004	पाचे, आम्नी छामाईची खची छूली काईमीयानूम्नव, खोदोलोई खस् रोबूम् अनुशासन ना सेचीवापी हूर्केईमनूम्व।
49006005	रोःचे, कीम्‍लतो ना योतो आछीयाक गोङ्आ ख्रीष्‍टमी आज्ञा रेप्नूम्कतोङ्ना ङ्‍क चारपीक आम्नी मालिकचीम् आज्ञा रेपानूम्व।
49006006	मीस् म्जी नमीक्ची तोङ्ना मूक्सदूपी मोरो खोमम्छा लक् मनूम्नव, खोदोलोई ख्रीष्‍टमी रोःची तोङ्ना आछीयाक गोङ्‍आ नीनाम्माम् लन्ची पूरा मनूम्व।
49006007	मीस्मी लागी मा, खोदोलोई रोबूम् सूसो मयाम्क तोङ्ना जीनतो लक्‌ मनूम्व,
49006008	आन्‍ना छेत्नूम्, रोः दोसो फूक्‍कादोसो, नप् लक् मप् खोलोङ् रोबूआ ख म्होप्मी लक् तोङ्‍ना पूनाऊनी पीय।
49006009	मालिक चे, आम्नी रोचीपी ङ्‌कतोङ्‍कङ् नप् वोर्वा मनूम्व, ना वोक्नूम्नव, ऊदोईपीक्यालो आन्‍नी ना खस् नीस्थलाकमीङ् मालिक साराङ्‍गाप्‍तो तूये, ना खसा छेङ्‍गेर् मईनो पीम् आन्‍ना छेत्नूम्।
49006010	याईस्कोपी, रोबूपी ना खम् देप् राःरापी बलियो छूवानीव।
49006011	शैतानमी युक्तिचीम् ऊल्‍लोङ्पी थोरेप् दूर्म् लागी नीनाम्माम् खोलोङ् जूम्‍लो वेस्‍नूम्व।
49006012	ऊदोईपीक्यालो ई जूम्‍लूक गाम् ना हीम् ऊल्‍लोङ्पी मा, खोदोलोई चार तोप्चीम् ऊल्‍लोङ्पी, हक् तोप्चीम् ऊल्‍लोङ्पी, ईनीम्‍बाक नाम्कूर्मादाम्पी तूप् चारखम्पी चार तोप्चीम् ऊल्‍लोङ्पी ना साराङ्‍‍गाप्‍तोक तूस्कोपी तूप् रई लक् मप् आत्मिक दोर्‌चीम् ऊल्‍लोङ्पी के।
49006013	खन्सा नीनाम्माम् खोलोङ् जूम्‍लो थेतानूम्व, ना ओरोना रई लेईपी थम्पूर् छूदूरानूम्व, ना खोलोङ् लक् मनूम्ना थोरेम् दूर्प् छूवानीव।
49006014	खन्सा आम्नी होप्मी छूम्‍री सत्यआ खार्‌नूम्ना, धार्मिकताम् पम्देम् पाता वेस्‍नूम्ना थोरेप्नीव,
49006015	ना खाऊमा-खासेर्माम् जीनप् रीदाम् येईमीम् लागी लोङ्पी लोङ्पई वात्नूम्ना चूम्चीनीव।
49006016	खोलोङ् नाम्‍लापी विश्‍वासमी ढाल थेतानूम्व, मूङ्‍कसा आन्‍ना जेजेर्वाम् खोलोङ् मीछेर्वाबेई सेईदूर्नूम्।
49006017	हल्वाम् तोङ्‍खम् टोप् खूक्सानूम्व, पवित्र आत्माम् दोप्सेल् खूरानूम्व, मूङ्‍क क नीनाम्माम् रीङ्बऊ के।
49006018	खोलोङ् नाम्‍लापी पवित्र आत्मापी निवेदन मतो हाल्‍लोसो वाङोम् मचानूम्व। ङ्‍क उदेश्यआ लगनशील ना चीङ्चीङ्‍यो मन्चीनीना खोलोङ् नीनाम्माम् मीस्चीम् लागी वाङोम् मचानूम्व।
49006019	ओ लागीसो वाङोम् मनूम्व, ना कोङ् नेनोलो नीनाम्माआ कोङ् रीङ्बऊ पीयोनूव, ना कोङा मान्की-मान्की जीनप् रीदाम्मी रहस्य पोदूरूनू,
49006020	ङ्‍कम् लागी कोङ् साङ्‍लआ छूईम्‍दीम्‍पा ईल्पो राजदूत के, ना कोङा दानाई नेईम् छूये खोरोना कोङा साहसलो नेईम् दूरूनूव।
49006021	कोङ् ऊतोङ्‍कई तूवो ना ऊई मूचोयो, मूङ्‍क आन्‍नासो छेईम् छूये पीक्ना सम्तूमा मीयोक नेछो ना रोबूपी विश्‍वासी सूसोपो तूखीकसआ खोलोङ् रीङ् आम्नीपी पयके।
49006022	ओखी रीदाम् ऊतकई तूये पीम् आन्‍ना छेतानूम्व ना आम्‍नी गोङ्आ सागोहोम् तनू पीम् मीन्ताम्‍आ कोङा ख आम्नीपी पोक्सूक तूये।
49006023	नीनाम्मा पा ना रोबू येशू ख्रीष्‍टआ बूबू नेछोची खाऊमा-खासेर्मा ना विश्‍वासलोक सम्तूमा पीयानीनूव।
49006024	ई रोबू येशू ख्रीष्‍ट हाल्‍लोसो मान्याईप् सम्तूमा मीक्ची खोलोङ्पी सम्खेलू छून्चानू।
50001001	ख्रीष्‍ट येशूम् रोःची पावल ना तिमोथीलाम्पा फिलिप्पीपीक ख्रीष्‍ट येशूपी तूप् बिशपची ना डिकनची खीक्‍का खोलोङ् नीनाम्माम् मीस्चीपीः
50001002	नीनाम्मा ई पा ना रोबू येशू ख्रीष्‍टलाम्पा सम्खेलू ना खाऊमा-खासेर्मा के।
50001003	हादेलोसो आन्‍नी मीईयान्‍नीलो कोङा ओ नीनाम्मा ओलोनूव पीको।
50001004	कोङा आन्‍नी खोलोमी लागी खोलोङ् ओ वाङोम्पी हादेलोसो चामोवापी वाङोम् मूयो,
50001005	ऊदोईपीक्यालो लाईस्पीक लेईपीका ईनीम्‍बा सम्मो जीनप् रीदाम् हाम्मी लक्पी आन्‍ना कोङ् बोन्छोतो बानानीक तूये।
50001006	ओपी ङ्‍क देप् विश्‍वास तूये, आम्नीपी ईबूम् नप् लक् थोप् नीनाम्माआङ् ख्रीष्‍ट येशू ताम्‍लेईपी मूङ्‍क पूरा मय।
50001007	आन्‍नी खोलोमी लागी कोङा ओरो मीईम् नप् तूये, ऊदोईपीक्यालो कोङा आन्‍नी खोलोङ् ओ गोङ्पी यूयान्‍नी, खीक्‍का कोङ् कैदपी तूवोलो ना जीनप् रीदाम् सम्सूर्म् ना समर्थन मम् खोलोङ् लक्पी आन्‍नी कोङ्लो नीनाम्माम् सम्खेलूपी सहभागी छूवानीक तूये।
50001008	ख्रीष्‍ट येशूम् सम्तूमाआ गर्दा आन्‍नी खोलोमी देईकई आम्नी मीमा सीयोपीम् साक्षी नीनाम्माङ् तूये।
50001009	कोङा ओरो पीकोना वाङोम्‌ मूयो, आम्नी नीऊ, लूखूप्ची ना सम्तूमा होसोङ् हायाम् पतो खान्चानूव।
50001010	खोरोदोङाङ् आन्‍ना खोलोप्का दूङ् नप् रीङ् छेईम् दूर‌्‌नूम्, खीक्‍का ख्रीष्‍ट आत्ना यूकलेई सम्मो आन्‍नी साङ्साङ्पा ना दोस् मान्दीक छूम् दूर‌्‌नूम्।
50001011	नीनाम्माम् साम्दीखा ना सायोचोङ्माम् लागी येशू ख्रीष्‍टलाम्पा ताप् धार्मिकताम् म्चोआ आन्‍नी पेप्‍तो छूवानीव।
50001012	नेछोचे, आन्‍ना ङ्‍क छेतानूम्व पीम् ओ लन्ची तूये, ओपी तालाताक रीङ्आ आछीयाङ् पीक्यादोक जीनप् रीदाम् पतोखाईम् लागी बछोक्स्क तूये।
50001013	खोन्तोदीङाङ् मा, दरवारपीक खोलोङ् दोर्‌चा ना खोलोङ् मीचासो कोङ् ख्रीष्‍टमी लागी कैद छूवोक पीम् छेत्चीक तूये।
50001014	कोङ् कैदपी छूवोकसा हायाम्सर्प् नेछोची रोबूपी हायाम् बलियो छूवाक तूये, ना नीनाम्माम् रीङ्बऊ मान्की-मान्की नेईम् होसोङ् सागोहोम् तचीक तूये।
50001015	ङ्‍क आछीया के, हेप्-हेप्चा नाचूर् ना नाम्दूखूआ ख्रीष्‍टमी तोक्पी रीदाम् हासची। खोदोलोई हेप्पाक नप् लन्चीआ ख्रीष्‍टमी तोक्पी रीदाम् हासची।
50001016	ङ्‍कचा ङ्‍क जीनप् रीदाम् हाम् लक् सम्तूमापी तूनीना मईची, ऊदोईपीक्यालो जीनप् रीदाम् सम्सूर्म् लागी नीनाम्माआ कोङ् ङ्‌कपी यूक्सोक पीम् खचा छेत्चीक तूये।
50001017	खोदोलोई नाम्दूखू मप्चाक कोङ् कैदपी दूक्वा काम्छोम् मीन्ताम् मईचीना शुद्ध सानीवाआ मा, खोदोलोई मान्‍नप् लन्चीआ ख्रीष्‍टमी तोक्पी रीदाम् हासची।
50001018	ऊदोसो! दूङ् देप् रीङ् ङ्‍कङा, मान्‍नप् मीन्ताम्‍आ दोसो सत्यपीदोसो, दानादोसो ख्रीष्‍टमी रीदाम् हानूव, ना ङ्‍कतोङ्ना छूकपीङ् कोङ् ओ जीनये। एई, कोङ् ओ जीनये,
50001019	ऊदोईपीक्यालो कोङा ङ्‍क छेतो, आन्‍ना वाङोम् मईनूम्कसा ना येशू ख्रीष्‍टमी आत्माआ बोछोक्सोकसा कोङा छुट्कारा तूयो।
50001020	कोङा दूवाङ् हूङूतोक ना आस मूयोक ङ्‍कङा के, कोङ् हादेसो ङईम्पी छूवोनो खोदोलोई सदाक तोङ्नाङ् ईनीम्बासो कोङ् ख्रीष्‍टमी लागी हायाम् साहसलोक तूवो। खीक्‍का कोङ् सीयोदोसो लेतोदोसो ओ रीरामपी ख्रीष्‍टमी सायोचोङ्मा छूनू।
50001021	ऊदोईपीक्यालो कोङ् लेईम्चाम्क ख्रीष्‍टमी लागी के, ना सीम्‌ क ओ लागी नप् के।
50001022	कोङ् गाम्पी लेतोचोयोना ख्रीष्‍टमी लागी हायाम् म्चोलोक लक् मदूरो। खोदोलोई कोङा ऊकई सोम् छूये खूङ्‍क कोङा पीदूरोनो।
50001023	कोङ्ने ऊई मम् ऊई मम् छूवोक तूये। बरू सीम्ना ख्रीष्‍टलो तूम् ओ लन्ची तूये, ऊदोईपीक्यालो ङ्‍क हायाम् नप् तूये,
50001024	खोदोलोई आम्नी लागी कोङ् लेईम्चाम् हायाम् दूङ् खान्च तूये।
50001025	ङ्‍क रीङ्पी कोङा आछीयाङ् छेतो। आन्‍नी विश्‍वासपी पमीम् ना आम्नी चामोवाम् लागी कोङ् दोस्का सम्‍म लेतोचोयो ना आन्‍नी खोलोस्का तूवो,
50001026	खीक्‍का कोङ् होसोङ् आम्‍नीपी तोयोलो ओ कारणआ आन्‍ना ख्रीष्‍ट येशूपी सागोहोम् मम् हायाम् दूङ् देतो कारणची छूचाये।
50001027	दूङ् देप् रीङ्‍ क ङ्‍कङा के, आम्‍नी रीरामपीक वोर्वा ख्रीष्‍टमी जीनप् रीदाम्मी लागी खाईप्सेप् छूनूव। कोङ् आन्‍नीस्का तूम्खास् तोयो दोसो तोयोनो दोसो, कोङा आम्नी तोक्पी ङ्‍क रीङ् येईम् तूनू मीनो, आन्‍नी ईबूम् आत्मापीङ् थम्पूर छूवानीना थोरेप्दीत्नीक तूये, ना ईक् सानीवाङ् छूनीना जीनप् रीदाम्मी विश्‍वासमी लागी तङ्नीना रोकोछू मचाईनूम्क तूये।
50001028	ऊल्‍लोङ् मप्चीप्का ऊक रीङ्पीसो कीनीनव। ङ्‍क रीङ् खची लागी पीलूलूम्खाम् चीन्‍न के, खोदोलोई आम्नी लागी क हल्वाम् चीन्‍न के, ना मूङ्‍क हल्वा क नीनाम्माप्का ताये।
50001029	ऊदोईपीक्यालो ख्रीष्‍टपी आन्‍ना विश्‍वास मम्ङाङ् मा, खोदोलोई खम् लागी दूक्वासो तेम् सम्खेलू तानूम्क तूये।
50001030	मूङ्‍क जूम्‍लूक कोङा मूक आन्‍ना खोङानूम् ना ईनीम्‍बा ओपी तूये पीम् येन्‍चाईनूम्। हन् मूङ्‍क जूम्‍लूक्पीङा आन्‍नीसो वोङानीक तूये।
50002001	ख्रीष्‍टपी तूनीकसा आम्नीपी सागोहोम् तूये, खम् सम्तूमापी सानीवाछे, पवित्र आत्माम् संगति, सम्खे ना सहानुभूति तूदो,
50002002	आन्‍नी ईक् सानीवा छूवानीना, ईबूम्ङा सम्तूमा यूक्सानूम्ना, चाईपी ईबूम्ङा सानीवा मनूम्ना ओ चामोवा पूरा मनूम्व।
50002003	स्वार्थपी लो नाम्दूखूपीलो ऊसो मनूम्नव, खोदोलोई लखेछाना ईल्पोआ बीन्‍नीपा आम्नी होप्पीका दूङ् देप् मीनानीव।
50002004	आन्‍नी खोलोआ आम्‍नी होप्मीङाङ् नप् छूम् लाम्‍नूम्नव, खोदोलोई बीन्‍नीपाम्सो नप् छूनू मीनानीव।
50002005	आम्नीपी ङ्‌कतोङ्‍क सानीवा छूनूव, खूङ्‍क ख्रीष्‍ट येशूपीसो तूवा:
50002006	नीनाम्माम् ङालीपी तूवानासो खसा नीनाम्मालो ईतोरो छूम् रीङ् ईबूम् लाम्दीम् थक् तोङ्‍क मान्मीन्‍नू।
50002007	खोदोलोई खसा म्होप् होप्‍तोक मन्दीन्चीना रोःमी ङाली खूर्‌ना, मीस् छूवाना जन्मेई छूवा
50002008	ङालीपी मीस् तोङ्‍क मन्चीना म्होप्ङा चीमा मन्ची, ना सीम् सम्मोङ् अर्थात् क्रूसपी सीयाक सम्मोङ् आज्ञा रेप्ना तूवा।
50002009	खन्सा नीनाम्माआ ख खोलोप्का दूङ् रेप्‍तो तूप् बानेई मअ, ना ख खोलोपीका दूङ् रेप्‍तोक नीङ् पीयू,
50002010	खन्सा साराङ्‍गाप्‍तो, चार थेम्पी ना चार गोपू तूप् सोम्‌ तूप्‍तोदी खोलोआ येशूम् नीङ्पी खून्जू मम् छूये,
50002011	ना खोलोङ् लेम्आ नीनाम्मा पामी साम्दीखाम् लागी येशू ख्रीष्‍ट रोबू पीम्ना स्वीकार मम् छूये।
50002012	खन्सा सम्तूमा मीयान्‍नीक बूम्चे, कोङ् आन्‍नीस्का तूवोलो आन्‍ना हाल्‍लोसो ओ आज्ञा रेप्दोङनूम्क तूये। ना हन् कोङ् तूवोनोलो दूङ् हायाम् कीम्‍आ योतो आम्नी होप्मी हल्वाम् लक् याईम्छोम् लागी रोकोछू मनूम्व।
50002013	ऊदोईपीक्यालो खम् नप् सानीवा पूरा मम् लागी आन्‍नी लक् मम् लन्ची ना राःरा पीनीना नीनाम्माआ आम्नीपी लक् मचईक तूये।
50002014	चीबूर् अथवा वादविवाद मान्ममो खोलोङ् लक् मतो खात्नीव।
50002015	ओरो छूकसा आन्‍नी दोस् मान्दीक ना सोज छूवानीना खोखोल्पा ना थाम्खाप् गोङ्चीम् रापी नीनाम्माम् खोत मान्दीक छामाई छूनी, ना मूङ्‍क गोङ्चीम् रापी चारपी आन्‍नी सोङ्‍गेर् तोङ्‍ना तीलीमोक्स् तीत्नी।
50002016	आन्‍ना रीराम पीप् रीङ्बऊ नम्‍लोना कीयादीत्नूम्व। ओरो मईनूम्दोक कोङ् मोरोछा बूल्सोकमा, ना कोङा मोरोछा रोकोछू मूकमा पीकोना ख्रीष्‍ट ताईक लेईपी कोङा सागोहोम् मम्दूरो।
50002017	आम्नी विश्‍वास ना सूसोक रोबू पीयाम्क बलिदान तोङ्‍कङ् के। मूङ्‍क बलिदानलोङा ओ हीःम् बलि पीम् बोक्स्दोसो चामोवापीङ् छूवो, ना आन्‍नी खोलोङ्चीका कोङ् ओजीनये।
50002018	खोन्‍तोङ्नाङा आन्‍नीसो कोङ्‍लो चामोवा मम् ना आम्नी जीनम् छूये।
50002019	रोबू येशूम् लन्ची छूदोक कोङा आम्नीपी तिमोथी दावाङ् पोम् मीनो, ना आम्‍नी रीदाम् तूयोकप्का कोङ्सो ओजीनये।
50002020	ख तोङ्‍क आछीयाक सानीवाआ आम्‍नी भलाइमी लागी सोक् मप् मीस् ओपी बीन्‍नीपा आस्‍सो मान्तू।
50002021	येशू ख्रीष्‍टमी रीङ्‍मी वास्ता मान्ममो, खस् खोलोआङ् खची होप्मीङाङ् वास्ता मईची।
50002022	खोदोलोई तिमोथीम् योग्यताने आन्‍ना छेत्चाईनूम्, ईल्पो वाच्छा छाआ म्पाम् सूसो मईक तोङ्ना कोङ्‍लो जीनप् रीदाम् हाम् सूसो मअ।
50002023	खन्सा ओ लागी ऊ-दाची छूये खूङ्‍क छेतोमोरो ख पोम्छोम् आशा यूक्सूक तूये।
50002024	खीक्‍का कोङ्सो दावाङ् आम्नीपी ताम् रोबूपी भरोसा यूक्सोक तूये।
50002025	कोङा इपाफ्रोडिटस आम्नीपी पोम् आवश्यक तूये मीनो। ख आछीयाक ओ नेछो, ईतो लक् मप्, ना जूम्‍लूक मम्पी ओ बूम् के। ना ख कोङ् खान्चपी छूवोलो कोङ् बोम्छोम् लागी आन्‍ना पोक्सानूम्क सूसो मप् के।
50002026	कोङा ख पोक्सूचोयो, ऊदोईपीक्यालो खसा आन्‍नी खोलोङ् तूम्खाम् लन्ची मचयक तूये। ख तूकाक आन्‍ना छेतानूम्‍कसा खसा हायाम् सोक् मचयक तूये।
50002027	आछीयाङ् ख गेबोङ् सीयातो तूकाक तूवा, खोदोलोई नीनाम्माआ ख सम्खे मीयू। खङाङ् मा, खोदोलोई कोङ्सो सोक् थेम्पी सोक् छूवोनून पीकाना खसा सम्खे मीयो।
50002028	खन्सा ख पोम्छोम् लागी कोङ् होसोङ् हायाम् उत्सुक तूवो, खीक्‍का ख होसोङ् तईनूम्ना आम्नी जीनये, ना ओ सूर्तासो मासे।
50002029	हायाम् चामोवालो रोबूपी ख लाम्तूम्मा मीयानूम्व, ना ख तोङ्‍क मीस्ची साम्दी दानूम्व।
50002030	ऊदोईपीक्यालो ख्रीष्‍टमी लक्मी लागी ख गेबो सीम्खाम्सो बोक्साक तूवा। कोङ् आन्‍ना बोम्छोम् मान्दूर्प् लक् मम् लागी खसा म्होप्मी रीराम जोखिम्पी यूक्सू।
50003001	याईस्कोपी ओ नेछोचे, रोबूपी चामोवा मनूम्व। आम्नीपी मूङ्‍क रीङ्ची होसोङ् छाम्चाम् कोङ् ओ आईम् लईनो, खीक्‍का मूङ्‍क आन्‍नी सम्सूर्म् लागी के।
50003002	खेप्ची तोङ्‍क वोर्वा मप् मीस्चीपीका होस् तूवानीव, ङ्‍कस्क मान्‍नप् लक् मप्ची ना गाम्पी खतना ममीक्ची के।
50003003	ऊदोईपीक्यालो नीनाम्मा आत्मापी दप् ना ख्रीष्‍ट येशूपी सागोहोम् मप् खीक्‍का गाम्पी भरोसा मान्यूप् आछीयाक खतना केईङा के।
50003004	खोरोदोसो कोङा ओहोपाने गाम्पी भरोसा यूम् कारण तूये। हेप् मीचा गाम्पी भरोसा यूम् कारण तूये मीन्दोक ओमीने होसोङ् हायाम् दूङ्देतो कारण तूये।
50003005	रेक् लेई बायोलो ओमी खतना छूवाक तूवा। कोङ् इस्राएल गोङ्मी ना बेन्यामीन कुलपीक तूवो, कोङ् हिब्रूमीसो हिब्रू, ललईमी तोक्पी पीक्यादोक ईल्पो फरिसी के।
50003006	जोशमी तोक्पी पीक्यादोक मण्डली दूक्पीप्, धार्मिकताम् तोक्पी पीक्यादोक कोङ् खोत मान्दी ललई रेप् मीस् के।
50003007	खोदोलोई देत्‍तोई रीङ् ओ लागी फाइदालोक तूवा, मूङ्‍कने कोङा ख्रीष्‍टमी लागी मोरोक मीनो।
50003008	ओन्तोदीङाङ् मा, ख्रीष्‍ट येशू ओ रोबू पीम्ना छेईम् तोम् हायाम् देप् रीङ्मी दाँजपी बीन्‍नीपा खोलोङ् रीङ् कोङा मोरोक मीयू। खम् तोक्पी कोङा खोलोङ् रीङ् मासूतूक तूये। ख्रीष्‍ट तोम्दूरूनू पीकोना कोङा ङ्‍क खोलोङ् रीङ्ची फोहोर तोङ्‍क मीयू,
50003009	ना खलो कोङ् ईबूम्ङा छूम् मीनो। ललई रेम्ना नीनाम्माम् लाईस्पी थीक् छूम् ओहोप्‍मी धार्मिकता मान्तू, खोदोलोई ख्रीष्‍टपी विश्‍वास मूयोना कोङ् धर्मी छूवो। ङ्‍क क विश्‍वास मयाम्कप्का नीनाम्मालाम्पा ताप् धार्मिकता के।
50003010	कोङा ख ना ख ऊसापक्‍कम् राःरा छेईम् दूरूनूव, ना खम् सीम्पी ख तोङ्नाङ् छूम्‍ना खम् दूक्वा तेम् बोम्छोम् दूरूनूव।
50003011	छूदूरदोक कोङ् सीयोकप्का होसोङ् ऊन्पोम् दूरूनूव।
50003012	कोङा ङ्‍क खोलोङ् लाईस्पीकाङ् हूक्पी मूतूक तूये, अथवा कोङ् लाईस्पीकाङ् सिद्ध छूवोखातोक तूये पीकोनाने मा, खोदोलोई मूङ्‍क रीङ् हूक्पी मम् लागी कोङ् लाम्दूमोचोयोक तूये। मूङ्‍क रीङ्मी लागी ख्रीष्‍टआ कोङ् म्होप्मी मोक तूये!
50003013	नेछोचे, कोङा ङ्‍क खोलोङ् ओ हूक्पी मूतूक तूये पीकोना मीनोनो, खोदोलोई कोङा ईबूम् लक् मूयो, मूङ्‍क क दोस्हेम्क रीङ्ची माईम्यूम्ना लाईस्हेम्क रीङ् हेम् हायाम् लोक्‍तो लाम्दूमोचोयो
50003014	साराङ्‍गाप्‍तोक पूनाऊनी तोम् लागी कोङ् लक्ष्य हेम् हायाम् बूल्सोचोयोक तूये। मूङ्‍कम् लागीङा नीनाम्माआ कोङ् काछोक के।
50003015	केई आत्मापी पप्खाप् तोदी खोलोङ् ङ्‌कतोङ्‍क सानीवालोकङ् छूम् छूये। खीक्‍का आम्नीपी हेप्-हेप्‍आ बीन्‍नीपा मीन्ताम् यूक्सदोक नीनाम्माआङा आन्‍नी मूङ्‍कसो खोमीदीत्नी के।
50003016	ऊ छूदोसो केईया तोम्दीम्पाक रीङ्पी पोचीप् छूयेना तूयाके।
50003017	नेछोचे, आन्‍नी कोङा मूयोक तोङ् मप् छूवानीव, ना ओखी दोलेवापी लाम्दूम्चीपीका ईन्‍नीचीव।
50003018	कोङा हायाम् तातो पूक मीस्चीम् तोक्पी होसोङ्सो कोङा आम्‍नीपी खाप्‍तो पूयो, खस् ख्रीष्‍टमी क्रूसमी साछीमीची तोङ्‍कङ् रीराम लेत्चाईक तूये।
50003019	मूयूप्छा छूम्खाम् खची याईस्को के, खची बो क खची नीनाम्मा के, ना खचा ङईम् लप् रीङ्चीपी नाम्दूखू मईची। खीक्‍का खची सानीवाआ क चारपीक रीङ्‍ हेम् मीन्‍नची।
50003020	खोदोलोई ई नागरिकता साराङ्‍गाप्‍तो तूये। साराङ्‍गाप्‍तोका हल्‍वा पीप् रोबू येशू ख्रीष्‍ट यूवे पीक्याना केईया हूङूम्ताम्।
50003021	खसा खोलोङ् रीङ् म्होप्मी हूक्पी मदूर। मूङ्‍क राःरालाम्पा खसा ङ्‍क ई मोरोछाक गाम् म्होप्मी साम्दीखाम् गाम् तोङ्‍क छूम् लागी फातीपीया।
50004001	खन्सा ओ नेछोचे, कोङा आन्‍नी सम्तूमा मीयान्‍नी, ना कोङा आन्‍नी मीन्चायान्‍नी, आन्‍नी ओ चामोवा लो मुकुटलो के। सम्तूमा मीयान्‍नीक बूम्चे, ओरोनाङ् रोबूपी थम्पूर तूवानीव।
50004002	कोङा इयोदिया लो सुन्तुखेलो रोबूपी नाना-नेछो तोङ्ना ईक् सानीवा छूवाचीव पीकोना बीन्ती मीयो।
50004003	विश्‍वासी बूम्ङा, कोङा आन्‍सो बीन्ती मीयान्, ङ्‍क मीम्छाची बछोक्सचीव, ऊदोईपीक्यालो ङ्‌कचा कोङ् खीक्‍का जीनप् रीदाम् हाम् लक्पी क्लेमेसलो ना बीन्‍नीपा ओ बूम्चीका रोकोछू मस्क तूये। खची नीङ् रीराममी सोक्सरपी तूये।
50004004	रोबूपी हाल्‍लोसो चामोवा मनूम्व। कोङा होसोङ् पीको चामोवा मनूम्व।
50004005	आम्नी तेम्दूर्वा खोलोङ् मीचा छेत्चीनूव। रोबू दोक्छापीङ् तूके।
50004006	ऊपीसो सोक् मनूम्नव, खोदोलोई खोलोङ् रीङ्पी वाङोम् मतो नीनाम्मा दपानूम्व खीक्‍का ओलोनूव पीक्‍तो बीन्ती मीयानूम्व।
50004007	मीस्मी सानीवाआ मान्काईप् नीनाम्माम् खाऊमा-खासेर्माआ आम्‍नी गोङ् ना आम्नी सानीवा ख्रीष्‍ट येशूपी सम्सूर के।
50004008	याईस्कोपी नेछोचे, ऊक रीङ्‍ये आछीयाक, साम्‍दीलोक, नीयालोक, शुद्ध, सम्तूमा मीम् खाईप्, सम्खेलोक तूये, मूङ्‍क रीङ्पीङा सानीवा मनूम्व। हेप् रीङ् दूङ् नप् ना सायोचोङ्मा मीम् खाईप् तूदोक मूङ्‍कपी सानीवा मनूम्व।
50004009	आन्‍ना ऊक रीङ्‍ये ओपीका ईन्चीनी, ना ग्रहण मनूम् खीक्‍का ओपीका येनानूम् ना ओपी ताखानूम्, मूङ्‍क तोङ्‍नाङा मनूम्व, ना खाऊमा-खासेर्माम् नीनाम्मा आन्‍नीस्का तूके।
50004010	कोङ् रोबूपी हायाम् ओजीनये, हन्‍ना हायाम् लेई दोस्पी ओ हेम् आम्नी वास्ता होसोङ् आत्‍ताक तूये। आन्‍ना आछीयाङ् ओ लागी सोक् मनूम्क तूवा, खोदोलोई मूङ्‍क आन्‍ना कोङ् खोमीम् मौका मान्तोन्‍नी।
50004011	खान्चपी छूवो पीकोना कोङा गूनासो मूयोक मा, ऊदोईपीक्यालो दातक नाम्‍लापीदोसो सम्तूक् मम्ना तूम् कोङ् ईन्चीङ्‍क तूये।
50004012	खान्चपी छूवोलोदोसो खोलोक थक् तूक नाम्‍लापीदोसो, रीराम ऊतोङ्नाई तोक्साम् पीम् रीङ् कोङा नम्‍लोना छेतो। बोखास्लोदोसो साका-वाम्मा सीयोचोलोदोसो, लायोचोयो-कायोचोयोलोदोसो ऊसो मान्तूलोदोसो, खोलोङ् नाम्‍लापी सम्तूक् मम् कोङ् ईन्चूङ्‍क तूये।
50004013	कोङ् राःरा पीप् ख्रीष्‍टलाम्पाङा ङ्‍क खोलोङ् कोङा मदूरो।
50004014	खोरोदोसोङा ओ दूक्वापी आन्‍ना बोछोक्सोनी, ङ्‍क आन्‍ना हायाम् नप् मनूम्।
50004015	आन्‍नी फिलिप्पीची आम्नी होपासो छेत्नूम्, जीनप् रीदाम् हाम् लक्मी लाईस्पीक लेई हेम् कोङ् हान्चूङ्ना मासेडोनियापीका खातोलो कोङ् बोक्छोप् आम्‍नीपीका बीन्‍नीपा मण्डलीची आस्सो मान्तूवा। पीलम् लक्पी आन्‍नीङाङ् कोङ्लो सहभागी छूवानी।
50004016	थेसलोनिकेपीसो कोङ् खान्चपी तूवोलो आन्‍ना कोङ् ईलाम्पीका दूङ्‍ङा सहयोग होनी।
50004017	कोङा आम्नीपीका चाचोदाम् लामोक मा, खोदोलोई आन्‍ना मईनूम्क ङ्‍क सम्खेवाम् लक् लाम्पा आन्‍ना आसीक तोम् छूनू पीम् कोङा लन्ची मूयो।
50004018	कोङा मीनोकप्का दूङ्‍ङा तूक तूये। इपाफ्रोडिटसमी हूक्पीका आन्‍ना होछोनीक चाचोदाम् तूना ओ सानीवापी हायाम् ओजीन। मूङ्‍क चाचोदाम् क नीनाम्माआ नत्‍तक तोङ्‍क नाम्चानप् ना ग्रहण मम् खाईप् बलिदान के।
50004019	ओ नीनाम्माआ म्साम्दीखापी खम् आसीकमी दाचाम्पीक आम्‍नी खोलोङ् रोरेखा ख्रीष्‍ट येशूपी पूरा मीईपीनी।
50004020	हन्‍ना ई नीनाम्मा ना पामी साम्दीखा हादेलोसो छून्चानूव। आमेन।
50004021	ख्रीष्‍ट येशूपी खोलोङ् नीनाम्माम् मीस्ची सेवा लानूम्व। कोङ्लो तूप् नेछोचा आन्‍नी सेवा हानीक तूये।
50004022	खोलोङ् नीनाम्माम् मीस्चा ना खोलोप्का दूङ्‍लोक्‍तोक होङाबू कैसरमी खीम्पोस्चा आन्‍नी सेवा हानीक तूये।
50004023	रोबू येशू ख्रीष्‍टमी सम्खेलू आम्नी आत्मालो छूनूव। आमेन।
51001001	नीनाम्माम् लन्चीलाम्पा ख्रीष्‍ट येशूम् प्रेरित पावल ना नेछो तिमोथीपीका,
51001002	ख्रीष्‍टपी तूप् कलस्सेपीक पवित्र ना विश्‍वासी नेछोचीपीः नीनाम्मा ई पा लाम्पा आम्नीपी सम्खेलू ना खाऊमा-खासेर्मा छूनूव।
51001003	आम्नी लागी वाङोम् मयाम्कालो केईका होप्मी रोबू येशू ख्रीष्‍टमी पा नीनाम्मा हाल्‍लसो ओलोनूव लयाम्का।
51001004	ख्रीष्‍ट येशूपी आम्नी विश्‍वास ना खोलोङ् नीनाम्माम् मीस्ची आन्‍ना सम्तूमा मीनूम्क केईका येनूम्काक तूये,
51001005	ऊदोईपीक्यालो आम्नी विश्‍वास ना सम्तूमा आम्नी लागी साराङ्‍गाप्‍तो सम्सूराना यूक्साक आशाम् कारणआ पतोखाताक के। ङ्‍क आशाम् तोक्पी आन्‍ना लाईस्पीकाङ् सत्यम् रीङ्‍बऊ, अर्थात् जीनप् रीदाम्पी येन्दीतानूम्क तूये।
51001006	ङ्‍क जीनप् रीदाम् आम्नीपी ताक तूये, ना आछीयाङ् खोलोङ् चारपी सेतो-पतो खात्चाईक तूये। सत्यतापी नीनाम्माम् सम्खेलू आन्‍ना येनानूम्क ना छेतानूम्क लेईपीका ओरो जीनप् रीदाम्‍आ आम्नी रापीसो खोरोनाङ् लक् मचयक तूये।
51001007	मूङ्‍क रीङ् आन्‍ना केईकाचीका ऊदेप् सूसो मप् हायाम् सम्तूमा मीयाम्काक ओखी बूम् इपाफ्रासपीका ईन्चीनी। ख ख्रीष्‍टमी ईल्पो गोतोलप् सूसो मप् के, ना खसा ओखी फाईपी आम्नी रापी लक् मदोङ।
51001008	खसा पवित्र आत्मापी तूक आम्नी सम्तूमाम् तोक्पी केईका येईमीयीकाक तूये।
51001009	खन्सा केईका आम्नी तोक्पी येनूम्काक लेईपीकाओरो आम्नी लागी वाङोम् मम् मान्होम्येमोङ् तूयेका। नीनाम्माम् लन्चीम् ज्ञानआ खोलोङ् आत्मिक लूखूप्ची ना मीन्ताम्पी आन्‍नी पेप्‍तो खात्नीव पीम् ओखी वाङोम् तूये।
51001010	खोरोदोक आन्‍नी रोबू साम्दी दोक् ना खसा नईप् खाल्क रीराम लेईम्चाम् दूर‌्‌नूम्, ना खोलोङ् नप् लक्मी म्चो सेमीक्‍तो नीनाम्माम् ज्ञानपी पतो खाईम् दूर‌्‌नूम्।
51001011	खम् साम्दीखालोक राःरा तोङ्‍ना चामोवालो खोलोङ् तेम्दूर्म् ना हूदूर्म् लागी आन्‍नी खोलोङ् राःरालो बलियो तूवानीव पीम् ओखी वाङोम् तूये।
51001012	ङ्‍कम् लागी नीनाम्मा पा जीनतो ओलोनूव लानूम्व। नीनाम्माआ अल्होम् चारखम्पी पवित्र मीस्चा तोम् आसीक आन्‍नीसो तोदूर्प् बानेई मानीक तूये।
51001013	खसाङ् केई नाम्कूर्मादाम्मी चारखम्पीका फोकी, ना खसा हायाम् सम्तूमा मीयक छामी चारखम् गोपी केई तातीक तूये।
51001014	खपी ई हल्वा, अर्थात् मोऊमी छेमा तूये।
51001015	ख्रीष्‍ट ई मूक्सा तोन्खादूराम्नोक नीनाम्माम् ङाली तूये, ना खोलोङ् बोबूयाक थक्पी ख दूङ् तूस्बूई तूये,
51001016	ऊदोईपीक्यालो खोलोङ् थक् खलाम्पाङ् बोबूयाक तूवा। साराङ्‍गापी ना चारपी तूक ई मूक्सा तोम्दूराम्क लो तोम्दूराम्नोकलो, सिंहासनची, मालिकची, चारतोप्ची, हक् तोप्ची, ङ्‍क खोलोक थक् खलाम्पाङा ना खम् लागीङा बोबूयाक के।
51001017	खङा खोलोङ् रीङ्पीका लाईस्पीक तूये, ना खपीङा खोलोक रीङ् काप्स्‍ना तूये।
51001018	ख्रीष्‍ट क मण्डलीम् तोङ् तूये, मण्डली क खम् गाम् के। खङ् लाईस्पीक तूये, ना सीप्खाप्चीपीका ऊन्पोक्चीपी तूस्बूई तूये। खन्सा ख खोलोङ् रीङ्पी खोलोप्का दूङ् रेप्‍तो तूये।
51001019	ऊदोईपीक्यालो नीनाम्माम् खोलोङ् पूर्णता ख्रीष्‍टपी बास् मकसा नीनाम्मा हायाम् म्जी नअ,
51001020	ना नीनाम्माआ ख्रीष्‍टमी क्रूसपीक हीःलाम्पा खाऊमा-खासेर्मा ममीना चारपी ना साराङ्‍गाप्‍तो तूप् खोलोक थक् ख्रीष्‍टलाम्पा म्होप्लो मीलापपी तातू।
51001021	याताक नाम्‍लापी रई लक् मनूम्ना आन्‍नी नीनाम्मापीका छूबूरी छूवानीना आम्नी सानीवापी खम् साछीमीची छूवानीक तूवा।
51001022	खोदोलोई नीनाम्माम् मूक्स्दूपी आन्‍नी पवित्र, खोत मान्दीक ना दोस् मान्दीक खोमम् लागी ख्रीष्‍टमी गाम्पी ख सीयाकलाम्पा आन्‍नी नीनाम्माआ हन्‍ना मीलापपी तातानीक तूये।
51001023	आन्‍नी आम्नी विश्‍वासपी पोचीप् छूम्ना तूम् छूये। आन्‍ना येनानूम्क जीनप् रीदाम्मी आशापीका आईम्खाम् छूनो। साराङ्‍गा गोपीक खोलोङ् प्राणीचीपी हाम्पा जीनप् रीदाम् ङ्‍कङा के। कोङ् पावल ङ्‍क जीनप् रीदाम्मी सूसो मप् छूवोक तूये।
51001024	ईनीम्‍बा आम्‍नी लागी दूक्वा तेम् बोक्स्लो कोङ् ओ गोङ् चानये, ऊदोईपीक्यालो ख्रीष्‍टमी गाम्, अर्थात् मण्डलीम् लागी ख्रीष्‍टआ तेम् मान्याईक दूक्‍वा ओ गाम्पी तेप्सोना पूरा मूयो।
51001025	नीनाम्माआङा कोङ् मण्डलीम् सूसो मप् बानेई मो, ना आन्‍नी नप् छूम् लागीङ् नीनाम्माम् खोलोङ् रीङ्बऊ येईमीम् लागी कोङ् ङ्‍क लक् पीयोक तूये।
51001026	जूक-जूक ना केछेक दूङ्पीका सूलाना तूवाक ङ्‍क रहस्य हन्‍ना नीनाम्माआ खम् पवित्र मीस्ची खोमीचीक तूये।
51001027	ङ्‍क रहस्यम् साम्दीखालोक दाचाम् आन्‍नी बीन्‍नीपा गोङ्चीम्सो के पीम्ना पवित्र मीस्ची खोमीम् नीनाम्माआ लन्ची मअ। ङ्‍क रहस्य क ख्रीष्‍ट आन्‍नीस्का तूम् के, ना ङ्‍क साम्दीखाम् आशा के।
51001028	खोलोङ् मीस्ची चेताऊनी पीतो, ना खोलोङ् मीस्ची खोलोङ् लूखूप्चीपी ईत्‍तो केईका ख्रीष्‍टमी तोक्पी घोषणा मयाम्का। खोलोङ् मीस्ची ख्रीष्‍टपी परिपक्व मम्ना नीनाम्माम् मूक्स्दूपी ताईम् दूरूम्कानू पीकेकाना केईका ङ्‍क मयाम्का।
51001029	खन्सा ख्रीष्‍टआ पीयोक ओ गोपी लक् मप् हायाम् देप् राःरा तोङ्‍ना कोङा हायाम् रोकोछू मूयो।
51002001	आन्‍ना ङ्‍क छेतानूम्ते पीम् कोङा लन्ची मूयो, आन्‍नी ना लाओडिसियापी तूप्ची ना कोङ् हाल्‍लसो मान्तोक्खाप् खोलोमी लागी कोङा देईकई रोकोछू मूयो।
51002002	सम्तूमापी ईबूम् छूवानीना आम्नी गोङ्आ सागोहोम् तानूम्व, ना पूरा नीऊतूम्मी ङीर्‌ङा मान्तेईप् दाचाम् ना नीनाम्माम् रहस्य छेईम्, अर्थात् ख्रीष्‍ट छेईदूरानूम्व पीम् ओ लन्ची तूये।
51002003	ख्रीष्‍टपीङ् खोलोङ् लूखूप्ची ना ज्ञानमी दाचाम् सूलाक तूये।
51002004	कोङा ओरोपीको, बहकेई मप् रीङ्बऊआ आन्‍नी आसासो जूक्‍केई मानीनूनव।
51002005	ऊदोईपीक्यालो गाम्पी कोङ् आन्‍नीस्का तूवोनोदोसो आत्मापीने कोङ् आन्‍नीस्‍काङ् तूवो, ना आन्‍नी नम्‍लो तङ्नीना तूनीक ना ख्रीष्‍टपी आम्नी विश्‍वास थम्पूर तूक तूयोना कोङ् ओजी नये।
51002006	खन्सा आन्‍ना ख्रीष्‍ट रोबू पीकानीना ग्रहण मनूम्क तूये, खोरोनाङा खपी रीराम लेत्चानीव।
51002007	खपीङा ओरोगूम् साम् थूक्सानूम्ना पतोखात्नीव। आन्‍ना आम्नी रीराम खपीङा बोबूत्‍तो खायानूम्, खीक्‍का आन्‍नी सेचीवा पीयानीक तोङ्ना विश्‍वासपी पोचीप् छूवानीना ख ओलोनूव लाचानूम्व।
51002008	सानीवा मनूम्ना येन्‍नूम्व, हेप्पा दर्शनशास्त्र ना ऊनाऊक वालीलीआ आन्‍नी शिकार मानीनूनव। मूङ्‍क तोङ्‍क रीङ्ची ख्रीष्‍टलाम्पा मा, खोदोलोई मीस्चा मथचीक रेवास् ना चारपीक सेचीवालाम्पा ताक के।
51002009	ऊदोईपीक्यालो ख्रीष्‍टमी गाम्पीङा नीनाम्माम् खोलोङ् पूर्णताआ बास् मय।
51002010	ख्रीष्‍ट खोलोङ् चार तोप् ना हक् मप्मी तोङ् तूये। खपीङा आम्नी रीराम पूरा छूवाक तूये।
51002011	मोऊ वोर्वालोक गाम् होक्सायानूम्ना ख्रीष्‍टपी आम्नी खतना छूवाक तूवा। ङ्‍क खतना मीस्मी हूःआ मक मा, खोदोलोई ख्रीष्‍टलाम्पा छूवाक आत्मिक खतना के।
51002012	बप्‍तिस्मा छूवानीलो आन्‍नी ख्रीष्‍टलो खूम्चीनीक तूवा। सीयाकचीप्का ख ऊन्पोमीक् नीनाम्माम् लक्पी विश्‍वास मनूम्कसा ङ्‍क बप्‍तिस्मापी आन्‍नीसो खलोङ् ऊसापक्नी।
51002013	आन्‍नी आम्नी अपराध ना गाम् तोङ्‍ना खतना मान्ममोङ् सीयानीक तूवा, खोदोलोई नीनाम्माआ खोलोङ् ई अपराध छेमा मीम्पीम्पाना खलोङ् लेईप्चाप् मम्पा।
51002014	खसा ई ऊल्‍लोङ्पी छाप्क तमसुक मूङ्‍कम् खोलोङ् दाबीस्का रद्द मना क्रूसपी काँटी थूक्स्‍ना मासेई मअ।
51002015	खसा चार तोप्ची ना हक् मप्ची जूम्‍लो मान्दीक मदीत्ची, खीक्‍का खस् खोलोङ्पी ख क्रूसलाम्पा कोक्सा। खीक्‍का खसा मूङ्‍कस् खोलोङ् मीस्मी लाईस्पी तमाशा तोङ्ना मदीत्ची।
51002016	खन्सा चाम् दूम्पी, अथवा चाडमी लेई, अथवा लासी, अथवा नोम्चीम् लेई मानेई मम् तोक्पी आसासो आन्‍नी दोस् तीयानीनूनव।
51002017	ङ्‍क रीङ्चीने दोस्पी ताप् रीङ्चीम् अल्माङाङ् के, खोदोलोई आछीयाक रीङ् क ख्रीष्‍टङा तूये।
51002018	केईका दर्शन खोङूम्काक तूये पीक्‍तो वालीलीक लखेवा खोमतो रीदाम् पोक्चीम् पूजा मप्ना खची होप्ङा देप् लोक्चीप् मीस्ची तूये। खचा आन्‍नी ङ्‍कतोङ्‍क वालीलीक रीङ्आ जूक्‍केई मईनीना आन्‍ना तोम् पर्ने पूनाऊनी माप्दीप् मानीनूनव।
51002019	मूङ्‍कस्‍ने ख्रीष्‍ट, अर्थात् तोङ्लो मान्काम्चीमो तूये। ख्रीष्‍टआ गाम् पोचीप् बानेई मय ना मूङ्‍कम् तूप्‍रीची ना सऊरीची ऊदेऊ काप्सना यूक्स। ओरोना मूङ्‍क गाम् नीनाम्माम् राःरालाम्पा पतो खाते।
51002020	आन्‍नी ख्रीष्‍टलोङ् सीयानीक तूये, ना ङ्‍क चारमी चारतोप् आत्माचीपीका छुट्कारा तानूम्क तूये। ऊदोई आन्‍नी चारपीक तोङ्‍क छूनीना लेत्चाईनी? चारपीक रीदूम्मी लाईस्पी ऊदोई आम्नी तोङ् कूप्स्‍नूम्?
51002021	“लाप्नूम्नते! दापानूम्नते! पतानूम्नते!”
51002022	ङ्‍क रीदूम्‍आ ईयाक रीङ्ची गोङाम्तोङ् मोरोङ् मासेई छूना खालेते। ङ्‍कने मीस्चा बानेईमक रीदूम्ची ना सेचीवाङाङ् के।
51002023	ङ्‍क रीदूम्चीने धर्मम् लक् मप्, लखे छूक् ना गाम् दूक् पीप्ना लेईप्चाप् लूर्‌पोरीङ् तोङ्‍क दाते। खोदोलोई गाम्मी वोर्वामी मान्‍नप् लन्ची तईपी यूम् लागीने ङ्‍कतोङ्‌ रीङ्आ ऊसो लक् मईनो।
51003001	खन्सा आन्‍नी ख्रीष्‍टलो ऊसापक्नीक तूनीदोने साराङ्‍गाप्‍तोक रीङ् लाम्नूम्व, मूङ्‌कपी ख्रीष्‍ट नीनाम्माम् चूप् हूःलाम्पा तूये।
51003002	चारपीक रीङ्पी मा, खोदोलोई साराङ्‍गाप्‍तोक रीङ्पी सानीवा मनूम्व।
51003003	ऊदोईपीक्यालो आन्‍नी सीयानीक तूये, ना आम्नी रीराम नीनाम्मापी ख्रीष्‍टलो सूल्म्पाना यूम्पा तूये।
51003004	ख्रीष्‍ट आम्नी रीराम तूये, ना ख खोमयान्चीलो आन्‍नीसो खलोङ् साम्दीखापी खोछेत्नी।
51003005	खन्सा आम्नीपी तूक चारपीक वोर्वा सेत्नूम्व: तूम्‍लू, जेजेर्वा रीङ्, बेलेछी लम् लाङो, रई लन्ची ना छूल्म्। खूङ्‍कस् क ङोङोक्छे दम् के।
51003006	ङ्‍क रीङ्मी कारणआ नीनाम्माम् छूली आज्ञा मान्‍रेप्चीपी ताये।
51003007	आम्नी रीरामसो लाईस्पी ईलाम् ङ्‍क ङ्‍कतोङ्‍क तूवा ना ङ्‍क रीङ्चीपीङ् तोक्सादोङ्नी।
51003008	खोदोलोई हन्‍ना आन्‍नासो छूली, क्रोध, रई सानीवा, निन्दा ना आन्‍नी नेन्‍नीक रई रीङ् खोलोङ् होम्येम् छूये।
51003009	ईल्पोआ बीन्‍नीपा वालीली मीलनीनव, ऊदोईपीक्यालो पूरान वोर्वा मूङ्‌कम् लक्चीकाङ् आन्‍ना होक्सीयानूम्क तूये,
51003010	ना नयाँ वोर्वा तेई खाप्सूम्तो खाप्सानूम्क तूये। मूङ्‍क नयाँ वोर्वा आन्‍नी बोबूईप् नीनाम्माम् ङाली तोङ्ना ज्ञानपी नयाँ छूचाईक तूये।
51003011	ङ्‌क नयाँ रीरामपी ग्रीक ना यहूदी, खतना मप् ना खतना मान्मप्, परेई मान्छूक्, असभ्य, रोः ना फुक्‍का आस्सो देप्-चीमा मान्तू, खोदोलोई ख्रीष्‍टङाङ् तूये ना ख्रीष्‍टङा खोलोङ्लो तूये।
51003012	नीनाम्माआ आन्‍नी म्सागोवापीका सम्तूमा मीयानीना म्होप्मी पवित्र मीस्ची छूम् लागी सोकानी। खन्सा आन्‍ना करूणा, सम्खेवा, चीमा लोम्चीम्वा, लखेवा ना हूदूर्म्‌वा तेई तोङ्ना खाप्सानूम्व।
51003013	आन्‍नी ईल्पो बीन्‍नीपापी तेम्‍लतो तूवानीव, हेप् मीस्मी ऊल्‍लोङ्पी दोस् तीम् रीङ् तूदोक, ईल्पोआ बीन्‍नीपा छेमा पीयानूम्व। रोबूआ आन्‍नी छेमा पीयानीक तोङ्नाङा आन्‍नासो छेमा मनूम्व।
51003014	ङ्‍क खोलोङ्पीकासो दूङ् सम्तूमा मीक् छूवानीव, ऊदोईपीक्यालो सम्तूमाआ खोलोङ् थक् नम्‍लोना ईक्‍काम्‌ मईना यूक्स।
51003015	ख्रीष्‍टमी खाऊमा-खासेर्माआ आम्नी गोङ्पी चारखम् तोक्स्‍नूव। आछीयाङ्, आन्‍नी मूङ्‍कम् लागीङा ईबूम् गाम्पी काछानीक तूवा। ङ्‍कम् लागी आन्‍ना नीनाम्मा ओलोनूव लानूम्व।
51003016	ख्रीष्‍टमी रीङ्बऊआ आम्नी गोङ् पेप्‍नूव। लूर्‌पो छूवानीना ईल्पोआ बीन्‍नीपा ईयानूम् ना वाछे लयानूम्व। ओलोनूव पीक्सा भजन, स्तुति ना आत्मिक छाम्‍आ सागोवापीकाङ् नीनाम्मा साम्दी दानूम्व।
51003017	आन्‍ना ऊची नेन्‍नीदोसो ऊची मईनूम्दोसो, खोलोङ् रीङ् खलाम्पाङा नीनाम्मा पा ओलोनूव पीक्‍तो रोबू येशूम् नीङ्पी मनूम्व।
51003018	तोमाचे, आन्‍नी आम्नी तूप्पोम् हूक्पी तूवानीव, ऊदोईपीक्यालो रोबूआ खोङ्लो ङ्‍क खाईप् तूये।
51003019	तूप्पोचे, आन्‍ना आम्नी सानीवा लूङ्तो छोक् मान्ममो आम्नी तोमा सम्तूमा मीयानूम्व।
51003020	छामाईचे, खोलोङ् रीङ्पी आम्नी पा-माम् आज्ञा रेपानूम्व, ऊदोईपीक्यालो ङ्‍क रीङ्आ रोबू म्जी नये।
51003021	पाचे, आम्नी छामाईची खची छूली काईमीयानूम्नव, ऊदोईपीक्यालो खची गोङ् चाईसे।
51003022	रोःचे, खोलोङ् रीङ्पी ङ्‍क चारपी तूक आम्नी मालिकचीम् लाईस्पी खस् खची जीनमीम्ङाङ् मा, खोदोलोई आछीयाङ् गोङ्पीका रोबूपी कीसानीना खची हूक्पी तूवानीव।
51003023	आन्‍ना खोलोङ् लक् आम्नी सानीवा गोपीका मनूम्व, मीस्मी लागी मा खोदोलोई रोबूम् सूसो मईनूम्क तोङ्ना मनूम्व।
51003024	ऊदोईपीक्यालो आन्‍ना ङ्‍क छेत्नूम्, आन्‍ना आम्नी होप्मी आसीकमी पूनाऊनी रोबूपीका तईनूम्। आन्‍ना रोबू ख्रीष्‍टमी सूसो मचाईनूम्।
51003025	रई लक् मप्‍आ रई लक्मी म्चो तय, ना मूङ्‌कपी ऊसो छेङ्‌गेर् छूनो।
51004001	मालिकचे, आम्नीमीसो साराङ्‍गाप्‍तो मालिक तूये पीम् छेतानूम्ना आम्नी रोःचीपी अन्याय मान्ममो नप् वोर्वा मनूम्व।
51004002	चीङ्चीङ् तूवानीना ओलोनूव पीक्‍तो थम्पूर छूवानीना नीनाम्मापी वाङोम् मचानूम्व।
51004003	ख्रीष्‍टमी मूङ्‍क रहस्य रीङ्बऊ हाम् लागी नीनाम्माआ ओखी लागी ईबूम् लाम्स्को हलीपीकानूव पीकानीना ओखी लागीसो वाङोम् मनूम्व। मूङ्‍कम् लागीङा कोङ् थूनापी छूवोक तूये।
51004004	खीक्‍का कोङा नेईम् रीङ्बऊ नम्‍लोना हाम् दूरूनू पीकानीना वाङोम् मीयोपोनीव।
51004005	आन्‍ना तईनूम्क नाम्‍ला नम्‍लो गोङ्नूम्व, ना विश्‍वास मान्मप्चीका लूखूप्चीलो वोर्वा मनूम्व।
51004006	रूम्‍आ जागूलो चानप् मईक तोङ्ना आन्‍नी नेन्‍नीक रीङ् सम्खेलोक छूनूव, खीक्‍का खोलोङ् मीस्ची ऊतोङ्नाई ङरी आईम् छूये, खूङ्‍क आन्‍ना छेतानूम्व।
51004007	ओ तोक्पी खोलोङ् रीङ्, विश्‍वासी धर्म-सूसोपो ना रोबूपी कोङ्लो सूसो मप् हायाम् सम्तूमा मीयोक नेछो तुखिकसआ आन्‍नी ईनी।
51004008	आन्‍नी ओखी तोक्पी छेईमीयानीनूव, ना खसा आम्नी गोङ् सागोहोम् पीनू पीकोना कोङा ख आम्नीपी पोक्सूक के।
51004009	खलो ओनेसिमससो आम्नीपी बान्चाये। ओनेसिमस क आम्नी गोपीक ई विश्‍वासी ना हायाम् सम्तूमा मीयोक नेछो के। ङ्‌कपीक खोलोङ् रीदाम् खचा आन्‍नी येईमीनी।
51004010	कोङ्लो कैदपी तूप् बूम् अरिस्तार्खसआ आन्‍नी सेवा हानीक तूये। बारनाबासमी नेछो ताईप् मर्कूसमीसो सेवाथे के। खम् तोक्पी लाईस्पी कोङा आन्‍नी आरेई मन्‍नीक तोङ्ना ख आम्नीपी ताईदोक ख लाम्तूम्मा मीयानूम्व।
51004011	युस्तस नीङ् मीयस्क येशूआसो आन्‍नी सेवा हानीक तूये। नीनाम्माम् चारखम्मी लागी ओ बूम्ची तोदीप्क यहूदी विश्‍वासीची ङ्‍कस्ङाङ् के। ङ्‌कचीप्का कोङा सानीवाछे तूक तूये।
51004012	आन्‍नी तोदीप्क ईल्पो ख्रीष्‍ट येशूम् सूसो मप् इपाफ्रासआसो सेवा होक्स्क तूये। आन्‍नी परिपक्व छूवानीव, ना नीनाम्माम् खोलोङ् लन्ची नम्‍लोना रेपानूम्ना दीम्दीम् तूदूरानूम् पीक्ना खसा रोकोछू मतो वाङोम् मईलो आन्‍नी हाल्‍लोसो मीन्चाईनी।
51004013	कोङा खम् लागी गवाई पीयो, खसा आन्‍नी खीक्‍का लाओडिसिया ना हिरापोलिसपी तूप्चीम् लागी हायाम् रोकोछू मक तूये।
51004014	हायाम् सम्तूमा मीयोक डक्टर लूका ना डेमासआसो आन्‍नी सेवा हानीक तूये।
51004015	लाओडिसियापीक नेछोची ना नुम्फासलो म्खीम्पी तूप् मण्डलीसो ओ सेवा येईमीयानूम्व।
51004016	आन्‍ना ङ्‍क छाप्दाम् नीम् यात्नूम्कप्का लाओडिसियापीक मण्डलीपीसो ङ्‍क नीम् लागी पीयानूम्व, ना लाओडिसियापी कोङा होक्सूक छाप्दाम्सो आन्‍ना नीयानूम्व।
51004017	अर्खिप्पस ओरो लानूम्व, “आना रोबूप्का तक सूसोम् लक् पूरा मव।”
51004018	कोङ् पावल, ङ्‍क सेवा क कोङा ओ हूःआङ् छापूचोयो। कोङ् थूनाप् तूवोक रीङ् मातानूम्नव। नीनाम्माम् सम्खेलू आम्नीपी छूनूव।
52001001	पावल, सिलास ना तिमोथीलाम्पा, नीनाम्मा पा ना रोबू येशू ख्रीष्‍टपी थेसलोनिकीपी तूप् मण्डलीपी: आम्नीपी सम्‍खेलू ना खाऊमा-खासेर्मा छूनूव।
52001002	केईका आन्‍नी खोलोमी लागी नीनाम्मापी हाल्‍लोसो ओलोनूव पीक्याका, ना आन्‍नी ओखी वाङोम्पी हाल्‍लोसो मीन्चाईनी।
52001003	ई नीनाम्मा ना पामी मूक्स्दूपी ई रोबू येशू ख्रीष्‍टपी तूक आम्‍नी विश्‍वासपीका मईनूम्क लक्‌, सम्‍तूमापीका मईनूम्क रोकोछू ना आशापीका ताईक हूदूर्म्‌‌वा हाल्‍लोसो मीनूम्चायाम्का।
52001004	नेछोचे, आन्‍नी नीनाम्माआ सम्तूमा मीयानीना सोकानीक के पीम् केईका छेताम्का,
52001005	ऊदोईपीक्यालो ओखी जीनप् रीदाम्‌ आम्‍नीपी रीङ्‌बऊपीकाङाङ्‌ ताक मा, खोदोलोई राःरा ना पवित्र आत्‍मापी, खीक्‍का पूरा निश्‍चयतापी ताक के। आन्‍नीस्का तूयीकालो आम्‍नी लागी केईका ऊतोङ्नाई तोक्सीका मूङ्‌कने आन्‍ना छेत्‍चाईनूम्।
52001006	आन्‍नी ओखीमी ना रोबूमी दोलेवापी तोप् छूवानीक तूये, ऊदोईपीक्यालो पवित्र आत्‍माआ पीयानीक चामोवालो आन्‍ना हायाम् दूक्‍वा तेम्‍तो रीङ्‌बऊ ग्रहण मनूम्।
52001007	खोरोना आन्‍नी मासेडोनिया ना अखैयापी खोलोङ् विश्‍वासीचीम्‌ रापी ईबूम् दोलेवा छूवानी।
52001008	आन्‍ना नीनाम्मामी रीङ्‌बऊ मासेडोनिया ना अखैयापीङाङ् हासानूम्क मा, खोदोलोई नीनाम्मापी आन्‍ना मनूम्क विश्‍वास खोलोपी हासाक तूये। खन्‍सा केईका ङ्‍क रीङ्मी तोक्पी बीन्‍नीपा ऊसो पीम् मान्तू।
52001009	ऊदोईपीक्यालो आम्नीपी ताईकालो आन्‍ना केईका लाम्‍तूम्‍मा मीयीकाक रीङ्, खीक्‍का लेईप्चाप् ना आछीयाक नीनाम्मामी सूसो मम् लागी आन्‍ना ङोङोक्‍छेमी पूजा मम् होक्सायानूम्ना नीनाम्मापी आत्‍तानीक रीङ्, मूङ्‌कम् तोक्पीने मीस्चाङ् पयची।
52001010	खीक्‍का साराङ्‌गाप्‍तोका यूप् नीनाम्माम् छा अर्थात् येशू नीनाम्माआ सीयाकप्‍का ऊस्‍पकू। आन्‍ना मूङ्‍क येशूङा हूङ्‌दीत्‍नूम्‍क तूये, खसा हन्‍ना ताम् हचयक छूलीपीका केई छुट्कारा पीये।
52002001	नेछोचे, आम्नीपी केईका तूम्खास् ताईकाक रीङ् मोरो मान्यसा, पीम् रीङ् आन्‍ना आम्‍नी होपाङ्‌ छेत्‍नूम्‌।
52002002	आन्‍ना खोलोआ छेत्नूम्, केईका लाईस्‍पीङ् फिलिप्पीपी हायाम्‌ दूक्वा तेप्सूम्का ना ओखी अपमान छूवा। खोदोलोई हायाम् ओखी ऊल्‍लोङ् छूवाचालोसो नीनाम्माम् जीनप् रीदाम्‌ हाम् केईका नीनाम्मापीका सागोहोम् तम्काक तूवा।
52002003	ऊदोईपीक्यालो ओखी वाछे-वारे भूलपीका अथवा अशुद्ध मीन्ताम्पीका ताक मा, ना ङ्‍क वालीली-काताप्सीपीका ताकसो मा।
52002004	खोदोलोई नीनाम्माआ केईका जीनप् रीदाम् येईमीम् जीम्मा पीम् खाईप् बानेई मईकाक मीस्ची तोङ्ना केईका नेनेका। केईका मीस्ची खची जीनमीम् लागी मा, खोदोलोई ई सागोवा चाम्ची मप् नीनाम्मा म्जी नमीम् लागी नेनेका।
52002005	आन्‍नासो छेत्नूम्, केईका हाल्‍लसो आन्‍नी लेमानीक तोङ्‍ना रीङ् मान्मम्का, ना खाप्चीमाम् लोभपीसो मान्छूयीका। ङ्‍कम् साक्षी नीनाम्माङ् तूये।
52002006	ख्रीष्‍टमी प्रेरित छूयीकाकसा केईका आम्नीपी हक् तोम् दूरूम्‍कावा। खोरोदोसो केईका मीस्चीप्का सायोचोङ्मा मान्लामूम्का, ना आम्नीप्का लो बीन्‍नीपाप्कालोसो सायोचोङ्मा मान्लामूम्का।
52002007	खोदोलोई केईका नूक्छा चोलोमप् मा तोङ्ना आम्नी रापी लखेछा छूयीका।
52002008	आछीयाङ् केईका आन्‍नी हायाम् सम्तूमा मीनीक तूये। आन्‍नी हायाम् सम्तूमा मीनीकसा नीनाम्माम् जीनप् रीदाम्ङाङ् मा, ओखी रीरामङा पीम्सो तयार तूयीका।
52002009	ऊदोईपीक्यालो नेछोचे, ओखी दूक्वा ना रोकोछू आन्‍ना मीन्‍नूम्क तूये। आन्‍नी आस्सो भार छूनूनव मीनीकाना सेपा-लेपा ओखी होपाङ् लक् मम्काना केईका नीनाम्माम् जीनप् रीदाम् आन्‍नी येईमीयानीक तूवा।
52002010	आन्‍नी विश्‍वास मप्चीका तूयीकालो केईका पवित्र, धार्मिक ना दोस् मान्तूप् छूयीकाना तूयीका। ङ्‍कमी नीनाम्मा ना आन्‍नी साक्षी तूनी।
52002011	आन्‍ना छेत्चाईनूम्, पाआ म्होप्मी छामाईलो वोर्वा मईक तोङ्ना केईका आन्‍नी खोलोस्का वोर्वा मम्का।
52002012	म्होप्मी चारखम् ना साम्दीखापी काछोक् नीनाम्माम् मूक्स्दूपी आम्नी वोर्वा ग्रहण मम् खाईप् छूनू पीकीकाना केईका आन्‍नी सागोहोम्, सानीवाछे ना वाछे-वारे पीयानी।
52002013	खन्सा ङ्‍कम् लागी केईकासो नीनाम्मा हादेलोसो ओलोनूव पीक्याका। आन्‍ना ओखीपीका येनानूम्क नीनाम्माम् रीङ्‍बऊ मीस्मी रीङ्बऊ तोङ्‍ना मा, खोदोलोई नीनाम्माम् रीङ्बऊ तोङ्ना ग्रहण मनूम्, मूङ्‍क रीङ्बऊआ आन्‍नी विश्‍वासीचीपी लक् मचयक तूये।
52002014	नेछोचे, यहूदियापी रोबू येशूपी विश्‍वास मप् नीनाम्माम् मण्डलीची तोङ्‍ना आन्‍नी छूवानी। ऊदोईपीक्यालो मूङ्‍क मण्डलीचा यहूदीचीपीका दूक्वा तेप्स्चीक तूवा, खोरोनाङ् आन्‍नासो आम्‍नी छाप्कूवापीक मीस्चीप्का दूक्वा तेम्बोक्सा।
52002015	ङ्‍क यहूदीचाङा रोबू येशू ख्रीष्‍ट ना खारीबोची सेत्ची, ना केईकासो पाखा कलीका। खचा नीनाम्मा म्जी नमान्मीची, खीक्‍का खोलोङ् मीस्मी ऊल्‍लोङ् मईची।
52002016	बीन्‍नीपा जातिचा हल्वा तचीनू पीकीकाना मम्काक जीनप् रीदाम् येईमीम् लक्पी खचा केईका रापीका। खोरोनाङ् खचा खची होप्मी मोऊ हादेलोसो पमीत्‍तो खाईयची। खोदोलोई याईस्कोपी नीनाम्माम् छूली खचीपी तात्‍चाईक तूये।
52002017	नेछोचे, गोङ्पीका मा, खोदोलोई मूक्स्दूपीका आन्‍नीस्का जीस्तातोम् लागी फोम्चीम् बोक्साकसा, आन्‍नीस्का तूम्खाम् हायाम् लन्ची मम्का।
52002018	केईका आम्नीपी ताम् लन्ची मम्काक तूवा, खीक्‍का कोङ् पावल ओहोप्सो म्तू क तू ताम् लन्ची मूऊ, खोदोलोई शैतानआ केईका रापीका।
52002019	हन्‍ना ई रोबू येशू ख्रीष्‍ट आत्ना ताये, खोदोलो खम् दोक्पी ओखी आशा, चामोवा ना सागोहोम्मी मुकुट आन्‍नीङ् मायो?
52002020	आछीयाङ् ओखी साम्‍दीखा ना चामोवा आन्‍नीङ् के।
52003001	खन्‍सा केईका आन्‍नीस्का हाम्चीम्ना तूम् मान्दूर्‌यीका, ना एथेन्सपीङ् ओखी हाल्‍लाङ्‌ तूम् केईका राजी छूयीका।
52003002	आन्‍नी विश्‍वासपी थम्पूर मम् ना वाछे-वारे पीम् लागी ख्रीष्‍टमी जीनप् रीदाम् येईमीक नीनाम्माम् सूसो मप् ई नेछो तिमोथी केईका आम्नीपी पोक्‍सूम्‍का।
52003003	ङ्‌क दूक्‍वाचीम् कारणआ आस्सो म्पोऊ सनूनव पीकीकाना केईका ख पोक्सूम्काक के। आन्‍ना आम्‍नी होपाङ्‌ छेत्‍नूम्‌, ङ्‌कम् लागीङ्‌ केईका सोकीकाक के।
52003004	ऊदोईपीक्यालो केईका आन्‍नीस्‍का तूयीकालो, केईया दूक्‍वा तेम्ङा बोक्से पीकीकाना केईका लाईस्‍पीङ्‌ पीकीकाक तूवा। खूङ्‌क आछीयाङ् पूरा छूवा, खूङ्‌क आन्‍ना छेत्‍नूम्‌।
52003005	खन्‍सा आम्‍नी तोक्पी ऊसो मान्छेईमो तूम् मन्दूर्‌ङाना आम्नी विश्‍वास छेईम् लागी कोङा तिमोथी पोक्‍सूक तूवा। शैतानआ आन्‍नी चाम्चीपी मईनीना ओखी खोलोङ् रोकोछू मोरोङ् यसेयो पीकोना कोङ् कीसोचोक तूवा।
52003006	तिमोथीआ मालोछाङ् आन्‍नी तूप्साखानीना ताबानाक तूये। आम्‍नीपी होसोङ् हायाम् गूम्प् सम्तूमा लो विश्‍वासलो तूये पीकाना खसा रीदाम् बाईक तूये। केईका तोङ्नाङ् आन्‍नासो केईकाचीका तूम् हायाम् देप् लन्ची यूतो मीनीचायेकानी रईछ।
52003007	खन्सा नेछोचे, आम्‍नी विश्‍वासमी रीदाम् येनूम्काना ओखी साम्नीदल्खातालो ना दूक्वापी छूयीकालोसो केईका सानीवाछे तम्काक तूये।
52003008	ऊदोईपीक्यालो आन्‍नी रोबूपी बलियो छूनीना तूनी पीम् रीङ्आ केईका नयाँ रीराम पीयीकाक तूये।
52003009	आम्‍नी खातिर केईका ई रोबू नीनाम्माम् लाईस्पी ओखी जीनये। ङ्‍कम् लागी केईका नीनाम्मा देई ओलोनूव पीकेकासो सापनो।
52003010	आन्‍नीस्का तूम्खाम्ना चीछा तूक आम्नी विश्‍वास पमीदूरूम्कानू पीकेकाना केईका सेपा-लेपा हायाम् नीनाम्मापी वाङोम् मम्चायाम्काक तूये।
52003011	हान्‍ना ई नीनाम्मा ना पा म्होपाङ् ना ई रोबू येशूआङ् केईका आम्नीपी ताम् लागी लाम् हलीपीयीकानूव।
52003012	केईका आन्‍नी सम्तूमा मीनीक तोङ्नाङा रोबूआ आन्‍नीसो ईल्पो बीन्‍नीपालो ना खोलोङ् मीस्लो सम्तूमापी हायाम् पतो खाईप् बानेई मानीनूव।
52003013	ई रोबू येशू म्होप्मी खोलोङ् पवित्र मीस्चीका ताईलो खसा ई नीनाम्माम् ना पामी मूक्स्दूपी आम्नी गोङ् पवित्र ना दोस् मान्दीक मानीनूना थम्पूर मानीनूव।
52004001	यास्कोपी नेछोचे, रोबू येशूपी केईका नम्‍लोना बीन्ती मीनी ना वाछे-वारे लईनी, केईका आन्‍नी ईयानीक तोङ्‍ना नीनाम्मा म्जी नमीक् रीराम लेत्चानीव। ङ्‍कतोङ्‍क रीराम आन्‍नी लेत्चाईनीक तूये, ना मूङ्‍कपीङ् आन्‍नी हायाम् पतो खात्चानीव।
52004002	ऊदोईपीक्यालो केईका रोबू येशूलाम्पा आन्‍नी ऊई आदेश पीयानीक तूवा, खूङ्‍क आन्‍ना छेत्नूम्।
52004003	आन्‍नी पवित्र छूवानीव पीम् नीनाम्माम् लन्‍ची तूये, खन्सा आन्‍नी तूम्‍लू लम्‍पीका छूबूरी तूवानीव।
52004004	आन्‍नी खोलोआ आम्नी हो-होप्मी तोमालो पवित्रता ना साम्‍दी-सायोलो लेईम्चाम् छूये पीम् रीङ् छेतानूम्व।
52004005	खोदोलोई नीनाम्मापी विश्‍वास मान्मप्ची तोङ्ना तूम्‍लू मम् लन्‍चीपी सानीवा मनूम्नव।
52004006	ङ्‌कम् तोक्‍पी आन्‍ना आसासो मोऊ मनूम्ना आम्‍नी नेछोम् ऊल्‍लोङ्पी मान्‍नप् मनूम्नव, ऊदोईपीक्यालो ङ्‌कतोङ्‌क खोलोक रीङ्‌मी बदला लाप्‌ रोबू तूये। ङ्‌कम् तोक्‍पी केईका आन्‍नी लाईस्‍पीङ्‌ हायाम् देप् चेताऊनी पीयानीक तूवा।
52004007	ऊदोईपीक्यालो नीनाम्माआ केई जेजेर्वाम् लागी काछईक मा, खोदोलोई पवित्रतापी काछईक तूये।
52004008	खन्‍सा, ङ्‌क सेचीवा नम्‍लो मान्‍रेप्‍आ मीस् मा, खोदोलोई आन्‍नी पवित्र आत्‍मा पीप् नीनाम्माङा रेप्‍पनोक छूये।
52004009	खोदोलोई नेछोचीपी सम्‍तूमा मीम् तोक्‍पीन्‌ आसासो आन्‍नी छाम्‍ना होम्‌ बोक्स्‍नो, ऊदोईपीक्यालो ईल्पोआ बीन्‍नीपा सम्‍तूमा मीम् छूये पीम् आन्‍ना आम्‍नी होपासो नीनाम्मापीका सेचीवा तानूम्क तूये।
52004010	मासेडोनियापीक खोलोङ् नेछोची आन्‍ना आछीयाङ् सम्‍तूमा मीनूम्। खोदोलोई नेछोचे, होसोङ् आन्‍नी मूङ्‍कप्का दूङ्‌ सम्‍तूमा मीलतो खात्‍नीव पीक्‍याकाना केईका आन्‍नी वाछे-वारे लईनी।
52004011	केईका आन्‍नी आज्ञा पीयानीक तोङ्ना आन्‍नी खाऊमा-खासेर्मापी तूवानीव, आन्‍ना आम्नी लक्पी सानीवा मनूम् ना आम्‍नी हूःआङ् लक् मनूम्व।
52004012	ओरो मईनूम्कसा पाखापीक बीन्‍नीपा मीस्चीपीका आन्‍ना साम्‍दी तईनूम् ना बीन्‍नीपा आस्मीसो भर परेई छूम् बोक्स्‍नो।
52004013	खोदोलोई नेछोचे, सीप्‍खाप्‍चीम्‌ तोक्‍पी आन्‍नी मान्लेमो-मान्छेईमो तूवानी पीम् केईका लन्ची मयाम्कानो, ना आन्‍ना आशा मान्तूप् मीस् तोङ्ना सोक् मम् बोनूनव।
52004014	ऊदोईपीक्यालो केईया विश्‍वास मयाम्, येशू सीया ना होसोङ् ऊसापका खीक्‍का खोरोनाङ् नीनाम्माआ येशूपी विश्‍वास मप्ना सीप्ची येशूलो ईतोतो तात।
52004015	रोबूम् रीङ्बऊलाम्पा केईका आन्‍नी ओरो लईनी, केई रोबू ताईक लेईसम्मो लेईप्चाप्‍ची ख तूप्स् खातेलो मूङ्‍क सीप्‍खाप्‍चीप्‍का लाईस्‍पी खाईम् दूराम्नो।
52004016	ऊदोईपीक्यालो रोबू म्होप्ङा देप् आज्ञाम् साल्म्‍लो, दूङ् देप्क रीदाम् पोक्मी साल्म् ना नीनाम्माम् तुरहीमी साल्म्‍लो साराङ्‍गाप्‍तोका दाली यूवे, ना ख्रीष्‍टपी विश्‍वास मप्ना सीप्ची लाईस्पी ऊस्पके।
52004017	खी‍क्‍‍काना, खूङ्‍क नाम्‍लापी चारपी केई लेईप्चाप्ची रोबू नाम्छूईतो तूम्खाम् लागी खस्का ईतोतो मोम्पी थेतीखीया, ना ङ्‍कतोङ्ना केई हाल्‍लसो रोबूलोङ् छूये।
52004018	खन्सा ईल्पोआ बीन्‍नीपा ङ्‍क रीङ्बऊआ सानीवाछे पीयानूम्व।
52005001	हन्‍ना नेछोचे, ङ्‍क रीङ्ची हादेलोई ना ऊक-ऊक नाम्‍लापीई छूये पीम् रीङ् आन्‍नी छाम्ना होम्चाम् बोक्स्‍नो।
52005002	ऊदोईपीक्यालो आन्‍ना आम्‍नी होपाङ्‌ नम्‍लो छेत्‍नूम्‌, रोबू ताम् लेईने सेपा खूस्पा ताईक तोङ्ना तालाते।
52005003	मीचा “खाऊमा-खासेर्मा ना चीगूप्छा” पीक्ना पीक्‍चाईक छूये, खोदोलो मीम्छा म्बूक्‍ती बान्‍लात्क तोङ्ना छेकोक्छा खचीपी पीलूलूक्दीप् ताये, ना खस् ऊम्‍केई छूदूरस्‍नो।
52005004	खोदोलोई नेछोचे, आन्‍नी नाम्कूर्मादाम्‍पी तूनीनो, खन्‍सा खूङ्‌क लेईआ आन्‍नी खूस्पा तालात्लोक तोङ्ना छाक्‍का मईनीनो।
52005005	आन्‍नी खोलोङ् लाबाईमी म्छामाई ना लेईमी म्छामाई के। केई सेपाक ना नाम्कूर्मादाम्मी म्छामाई माके।
52005006	खन्‍सा बीन्‍नीपास् तोङ्ना केई ईम्‍सेनो के, खोदोलोई जाग तूयेके ना चीङ्चीङ् तूयेके।
52005007	ऊदोईपीक्यालो ईम्ची सेपा ईम्‍से ना दाखमद्य दूप्‍ना सेईप्‌ सेपा सेतची।
52005008	खोदोलोई केई क लेपाक छूयीकसा केई चीङ्चीङ् तूये के, खीक्‍का विश्‍वास ना सम्‍तूमामी पम्देम् पाता ना हल्‍वाम्‌ आशामी तोङ्‍खम् टोप खूक्‍साम्‌ के।
52005009	ऊदोईपीक्यालो नीनाम्माआ केई म्छूलीपी ताईमीम् लागी मा खोदोलोई ई रोबू येशू ख्रीष्‍टलाम्पा हल्‍वा तोम् लागी लाईस्पीकाङ् सोकीक तूये।
52005010	ख ई लागी सीया, खोरोछूवाकसा केई लेतीचायाक तूयेदोसो सीयीक तूयेदोसो, केई खोलोङ् खलो लेतीचाया।
52005011	खन्सा ईल्पोआ बीन्‍नीपालो सागोहोम् मीलनीव ना ईल्पोआ बीन्‍नीपा पोचीमीम् लक् मनूम्व, खूङ्‍कने आन्‍ना मचाईनूम्कसो तूये।
52005012	नेछोचे, केईका आन्‍नी बीन्ती मीनी, रोबूम् लक् मप् आम्‍नी लाम्‍लछाची साम्दी दानूम्व। खचा आम्नी रापी हायाम् रोकोछू मईची, ना आन्‍नी चेताऊनी पीनी।
52005013	खची लक्‍मी लागी खस् सम्‍तूमालो हायाम्‌ लोक्‍तो साम्‍दी दानूम्व। आन्‍नी खोलोङ् खाऊमा-खासेर्मापी तूवानीव।
52005014	नेछोचे, केईका आन्‍नी वाछे-वारे पीनी, आल्प्ची चेताऊनी पीयानूम्व। खची पोऊ सक्खाप्ची सागोहोम् पीयानूम्व। कमजोरीची बाछोक्सानूम्व। खोलोङ्पी तेम्‍लसा तूवानीव।
52005015	मीनानूम्व, आसासो रईमी फाईपी रई मनूम्नव, खोदोलोई ईल्पोआ बीन्‍नीपालो ना खोलोङ् मीस्चीपी हादेलोसो नप् मम् सानीवा मनूम्व।
52005016	हादेलोसो आम्‍नी जीनचानीव।
52005017	हाल्‍लसो वाङोम्‌ मचानूम्व।
52005018	ऊछूनी देत्‍नीलोसो नीनाम्मा ओलोनूव लानूम्‍व, ऊदोईपीक्यालो ख्रीष्‍ट येशूपी विश्‍वास मप् आन्‍नी खोलोमी लागी नीनाम्माम् लन्‍ची ङ्‌कङा।
52005019	पवित्र आत्‍माम् मीः सेत्नूम्नव।
52005020	खारीबो मोरोछाक मीयानूम्नव।
52005021	खोलोक रीङ्‌मी चाम्ची मनूम्व। ऊक रीङ्‌ये नप् तूये, खूङ्‌क मचानूम्व।
52005022	खोलोङ् रई लक्‍पीका छूबूरी तूवानीव।
52005023	चामोवामी नीनाम्माआ म्होपाङ् आन्‍नी नम्‍लोना पवित्र मानीनू, ना आम्नी खोलोङ् आत्मा, सोम् ना गाम् ई रोबू येशू ख्रीष्‍ट ताईलो खोत मान्दीक छूनूव।
52005024	आन्‍नी काछोक् विश्‍वास मम् खाईप् तूये, ना खसा ङ्‍क मयङा।
52005025	नेछोचे, ओखी लागी वाङोम् मीयीपीयीकाव।
52005026	खोलोङ् विश्‍वासीची पवित्र सम्तूमाआ सेवा मीलनीव।
52005027	कोङा आन्‍नी रोबूपी बीन्ती मीयान्‍नी, ङ्‍क छाप्दाम् नीयानूम्ना खोलोङ् नेछोची येईमीयानूम्व।
52005028	ई रोबू येशू ख्रीष्‍टमी सम्खेलू आम्नीपी छून्चानूव।
53001001	पावल, सिलास ना तिमोथीपीका ई पा नीनाम्मा ना रोबू येशू ख्रीष्‍टमी नीङ्‍पी थेसलोनिकीपी तूक मण्डलीचीपी:
53001002	नीनाम्मा पा ना रोबू येशू ख्रीष्‍टपीका आन्‍नी सम्खेलू ना खाऊमा-खासेर्मा के।
53001003	नेछोचे, आम्‍नी लागी केईका हाल्‍लोसो नीनाम्मा ओलोनूव लोम्ङा बोक्से। ङ्‌क नप् तूये, ऊदोईपीक्यालो आम्‍नी विश्‍वास हायाम्‌ लोक्‍तो पतो खात्‍चाईक तूये, ना ईल्पो बीन्‍नीपापीक आम्नी सम्‍तूमासो पतो खात्‍चाईक तूये।
53001004	खन्‍सा आम्‍नीपीक खोलोङ् सतावट ना आन्‍ना तेप्‍स्‍चाईनूम्‍क दूक्वाम् हाम्‍पी आन्‍नी थम्पूर तूनीकपी ना आम्‍नी विश्‍वासमी लागी नीनाम्माम् मण्डलीचीम् रापी केईका हायाम्‌ सागोहोम् मयाम्का।
53001005	ङ्‍क खोलोक रीङ्पीका नीनाम्माआ नम्‍लोना नीया मय पीम् रीङ् खोछेत्‍ते, ना खसा आन्‍नी म्चारखम्पी तूम् खाईप् बानेई मचाईनी। खीक्‍का मूङ्‍कम् लागीङा आन्‍ना दूक्वा तेप्‍स्‍चाईनूम्।
53001006	नीनाम्मा नीया मप् तूये। आन्‍नी दूक् पीप्ची खसा दूक्पीयची,
53001007	ना आन्‍नी दूक् तोक्ची ना केईकासो खसा नोम्चीम् पीयेका। रोबू येशू म्होप्मी राःरालोक रीदाम् पोक्चीका तीप्चाप् मीःपी साराङ्‍गाप्‍तोका खोमयान्चीलो खसा ङ्‍क मय।
53001008	नीनाम्मा मान्छेईप्ची ना ई रोबू येशूम् जीनप् रीदाम् मान्‍रेप्ची खसा दण्ड पीयची।
53001009	खचा हादेसो मान्याईप् पीलूलूक्दीप् दण्ड ना रोबूम् मूक्स्दूपी ना खम् राःराम् साम्दीखापीका छूबूरी छूम् दण्ड तेप्सची।
53001010	ङ्‍क रीङ् रोबू येशू ताम् लेईपी छूये, मूङ्‍क लेईपी रोबू येशूआ खम् खोलोङ् पवित्र मीस्चीप्का साम्दीखा ना विश्‍वास मप्ची खोलोप्का सायोचोङ्मा तय। आन्‍नीसो खस्काङ् ईदेऊङा छूनी, ऊदोईपीक्यालो आन्‍ना ओखी साक्छीपी विश्‍वास मनूम्।
53001011	खन्सा केईका आम्‍नी लागी हाल्‍लोसो वाङोम् मयाम्का। ई नीनाम्माआ आन्‍नी काछानीक रीराममी लागी खाईप्सेप् बानेई मानीनू पीम् खपी बीन्ती मयाम्का। खसाङ् म्‍राःरापीका आम्नी खोलोङ् नप् लन्ची ना विश्‍वासमी लक् पूरा मीयापानीनूव।
53001012	ओरोना ई नीनाम्मा ना रोबू येशू ख्रीष्‍टमी सम्खेलूलाम्पा आम्नीपी ई रोबू येशूम् नीङ्मी सायोचोङ्मा छूये, ना रोबूपी आम्नीमीसो सायोचोङ्मा छूये।
53002001	नेछोचे, ई रोबू येशू ख्रीष्‍ट होसोङ् ताईकम् तोक्पी ना ख तूम्खाम् लागी केई ईतोतो बात्ल छूम् तोक्‍पी केईका आन्‍नी बीन्ती मीनी।
53002002	रोबू ताम् लेई दोक्छापीङ् तालाताक तूये पीम् रीङ् नेईप्चीम् कारणआ आम्नी सानीवा दावाङ् एक्सा-मेक्सा छूनूनव अथवा आन्‍नी आतेई छूनीनव। खचा खारीबो अथवा रीङ्बऊ अथवा ओखीलाम्पा छाप्दाम् तम्काक तूये पीक्ना दाबी मईचीदोसो खची रीङ्पी विश्‍वास मनूम्नव।
53002003	ओरोना आसासो आन्‍नी दोका पीयानीनूनव। ऊदोईपीक्यालो नीनाम्माम् ऊल्‍लोङ्पी देप् बिरोध मान्छूम् सम्मो ना मोऊमी मीस्, अर्थात् पीलूलूक्खाप्मी छा खोमान्मम्चीम् सम्मो खूङ्‍क लेई ताईनो।
53002004	मूङ्‍क मोऊमी मीचा म्होप्ङा देप् मायान्चीना मीस्चा नीनाम्मा पीक्ना मानेई मईचीक ना पूजा मईचीक खोलोक थक्मी ऊल्‍लोङ मय। मूङ्‍कसान् म्होप्ङा कोङ् नीनाम्मा के लोयान्चीना नीनाम्माम् दप्स्को खीम्पी तूये।
53002005	ऊई आन्‍ना मीन्‍नूम्नोयो, कोङ् आन्‍नीस्का तूवोलो ङ्‍क रीङ् आन्‍नी लोन्‍नीक तूवा?
53002006	मूङ्‌क मोऊमी मीस् ऊसाई ईनीम्‍बा सम्मो राप्दीतक तूये, मूङ्‍क आन्‍ना छेत्नूम्। नाम्‍ला ताईकप्का मूङ्‍क मोऊमी मीस् खोमयान्ची।
53002007	ऊदोईपीक्यालो मूङ्‍क अर्धमम् रहस्‍यम् राःराआ लाईस्‍पीकाङ्‌ लक्‌ मचयक तूये, खोदोलोई मूङ्‍क ईल्पोआ राप्दीक तूये। खीक्‍का मूङ्‍क राप्दीप् हतेई मान्छूम् सम्‍मो मूङ्‍क मोऊपो मीस् खोमयान्चीनो।
53002008	खीक्‍काना मूङ्‌क मोऊमी मीस् खोमयान्‍ची। मूङ्‌क रोबू येशूआ म्सोम्‍आ मासेई मय, ना ख यूलोक साम्दीम् अल्होआ मूङ्‌क पीलूलूक्दीत।
53002009	मूङ्‍क मोऊमी मीचा शैतानमी राःरा तातना ताये, खीक्‍का खोलोङ् म्खाल्-खाल्क वालीलीक चीन्‍नची ना छाक्‍काक लक्ची मय।
53002010	खीक्‍का मासेई छूक्‍ची मूङ्‍कसा खाल-खाल्क रई रीङ्आ जूक्‍केई मईची, ऊदोईपीक्यालो मूङ्‍कस् लेईन्चामीदूर्प् सत्यता सम्तूमा मीम् खचा मानेई मान्मस्क तूये।
53002011	खन्‍सा खचा वालीलीक रीङ्‌पी विश्‍वास मस्‍नूव पीकाना नीनाम्माआ खचीपी ईबूम् हायाम्‌ देप् छल पोक्‍स्‍दात।
53002012	खीक्‍काना खचा सत्यपी विश्‍वास मान्मस्‍क ना रई लक् मम्पी खची जीनईकसा दण्ड तयची।।
53002013	रोबूआ सम्तूमा मीयानीक नेछोचे, आम्नी लागी केईका नीनाम्मा होल्‍लोसो ओलोनूव लोम्ङा छूये, ऊदोईपीक्यालो हल्वा तोक्चीपी खोलोप्का दूङ् लाईस्पी छूम् लागी नीनाम्माआ आन्‍नी सोकानी। खम् आत्माआ आन्‍नी पवित्र मानी, ना आन्‍ना सत्यतापी विश्‍वास मनूम्।
53002014	खूङ्‍कम् लागी ओखी जीनप् रीदाम्‍लाम्पा ई रोबू येशू ख्रीष्‍टमी साम्दीखा तोम् लागी खसा आन्‍नी काछानी।
53002015	खन्सा नेछोचे, बलियो छूवानीना थोरेप्नीव, ना केईका ओखी ङःलाम्पादोसो ओखी छाप्दाम् लाम्पादोसो आन्‍नी पीनीक सेचीवा नम्‍लोना रेपानूम्व।
53002016	हन्‍ना ई रोबू येशू ख्रीष्‍ट ना केई सम्‍तूमा मीयीना म्सम्खेलूलाम्पा हादेसो मान्याईप् सानीवाछे ना नप् आशा पीप् ई पा नीनाम्माआ,
53002017	आम्‍नी गोङ् सानीवाछे पीनूव ना खोलोक नप् लक्‌ ना रीङ्‌बऊपी आन्‍नी राःरा पीयानीनूव।
53003001	यास्कोपी नेछोचे, आन्‍ना ओखी लागी वाङोम् मीयीपीकाव, आम्नी रापी छूवाक तोङ्ना रोबूम् रीङ्‍बऊ खोलोपी दावाङ् पतो खान्‍नू ना देप् सायोचोङ्मा छूनूव।
53003002	भ्रष्‍ट ना रई मीस्पीका नीनाम्माआ केईका सम्सूरीकानूना यूक्सीकानूव पीकानीना वाङोम् मनूम्व, ऊदोईपीक्यालो खोलोङ् मीस्पी विश्‍वास छूनो।
53003003	खोदोलोई रोबूने विश्‍वास मम् खाईप् तूये। खसा आन्‍नी थम्पूर मईनी ना रई पीका सम्सूर्‌नीना यूक्स्‍नी।
53003004	केईका आज्ञा पीनीक रीङ् आन्‍ना मचाईनूम् ना दोस्कासो मचाईनूम् पीम् केईका आम्नी तोक्पी रोबूपी भरोसा मयाम्काक तूये।
53003005	रोबूआ आम्नी गोङ् नीनाम्माम् सम्तूमा ना ख्रीष्‍टमी तेम्दूर्म् राःरा हेम् खाईनूव।
53003006	हन्‍ना नेछोचे, ई रोबू येशू ख्रीष्‍टमी नीङ्पी केईका आन्‍नी आज्ञा पीनी, केईका आन्‍नी पीयानीक सेचीवा तोङ्‍ना मान्तोप् खोलोङ् आल्‍प्‌ नेछोचीप्का छूबूरी तूवानीव।
53003007	केईका मयाम्काक तोङ्ना आन्‍नासो मम् छूये पीम् आन्‍ना छेत्नूम्। केईका आन्‍नीस्का तूयीकालो आल्‍प्‌ छूयीकाना मान्तूयीका।
53003008	केईका आस्मीसो सबेई मोरो मान्चायीका। खोदोलोई आन्‍नी आस्‍सो दूक्वा छूनीनव पीकीकाना केईका सेपा-लेपा हायाम्‌ रोकोछू मम्काना लक्‌ मम्का।
53003009	आम्नीपीका सहायता तोम् ओखी हक् मान्तूना मा, खोदोलोई ओखी वोर्वा आम्‍नी लागी ईबूम् दोलेवा छूनूव पीकीकाना केईका मोरो मम्का।
53003010	आन्‍नीस्का तूयीकालो केईका आन्‍नी ङ्‌क आज्ञा पीयानीक तूवा, “लक्‌ मम् सानीवा मान्मपा जा सो चनूनव।”
53003011	ऊदोईपीक्यालो केईका येनूम्चायाम्का आन्‍नी तूनीकतोदीपी देप्पोईक आल्‍प्‌ छूवानीना तूचाईनी। खचा खची होपाक ऊसो लक् मईचीनो खोदोलोई बीन्‍नीपाम् लक्पी मोमोथेम्पी हूः तेसची।
53003012	हन्‍ना ङ्‍कतोङ्‍क मीस्ची केईका रोबू येशू ख्रीष्‍टमी नीङ्पी आज्ञा ना वाछे-वारे पीयाम्का, खचा वायेवाये खची लक् मस्‍नूव ना खची होपाङ् कामेई मस्‍नूना चस्‍नूव।
53003013	आन्‍नी क नेछोचे, नप् लक् मम्पी आम्नी सऊ तूनीनव।
53003014	ङ्‌क छाप्‍दाम्‍पी केईका पीकीकाक रीङ्‌ हेप्पा रेप्पनोदोक, मूङ्‌क मीस् छेताक्‍सानूम्‍व ना मूङ्‌कलो ऊसो काम्चीनीनव, ना मूङ्‌क ङाजावापी छूनूव।
53003015	खोरोदोसो मूङ्‌क आन्‍ना साछीमी तोङ्‌क थानेई मनूम्नव, बरू आम्‍नी नेछो तोङ्ना मूङ्‌क चेताऊनी पीयानूम्व।
53003016	हन्‍ना चामोवाम् रोबू म्होपाङ् खोलोङ् नाम्‍ला, ना ऊतोङ्‍कप्दोसो आन्‍नी खाऊमा-खासेर्मा पीयानीव। रोबू आन्‍नी खोलोङ्‍पी छूनूव।
53003017	कोङ् पावल, ङ्‌क सेवा कोङा ओ हूःआङ् छापूना होन्‍चायान्‍नीक तूये। ओ छाप्‍दाम्‍मी खोलोङ् छेईलम् ङ्‌कङ्‌ के। खोरोनाङ् कोङा छापो।
53003018	ई रोबू येशू ख्रीष्‍टमी सम्‍खेलू आन्‍नी खोलोङ्पी छूनूव।
54001001	केई ई मोऊपीका लेन्‍चामीक नीनाम्मा खीक्‍का केईया आशा मम्क येशू ख्रीष्‍टमी आज्ञा तोङ्ना येशू ख्रीष्‍टमी प्रेरित पावलपीका,
54001002	विश्‍वासपी आछीयाक ओ छा तोङ्‌क तिमोथीपी: पा नीनाम्माम् ना ई रोबू येशू ख्रीष्‍टलाम्‍पा सम्‍खेलू, ना चामोवा छून्‍चानूव।
54001003	कोङ् मासेडोनिया खातोलो कोङा आन् लोन्‍क तोङ्ना एफिससपीङ् तूवाव, ना वालीलीक रीङ् ईक् सेचीपोस्‌ मोरोना मनूम्नव पीकाना आज्ञा पीचीव।
54001004	आना खस् मूङ्‌क खची होपा कथेई मस्क पोम् ललई खीक्‍का हादेसो मान्याईप् पूस्तऊलीपी खची सानीवा कीदीत्चीनूनव लना ईचीव, ना विश्‍वासपी तूक नीनाम्माम् रीङ्‌ ईन्‍चीनूव।
54001005	केईया ईयाम्‍क सेचीवाम् उदेश्‍यक सम्तूमा मीम्के, मूङ्‌क नप् गोङ्पीका खीक्‍का नप् सानीवापीका, ना आछीयाक विश्‍वासलाम्‍पा ताये।
54001006	खन्‍सा हेप्-हेप् मीस् ङ्‌क खोलोप्का खची सानीवा हीक्‍साना मोरोक रीङ्पी थाम्‍खाताक तूये।
54001007	खचा ललईमी सेचीपो छूम् सानीवा मईची, खोदोलोई खचा खची होपा पीक्‍क रीङ्‌ खीक्‍का आछीयाक पीक्‍ना पयस्‍क रीङ्‌ खची होपाङ् बूजेई मईचीनो।
54001008	केईया छेताम् ङ्‌क ललई नम्‍लोना रेपाम्‍दोक हायाम्‌ नप् तूये।
54001009	केईया ङ्‌क रीङ्सो छेताम्, ललई नप् मीस्मी लागी मा, खोदोलोई ललई मान्‍रेप्चीम् लागी, ना आज्ञा मान्‍रेप्ची ना नीनाम्मापी विश्‍वास योग्‍य मान्तूप्चीम् लागी, खीक्‍का मोऊपोचीम् लागी, अपवित्रचीम्‌‌‌ लागी, ना नीनाम्माम् सायोचोङ्मा मान्मीक्चीम् लागी, खीक्‍का म्पा-म्मा सेईप् ना मीस् सेईप्चीम् लागी,
54001010	खीक्‍का तूम्‍लू लप्‍चीम्‌ लागी, वात्छा-वात्छा तूम्‍लू लप्चीम्‌‌ लागी, मीस् खेईमप्चीम् लागी, वालीली नेईप् चीम्‌ लागी, मोरोक रीङ्‌ पोक्चीम् लागी, ना आछीयाक सेचीवाम्‌‌ ऊल्‍लोङ् मप्चीम् लागी के।
54001011	ङ्‌क आछीयाक सेचीवा क हायाम् साम्‍दीखा पीम् खाईप् नीनाम्माआ विश्‍वास मोना कोङ् पीयोक देप् जीनप् रीदाम् तोङ्ना तूये।
54001012	कोङ् राःरा पीप् येशू ख्रीष्‍ट कोङा ओलोनूव पीको, ऊदोईपीक्यालो खसा कोङ् विश्‍वास मोनाङ् म्‍लक् ममीयोक तूये।
54001013	लाईस्‍पी कोङा खम् ऊल्‍लोङ् मूऊ, ख जारामू ना खम् साम्दी कातू, खोदोलोई खूङ्‌क कोङा विश्‍वास मम् लाईस्पी मान्छेईमो मूकसा खसा कोङ् सम्खेवा मीयोक तूये।
54001014	येशू ख्रीष्‍टपी तूवाक विश्‍वासआ लो सम्‍खेलूआलो ई रोबूम्‌ सम्‍तूमा ओपी ओरोतो ताक तूये।
54001015	ङ्‌क रीङ्‌ सारङ्‌ नप् तूये, खन्‍सा मोऊपोस् लेन्‍चा मीम् लागी येशू ख्रीष्‍ट ङ्‌क चारपी यूवा, ना मोऊपोचीप्क दूङ् मोऊपो कोङ् तूवो।
54001016	मोऊपोचीपीक खोलोप्का दूङ् देप् मोऊपो कोङ् तूवोनासो येशू ख्रीष्‍टआ खम् हायाम्‌ हूदूर्म् रीङ्‌ खोमम् लागी कोङा खम् सम्‍तूमा तूक तूये। ओरोना खपी विश्‍वास्‌ मूना हादेसो मान्याईप् रीराम तोक्‍चीम्‌ लागी कोङ् ईबूम् दोलेवा छूदूरूनू।
54001017	दूङ् दूङ्पीक होङाबू, खीक्‍का हादेसो मान्सीप् ना ई मूक्सा तोन्खादूराम्‍नोक ईल्‍पोङाङ् नीनाम्माम् साम्‍दी ना साम्‍दीखा दोस्का सम्‍मोङ्‌ छून्चानूव आमेन।
54001018	ओमी ओ छा तोङ्‌क तिमोथीङा, कोङा ङ्‌क आन् ईन्‍चायान्‍नाक रीङ्‌ आम् तोक्पी लाईस्‍पीङ्‌ छूवाक खारीबो तोङ्‌क के। खीक्‍का आना नप् लक्‍मी जूम्‍लूक मम् लागी मूङ्‌क रीङ्‌ खोलोङ् आम् गोम् चूम् छूनूव।
54001019	आम् विश्‍वास ना नप् सानीवा नत्‍तो यूक्स-यूक्सव। ऊदोईपीक्यालो हेप्-हेप् मीचा म्सानीवापाका इन्कार मईना म्होप्मी विश्‍वाससो मास्दीतक तूये।
54001020	खूङ्‍कस् हुमेनियस लो अलेक्‍जेन्‍डर मीचीकलो तूवा, खचा नीनाम्माम् साम्‍दी काईम् छूनो पीम् ईन्चीनूव पीकोना कोङा खस् शैतानमी हूक्‍पी यूक्सूक तूये।
54002001	दूङ् लाईस्‍पी कोङा आन् लोयान्‍ना, खोलोङ् मीस्मी लागी नीनाम्मापी बीन्ती, वाङोम्, ना लखेक निवेदन पीम्ना ओलोनूव लोम्‌ छूये
54002002	होङाबूचीम्‌ लागी ना खोलोङ् ओरो देप् तूस्कोपी तूप्चीम् लागीसो वाङोम् मम् छूये। ओरोना केई ऊसो माङ्‌कीमो खीक्‍का साऊवा-खासेर्मापी छूम्‍ना खोलोलाम्पा सायोचोङ्मालोक धार्मिक रीराम‍पी लेन्‍चा दूरूम्‍नूव।
54002003	ङ्‌क केई ई हल्‍वा पीप् नीनाम्माम् लाईस्‍पी नप् तूये, ना खसासो ङ्‌कतोङ्‌क रीङ्‌ङा नत्‍त।
54002004	खोलोङ् मीचा हल्‍वा तचीनूना खस् आछीयाक सेचीवापी तानू पीम् नीनाम्माआ लन्‍ची मय।
54002005	ऊदोईपीक्यालो नीनाम्मा ईबूम्ङाङ् तूये, नीनाम्मा लो मीस्मीलो रापी रीङ्‌ खप् ईबूम्ङाङ् मीस्, ख्रीष्‍ट येशू तूये।
54002006	खसा खोलोमी छुट्काराम् मोल छोम् लागी म्होप्ङा पीन्‍दीन्‍ची, खूङ्‌क रीङ्मी गवाई थीक् नाम्‍लापी छूवा।
54002007	खन्‍सा कोङ् बीन्‍नीपा गोङ्चीपी विश्‍वास ना आछीयाक सेचीवा ईक् खीक्‍का जीनप् रीदाम्‌ हाम् लागी नीनाम्माआ कोङ् प्रेरित बानेईमो। कोङा आछीयाक रीङ्‌ मूयो, वालीलीक रीङ्‌ मूयोनो।
54002008	ओरोना खोलोङ् थाम्‍पूपी वात्‍छाचा खची पवित्र हूः थेत्‍चीनूना छूली मान्‍ममो ना ऊसो माङ्‌खेमो वाङोम् मस्‍नूव पीम् कोङा लन्‍ची मूयो।
54002009	ओरोनाङ् कोङा मीम्छास्सो पीको, खस् रीसीवा चानप् छूम् छूये ना खचा थीक्‍काक खाईप्‍सेप्‌ तेई खाप्स्चीनू, ना खची तोसम् हायाम्‌ सार चोक्‍स्‍चीनूनव, खीक्‍का हाल्‍ङो, मोती वात्‍चीनूव ना हायाम्‌ खाप्चीमा ताईप् तेई खाफ्‍चीनूनव,
54002010	खोदोलोई खचा नप् लक्‌ मस्‍नू, खोन्‍तोङ्ना मप् मीम्छा नीनाम्माम् सूसो मम् खात्‍त।
54002011	मीम्छाची तईपी तूनू ना वाये छूनूना ईन्‍चीनूव।
54002012	मीम्छाचा, वात्‍छास्‌ सेचीवा ईम् ना वात्छाची तईपी यूम् रीङ्पी कोङा खस् हक् पीयोचीनो, खन्‍सा मीम्छाची वायेङ्‌ तूनूव।
54002013	ऊदोईपीक्यालो आदमङा लाईस्‍पी नीनाम्माआ लोलीस्‍क, खीक्‍काङाङ् हव्‍वा लोलीस्‍क।
54002014	आदम शैतानपीका छल्पी छूवाक मा, खोदोलोई मीम्छाई छल्पी छूवाना मोऊपी फासेई छूवाक के।
54002015	खोरोदोसो खस् लखे छूना विश्‍वासपी, सम्‍खेलूपी ना पवित्रतापी तूदोक, खचा छा वातस्लो लेत्‍चाये।
54003001	ङ्‌क रीङ्‌ विश्‍वास मम् नप् तूये, आस्‍कसाई लाम्‍लछा छूम् लाङो मय खूङ्‌कसा नप् लक्‍मी लन्‍ची मय।
54003002	खन्‍सा बिशप क आसासो दोस् तीमान्‍दूर्प् खीक्‍का खमी ईल्‍पोङ्‌ म्तोमा छूम् छूये, ख दावा म्छूली माङ्‌काईपा, खोलोङ्लो नईम्बूङ् छूक्ना तूप्, खोलोआ साम्‍दी दोक्पा, ङास्‍मीचीम्‌‌ गूलो मप्, ना हायाम् नप् सेचीपो छूम् छूये,
54003003	दीः मान्दूप्, छूली मान्मप् खोदोलोई ख हायाम्‌ म्नीनईमालोक, मीस्लो मान्खेप् दाचाम्मी लोप् मान्मप्,
54003004	खीक्‍का नम्‍लो म्खीम्-नाम् तोदूर्प्, ना म्छाचा साम्दीखालो खम् आज्ञा रेप् छूम् छूये।
54003005	ऊदोईपीक्यालो म्होप्मी खीम्‍पोस्‍ङा नत्‍तो खोमान्‍दूर्प् मीचा नीनाम्माम् मण्डली ऊदानाई खोदूर?
54003006	ख मालोक विश्‍वासी छूम् छूनो, ख मालोक विश्‍वासी तूदोने रीयान्‍चीना शैतानआ तोम् दण्ड तय।
54003007	खीक्‍का बीन्‍नीपा मीचा खोङस्‍लोसो ख नप् छूम् छूये, मादोन् मीचा म्तूम्पो मईची ना शैतानमी वोमोपी छूये।
54003008	खोरोनाङ् डिकनचीसो गहकील छूम् छूये, खीक्‍का छूक् रीङ्‌ङाङ्‌ नेईप्, दीःमान्‍दूप्, ना दाचाम्मी लोप्‌ मान्मप् छूम् छूये,
54003009	खीक्‍का खचा खची होपा तचीक विश्‍वासमी रहस्‍य नम्‍लो खची शुद्ध मीन्ताम्पी यूदूर्प् छूम् छूये।
54003010	दूङ् लाईस्‍पी मूङ्‍कचीम् चाम्ची छूम् छूये। खीक्‍काना मूङ्‍कचीम् चाम्ची छूलो खची दोस् मान्तूप्‍आङाङ् डिकनमी सेवा मस्‍नूव।
54003011	मीम्छास्सो ङ्‍कतोङ्नाङ् खची नीनईमालोक ना गहकील छूम् छूये, खीक्‍का बीन्‍नीपाम् तूम्‍पो मान्मप्, खोलोक रीङ् तेम्दूर्पा ना खोलोक रीङ्पी विश्‍वासील छूम् छूये।
54003012	डिकनसो ईल्पोङाङ् म्तोमालोक छूम् छूये। खीक्‍का म्छामाई, म्खीम्-नाम् नम्‍लो खोदूर्प् छूम् छूये।
54003013	ऊदोईपीक्यालो डिकनचा नम्‍लो सेवा मईचीदोक खचा नप् साम्‍दीखा तयची, खीक्‍का येशू ख्रीष्‍टपी तूक खची विश्‍वास खचा बीन्‍नीपास्सो नम्‍लोना ईदूरची।
54003014	कोङ् आन् तूकपा दावाङ् बाईम् मीनोक तूये, खोरोदोसो कोङा आम् लागी ङ्‌क छाप्‍दाम्‌ छापूचोयोक तूये,
54003015	कोङ् बाईछूसोदो ङ्‌क छाप्‍दाम्‍आङ्‌ नीनाम्माम् खीम्पी रेवास् ऊतोङ्‌कई छूम् छूये पीम् ईनी। नीनाम्माम् खीम् क लेईप्चाप् नीनाम्माम् मण्डली के, ङ्‌क नीनाम्माम् मण्डली आछीयाक मूलीर ना जगसो के।
54003016	केईया स्‍विकार मयाम्, ई विश्‍वासमी रहस्‍य हायाम्‌ देप् तूये: येशू म्होप्ङा रीरामपी खोमन्ची, पवित्र आत्‍मापीका धर्मी छूवा, नीनाम्माम् रीदाम्‌ पोक्‍चा ख तची, गोङ्-गोङ्चीम् रापी म्नीङ्ला तोक्‍सा, चारपी मीचा ख विश्‍वास मची, ना ख साम्‍दीखापी साराङ्‌गाप्‍तो थेन्ची।
54004001	पवित्र आत्‍माआ हायाम्‌ नत्‍तो पीकाक तूये, चार यात्क नाम्‍लापी छल मप् आत्‍माम् रीङ्पी ना चाप्-मोङ्मी रीदूम्-होदूम्पी सानीवा मईचीना हेप्-हेप्‍आ विश्‍वास मम् होक्‍सीयची।
54004002	वालीली नेईप् मीस्मी रीङ्पीकाङ्‌ ङ्‌कतोङ् सेचीवा ताये, खूङ्‍कचीम् खची सानीवा मीःपी हूईम्पा सेल्‍आ केम्‍पा तोङ्‌क छूये।
54004003	मूङ्‌कचा सूर्‌ मम् नईनो पीके। खीक्‍का हेप्-हेप् चाम् थक् चामान्‍न पीक्‍नासो ईयची। खोदोलोई विश्‍वास मप्चा ना आछीयाक पीम् छेईप्‍चा नीनाम्मा ओलोनूव लयस्‍ना ङ्‌क चाम् थक् चादूरची, ऊदोईपीक्यालो ङ्‌क नीनाम्‍माङ्‌ लोलीस्‍क।
54004004	नीनाम्माआ लोलीस्‍क खोलोकङ्‌ थक् नप् तूये, खन्‍सा खोलोक थक्ङा वाङोम् मयाम्‍ना ओलोनूव पीक्‍तो चायाम्‍दोक ऊक थक् दोसो इन्कार मम् बोक्स्‍नो।
54004005	ऊदोईपीक्यालो नीनाम्माम् रीङ्बऊआ ना वाङोम् मयाम्‍ना मूङ्‌क शुद्ध छूये।
54004006	आना ङ्‌क सेचीवा विश्‍वासी आम् नेछोस् खोलोङ् ईयदोक आन् येशू ख्रीष्‍टमी नप् सूसो मप् छूये, ना आन् आम् होप्‍सो विश्‍वासमी आछीयाक सेचीवापी दूङ् आत्‍मिकी छूये खूङ्‌क सेचीवा आना लाईस्‍पीकाङ्‌ रेप्‍तो थोङ्चाईक तूये।
54004007	भक्ति मान्दीक ना म्बप्नाचोक पोम् ललईपीका छूबूरी तूवाव, ना नीनाम्माआ मीन्क तोङ्‌क रीराम लेईम्‍चाम्‌ लागी सानीवा मव।
54004008	ऊदोईपीक्यालो ई रीराम‍मी तालिमआ चीछाङाङ् फाइदा मय, खोदोलोई नीनाम्माम् भक्तिलोक तालिमआ क खोलोलाम्‍पाङ्‌ फाइदा पीये। ऊदोईपीक्यालो ङ्‌कपी ईनीम्‍बाक रीराम‍मी लो दोस्काक रीराम‍मीलो नीच्‍चीम्‌ लागीङ्‌ यादे तूये।
54004009	ङ्‌क रीङ्‌ आछीयाक ना खोलोआ विश्‍वास मम् नप् तूये।
54004010	खन्‍सा केईया हायाम्‌ दूक्‍वा मतो रोकोछू मयाम्ना लक्‌ मयाम्, ऊदोईपीक्यालो केईया लेईप्चाप् नीनाम्मापी आशा मयाम्क तूये, ख खोलोङ् मीस्चीम्, ना आछीयाङ् पीक्याङ्दोक खपी विश्‍वास मप्चीम् मोऊपीका हल्‍वा पीप् तूये।
54004011	ङ्‌क रीङ्‌ङा आनासो खस् ममीचीव ना नम्‍लो ईचीव।
54004012	आन् सोलो तूकसा बीन्‍नीपा आसासो मोरोक मीन्‍नूनव, खोदोलोई आम् रीसीवा-ङाबूवापी, आम् वोर्वापी, सम्‍तूमापी खीक्‍का विश्‍वासपी ना शुद्धतापी आन् ईबूम् दोलेवा छूवाव।
54004013	कोङ् मान्बाईम् सम्मो धर्मसूम्बऊ नीम्ना येईमीम्, ओ रीङ्बऊ हाम्‌ ना सेचीवा पीम् रीङ्पी सानीवा मव।
54004014	आम्‍पी तूक वरदान आना मोरोक मीन्‍नव। खूङ्‌क वरदान मण्डलीप्क एल्‍डरचा खची हूः आम् थेम्पी यूक्स्चीलो खारीबो छूवाना खूङ्‌कलाम्‍पा आना तक तूये।
54004015	ङ्‌क आना रेप्‍व। आना मूङ्‍कपीङ् आम् सानीवा मचव, खीक्‍का आना मईक प्रगति खोलोआ तचनू।
54004016	आन् आम् होप्‍मी तोक्पी खीक्‍का आना ईयस्‍क सेचीवापी चीङ्चीङ् तूवाव। ना ङ्‌क रीङ्पी सानीवा मचव। ओन्तोङ्ना मईदोक आना आम् होप् ना आम् रीङ्‌ येईप्ची खोलोङ् लेन्‍चा मीय।
54005001	खूवोबूप्-खूवोबूम्‍ची राङ्‌नव, मूङ्‍कस् आम् होप्‍मी पा तोङ्नाङ् साम्दी दव। आम्‍पीका चीमास् आम् होप्‍मी नेछोस् तोङ्ना नम्‍लो मस्व।
54005002	खूवोबूम् मीम्छाची आम् होप्‍मी मा तोङ्ना, ना सोलोमेस्‍क खोलोकप्‍का पवित्रतापी आम् तेमेस् तोङ्ना खोङ्चीव।
54005003	लोमेवा मीम्छाची साम्‍दी दव, ऊदोईपीक्यालो खस् खची हाल्‍ला छूवाक तूये।
54005004	खोदोलोई म्छास्-म्चास्ची तूप् लोमेवास्क म्छास्-म्चास्चाङ् खोङ्चीनूव। लाईस्पी खची छामाईचा खची खीम्पीङ् नप् लक्‌ मस्‍नूना म्पा-म्माम् नोः छोक्‍स्‍चीनूव। ऊदोईपीक्यालो ङ्‌कतोङ्‌क लक्‌ मयाम्दोक नीनाम्मा म्गोङ् चानये।
54005005	खोदोलोई आस्‍कई आछीयाङ् लोमेवा तूये, ना मूङ्‌कमी आस्‍सो म्मीस् मान्तूदोक मूङ्‌कसा नीनाम्मापी आशा मईक छूये, ना मूङ्‌कसा सेपा-लेपा नम्‍लोना वाङोम् मय।
54005006	खोदोलोई मूङ्‌क मीम्छा सुख-विलासपीङ् मस्त तूदोने ख लेत्चाईदोसो सीम्‍खाम्‍लो ईबूम् छूये।
54005007	मूङ्‍कस् ओन्तोङ्ना आरेई मस्व खीक्‍का खस् आसासो दोस् तीदूर्‌चीनूनव।
54005008	हेप्-हेप्‍पाने म्होप्मी मीस् ना म्होप्मी खीम्‍पोस्‍ची नत्‍तो हीङ्लातनो। मूङ्‍क तोङ्‍कसान् विश्‍वास मम्सो होक्‍सीयक छूये, ना विश्‍वास मान्मप् मीस्पीकासो दूङ् रई छूये।
54005009	तूक्पोङ् दोङ्पीका मेक्‍तोक लोमेवा तूये, ना खूङ्‍कम् ईलाम्ङाङ् म्सूर् छूवाक तूदोक, खूङ्‌कम्‌ नीङ्‌ङाङ्‌ लोमेवामेम्‌ नीङ् छाप्‍स्‍कोपी छाप्‍व,
54005010	मूङ्‍क तोङ्‍क लोमेवाचा नप् लक्‌ मक ना म्छास् नत्‍तो हीङ्‌चीक, खोरोनाङ् ङास्‍मीचीम्‌ सूसो नत्‍तो मक, नीनाम्माम् मीस्चीम् लोङ्‌ सप्‍पीना सूसो मक, छूक्‍सीप्‍ची बछोक्स्चीक ना खोलोङ् लक्‍पी नप् सानीवा मक छूम् छूये।
54005011	खोदोलोई आना सोलोमे लोमेवामेचीम्‌ नीङ् क लोमेवाम्‌ नीङ् छाप्‍स्‍कोपी छाप्‍नव, ऊदोईपीक्यालो मीन्‍नकतोङ् छूनोदोक मूङ्‌कचा येशू ख्रीष्‍ट होक्‍सीयस्‍ना मीस्पी खाते।
54005012	ओरोना खचा लाईस्‍पी ख्रीष्‍टपी मस्क खची करार पूरा मईचीनोकसा मूङ्‍कस् दण्‍डपी छूये।
54005013	खोन्‍तोदीङाङ्‌ मा, मूङ्‍कस् मीस्मी खीम्-खीम् तूप्‍तीप् आल्‍प्‌ छूये। खीक्‍का ओन्‍चोमा मपा, बीन्‍नीपाआ लक्‌ मईकपी म्हूःतेपा, ना मान्‍नेईम् पर्ने रीङ्‌ नेईप् छूये।
54005014	खन्‍सा सोलोमे लोमेवाचा सूर् मस्‍नूव, ना छा वात्‍चीनूना खची खीम्-नाम् खूर्‌चीनू, खोरोना मईचीदोङाङ् ई सादीपोआ केई सेस्‍वा मीम् तयस्‍नो।
54005015	ऊदोईपीक्यालो हेप्-हेप् लोमेवास्‍ने लाईस्‍पीङ्‌ शैतान हेम् खालेताक तूये।
54005016	ओरोनाङ् विश्‍वासी मीम्छाचीम् खची होप् मीस् लोमेवा तूदोक खचाङ्‌ मूङ्‍कस् बचीनूव। ओरोना मईचीदोक मण्डलीआ लोमेवाचीम्‌ दूक्‍वा खोम् बोक्स्‍नो। खन्‍सा म्होप्मी मीस् आस्‍सो मान्तूप् लोमेवास्‍ङाङ्‌ मण्डलीआ खोङ्चीनूव।
54005017	मण्डली नम्‍लो खोप् एल्‍डरचा हायाम्‌ साम्‍दी तोम् छूये, खोरोनाङ् नीनाम्माम् रीङ्‌बऊ हाप्‌ ना सेचीवा ईम् लागी हायाम्‌ रोकोछू मप्‍आ हायाम्‌ देतो साम्‍दी तोम् छूये।
54005018	ऊदोईपीक्यालो धर्मसूम्बऊपी ओरोना छाम्‍पा तूये, “दाइँ मप् लूःपीम् ङःपी मोऊला बेप्नव,” ना “लक् मप्‍आ लक् मईकम् दूक्नासी तोम्ङा छूये।”
54005019	नीप्पो, सूप्‍पोम्‌ साक्षी मान्दी मीचा एल्‍डर दोस् तीयस्‍क पतेई मनूम्नव।
54005020	मोऊ मप्चाप्ची खोलोमी दोक्पी राङानूम्‍व, ना बीन्‍नीपासो ओन्तोङ्ना मोऊ मम् कीसे।
54005021	कोङा आन् नीनाम्मामी, ना ख्रीष्‍ट येशूम् दोक्पी, खीक्‍का सोकाक साराङ्‌गाप्‍तोक रीदाम्‌ पोक्चीम् लाईस्‍पी ङ्‌क सेचीवा रेप्‍व पीकोना आज्ञा पीयान्। खीक्‍का आन् छेङ्‌गेर मान्ममो ना पक्षपात मान्ममो ङ्‌क रीदूम्पी लाम्‍दूमाव।
54005022	म्सूलाम्वा नम्‍लो मान्छेईमो बीन्‍नीपा मीस् रोबूम्‌ लक्‌ ममीनव, ना आन् आम् होप्‍सो मोऊपी छूनव। खीक्‍का आन् आम् होप्‍सो पवित्र तूवाव।
54005023	लाईस्‍पीक तोङ्ना काऊङाङ्‌ दूङ्नते, खोदोलोई गरी-गरी आम् लूम्‌ तूक्‍चाईकसा जी-जीस् दाखमद्यसो दूङ्व।
54005024	हेप्-हेप् मीस्मी मोऊने छेङ्‌गा दाईप्खाप् छूये, ना खस् लाईस्‍पीङ्‌ दोसी छूये, खोदोलोई हेप्-हेप्‍मी मोऊ क दोस्पीङाङ्‌ दाते।
54005025	खोरोनाङ् नप् लक्‌‌ लाईस्‍पीङ्‌ नत्‍तोना दाते, नत्‍तोना दात्‍नोदोसो मूङ्‌क सूल्‍म्‍ना यूम् दूराम्नो।
54006001	खोलोङ् रोःचा खची मालिकमी साम्‍दी दोम् छूये पीम् छेत्‍चीनूव, ओरोना आसासो नीनाम्मा दोस् तीचीनूनव खीक्‍का ई सेचीवाम्सो ऊल्‍लोङ् छूनूनव।
54006002	विश्‍वासी मालिकचीम् म्‍रोःचा विश्‍वासपी बूबू-नेछो तोङ्‍कङ् मीन्‍ना मोमो म्मालीकची चीछाङाङ् साम्दीखा दयची, खोदोलोई मूङ्‍कप्का दूङ्देतो साम्‍दीखा दचीनूव। ऊदोईपीक्यालो खस् फाइदा छूम्‍ङा होप्‍मी विश्‍वासी बूबू-नेछोची फाइदा छूम् के। खन्‍सा ङ्‌क रीङ्पी खस् सेचीवा ना उत्साहा पीचीव।
54006003	खेना हेप्-हेप्पा बेग्लईकङ् रीदूम् ईयची ना ई रोबू येशू ख्रीष्‍टमी नप् रीङ्‌ ना नीनाम्माम् भक्तिलोक सेचीवापी सहमत छूनोदोक,
54006004	मूङ्‌कसा ऊसो मान्छेईमो छेईप्-लेप्‌ छूना देप् लोयान्‍चीक छूये, खोदोलोई मूङ्‌कसा ऊसो छेत्‍तनोक छूये। खीक्‍का मूङ्‌कसा म्छोना-दोक रीङ् मईना खेम्‍वा बोक्स। ङ्‌कतोङ्‌क रीङ्आ लोप्, रूबूसी, बदमाशी ना रई शङ्‌का तात।
54006005	मूङ्‍क तोङ्‍क मीचा कचकचङाङ्‌ मचयक छूये, ना मूङ्‍कस् खची नीऊ माप्खाप् तोङ्‌क छूये। मूङ्‌कचा सत्‍यक ऊई हाई पीम्सो छेत्‍तस्‍नोक छूये। मूङ्‌कचा भक्ति मम्ने होङ्पोक् छूम्‍ये मीने।
54006006	ई गोङ् चानतो ई गोपाका मयाम्क भक्तिङा दूङ् नप् छूये।
54006007	ऊदोईपीक्यालो केईया ना ङ्‌क चारपी ऊचीई ताईङा दूराम्, ना ङ्‌क चारपीका ऊचीई खाईम्‍ङा दूराम्,
54006008	खोदोलोई चाम्-दूम्, खाम्-वाईम्‌ लायेदोक केईया खूङ्‌कपीङ्‌ सम्‍तूक मम् छूये।
54006009	खोदोलोई होङ्पोक् छूम् लन्‍ची मप् मीस् चाम्चीपी छूये, वोमोपी सेते ना मोरोक लक्‍पी ओरोतो सानीवा मईना नीछीमापी छूये, खन्‍सा मीस्ची बरबाद छूना मासेई छूये।
54006010	ऊदोईपीक्यालो खोलोङ् रई लक्मी म्साम् क दाचाम्मी लोप् मम्ङा के। खन्‍सा दाचाम्मी लोप्पी छूना हेप्-हेप् मीस् विश्‍वासपीका रई लाम्‌ हेम् खाताक तूये, ना ओरोतो तेम्‍ङा मान्दूर्प् रीङ्आ मूङ्‍कचीम् गोङ् हायाम्‌‌ चाईस्चाईक तूये।
54006011	आन् नीनाम्माम् सूसोमप्‌‌ छूवाकसा ङ्‌क खोलोङ् होक्‍सीव, खीक्‍का धार्मिकतापी, भक्तिपी, विश्‍वासपी, सम्‍खेपी, थम्‍पूरपी खीक्‍का खोलोप्का चीमा छूम्‍ना तूम् सानीवा मव।
54006012	विश्‍वासमी नप् जूम्‍लूक मव। हादेसो मान्याईप् रीराम्‌ लाप्‍दीत्‍व। ङ्‌क रीङ्मी लागीङ्‌ आन् काछाक तूवा, ङ्‌क रीङ्मी तोक्पी आन् ओरोतोम्‌ रापी साक्षी छूवाक नाम्‍लापी आना नप् साक्षी खची रापी पीचीक तूवा।
54006013	खोलोक थक् रीराम‌् पीप् नीनाम्माम् मूक्स्दूपी ना पन्तियस पीलातसमी लाईस्‍पी आछीयाक साक्षी पीप् येशू ख्रीष्‍टमी मूक्स्दूपी कोङा आन् आदेश पीयान्‍ना,
54006014	रोबू येशू ख्रीष्‍ट खोमयान्‍चीनोक सम्‍मो ङ्‌क आज्ञा नम्‍लो रेप्‍व ना आसासो आन् दोस् तीदूरानूनव।
54006015	खीक्‍का ओलोनूव पीम् खाईप् ना खोलोप्का दूङ् रेप्‍तोक, होङाबूचीम्‍सो दूङ् देप् होङाबू, ना रोबूचीम्‍सो दूङ् देप् रोबू आना थीक् नाम्‍लापी ख्रीष्‍ट ताईक खोमय।
54006016	हादेसो मान्याईप् रीराम खपी तूये ना मूङ्‍क अल्होपी ख तूये, खूङ्‌कम्‌ दोक्पी आस्‍सो तान्‍ते दूराम्नो। ख मीचा आसासो मान्तोक्स्क तूये ना ख तोम्‍सो तोदूराम्‍नो। खमीङ् साम्‍दी ना राःरा दोस्का सम्‍मो छून्‍चानू। आमेन।
54006017	ङ्‌क चारपीक होङ्पोक्‍ची देप् लोन्‍चीनीनव पीकाना आज्ञा पीचीव, ना निश्‍चित मान्तूप् दाचाम्पी मा खोदोलोई खोलोक थक् हायाम् देतो ना लाईम्‍मीना पीप्‌ ईनीनाम्मापी खोलोआ आशा मस्‍नूव।
54006018	खचा नप् लक्‌ मस्‍नू, ना नप् लक्‍पी होङ्पोक् छूनू ना सानीवापी सम्‌ नप् खीक्‍का बीन्‍नीपा पीप्‍छोप्‌ छूनू।
54006019	ओरोना दोस्काक लेईपी म्होप्मी लागी नप् लाम्‌ थीक्‍का मनूव। खीक्‍का आछीयाङ् खचा मूङ्‌क रीराम‌् लाप्‍दीत्‍चीनू खूङ्‌कङ् आछीयाक रीराम‌् के।
54006020	ए तिमोथी, ऊई आन् आम् हूक्‍पी जीम्मा पीयाक तूये, खूङ्‌क आना नत्‍तो यूक्स्व। देप्‍पो मीचाई भक्ति मान्दीक रीङ्-छाम् मईक छूये खूङ्‍कप्का लो वालीलीक रीङ्पीकालो छूबूरी तूवाव।
54006021	ओन्‍तोङ्‌क रीङ्‌ रेप्‍चीना देप्‍पोई विश्‍वासमी लाम्‍पीका म्सानीवा आत्‍ना खाताक तूये। आम्‍पी नीनाम्माम् सम्‍खेलू तून्‍चानूव।
55001001	ख्रीष्‍ट येशूपी तूक रीराममी यादे तोङ्ना नीनाम्माम् लन्‍ची लाम्‍पा ख्रीष्‍ट येशूम् प्रेरित पावलपीका,
55001002	कोङा सम्‍तूमा मीयोक ओ छा तोङ्‌क तिमोथीपी:, नीनाम्मा पा ना ई रोबू ख्रीष्‍ट येशूपीका सम्‍खेलू, सम्खे ना चामोवा छून्चानूव।
55001003	ओ फप्-पाचीम् तोङ्‌ना कोङा शुद्ध सानीवाआ नीनाम्मामी सूसो मूयो, खीक्‍का कोङा सेपा-लेपा वाङोम् मूयोलो आम् लागीसो नीनाम्मा ओलोनूव पीको।
55001004	कोङा आम् मीक्वा मीनोलो आन् हायाम्‌ ओतूम्खाम् लये, ना आन् तूम्‍यान्‍ना कोङ् हायाम्‌‌ ओजी नये।
55001005	हायाम्‌ नप् आम् विश्‍वास कोङा मीनूचोयोक तूये। मूङ्‌क विश्‍वास लाईस्‍पी आम् मःम्‌ लोईस मीचीकपी, ना आम् मा यूनीसपी तूवा, खीक्‍का कोङा छेतो ईनीम्‍बा खूङ्‌क विश्‍वास आम्‍पीसो तूये।
55001006	खन्‍सा कोङा आम्‍थेम्‍पी ओ हूः यूक्सूना आना तक नीनाम्माम् वरदान हायाम् नत्‍तो गोङ्व पीकोना कोङा आन् होसोङ् लोयान्‍ना।
55001007	ऊदोईपीक्यालो नीनाम्माआ केई कीम् लम्‌ आत्‍मा पीयीक मान्तू, खोदोलोई खसा केई राःरा, सम्‍खेलू, सम्खे ना संयमी छूम् आत्‍मा पीयीक तूये।
55001008	खन्‍सा ई रोबूम्‌ रीङ्मी गवाई पीम्चाम् होक्‍सीनव, खीक्‍का कोङ् ख्रीष्‍टमी कैदी छूवोकसा आन् आम् ङईम् लनव, खोदोलोई नीनाम्माम् राःरापी जीनप् रीदाम्‌ येईमीम् लागी ना दूक्‍वा तेम् लागी कोङ्लो ईक्‍काम्‌ छूवाव।
55001009	नीनाम्माआ केई ई मोऊपीका लेन्‍चा मीयी, ना खम् छामाई छूम् लागी खसा केई काछईक तूये, ङ्‌क केईया मम्क लक्‌ खोङ्ना मा, खोदोलोई खम् सम्‍खेलूआ छूवाक के। खूङ्‌क सम्‍खेलू खसा केई ख्रीष्‍ट येशूपी केछे लाईस्‍पीङ्‌ पीयीक तूये।
55001010	खूङ्‌क सम्‍खेलू हल्‍वा पीप् येशू ख्रीष्‍ट ताकप्का खोमक तूये। खसा सीम्‌ राःरा मासेई मना हाल्‍लोसो मान्याईप् रीराम्‌ जीनप् रीदाम्‌ लाम्‍पा तात्‍क तूये।
55001011	ङ्‌क जीनप् रीदाम्‍मी लागीङ्‌ नीनाम्माआ कोङ् प्रेरित ना सेचीपो सोकक तूये।
55001012	खन्‍सा कोङा ईनीम्‍बा ङ्‌क दूक्‍वा तेप्सूचोयो। खोरोदोसो कोङ् ओङईम् लईनो, ऊदोईपीक्यालो कोङा आस्‍पी विश्‍वास मूक तूये पीम् नम्‍लो छेतूक तूये। खूङ्‌क रीङ् मूङ्‌क रोबूम्‌‌ नाम्‍ला यात्क लेई सम्‍मो कोङा ख पीयूक तूये, खूङ्‌क खसा नम्‍लोना यूक्स पीम् कोङा विश्‍वास मूयो।
55001013	ख्रीष्‍ट येशूपी तूक विश्‍वास ना सम्‍तूमापी कोङा ईन्‍नाक आछीयाक रीङ्‌ तोङ्ना आन् लाम्‍दूमाव।
55001014	ईपी तूक पवित्र आत्‍माम् राःरालाम्‍पा आन् जीम्मा पीयाक सत्‍यता आना नम्‍लोना यूक्सव।
55001015	एशियापी तूप्‍ची खोलोङ् ओपीका छूबूरी मन्चीक आना छेत्‍चय, खूङ्‌कचीपी फुगेलस मीचीक लो हर्मोगेनसलो तूये।
55001016	रोबूआ ओनेसिफरसमी खीम्‍पोस्‍ची सम्‍तूमा मीचीनू, ऊदोईपीक्यालो खसा कोङ् हायाम् लोक्‍तो हौसला पीयोक तूवा, ना कोङ् थूनापी तूवोदोसो ख म्ङईम् मान्ल।
55001017	खोदोलोई रोमपी बानाकप्का खसा कोङ् खोलोपी लामोना छीपो।
55001018	रोबूम्‌‌ नाम्‍ला यात्क लेईपी रोबूआ ख सम्‍तूमा मीनू। खसा एफिससपी कोङ् हायाम्‌ बोछोक्सोक तूवा। खूङ्‌क रीङ्‌ आना खोलोङ् छेत्‍त।
55002001	खन्‍सा ओ छा तिमोथीये, आन् ख्रीष्‍ट येशूपी तूक सम्‍खेलूपी राःरालोक छूवाना तूवाव।
55002002	ओरोसर्प् साक्छीचीम्‌ दोक्पी आना ओपीका ऊतोङ्‍क रीङ्‌ये येन्‍क तूवा, खूङ्‌क रीङ्‌ बीन्‍नीपास् ईदूर्प् ना विश्‍वास मम् खाईप् मीस्ची पीचीव।
55002003	खोलोक दूक्‍वापी आन्‍सो ख्रीष्‍ट येशूम् नप् दोर्‌ची तोङ्ना केईकाचीका सहभागी छूवाव।
55002004	सीपाई छूक मीस् बीन्‍नीपा लक्‍पी बम्सेयान्चीनो, ऊदोईपीक्यालो ख दोर् बानेई मप् म्हाकिम् म्गोङ्चानमीम् लागी खसा लन्‍ची मईक छूये।
55002005	खोरोनाङ् मीस् खेल खेलेई छूलो खेलमी रोहोपी खेलेई छूनोदोक, खेल खेलेई छूना कोक्‍स्‍क पूनाऊनी तयनो।
55002006	खोरोनाङ् रोकोछू मप्ना खारूवा मप् मीचाङ् लाईस्‍पी सेईक म्चो तोम् छूये।
55002007	कोङा ऊई पीकोचोयो खूङ्‌क आना नम्‍लो मीन्व। ऊदोईपीक्यालो खोलोङ् रीङ्‌ नम्‍लो बूजेई मम् सानीवा रोबूआङ्‌ आन् पीये।
55002008	सीयाना ऊसापक्‍क दाऊदमी गोङ्पीक येशू ख्रीष्‍टमी मीन्मारो मव, कोङा हासूक जीनप् रीदाम्‌ ङ्‌कङा।
55002009	कोङा खूङ्‌क जीनप् रीदाम्‌ हासूकसा दूक्‍वा तेप्‍सूचोयोक तूये, ना खूस्पा तोङ्ना साङ्लआ छूयोक तूये। खोरोदोसो नीनाम्माम् रीङ्‌ने साङ्‌लआ छूईदूराम्‍नो।
55002010	खन्‍सा कोङा नीनाम्माम् नीङ्पी सोकाकचीम्‌ लागी खोलोक थक् तेप्‍सो, ऊदोईपीक्यालो खस्सो ख्रीष्‍ट येशूपी खची मोऊपीका लेन्‍चानू ना ङ्‌कलाम्पा हाल्‍लोसो मान्याईप् हल्‍वा तोदूर्‌चीनू।
55002011	ङ्‌क रीङ्‌ आछीयाक तूये: केई खलो सीयीक तूयीदोक, केईसो खलोङ् लेतीचाया।
55002012	केईया तेप्‍सूम्‍ताम्‍दोक, केईयासो खलोङ् चार तोक्‍साम्। केईया ख इन्कार मयाम्दोक, खसासो केई इन्कार मईया।
55002013	केई विश्‍वास योग्‍य तूयेनोदोसो, ख हाल्‍लोसो विश्‍वास योग्‍यङ्‌ छूचाये, ऊदोईपीक्यालो खसा म्होप् इन्कार मन्ची दूरनो।
55002014	मोरोक रीङ्पी चाऊपो पक्‍नूम्‍नव पीकाना आन्‍लो तूप् विश्‍वासीची सम्‍जेई मीचीव ना रोबूम्‌ लाईस्‍पी आज्ञा पीचीव, ऊदोईपीक्यालो ङ्‌कतोङ्‌क रीङ्आ ऊसो नप् मईनो, खोदोलोई ङ्‌क रीङ्‌‌ येईप् मीस्मी सानीवा गसे।
55002015	ङईम् मान्लमो आछीयाक रीङ्‌ नम्‍लो रेप्‍पना लक्‌‌ मप् मीस् तोङ् छूवाना आन् आम् होप्‍ङा नीनाम्माम् लाईस्‍पी नप् छूम् लागी लन्ची मव।
55002016	नीनाम्माआ नत्‍तनोक म्छोना-दोक रीङ्पीका छूबूरी तूवाव, ऊदोईपीक्यालो ङ्‌कतोङ्‌क रीङ्आ मीस् नीनाम्माप्का छूबूरी मय।
55002017	ङ्‌क तोङ्‌क रीङ्-छाम् क हादेसो मान्सेर्प् खेर् तोङ्‌क छूये, ना खूङ्‌कसा म्सा जनसार कीम्मीय। खूङ्‌क तोङ्‌क मीस् क मूङ्‌क नीप्पो हूमेनियस लो फिलेतसलो तूवा।
55002018	ओरोना खचा सत्‍य इन्कार मस्‍ना खाताक तूये, ना सीयाकप्‍का ऊम्‍पोम् नाम्‍लाने लाईस्‍पीङ्‌ छूवाखाता, हन्‍नान्‌ छूनो पीम् सेचीवा ईयस्‍ना खचा बीन्‍नीपाम् विश्‍वास फम्दीत्चीक तूये।
55002019	खोदोलोई नीनाम्माम् पोचीप् जग क ऊसो छूनो ना मूङ्‍कपी ङ्‌कतोङ्‍क छाप तेम्‍पा तूये, “रोबूआ म्होप्मी मीस् छेत्‍त,” ना “आस्कसाई मूङ्‌क रोबूमीङ्‌ के पीक्‍ना पीके खूङ्‍कस् खोलोङ् मान्‍नप् लक्‍पीका आईम् छूये।”
55002020	देप् खीम्पी म्खाल्-खाल्क रोङ्-रोदाम्‌ छूये, खूङ्‌कपी हेप् हाल्‍ङोम्, हेप् नाम्छेर्बूम्, खोरोनाङ् हेप् सीङ्मी, हेप्‍क बोहोमी छूये। खीक्‍का हेप् रोङ्-रोदाम्‍क देप् लक्‍पी गोम्-चूम् मयाम् ना हेप्‍क चीमा लक्‍पी गोम्-चूम् मयाम्।
55002021	खोलोङ् रई रीङ्पीका म्होप् शुद्ध मप्ना तूप् मीस् तूदोक देप् इज्‍जतमी रोदाम्‌ तोङ्‌क छूये, ऊदोईपीक्यालो खसान्‌ म्होप् शुद्ध मयान्चीकसा खोलोङ् नप् लक्मी लागी ख म्मालिकआ नत्‍तक छूये।
55002022	खन्‍सा आम् हारी तूलोक आम् लाङोमा लम्‌ होक्‍सीव, ना शुद्ध गोङ्आ रोबूम्‌ नीङ् दप्‍चीपी धार्मिकता, विश्‍वास, सम्‍खे ना चामोवा ताईम् सानीवा यूक्स्व।
55002023	खोदोलोई छूलीलोक ना मोरोक मीस्मी रीङ्‌ येन्‍नव। आना छेत्चयक तूये ङ्‌कतोङ्‌कप्‍का खेम्वा पके।
55002024	रोबूम्‌ सूसो मप् मीस् छूवाकसा आन् मीस्लो खेम्-मोम् छूनो, ना खोलोङ् सम्‍तूमा मीक्पा, खोलोक रीङ्‌ हूदूर्‌पा ना नप् सेचीवा ईदूर्प् छूम् छूये।
55002025	ना आन् चीमा मम्चीम्ना आम् सादीपोस्‌ सुधारेई मदूर्प् छूम् छूये, खीक्‍कानाङाङ् नीनाम्माआ मूङ्‍कस् वालूम्‍मा मप्, आछीयाक रीङ्‌ छेईम् सानीवा पीयची,
55002026	ना मूङ्‍कस् चेतेईछूना शैतानमी वोमोप्‍का लन्‍खादूर, ऊदोईपीक्यालो शैतानआ मूङ्‍कस् खची लन्‍ची तोङ्ना तोम् लागी लाप्‍चीना यूक्स्चीक तूये।
55003001	याईस्को लेईपी कीम्‍लप् नाम्‍ला ताये पीम् आना छेत्‍व।
55003002	ऊदोईपीक्यालो मीचा म्होपा-म्होप्ङाङ् सम्‍खे मीयान्ची, खाप्‍चीमाम्‌ लोप्‌ मय, देप् लोयान्‍ची, रीयान्‍ची, बीन्‍नीपाम् साम्‍दी कात्‍त, म्पा-म्माम् रीङ्‌ रेप्‍पनो, वोर्वा ईसे ना अपवित्र छूये,
55003003	खस् सम्‍तूमा मान्‍मीक, बीन्‍नीपा छेमा मान्पीप्, बीन्‍नीपा दोस् तीक्, रई लक्‌ मप्, छूलीपो, नप् रीङ्‌ इन्कार मप् छूये,
55003004	खचा बीन्‍नीपा मीस् खची सानीवा चाईमीयची, हीत्‍खाते, देप् लोयान्‍ची ना नीनाम्माप्का दूङ् खचा सूक्‍वा सम्‍तूमा मीयची,
55003005	भक्ति मप्‍तोङ् मयान्ची, खोदोलोई मूङ्‍कम् राःरा इन्कार मप् छूये। ङ्‌कतोङ्‌क मीस्चीप्का छूबूरी तूवाव।
55003006	ऊदोईपीक्यालो खस् तूकपीक हेप्-हेप् खीम्-खीम्पी वोङ्ना मोऊआ पेप्क ना म्खाल्-खाल्क मीन्ताम्मी रीङ्आ खची सानीवा चाईप्-चाप् मीम्छाची खची हूक्‍पी मईची।
55003007	खूङ्‌क मीम्छास् ईम्‍ने ईयान्‍ची, खोदोलोई आछीयाक रीङ्‌ हादेसो बूजेई मईचीनो।
55003008	यान्‍नेस लो याम्ब्रेसआलो मोशाम् ऊल्‍लोङ् मस्क तोङ्नाङा, ङ्‌क मीचासो नप्मी ऊल्‍लोङ् मईची। ऊदोईपीक्यालो ङ्‌क मीस्ची म्नीऊ माप्खाप् ना मोरोक विश्‍वासलोक छूये।
55003009	खन्‍सा मूङ्‍कस् हायाम्‌ तातो पोचीङ्‌ङनो, ऊदोईपीक्यालो मूङ्‍क नीप्पोचीम् तोङ्नाङ् मूङ्‍कचीम् नाम्‍दूखू खोछेत्‍ते।
55003010	हन्‍नान्‌ आना ओ सेचीवा, ओ वोर्वा, रोबूआ कोङ् ऊई मम् लागीई काछोकई, ओ विश्‍वास, ओ तेम्‍दूर्म्‌वा, ओ सम्‍खे, कोङ् थम्पूर तूवो पीम् आना छेत्‍क तूये,
55003011	कोङा ओरोतो दूक्‍वा खीक्‍का सतावट तेप्‍सू, एन्टिओक, आइकोनियमपी ना लुस्‍त्रापी ओपी ऊतोङ्‌क नीछीमाई छूवा ना ऊतोङ्‌क सतावटये कोङा तेप्‍सू, खूङ्‌कन् आना छेत्‍चय। खोरोदोसो खूङ्‌क खोलोक नीछीमाप्‍का रोबूआ कोङ् लेन्‍चामीयोक तूये।
55003012	आसाई ख्रीष्‍ट येशूलो तूम्‍ना धार्मिक रीराम‍पी लेईम्‍चाम्‌ लन्‍ची मय खचा खोलोआङ् सतावट तेम् बोक्से।
55003013	खोदोलोई रई मीस्, ना मीस् थगेईमप्‍ची, बीन्‍नीपास् थगेई मूयो मीन्लो म्होप् थगेई छूये खीक्‍का दूङ् रई छूक्‍तो खाते।
55003014	खोदोलोई आन्‍क आम् होप्‌ ईन्‍चीकसा हायाम्‌ देप् विश्‍वास मक ङ्‌क रीङ्पी आम् सानीवा मचव। मूङ्‌क रीङ्‌ आस्‍पीकाई ईन्‍ची खूङ्‍कन् आना आम् होपाङ्‌ छेत्‍त।
55003015	आना आम् साहीछापूकाङ् पवित्र सूम्‍बऊ छेत्‍क तूये, खन्‍सा ख्रीष्‍ट येशूपी तूक विश्‍वासपीका हल्‍वाम्‌ लागी आना सेचीवा तय।
55003016	खोलोङ् पवित्र सूम्‍बऊ नीनाम्माम् मीन्ताम् लाम्‍पा छाम्‍पा तूये, ना ङ्‌क आछीयाक रीङ्‌ ईम् लागी, वाछे-वारे लईम्‌ लागी, रई मीस् नप् मम् लागी, ना नप् रीराम‍पी लेईम्‍चाम्‌ लागी फाइदालोक तूये।
55003017	ओरोना नीनाम्माम् सूसो मप्ची खोलोङ् नप् छूनू ना खोलोङ् नप् लक्‌ मदूर्‌चीनू।
55004001	नीनाम्माम् लाईस्‍पी ना सीप्‍चीम् लो लेईप्‍चाप्चीम्‍लो खोलोमी नीया मस् ताप् ना होङाबू छूक्‍ना ङ्‌क चारपी चारतोस्‌‌ ताप् येशू ख्रीष्‍टमी लाईस्‍पी कोङा आज्ञा मूयोना लोयान्‍ना,
55004002	कोङा आन् नीनाम्माम् जीनप् रीदाम्‌ हाम्‌ लागी आज्ञा पीन्‍चायान्‍क तूये। नाम्‍ला तूलोसो नाम्‍ला मान्तूमालोसो जीनप् रीदाम्‌ येईमीम् होक्‍सीनव। सेचीवा ईयस्‍लो हायाम्‌ नत्‍तो सम्‍जेई मीचीव ना हौसलासो पीचीव।
55004003	ऊदोईपीक्यालो ओन्‍तोङ्‌क नाम्‍ला ताचाये, खीक्‍का मीस् आछीयाक सेचीवा मान्‍रेप् छूये, खोदोलोई खची होपा नत्‍तस्‍क रीङ्‌ङाङ्‌‌ येईम्‌ नत्‍तची ना खची सानीवाआ मीन्क तोङ्‌क सेचीपो बात्ल मईची,
55004004	खीक्‍का नीनाम्माम् आछीयाक रीङ्‌ येईम्‌ पीका छूबूरी हेम्‍यान्‍ची, खीक्‍का मोरोक पोम् ललई हेम् खची सानीवा हीक्‍सची।
55004005	खोरोदोसो आन्‍क चीङ्चीङ् छूवाना तूवाव। दूक्‍वा तेप्‍स्व ना जीनप् रीदाम्‌ हास्व, खीक्‍का आम् सूसो मम् लक्‌ यात्व।
55004006	ऊदोईपीक्यालो कोङ्ने बलि छूम् हूचोयोक तूये, ना हन्‌ ओ रीराम‍मी विदाइ छूम् नाम्‍ला तालाताक तूये।
55004007	कोङा मम् लक्‌‌ यातूक तूये। कोङ् लाम्‍दूम्‌ लाम्‌‌ लाम्‍दूम्‌ यातोक तूये। कोङा ओ विश्‍वास लेन्‍चा मीयूक तूये।
55004008	हन्‍नान् ओ लागी धार्मिकतामी मुकुट रोबूआ यूक्सोपोक तूये, मूङ्‌क धार्मिकतामी नीया मप् रोबू येशूआ मूङ्‌क लेई कोङ् पीयो, खूङ्‌क कोङ्‌ङाङ् मा, खोदोलोई खमी हन्‍ना ताईक नाम्‍ला नईप्ची खोलोङ् रोबूआ पीयची।
55004009	ओपी बाईम् लागी हायाम्‌ सानीवा मव।
55004010	ऊदोईपीक्यालो डेमासआ ईनीम्‍बाक चार सम्‍तूमा मीयू ना कोङ् होक्‍सोयोना ख थेसलोनिके खाताक तूये, क्रेसेन्‍स गलातीया खाताक तूये, तीतस क दलमातियापी खाताक तूये।
55004011	ईनीम्‍बा लूकाङाङ्‌ कोङ्लो तूये। मर्कूस लाम्‍ना बाईव, ऊदोईपीक्यालो खसा कोङ् लक‌्‌ मम् बोयो।
55004012	खोदोलोई तुखिकस क कोङा एफिससपी पोक्‍सूक तूये।
55004013	आन् ओपी बान्‍लो त्रोआसपीक कार्पसपी होक्‍सूयूक ओ जेलेम्मा ना दूङ्ने मूङ्‍क सोकोवार्‌पीका छाम्‍पा सोक्‍सरची दानासो बाईव।
55004014	चूम्सोस् बानेई मप् अलेक्जेन्डरआ कोङ् हायाम्‌ दूक् पीयो। रोबूआ मूङ्‌क म्होप्मी लक्‌ तोङ्ना पूनाऊनी पीय।
55004015	खूङ्‍क मीस्पीका आन्‍सो होस् तूवाव, ऊदोईपीक्यालो मूङ्‌कसा केईया हासूम्‍क रीङ्‌मी हायाम्‌ ऊल्‍लोङ् मय।
55004016	लाईस्‍पीक रूबूसी छूवालो आसासो मान्बोन्छोङा, खोदोलो खोलोआ कोङ् होक्सोयोना खालेता। खोदोलोई ङ्‌क रीङ्मी दोस् मूङ्‌कचीपी तान्‍नूनव!
55004017	खोरोदोसो खोलोङ् बीन्‍नीपा जातिचा येन्‍चीनू पीकाना रोबू ओ साथपी थोरेपा, ना खोलोङ् नीनाम्माम् रीङ्‌ येईमीम् लागी कोङ् खसाङ् राःरा पीयो। खीक्‍का खसा कोङ् गूङ्‍गी नारमी ङःपीका जोगेई मोओ।
55004018	रोबूआ कोङ् खोलोङ् रई रीङ्पीका जोगेईमोयो, ना खम् साराङ्‌गाप्‍तोक चारखम्‍मी लागी कोङ् खसा लेन्‍चा मीयो। खमीङ् दोस्का सम्मो साम्दीखा छून्चानूव। आमेन।
55004019	प्रिस्‍किला, अकिलास ना ओनेसिफरसमी खीम्‍पोस्‍चीपी ओमी सेवाके लोपोव।
55004020	इरास्‍तस कोरिन्‍थपीङ्‌ तूवालाता, त्रोफिमस कोङा मिलेटसपी तूकाचालोङ्‌ होक्‍सूयू।
55004021	लोनाम् ताम् लाईस्‍पीङ्‌ दूरदोक बाईम् सानीवा मव। युबुलसआसो आन् सेवाके लोपोव पीकाक तूये। खीक्‍का पुडेस, लिनस, क्लौडिया ना खोलोङ् विश्‍वासीचासो सेवा होक्‍स्‍चीक तूये।
55004022	रोबू आम् आत्‍मापी तूनूव। आन्‍नी खोलोङ्पी नीनाम्माम् सम्‍खेलू छून्चानूव।
56001001	नीनाम्माम् सूसोमप्‌ ना येशू ख्रीष्‍टमी प्रेरित पावलपीका, नीनाम्मापी सोम्‍पाचीम्‌ विश्‍वास ना भक्तिलो मीलेई छूक् आछीयाक रीङ्पी सानीवाछे तीम् लागी,
56001002	खूङ्‌क विश्‍वास ना नीऊ हादेसो मान्याईप् रीराम्मी आशा मूतोक तूये, खीक्‍का हादेसो वालीली मान्‍नेईप् नीनाम्माआ सून्‍मापूका यादे मक तूये।
56001003	खीक्‍का थीक् नाम्‍लापी खसा ङ्‌क म्‍रीङ्बऊ खोमक तूये। ङ्‌क जीनप् रीदाम्‌ येईमीम् जीम्मा केई हल्‍वा पीप् नीनाम्माम् आज्ञा तोङ्ना कोङ् पीयोक तूये।
56001004	ईबूम्ङाङ् विश्‍वासपी तूक आछीयाक ओ छा तीतसपी, ई पा नीनाम्मा खीक्‍का केई हल्‍वापीप्‌ येशू ख्रीष्‍टपीका सम्‍खेलू ना चामोवा के।
56001005	कोङा आन् क्रेटपी होन्‍येन्‍ना, ऊदोईपीक्यालो कोङा आन् लोन्क तोङ्ना आना मूङ्‌कपा मान्याईक लक् याईम्मी मव, ना खोलोङ् सहरपी एल्डरची सोक्‍व।
56001006	एल्‍डर क ईल्‍पोङाङ् म्तोमा तूप् ना ऊसो खोत मान्तूप् ना ङ्‌कतोङ्‌क छूनूव, खमी म्छास् विश्‍वासी छूनू, खीक्‍का वोर्वा ईप्‌ ना ईमान्‍रेप्‌ छूनूनव।
56001007	ऊदोईपीक्यालो नीनाम्माम् लक्‍मी जीम्मा लाप्‌ छूकसा विशप दोसी छूम् छूनो। खीक्‍का म्‍रीङ्‍ङाङ् नप् पीक्पा ना दावा छूली मप्, दीः दूपा, मीस्लो खेपा, खीक्‍का दाचाम्मी लोप्‌ मप् छूम् छूनो,
56001008	खोदोलोई ङास्‍मीचीम्‌ सूसो मप्, मीस् बोम्छोम् नईप्, ना म्होपा म्होप्ङा तईपी यून्चीदूर्प्, इमान्दारी, पवित्र ना खोलोक तेम्दूर्प् छूम् छूये।
56001009	एल्डर क ईम्‍पा ना विश्‍वास योग्‍य नीनाम्माम् रीङ्पी साहासी छूम् छूये, ना मूङ्‌कसा आछीयाक नप् सिद्धान्‍त तोङ्ना सेचीवा ईदूर्‌नू खीक्‍का नीनाम्माम् रीङ्‌‌ ऊल्‍लोङ् मप्चाप्चासो ङ्‌कन् आछीयाक रीङ्‌ङाई पीम् छेत्‍चीनू।
56001010	ऊदोईपीक्यालो ओरोतो मीस् बीन्‍नीपाम् तईपी मान्तूप्, मोरोक रीङ्‌ नेईप्, वालीलीपो छूये, खीक्‍का दूङ्लोक्‍तो खतना छूम् छूये पीक् यहूदीची तूये।
56001011	मूङ्‍कस् वाये तूमीम् छूये, ऊदोईपीक्यालो मूङ्‌कचा खाप्चीमाम् लागी हेप्-हेप्‍मी खीम्पोस्ची खल्बलेई मदीत्‍चीक तूये। ओन्‍तोङ्‌क सेचीवा मूङ्‌कचा मान्पीम् तूवाक।
56001012	मूङ्‍कचीप्क ईल्पो, खारीबोपोआ ओरो पीकाक तूये, “क्रेटपीक मीस् हादेलोसो वालीली नेईप्, रई पशु तोङ्‍क ना आल्‍प्‌ खीक्‍का हायाम्‌ चापोयोची छूये।”
56001013	ङ्‌क गवाई आछीयाकङा। खन्‍सा मूङ्‍कस् हायाम्‌ सोतो राङ्चीव, खीक्‍का खस् विश्‍वासपी पक्‍का छूनू,
56001014	ना आछीयाक रीङ्‌ इन्कार मप् मीस्मी आज्ञा ना यहूदीचीम् मोरोक पोम् ललईपी सानीवा पीचीनूनव।
56001015	शुद्ध मीस्मी लागी खोलोक थक्ङा शुद्ध छूये, खोदोलोई अशुद्ध ना विश्‍वास मान्मप्चीम् लागी ऊतोङ्‍क रीङ्दोसो शुद्ध छूनो, खोदोलोई खची सानीवा ना मीन्ताम्सो योछोगप्‍खाप्‌ छूये।
56001016	मूङ्‌कचा नीनाम्मा छेताम्‍काने पीक्‍चेते, खोदोलोई मूङ्‍कचा खची लक्‍लाम्‍पा ख इन्कार मईची, मूङ्‍कस् ईजेर्म्‌लप्‌ ना आज्ञा मान्‍रेप्‌ छूये, ना खस् नप् लक्‍मी लागी योग्‍य छूनो।
56002001	आना आछीयाक धार्मीक रीदूम्‍आ ऊई ईया मूङ्‍क नत्‍तो ईचीव।
56002002	खूवोबूप् मीस् म्नीनईमालोक, खोलोक मीईदूर्प्, खोलोङ्लो रीङ्‌ खप्‍दूर्प्, विश्‍वासपी नप्, सम्‍तूमा ना हूदूर्म्‌पी पोचीप् छूम् ईव।
56002003	ओन्तोङ्नाङ् खूवोबूम् छूक मीम्छास् मीन्ताम्-हूक्‍ताम्पी म्साम्दीलोक छूम् छूये, ना मूङ्‌कचा बीन्‍नीपास् मोरोक दोस् तीचीनूनव। मूङ्‍कस् दीःदूप्‌ छूनूनव ना नप् रीङ्मी सेचीवा ईचीनूव।
56002004	खोरोनाङ् खचा सोलोमेस् खची तूप्‍पो ना खची छास् ऊतोङ्नाई सम्‍तूमा मीम् छूये पीम् ईचीनूव,
56002005	ना सोलोमेची रीङ्‌ बूजेई मप् खची तूप्‍पोपी सानीवा मप्, खीम्‍नाम् तोदूर्प्, सम्‍तूमा मप्, खची तूप्पोम् हूक्‍पी तूम् ईचीव, ना नीनाम्माम् रीङ्मी निन्दा छूनूनव।
56002006	खूङ्‌क तोङ्नाङ् सोलोस्‍सो खची नीनईमालोक छूम् लागी वाछे लईचीव।
56002007	खोलोङ् लक्‍पी नप् दोलेवा छूवाना आन् खोमन्‍चीव, ना आम् सेचीवापी ईमानदारी, खोलोक मीदूर्प्,
56002008	ना आसासो ऊल्‍लोङ् मान्मम् तोङ्‌क नप् रीङ्‌‌‌ छूनूव, ना ई ऊल्‍लोङ्पी रई रीङ्‌ नेईम् ऊसो मान्तूकसा ई ऊल्‍लोङ् मप्ची खची ङईम् लनूव।
56002009	रोःचीसो म्होप्मी मालिकमी तईपी तूप्‍ना खोलोक रीङ्पी होप्मी मालिक म्जीनमीक् छूम् छूये पीकाना ईचीव, ना मूङ्‌क खची ङःदूप् छूनूनव।
56002010	मूङ्‍कस् खूनूनव, खोलोङ् लाम्पा विश्‍वास योग्य छूनूव। ओन्तोङ्ना खोलोङ् रीङ्पी खचा ई हल्‍वा पीप् नीनाम्मामी आछीयाक रीङ्‌‌ दूङ् ङालीनमीचीनूव।
56002011	ऊदोईपीक्यालो खोलोङ् मीस्मी हल्‍वाम्‌ लागी नीनाम्माम् सम्‍खेलू खोछेत्‍ताक तूये,
56002012	खूङ्‌क सम्‍खेलूआ केई भक्ति मान्तूप् ना चारपीक सानीवा होप्येप्ना चारपी ईनीनईमालोक, सोज ना भक्त छूम्‍ना तूम् ईया,
56002013	ओरोनाङ् आशा यूम्पा रीङ्‌‌ पूरा छूम् लेईमी लाम्‌ केईया खोङाम्। खूङ्‌क लेई देप् नीनाम्मा ना केई हल्वा पीप् येशू ख्रीष्‍टमी हायाम्‌‌ देप् सायोचोङ्‌मा खोछेत्‍ते।
56002014	येशू ख्रीष्‍ट केई खोलोङ् मोऊपीका हल्‍वा पीम् लागीङा क्रूसपी सीया। खसा केई पवित्र मम् लागी म्होप्मी मयी ना नप् लक्‌ मम् लागी म्होप्ङा ई लागी पीन्दीन्‍चीक तूये।
56002015	आना ङ्‌क सेचीवा ईयस्लो खोलोङ् हक्‍लो ईचीव ना खस् राङ्चीव। खन्‍सा आन् आसासो मसेतानूनव।
56003001	क्रेटपीक विश्‍वासीची चारतोप्चीम् ना देप् मीस्चीम् हूक्‍पी तूनू ना खची रीङ्‌ रेप्‌ छूनूव, ना ऊकदोसो नप् लक्‌ आम्‍नी गाम् चानतो मनूम्व पीकाना मूङ्‍कस् सानीवा तीचीव।
56003002	मूङ्‌कचा आस्‍मीसो साम्‍दी कात्‍चीनूनव, खेम्-मोम् रीङ्पीका छूबूरी तूनूव, चीमा लोन्‍चीनूव, ना खोलोङ् मीस्चीपी नप् वोर्वा मस्‍नूव।
56003003	ऊदोईपीक्यालो केईसोङ् ईलाम्ने रई, आल्‍प्‌, माप्खाप्, म्खाल-खाल्‍क मान्‍नप् मीन्ताम्पी ना सूक्‍वाम्‌ मीन्ताम्मी सेचीवापी केई सेतीखातीक, ना नाचूर्‌पी नाम्‍ला काईप्, मीचा जेर्पा, ईल्पोआ बीन्‍नीपा सेस्‍वा मीक् तूयी।
56003004	खोदोलोई केई ई हल्‍वा पीप् नीनाम्माम् सम्‍तूमा देई देप्‍ये तूवा पीम् रीङ्‌‌ खोछेत्‍ता,
56003005	ना खसा केई लेन्‍चा मीयीक तूये, केईया ई होपा मयाम्क नप् लक्‍लाम्‍पा मा, खोदोलोई नीनाम्माआ सम्‍तूमा मीयीना केई लेन्‍चा मीयीक तूये। खीक्‍का पवित्र आत्‍मापीका खसा ई मोऊ सप्‍ना नयाँ जन्‍म ना नयाँ रीराम पीयीक तूये।
56003006	मूङ्‌क नीनाम्माआ ई मोऊपीका लेन्‍चामीक रोबू येशू ख्रीष्‍टपीका हायाम्‌ पवित्र आत्‍मा ईपी लेत्‍क तूये।
56003007	ओरोना खम् सम्‍खेलूआ धर्मी छूयीना आशा मम्क हादेसो मान्याईप् रीराम‍मी हक्वाला छूदूरूम्‍क तूये।
56003008	ङ्‌क रीङ्‌ आछीयाक तूये। कोङा ओरोमीनो आना ङ्‌क रीङ्पी सानीवा मव, ना खचा नीनाम्मापी विश्‍वास मचचीनूव, ना नप् लक्‌ मम्चाम् लागी म्होप् चीङ्चीङ् तूनूव, ऊदोईपीक्यालो ङ्‌क रीङ्‌ मीस्मी लागी हायाम्‌‌ खाईप्सेप् ना नप् तूये।
56003009	म्छोनादोक रीङ्पीका खीक्‍का मोरोक पुस्तऊलीम् रीङ्‌पीका, ना ललईमी तोक्‍पीक खेम्-मोम् रीङ्पीका छूबूरी तूवाव, ऊदोईपीक्यालो खूङ्‌क फाइदा मान्पीप् ना होप्‍तोक छूये।
56003010	फोम्चीम् रीङ् ताईप् मीस्क ईदीम्-नीस्दीम् वाछे-वारे लईव, ना खचीप्‍का आन् छूबूरी तूवाव।
56003011	ऊदोईपीक्यालो आना छेत्‍त ङ्‌कतोङ्‌क फोम्चीम् रीङ् ताईप् मीस् मोऊपोके। खीक्‍का मूङ्‌क म्होप्ङा दोसी छूवाक तूये।
56003012	हन्‍ना कोङा अर्तिमास लो तुखिकसलो आन् तूकपा पोक्‍सूचोयो, खीक्‍का आना क निकोपोलिसपी बाईम् सानीवा मव। ऊदोईपीक्यालो मूङ्‍कपीङ् लोनाम् खात्‍क सम्‍मो कोङ् तूम् मीनो।
56003013	रूबूसी सल्‍प्‌ जेनास लो अपोल्‍लोसलो लाम्‍पी लाम्‍दूम्‍नीलो दूरक सम्‍मो बछोक्‍स्‍चीव, ना खस् ऊमीसो रोरेखा छूनूनव।
56003014	ई मीचा खची रीराम मोरो यस्चीनूनव। नप् लक्‌‌ मम् लागी खची नाम्‍ला कात्‍चीनूव। खूङ्‌कलाम्‍पा हायाम्‌‌ चाहेई छूक् थक् ताईदूरचीनूव।
56003015	कोङ्लो तूप् खोलोआङ् आम्पी मीन्मारो ना सेवा होक्स्चीक तूये। विश्‍वासपी केई सम्तूमा मीक्ची खोलोङ् सेवाके लचीव। आन्‍नी खोलोपी नीनाम्माम् सम्‍खेलू छून्चानूव।
57001001	येशू ख्रीष्‍टमी जीनप् रीदाम्‌‌ हासूकसा थूनापी छूवोक कोङ् पावलआ ई नेछो तिमोथीपीका,
57001002	कोङा सम्‍तूमा मीयोक ओ बोक्छोप् फिलेमोन खीक्‍का विश्‍वासी ई नेछो अप्‍फिया, जीनप् रीदाम्‌‌‌ हाप्‌‌ बूम् अर्खिप्पस ना आम् खीम्पी तूक मण्डलीपी ङ्‌क छाप्दाम् छापूचोयो।
57001003	आन्‍नी खोलोङ्-खोलोङ्पी सम्‍खेलू ना ई पा नीनाम्माम् लो रोबू येशू ख्रीष्‍टपीकालो चामोवा छूनूव!
57001004	कोङा वाङोम् मूयोलो आन्‍नी खोलोङ् मीयान्‍नी खीक्‍का कोङा हाल्‍लोसो ओ नीनाम्मा ओलोनूव पीको,
57001005	ऊदोईपीक्यालो रोबू येशूपीक आम् विश्‍वासमी तोक्पी ना खोलोङ् नीनाम्माम् मीस्ची हेम्‍क आम् सम्‍तूमाम्‌ तोक्पी कोङा येनूदोङो।
57001006	कोङा वाङोम् मूयो, आम् विश्‍वास हातो खात्कसा ख्रीष्‍टपी तूक ईमी खोलोङ् नप् रीङ्‌पी हायाम्‌‌‌ ईनीऊ तातो खान्‍नूव।
57001007	ए नेछो फिलेमोन, आना सम्‍तूमा मीयोकसा कोङा चामोवा ना हायाम्‌‌ आत् तूक तूये, ऊदोईपीक्यालो आना नीनाम्माम् मीस्चीम् खची गोङ् हायाम्‌ चानमीक तूये।
57001008	आना ऊई मम् छूये, खूङ्‌क मते पीम् ख्रीष्‍टपी कोङा पीदूरूवा,
57001009	खोदोलोई ईचीपी सम्‍तूमा तूकसा कोङा आन् लोयान्‍ना, कोङ् खूवोबूप् पावल खीक्‍का ईनीम्‍बा ख्रीष्‍टपी ईल्पो थानाप् तूप् मीस्–
57001010	ओ छा तोङ्‌क ओनेसिमसमी लागी कोङा बीन्‍ती मूयो, थूनापी तूवोलो कोङ् मूङ्‍कम् म्पा तोङ्‌क छूवोक तूवो।
57001011	ख लाईस्‍पी आम् लागी होप्‍तोक तूवा, खोदोलोई ईनीम्‍बा आम् लागी लो ओ लागीलोङ् गोम् चूम् तोङ्‍क छूवाक तूये।
57001012	कोङा ख, आम्‍पी पोक्‍सूचोयोक तूये, खोदोलोई ख ओ चऊपीङ्‌‌ तूचाईक तूये।
57001013	ख कोङ्लोङ् तूवावादोक ओ जीनवा, ऊदोईपीक्यालो जीनप् रीदाम्मी लागी कोङ् थानाप् तूवोलो आम् फाईपी खसा बोछोक्सोवा।
57001014	खोदोलोई आना अऊके मान्पीमो कोङा ऊसो मम् मा मीनो, खन्सा आम् भलाइ मम् रीङ्‌ करकापआ मम्पा छूनूनव, खोदोलोई आना आम् होप्मी लन्चीआङ् मईक छूनूव।
57001015	आम्पीका जीस्तातोम् लागी ख म्हाल्‍ला छूवाक तूवा, खोदोलोई हन्‍ना ख हादेदोसो आन्‍लोङ्‌ तूदूर्‌नूव।
57001016	हन्‍नायीका ख रोः तोङ्‌क मा, खोदोलोई रोःपीकासो दूङ् सम्‍तूमा मीयाम्क होप्‍मी नेछो तोङ्‌क छूवाक तूये। खोदोलोई हायाम्‌‌ दूङ्देतो रीराम‍पी लो रोबूपीलो ओ लागी ना आम् लागीसो छूवाक तूये।
57001017	खन्‍सा कास् ईबूम् लक्ङा मप् मीन्दोक कोङ् तोङ्नाङ् खसो लाम्‍तूम्‍मा मीव।
57001018	खसा आन् ऊची मान्‍नप् मादोसो, ऊचीई छोम् तूदो, खूङ्‌क ओ नीङ्पी छाप्‍यूक्‍स्‍व।
57001019	कोङ् पावल, ओ हूःआङ्‌ ङ्‌क छापो। खूङ्‌क नोः कोङाङ् छोक्‍सोके। आम्‍मीसो ओपी आम् नोः तूये पीम् रीङ्‌ आन् ईम्‍चाम्‌ बोक्स्‍नोफो।
57001020	ए नेछो फिलेमोन, खन्‍सा रोबूपी ओ लागी खूङ्‌क मव। खीक्‍का ख्रीष्‍टपी ओ गोङ् चाननूव।
57001021	कोङा आन् लोन्‍नाक रीङ्‌ आना रेप्‍प मीनो ना कोङा ङोकूकप्‍का दूङ् देतो आना मय मीनोकसा आम् लागी ङ्‌क छाप्‍दाम्‌ छापूचोयोक तूये।
57001022	खोरोनाङ् ओ लागी ईबूम् तूस्को थीक्‍का मीयोपोव, आना वाङोम् मकसा कोङ्सो आन् तूकपा बाईम् दूरोयो मीनोचोयोक तूये।
57001023	थूनापीक ओ बूम् इपाफ्रासआसो आन् येशू ख्रीष्‍टपी सेवाके पीकाना सेवा होक्‍स्‍क तूये।
57001024	खोरोनाङ् ई बूम्ची मर्कूस, अरिस्‍तार्खस, डेमास ना लूकाचासो सेवाके पीकाना होक्‍स्‍चीक तूये।
57001025	रोबू ख्रीष्‍टमी सम्‍खेलू आम्‍नीपी छून्चानूव।
58001001	केछे सून्‍मापू ई खूक्सू खूलूचीपी खारीबोपोचीप्‍का ओरोतो ना म्खाल-खाल्‍क रीङ्‌पीका नीनाम्मा नेना।
58001002	खोदोलोई मूङ्‌क याईस्को लेईपी नीनाम्मा म्छालाम्पा ईपी नेनाक तूये। खसा म्छालाम्पाङ् खोलोङ् चार बोबूईयू। ना खसा म्छाङ् खोलोङ् हक् जीम्मा पीयू।
58001003	खसा नीनाम्मामीङ् साम्‍दीखा खोमय ना ख नीनाम्माम् ङाली तोङ्‌कङ् तूये, ना खसा खोलोङ् चार म्होप्मी राःराम् रीङ्‌बऊआ समालेई मय। खसा मीस्मी मोऊ छेमा मय ना ख साम्दीखालोक नीनाम्माम् चूप् हूलाम्‍पा साराङ्‌गाप्‍तो तूये।
58001004	दानाई खसा तक नीङ् नीनाम्माम् रीदाम् पोक्‍चीप्‍का दूङ् नप् छूये, खोरोनाङ् ख रीदाम् पोक्‍चीप्‍का दूङ्‍रेप्‍तोक छूवाक तूये।
58001005	ऊदोईपीक्यालो नीनाम्माआ ऊक नीनाम्माम् रीदाम्पोक्सो हाल्‍लोसो ओरो मान्लो, “आन् ओ छा के, कोङाङा आन् एसे वान्‍क के।” होसोङ् नीनाम्माआ ऊक नीनाम्माम् रीदाम् पोक्मी तोक्पीसो ओरो मान्पी, “कोङ् खम् म्पा छूवो, ना ख ओ छा छूये।”
58001006	खसा लाईस्‍पी वातक म्छा चारपी पोक्‍सलो ओरोपीके, “खोलोङ् नीनाम्माम् रीदाम् पोक्‍चा खङा सेवा छचीनूव।”
58001007	नीनाम्माम् रीदाम् पोक्चीम् तोक्‍पी नीनाम्माआ ओरोपीके, “नीनाम्माआ खम् रीदाम् पोक्‍ची हूक्, ना म्सूसो मप्चीक मीलाम्छो बानेई मय।”
58001008	खोदोलोई म्छाम् तोक्‍पीक नीनाम्माआ ओरोपीके, “ए नीनाम्मा, आम् सिंहासन हादेलोसो तूचाये, ना आना नीयालो चार तोक्‍स।
58001009	आना धार्मिकता सम्‍खे मीय, ना अधर्म क जेर। खन्‍सा, ए नीनाम्मा, आम् नीनाम्माआ आन् अभिषेकमाक तूये, आम् बूम्चीपीका हायाम् जीनम्मी तेलआ अभिषेकमाक तूये।
58001010	खसा होसोङ् म्छा ओरो लय, ए रोबू, आना सून्मापू चारमी जग बोबूईयू, ना आना आम् हूःआङा नाम्छूई बानेई मअ।
58001011	खस्‍ने मासेई छूना खाते, खोदोलोई आन्क हादेलोसो तूचाई। मूङ्‍कस् तेई तोङ्ना सूपेई छूना खाते।
58001012	आना मूङ्‍कस् जेलेम्मा तोङ्ना दील्‍ल, ना तेई तोङ्ना मूङ्‍कस् फात्‍ते। खोदोलोई आन् हाल्‍लोसो फात्‍नो, ना आम् दोङ्ची हादेसो यात्खात्नो।”
58001013	खोदोलोई नीनाम्माआ ऊक नीनाम्माम् रीदाम् पोक्सो ओरो मान्लअ, “हादेसम्मोई कोङा आम् साछीमीची आम् लोफेमा यून्दीस्को बानेई मूयोनो, खूङ्‍क सम्मो आन् ओ चूप् हूः लाम् तूवाव।”
58001014	खन्सा, नीनाम्माम् रीदाम् पोक्‍ची सूसो मप्ङाङ् के। खस् हल्‍वा तोक्‍ची बोम्छोम् लागी पोम्पाक आत्मास् के।
58002001	खन्‍सा केईया ऊई येनूम्‍क तूये, खूङ्‌कपी हायाम् सानीवा मम् छूये, मादोन् केई खपीका छूबूरी छूयीखाते।
58002002	केछे नीनाम्माम् रीदाम् पोक्‍चा ई खूक्सू-खूलूची येईमीचीक नीनाम्माम् रीदाम् आछीयाक तूवा ना मूङ्‌क रीदाम् मान्‍रेप्चा लो अपराधीचालो सजाय तची दोक,
58002003	केईया ङ्‌कतो देप् हल्‍वाम् वास्‍ता मयाम्नोदोक केई ऊतोङ्नाई ऊम्‍केई छूये? ङ्‌क हल्‍वा लाईस्‍पी रोबूआङ्‌ हास्‍क तूवा, ना खम् रीङ्‌बऊ येईप्ची लाम्पा ई लागी आछीयाक छूवा।
58002004	नीनाम्माआसो चीन्‍न, योबोरीखाक लक्‌, म्खाल-खाल्‍क छाक्‍काक लक्‌ ना खम् लन्‍ची तोङ्ना हासाक पवित्र आत्‍माम् वरदानलाम्‍पा ङ्‌क रीङ्‌मी गवाई पीयू।
58002005	केईया रीङ्‌-छाम् मतो थम्‍चायाम्‍क मूङ्‌क हन्‍ना ताईक चार नीनाम्माम् रीदाम् पोक्चीम् हूक्‍पी मान्यूक्सू।
58002006	धर्मसूम्बऊपी ईक् थाऊपी ओरोना गवाई पीम्‍पा तूये, “मीस् आसेनाई आना मूङ्‌क मीस्मी वास्‍ता मय, अथवा मीस्मी छा आसेनाई आना मूङ्‌कम् सोक् मय?
58002007	आना मूङ्‍क जीस्तातोम् लागी नीनाम्माम् रीदाम् पोक्‍चीप्‍का चीमा बानेई मअ। आना ख साम्‍दीखा ना सायोचोङ्‌माम्‌ मुकुट खूमीक तूये,
58002008	आना खोलोक थक् खम् लोदोपू यूक्स्पी।” मीस्मी तईपी खोलोक थक् यूक्स्लो मीस्मी तईपी मान्तूप्क ऊसो नीनाम्माआ मान्यूक्सू। खोदोलोई ङ्‌क ईनीम्‍बाक नाम्‍लापी खोलोक थक् मीस्मी तईपी छूवाक केईया तयाम्‍नो।
58002009	खोदोलोई केईया येशू तयाम्, जीस्तातोम् लागी ख नीनाम्माआ रीदाम् पोक्‍चीप्‍का चीमा छूमीयू। सीम्‍बोक्‍साकसा म्साम्दीखाम् ना सयोचोङ्‌माम् मुकुट ख खूमीयू। ओरोना नीनाम्माम् सम्‍खेलूलाम्‍पा खोलोङ् मीस्चीम् लागी येशू सीया।
58002010	खोलोक थक् नीनाम्माप्का ना खम् लागीङ्‌‌‌ बोबूयाक तूये। हायाम्सर्प् छामाईचीका साम्‍दीखा हाप् नीनाम्माम् लागी हल्‍वा पीप् येशू दूक्‍वा तेम्‍पीका शुद्ध मम् नप् तूवा।
58002011	ऊदोईपीक्यालो पवित्र मप् ना पवित्र मम्पाची खोलोङ् ईबूम् खीम्‍पीकङा। खन्‍सा खस् ओ नेछोस् पीम् येशू म्ङईमानो।
58002012	खसा ओरोपीके, “ओ नेछोचीम् रापी कोङा आम् नीङ् पूयो, याखऊमी लाईस्‍पी कोङा आम् साम्‍दी छाम् मूयो।”
58002013	ना होसोङ्, “कोङ् नीनाम्मापीङ् थेर्‌योङ्‌चूङ्‌।” ना होसोङ् खसा ओरोपीके, “खोङ्व, कोङ् ना नीनाम्माआ कोङ् पीयोक ङ्‌क छामाईचीका तूवो।”
58002014	ऊदोईपीक्यालो छामाईची सापी लो हीःपीलो सहभागी छूवाकसा येशूसो मूङ्‍कस् तोङ्‌कङ् छूवाक तूये, खीक्‍का सीम्‍पीकाङ्‌ सीम्‍मी राःरा तूप्, अर्थात् खसा शैतान मासेई मनू,
58002015	ना सीम्‍मी कीमावा रीराममी बन्धनपी छूक्‍ची खसा हल्‍वा पीचीनू।
58002016	ऊदोईपीक्यालो आछीयाङ् खसा नीनाम्माम् रीदाम् पोक्चीम् मा, खोदोलोई अब्राहाममी छामाईमी वास्‍ता मय।
58002017	खन्‍सा खोलोक रीङ्‌पी ख म्होप्मी नेछोस् तोङ्‍कङ् छूम् बोक्सा, ना मीस्मी मोऊ छेमा मम् लागी नीनाम्माम् सूसो मम्पी ख सम्‍तूमा मीक् ना विश्‍वासील देप्‍क पूजारी छूवाक तूये।
58002018	ऊदोईपीक्यालो खसा म्होपाङ् दूक्‍वा तेप्‍सू ना चाम्चीपी छूवा, खन्‍सा चाम्चीपी छूक्‍ची खसा बछोक्सची।
58003001	खन्‍सा नीनाम्माआ काछानीक पवित्र बूबू-नेछोचे, केईया नम्‍लो रेपूम्‍क प्रेरित ना देप्‍क पूजारी येशूपी सानीवा मयाम्ना खोङाम् के।
58003002	मोशा नीनाम्माम् खीम्‍पोस्‍चीपी विश्‍वासयोग्‍य तूवाक तोङ्नाङ्, नीनाम्मा हेम् येशूसो विश्‍वासयोग्‍य तूवा।
58003003	ऊतोङ्नाई खीम्‍मी मा खोदोलोई खीम् बोबूईप् मीस्मी दूङ् सायोचोङ्‌मा छूये, खूङ्‍क तोङ्नाङ् मोशापीका येशूसो दूङ् सायोचोङ्‌लोक‌ छूवा।
58003004	ऊदोईपीक्यालो खोलोङ् खीम् मीचा बोबूईयक छूये, खोदोलोई खोलोक थक् बोबूईप्ने नीनाम्‍माङ्‌ तूये।
58003005	मोशा नीनाम्माम् खीम्‍पोस्‍चीपी विश्‍वासयोग्‍य सूसो मप् तूवा, ना खसा बूसूम्‍लाईस्पा छूक् रीङ्‌मी गवाई मीस् ईची।
58003006	खोदोलोई ख्रीष्‍ट नीनाम्माम् खीम्पीक म्छा तोङ्ना विश्‍वासयोग्‍य तूवा। खीक्‍का केईया ई भरोसा ना ई गौरव दोस्का सम्मो यूक्सूक्साम्दोक केई खम् खीम्पोस् छूये।
58003007	खन्‍सा पवित्र आत्‍माआ ओरोपीके, “एसे आन्‍ना खम् साल्‍म् येन्‍नूम्‍दोक,
58003008	गोङ्‍रूत्खाप् थाम्‍पूपी आम्‍नी चाम्ची छूवाक लेईपी आन्‍ना नीनाम्माम् ऊल्‍लोङ् मनूम्क तोङ्ना आन्‍ना आम्‍नी गोङ् छोक् मनूम्नव।
58003009	खूङ्‌कपी आम्‍नी खूक्सू-खूलूचा ओ चाम्ची मची, ना लीक्‍पोङ्‌ दोङ् सम्‍मो ओ लक्‌‌ तची।
58003010	खन्‍सा मूङ्‌क मीस्चीप्का ओ छूली काता ना ओरोपीको, ‘खची सानीवा थाम्‍खाते, ना खचा ओ लाम् छेत्‍तस्‍नो।’
58003011	खन्‍सा ओ छूली काताना कोङा ओरो पीकोना पस्‍तूनचो, ‘खस् कोङ् नोन्‍चीस्‍कोपी हाल्‍लोसो वोङ्‌नो’।”
58003012	बूबू-नेछोचे, चीङ्चीङ् तूवानीव, आन्‍नी तूनीकप्‍क हेप्‍पी तूक रई ना विश्‍वास मान्मप् सानीवाआ आन्‍नी हाल्‍लोसो मान्सीप् नीनाम्माप्का छूबूरी खायानीनूनव।
58003013	खोदोलोई “एसेक लेई” तूलोङ् ईल्पोआ बीन्‍नीपा वाछे-वारे लईलनीव, ना मोऊआ आस्‍मीसो आम्‍नी गोङ् छोक् छूनूनव।
58003014	लाईस्‍पीक भरोसापी केई दोस्का सम्‍मो चीङीचायादोक केई ख्रीष्‍टलो ईदेप्‍पीक हकदार छूये।
58003015	धर्मसूम्बऊआ ओरोपीके, “एसे आन्‍ना खम् साल्‍म् येन्‍नूम्‍दोक, आन्‍ना नीनाम्माम् ऊल्‍लोङ् मनूम्क तोङ्ना आन्‍ना आम्‍नी गोङ् छोक् मनूम्नव।”
58003016	येईप्ची आसे तूवा, खचा येन्‍चीनासो ऊल्‍लोङ् मची? ऊई मूङ्‌क खोलोङ् खस्ङा मायो, खूङ्‍कस् मोशाम् अगुवाइपी मिश्र छाप्‍कूवापीका लत्‍ताना बानाक तूवा।
58003017	आस्‍पीकाई ख लीक्‍पोङ्‌ दोङ् सम्‍मो म्छूली काताक तूवा? ऊई मूङ्‌क मोऊ मप्चीप्का मायो, खस् गोङ्‍रूत्खाप् थाम्‍पूपी सीयाक तूवा।
58003018	आज्ञा मान्‍रेप्ची खम् नोन्‍चीस्‍कोपी हाल्‍लोसो वोम् तयस्‍नो पीकाना खसा पस्तून् चक मायो?
58003019	खन्‍सा केईया तयाम्, खची अविश्‍वासाङ्‌ खस् मूङ्‌कपी वोमान्‍दूर्ची।
58004001	खन्‍सा नीनाम्माम् नोन्‍चीस्‍कोपी वोम् यादे होसोङ् तूचाईकसा केई चीङ्चीङ्‌यो तूयेके ना आन्‍नी तूनीकतोदीपी आस्‍सो मूङ्‌क यादेप्का छूबूरी छूवानीनव।
58004002	ऊदोईपीक्यालो केईयासो खस् तोङ्नाङ् जीनप् रीदाम् येनूम्‍क तूवा। खोदोलोई येन्‍चीक रीङ्‌बऊआ खस् ऊसो नाफा मान्छू, ऊदोईपीक्यालो ङ्‌क येईप्चा विश्‍वासलो ग्रहण मान्मची।
58004003	ऊदोईपीक्यालो केई विश्‍वास मप्क नीनाम्माआ पीक्‍क तोङ्ना मूङ्‌क नोन्‍चीस्‍कोपी वोङे, “खन्‍सा ओ छूली काताना कोङा ओरो पीकोना पस्‍तूनचो, ‘खस् कोङ् नोन्‍चीस्‍कोपी हाल्‍लोसो वोङ्‌नो’।” खोरोदोसो खम् लक्‌ चार बोबूयाकप्काङ् पूरा छूवाखात्‍क तूवा।
58004004	ऊदोईपीक्यालो नूक्लेईमी तोक्‍पी बीन्‍नीपास्सो खसा ओरो लचीक तूये, “नीनाम्मा खोलोङ् म्‍लक्पीका नूक्लेईपी नोन्चीक तूवा।”
58004005	ना खसा होसोङ् ङ्‌कम् तोक्पी ओरोपीका, “ओ नोन्चीस्कोपी खस् हाल्‍लोसो वोङ्‌नो।”
58004006	होसोङ् हेप‍्-हेप् नोन्‍चीस्‍कोपी मान्वोमो तूचाये, ना खस् लाईस्‍पीसो जीनप् रीदाम्‌ येईमीम्पा तूवा, खोदोलोई खस् खची अनाज्ञाकारिताआ वोमान्‍दूर्ची।
58004007	होसोङ् नीनाम्माआ “एसे” पीकाना ईलेईमी तोक्पी पीकाक तूये, ना हायाम् दोस्पी खसा दाऊदलाम्‍पा लाईस्‍पी पीकाक रीङ्‍ङा होसोङ् पीका, “एसे आन्‍ना खम् साल्‍म् येन्‍नूम्‍दोक, आन्‍ना नीनाम्माम् ऊल्‍लोङ् मनूम्क तोङ्ना आन्‍ना आम्‍नी गोङ् छोक् मनूम्नव।”
58004008	ऊदोईपीक्यालो येहोशूआ खस् नोम्चीम् पीचीकदोक नीनाम्माआ दोस्का बीन्‍नीपा लेईमी तोक्‍पी मान्पीकावा।
58004009	खन्‍सा नीनाम्माम् छाचीम् लागी नोम्चीम् लेईमी नोम्चीम् होसोङ् तूचाये।
58004010	ऊदोईपीक्यालो नीनाम्माम् नोन्‍चीस्‍कोपी वोप् खोलोआ खची लक्‍पीका नोम्चीम् तयची, खोरोनाङ् नीनाम्मासो म्‍लक् मना नोन्‍चीक तूवा।
58004011	खन्‍सा केईया मूङ्‌क नोन्‍चीस्‍कोपी वोम् लागी सानीवा मयाम्के, ना मूङ्‌क तोङ्‌क आज्ञा मान्‍रेप् छूयेना आस्‍सो नीनाम्माप्का छूबूरी छूयीनूनव।
58004012	ऊदोईपीक्यालो नीनाम्माम् रीङ्‌बऊ म्सोम्‍लोक ना लक् मप्चाप् तूये, ना नीस्थला म्यालोक दोप्सेल्पीका दूङ् गेईप् तूये। मूङ्‌कसा रीराम ना आत्‍मा म्गल्स्को-बेईस्को ना म्तूप्‍रीम् छी सम्मो म्बूस्-बूस् मप् ना वारपार रईप् ना सानीवाप्‍क रीङ्‌‌ खीक्‍का लन्‍ची चाम्ची मदूर्प् छूये।
58004013	नीनाम्माम् म्मूक्दूपी बोबूयाक खोलोङ् रीङ्‌ सूलाक मान्तू खम् लाईस्पी खोलोङ् रीङ् बोक्छे-बोक्छे ना छेङ्‌गा तूये। केईया खङ् लेखा पीम् छूये।
58004014	साराङ्‌गा खाताक नीनाम्माम् छा येशू ईमी दूङ् देप्‍क पूजारी छूवाकसा केईया ई सागोवापाका रेपूम्क रीङ् यूक्सूम्ताम्के।
58004015	ऊदोईपीक्यालो ईमी दूङ् देप्‍क पूजारी ई कमजोरी छेईप्-लेप् तूये, खोदोलोई केई तोङ्नाङ् ख खोलोङ् रीङ्‌पी चाम्चीपी छूवा नासो म्मोऊ मान्तूप् छूवा।
58004016	खन्‍सा केई बल मयाम्ना सम्‍खेलूम् सिंहासन दोक्पी खाते के, ना चाहेई छूयेक नाम्‍लापी गोहार तोम् लागी सम्‍खे ना सम्‍खेलू तोदूरूम्‍नूव।
58005001	खोलोङ् देप्‍क पूजारीची मीस्पीकाङ् सोके, ना मीस्मी पक्षपी मोऊमी लागी नीनाम्मापी चाचोदाम् लो बलिदानलो चारेई मम् लागी सोके।
58005002	लाम्‌ मान्छेईप् ना रई लाम्‌ हेम् खाईप्‍चाप्‍चीपी खसा लखेक वोर्वा मदूर, ऊदोईपीक्यालो ख म्होप्सो दुर्बलतापी तूये।
58005003	खन्‍सा मीस्मी मोऊमी लागीङाङ्‌ मा, खोदोलोई खसा म्होप्मी मोऊमी लागीसो बलिदान मम् कर छूये।
58005004	आसासो ङ्‌क सायोचोङ्‌मा म्होपा तोदूरनो, खोदोलोई हारून तोङ्नाङ् ख नीनाम्माआ काछय।
58005005	ख्रीष्‍टआसो दूङ् देप्‍क पूजारी छूम् लागी म्होपा-म्होप्ङा साम्‍दीखा मान्दोन्ची, खोदोलोई नीनाम्माआ ख ओरो लअ, “आन् ओ छा के, कोङाङा आन् एसे वान्क के।”
58005006	बीन्‍नीसो खसा ओन्तोङ्ना पीकाक तूये, “मल्कीसेदकमी दर्जा तोङ्ना आन् दोस्का सम्‍मोकम् लागी पूजारी के।”
58005007	येशू रीराम‍पी तूवालो ख सीम्‍पीका लेन्‍चामीक्‍पी खसा खाप्‍तो ना म्मीक्वालो वाङोम् मअ, खीक्‍का खम् लखेक भक्तिआङा नीनाम्माआ खम् वाङोम् येनू।
58005008	ख नीनाम्माम् छा तूवा, खोरोदोसो म्होपा तेप्‍स्‍क दूक्‍वालाम्‍पा खसा आज्ञा रेम् ईन्‍ची,
58005009	खीक्‍का सिद्ध छूवाना खम् आज्ञा रेप्‍ची खोलोमी लागी ख हाल्‍लोसो मान्याईप् हल्वाम् म्पूई छूवा।
58005010	मल्कीसेदकमी दर्जा तोङ्ना देप्‍क पूजारीम् पदपी नीनाम्मालाम्पा ख सोकाक तूये।
58005011	ङ्‌कम् तोक्‍पी आन्‍नी लोम् पर्ने रीङ्‌‌ ओरोतो तूये, खोदोलोई ईम्‍लाम् गार तूये, ऊदोईपीक्यालो आम्‍नी नोबो नम्‍लोना मान्येईप् छूवाक तूये।
58005012	ऊदोईपीक्यालो ङ्‌क नाम्‍ला सम्‍मोने आन्‍नी सेचीपो छूम्‍खाम् पर्ने तूवा, खोदोलोई होसोङ् आन्‍नी हेप्-हेप् नीनाम्माम् रीङ्‌बऊमी मालोक सेचीवा ईम् बोक्स्चाईक तूये। आन्‍नी गोङ्‌काम् जा मा, खोदोलोई ओलोन् चाहेई छूये।
58005013	ओलोनङाङ्‌ दूप्‍ना लेईप्‍चाप् मीस्क धार्मिकताम् रीङ्‌बऊपी छेईप्-लेप् छूनो, ऊदोईपीक्यालो मूङ्‌क नूक्‍छाङ् तूचाई।
58005014	गोङ्‌काम् जा ने हारीबाईप्खाप् मीस्मी लागीङाङ् के। ङ्‌कचीम् सानीवा नप् लो रईलो फूम् यूदूर्प् छूवाक तूये।
58006001	खन्‍सा ख्रीष्‍टमी तोक्‍पी थोस्कोपूक सेचीवा होक्‍सूयाम्‍ना हारीबाईप् तोङ्‍क छूक्‍तो खातेके। खीक्‍का सीमा खाईप् लक्‍पीका वालूम्‍मा मम् ना नीनाम्मापीक विश्‍वासमी रीङ्‌मी होसोङ् जग बोबूयाम्नो के।
58006002	म्खाल-खाल्‍क बप्‍तिस्माम् तोक्‍पी सेचीवा, मीस्मी थेम्पी हूःयूम लक्‌, सीप्‍खाप्‍ची ऊन्‍पोमीम् ना हादेसो मान्याईप् दण्ड तोम् तोङ्‌क रीङ्‌मी जग होसोङ् बोबूयाम्नो के।
58006003	नीनाम्माम् लन्‍ची छूदोक केईया ओरोङ् मयाम्के।
58006004	ऊदोईपीक्यालो खचा ईलाम् अल्हो तचीना साराङ्‌गाप्‍तोक वरदान दाप्‍चीक तूये, ना पवित्र आत्‍मापी सहभागी छूवाक तूये,
58006005	ना नीनाम्माम् हायाम् नप् रीङ्‌बऊलो हन्‍ना ताईक दूङ्मी राःरा दाप्चीक तूये,
58006006	खीक्‍काना सो नीनाम्मा होसोङ् होप्येप्ना खाईप्‍ची वालूम्मा ममीम्ना नीनाम्मापी खची सानीवा आईम् दूराम्नो। ऊदोईपीक्यालो खूङ्‌क तोङ्‌कचान् नीनाम्माम् छा होसोङ् क्रूसपी काक्सची ना खोलोमी लाईस्‍पी खम् नीङ्ला कात्‍तची।
58006007	मूङ्‌क यीआ म्होप्पी ताईक काऊ फीप्प, ना मूङ्‌क यीआ खारूवा मप् मीचा चाहेई मईक छीर्म् लीम्‍मीयदोक मूङ्‌क यीआ नीनाम्माम् आसीक तय।
58006008	खोदोलोई मूङ्‌कसा तीती लो सिउँडीलो लीम्‍मीयदोक मूङ्‌क होप्‍तोक छूये ना नीनाम्माम् छूल ताईदूर ना दोस्का मूङ्‌क मीःपू हूये।
58006009	हायाम् सम्तूमा मीयान्‍नीक बूम्चे केईया ङ्‌कतोङ्‌क रीङ्‌ मयाम्नोदोसो, हल्‍वाम् तोक्‍पी हायाम् नप् रीङ्‌मी लागी केई निश्‍चित तूये।
58006010	नीनाम्मा अन्‍यायी मान्तू, ना आम्‍नी लक्‌ लो खम् लागी नीनाम्माम् मीस्चीम् सूसो मनूम्ना आन्‍ना खोमनूम्क सम्‍तूमा खसा मात्‍तनो। आन्‍ना होसोङ् मूङ्‌क तोङ्‌क सूसो मचाईनूम्क तूये।
58006011	केईका मीनेका, आन्‍ना खोलोआ मूङ्‍क आशा तोम् लागी दोस्का सम्‍मोङ्‌ मूङ्‍कम् लाङो मचाईनूम्।
58006012	आन्‍नी आल्‍प्‌ छूनीनव, खोदोलोई विश्‍वास ना धैर्यलाम्‍पा यादे मक रीङ्‌ तोक् तोङ्‌क छूवानीव पीम् केईका सानीवा मयाम्का।
58006013	नीनाम्माआ अब्राहामपी यादे मलो पस्तून् चाम् लागी म्होप्पीका दूङ् देप् बीन्‍नीपा आस्‍सो मान्तूकसा नीनाम्माआ म्नीङ्पीङ् ओरो पीकाना पस्तून् चअ।
58006014	“कोङा आछीयाङ् आन् आसीक पीयान्, ना ओरोतो मतो खाईयान्।”
58006015	ओरोना हूदूर्‌ना अब्राहामआ यादे तअ।
58006016	मीचा म्होप्पीका दूङ् देप्‍मी नीङ्पी पस्तून् चय, ना खचीपी चाऊपोपक्‍क खोलोङ् पस्तून् चईचीनाङ्‌ पक्‍का मईची।
58006017	नीनाम्माम् यादे तोक्‍चीपी खसा म्होपा मक यादे आछीयाक तूये पीकाना खोमम् लागी खसा पस्तून् चअ।
58006018	फाईमान्दूर्प् ङ्‌क नीच्‍ची रीङ्‌पी नीनाम्मा वालीलीक छूम् दूरनो। खन्‍सा केई खपी बर परेईछूक्चा ई दोक्पी यूम्पीम्पा आशा तोम् देप्पा हौसला तम्क तूये।
58006019	ङ्‌क आशापी ईमी ई आत्‍मा कीयाक तूये। ङ्‌क आछीयाक ना पक्‍का तूये। ङ्‌क साराङ्‌गाप्क नीनाम्मा दप्स्को खीम्मी पर्दापीका दूङ् देप्‍क पवित्र तूस्को सम्‍मो खाते।
58006020	ई लागी येशू ईप्‍का लाईस्‍पीङ्‌ मूङ्‌क तूस्कोपी खाताना तूवाखात्‍क तूये। मल्कीसेदक पूजारी तोङ्नाङ् दोस्का सम्‍मोकम् लागी दूङ् देप्‍क पूजारी छूवाक तूये।
58007001	ङ्‌क मल्कीसेदक शालेमपीक होङाबू ना खोलोप्का दूङ् देप् नीनाम्माम् पूजारी तूवा। अब्राहाम होङाबूचीप्‍का जूम्‍लूक्पी कोक्‍साना आत्‍तालो मल्कीसेदेकलो तूपा, ना मल्कीसेदकआ ख आसीक पीयू।
58007002	अब्राहामआ खोलोक थक्मी दशांश मल्कीसेदक पीयू। खम् नीङ्मी अर्थ तोङ्ना ख लाईस्‍पीक धार्मिकताम् होङाबू ना शालेमपीक होङाबू तूवा, अर्थात् चामोवाम् होङाबू।
58007003	मल्कीसेदकमी म्पा-म्माम् पूस्तऊली ना रीराम‍मी थोस्‍को लो यास्कोलोसो मान्तू, खोदोलोई ख नीनाम्माम् छा तोङ्ना, दोस्का सम्मो पूजारी छूचाई।
58007004	हन्‍ना मीनानूम्खोङ्, ख देईदेप् मीस्ये तूवा, ख ई खूक्सू अब्राहामआसो कोक्‍साना तात्‍क थक्मी दशांश पीयू।
58007005	पूजारी पदपी सोकाक लेवीम् गोङ्पीक मीचा खची बू-नेछोचीप्का दशांश लाम् आज्ञा ललई तोङ्ना तचीक तूवा, खोरोदोसो खस्सो अब्राहाममी छामाईङा तूवा।
58007006	खोदोलोई मल्कीसेदक लेवी गोङ्‍पीक मादोसो खसा अब्राहामपीका दशांश लाप्‍क तूवा, ना यादे तोक्‍चीङ्‌ खसा आसीक पीक के।
58007007	ङ्‌कपी पीम्चाम् रीङ्‌ ऊसो मान्तू, ऊदोईपीक्यालो चीमा मीचा देप् मीस्पीका आसीक तय।
58007008	सीप्‍ना खाईप् पूजारीचा इस्राएलीचीम् रोकोछूप्‍का दशांश बात्ल मय। खोदोलोई धर्मसूम्‍बऊआ ओरोपीके हाल्‍लोसो मान्सीप् मल्कीसेदकआ दशांश बात्ल मअ।
58007009	खन्‍सा हेप्-हेप्पा ओरोसो पीदूर, दशांश तोक् लेवीआसो अब्राहामपीकाङ्‌ दशांश पीयू।
58007010	ऊदोईपीक्यालो मल्कीसेदकआ अब्राहाम तूप्‍लो लेवी जन्‍मेई मान्छूमोङ् तूवा।
58007011	हन्‍ना लेवीम् पूजारी पदलाम्पा सिद्धता तयाम्दोक (ऊदोईपीक्यालो ङ्‌कम् आधारपीङ्‌ मीचा ललई तक तूवा) हारूनमी दर्जा तोङ्ना मान्मसा होसोङ् मल्कीसेदकमी दर्जा तोङ्ना बीन्‍नीपा पूजारी खडा मम् ऊई खान्च तूवा?
58007012	ऊदोईपीक्यालो पूजारी पद फात्लो ललईसो फाईम्ङा बोक्से।
58007013	ऊदोईपीक्यालो आस्‍कम् तोक्‍पीई ङ्‌क रीङ्‌ पीम्‍पा तूये, खूङ्‌क बीन्‍नीपा गोङ्पीक तूये, खूङ्‌क गोङ्‌पीकचा हाल्‍लोसो वेदीपी लक्‌ मस्क मान्तू।
58007014	ऊदोईपीक्यालो ङ्‌क रीङ्‌ बोक्छे-बोक्छे तूये, ई रोबूने यहूदाम् गोङ्पीका लत्‍ताक तूये। ङ्‌क गोङ्मी तोक्‍पी लो पूजारीचीम् तोक्पीलो मोशाआ ऊसो पीकाक मान्तू।
58007015	मल्कीसेदक तोङ्‌क बीन्‍नीपा पूजारी पकदोन् ङ्‌क रीङ्‌ होसोङ् हायाम् बोक्छे-बोक्छे छूये,
58007016	मूङ्‌क खूक्सू-खूलूचीम् रीदूम्मी आधारपी छूवाक मा, खोदोलोई हाल्‍लोसो मान्याईप् रीराम‍मी राःरामी आधारपी पूजारी छूवाक तूये।
58007017	ऊदोईपीक्यालो खम् गवाई ङ्‌कतोङ्‌क तूये, “मल्कीसेदकमी दर्जा तोङ्ना आन् दोस्का सम्‍मोकम् लागी पूजारी के।”
58007018	ऊदोईपीक्यालो मूङ्‌क लाईस्‍पीक आज्ञा क कमजोर ना लक्‌ मान्मप् छूवाकसा खारीज छूवाक तूये।
58007019	(ऊदोईपीक्यालो मोशाम् ललईआ ऊसो रीङ्‌ सिद्ध ममान्दूर्) ना मूङ्‍कप्का दूङ् नप् आशा केई पीयीक तूये, खूङ्‌कलाम्‍पा केई नीनाम्माम् दोक्पी तातेके।
58007020	खीक्‍का ङ्‌क पस्तून् चाम्‍पाना छूवाक मा। लाईस्पी पूजारीम् पद तचीकचाने आछीयाङ् पस्तून् मान्चामोङ् पूजारीम् पद तचीक तूवा,
58007021	खोदोलोई खसा क पस्तून् चनाङ् पूजारी छूवा। ऊदोईपीक्यालो नीनाम्माआ ख ओरो लय, “योबोरोबूआ पस्तून् चक तूये, ना खसा म्सानीवा फात्‍तनो, ‘आन् दोस्का सम्‍मोकम् लागी पूजारी के’।”
58007022	ङ्‌कसाङ्‌ येशू दूङ् नप् करारमी जामानी छूवाक तूये।
58007023	लाईस्‍पीक पूजारीची हायाम्सर्प् तूवा, ऊदोईपीक्यालो सीमा खस् लक् मम्चाम् मान्पीची।
58007024	खोदोलोई येशू क हाल्‍लोसो मान्सीप् छूवाकसा खम् पूजारीम् लक्‌ दोस्का सम्‍मो तूचाये।
58007025	खन्‍सा येशूलाम्‍पा नीनाम्माम् दोक्पी ताप्‍ची खसा लेन्‍चा मीदूर। ऊदोईपीक्यालो खची लागी नीनाम्मालो वाङोम् मप् ख दोस्का सम्मो तूचाये।
58007026	ऊदोईपीक्यालो ङ्‌क छूम् नप् तूवा, ई लागी ङ्‌कतोङ्‍क ईल्पो दूङ् देप्‍क पूजारी छूम् छूये, खूङ्‌क पवित्र, दोस् मान्तूप्, निष्कलङ्‍क, मोऊपोचीप्का म्हाल्‍ला ना साराङ्‌गाप्‍कासो मेक्‍तो थेत्‍ताक तूये।
58007027	बीन्‍नीपा दूङ् देप्‍क पूजारीची तोङ्ना लाईस्‍पी खची मोऊमी लागी खीक्‍काना मीस्मी मोऊमी लागी खसा लेईपीच्‍ची बलिदान मम् बोक्स्‍नो। ख म्होप्ङा रेम्‍चीना खसा ङ्‌क लक्‌ दोस्का सम्‍मोकम् लागी ऊलाम्‍पीङ्‌ पूरा मक तूये।
58007028	ऊदोईपीक्यालो ललईआ कमजोर मीस्ची दूङ् देप्‍क पूजारी छूम् लागी सोक; खोदोलोई ललईपीका दोस्पी ताक पस्‍तूनमी रीङ्‌बऊआक दोस्का सम्‍मोकम् लागी सिद्ध छूवाक नीनाम्माम् छा सोक।
58008001	हन्‍ना केईया पीम् लामाम्‍क रीङ्‌क ङ्‌कङा: ईमी ङ्‌कतोङ्‌क दूङ् देप्‍क पूजारी तूये, ख साराङ्‌गाप्‍तो दूङ् देप्‍क नीनाम्माम् सिंहासनमी चूप्‍लाम्‍पा तूये।
58008002	मीचा चोचूप्स्कपी मा, खोदोलोई योबोरोबूआ चोचूप्स्क आछीयाक पवित्र तूस्‍कोपीक ख सूसो मप् तूये।
58008003	ऊदोईपीक्यालो खोलोङ् दूङ् देप्‍क पूजारीची नीनाम्मा चाचोदाम् लो बलिदानलो पीम् लागी सोकाक तूये। खन्‍सा ङ्‌क दूङ् देप्‍क पूजारीचासो ऊची चारेई मम् खान्च तूये।
58008004	ख ङ्‌क चारपी तूवावादोने ख पूजारीङ् मान्छूवा, ऊदोईपीक्यालो ललई तोङ्ना चाचोदाम् चारेई मप् पूजारीची तूचाये।
58008005	खचा साराङ्‌गाप्क पवित्र तूस्कोपी छूक तोङ्ना लो खूङ्‍कम् अल्माम्‍लो सूसो मईची, ऊदोईपीक्यालो मोशाआ पवित्र तूस्को बोबूईम् मीनालो नीनाम्माप्का ङ्‌क तोङ्‌क आज्ञा तक तूवा, “कोम्पी आन् खोमीयाक दोलेवा तोङ्ना आना खोलोङ् बोबूईव।”
58008006	खोदोलोई ख्रीष्‍टआ तक सूसो हायाम् देप् तूवा, खसा मध्यस्थता मक करार पुरानोपीका दूङ् देप् तूये। ऊदोईपीक्यालो ङ्‌क करारमी थोस्‍को नप् यादेपी बोबूईम्पा तूये।
58008007	ऊदोईपीक्यालो लाईस्‍पीक करार खोत मान्तूप् छूवावादोन् दोस्पीक करार चाहेईङा मान्छूवा।
58008008	खोदोलोई मूङ्‌क मीस्चीम् दोस् खोमतो खसा ओरोपीका, “योबोरोबूआ ओरोपीके, मूङ्‌क लेई ताये, खोदोलो इस्राएलमी खीम्पोस् लो यहूदाम् खीम्पोस्पीलो कोङा ईबूम् नयाँ करार बोबूयो।
58008009	खची खूक्‍सूचीपी कोङा खारूक करार तोङ्‌क ङ्‌क छूनो, खोदोलो कोङा खस् खची हूक्‍पीका लापूना मिश्र छाप्‍कूवापीका तीत्‍तो बायूचीक तूवा। योबोरोबूआ ओरोपीके, खस् ओ करारपी थम्पूर छूवाना मान्तू, खन्‍सा कोङा खस् वास्‍ता मान्मङा।
58008010	योबोरोबूआ ओरोपीके, मूङ्‌क लेई दोस्पी कोङा इस्राएलीचीम् खीम्पोस्पी ङ्‌क करार खारो। खची सागोवापी कोङा ओ ललई यूक्सो, ना खची सानीवापी मूङ्‌क छापूपीयोची। कोङ् खची नीनाम्मा छूवो, खीक्‍का खस् ओ मीस्ची छूये।
58008011	‘योबोरोबू छेतानूम्‍व’ पीक्‍ना हन्‍नायीका आसासो म्खीम्तोनीची अथवा म्बू-म्नेछोची ईयनो, ऊदोईपीक्यालो चीमाप्‍का देप्पा सम्‍मो खचा खोलोआ कोङ् छेतो।
58008012	कोङा खची अपराध छेमा मूयो, ना खची मोऊ हाल्‍लोसो मीनोनो।”
58008013	ङ्‌क करार “नयाँ” पीकाकसाङ्‌ लाईस्‍पीक खसा पुरान मक तूये। पुरान छूना काम लागेई मान्छूक् रीङ् दावाङ् मास्‍ना खाते।
58009001	लाईस्‍पीक करारपी आराधाना मम् ललई तूवा ना पवित्र तूस्‍कोसो तूवा।
58009002	ईबूम् पवित्र तूस्को मम्पा तूवा, खूङ्‍कम् लाईस्‍पीक कोठा गोपी सामदान, टेबल ना चाचोदाम्मी सबेई तूवा। खूङ्‌क पवित्र तूस्को मीदोङ्ची।
58009003	दोस्रो पर्दागोपीक दूङ् देप्‍क पवित्र तूस्को मीचीक कोठा तूवा।
58009004	मूङ्‌क गोपी धूप दईम् हाल्‍ङोम् दीय तूवा ना हाल्‍ङोआङ्‌ रीम्‍‍पा करारमी सन्‍दूक तूवा। मूङ्‌क सन्‍दूक गोपी मन्‍न यूम्पा हाल्‍ङोम् रोङ्‌‌ तूवा, खीक्‍का म्बूङ् बाईम् होक हारूनमी तूप् ना नीनाम्माम् करारमी आज्ञा छाम्‍पा नीच्‍ची लूङ्‌मी पाटीसो मूङ्‌कपी तूवा।
58009005	मूङ्‌क सन्‍दूक थेम्पी सम्खेवाम् तूस्कोपी गीम्जूवा मीम्दीम् लागी नीनाम्माम् साम्दीलोक करूबची तूवा। खोदोलोई ङ्‌क रीङ्‌मी तोक्‍पी ईनीम्‍बा केईका मेलसा पोदूराम्‍कानो।
58009006	मूङ्‌क रीङ्‌‌ चोचूम् यात्‍चीना पूजारीची खची ललई ना खचा मम् पर्ने लक्‌ मतो हादेलोसो पाखालाम्‍पाक पवित्र तूस्को गोपी वोङदोङाक तूवा।
58009007	खोदोलोई म्गोपाक कोठापी क दूङ् देप्क पूजारीङाङ् म्हाल्‍ला ईक् दोङ्पी ऊलाम् वोङ्‌दोङा, खोदोलोई मूङ्‌कपी हीः खाईम्नाङाङ् वोनप् तूवा। मूङ्‌क हीः खसा म्‍लागी ना मीस्मी मोऊमी लागी चारेई मअ।
58009008	ङ्‌कलाम्‍पाङ्‌ पवित्र आत्‍माआ केई ईया, हादेसम्‍मोई पाखापीक पवित्र तूस्को तूचाये, खूङ्‌क सम्‍मो दूङ् देप्‍क पवित्र तूस्कोपी वोस्‍को लाम् हल्‍नो।
58009009	ङ्‌कन् ईनीम्‍बाक नाम्‍लाम् लागी ईबूम् पोम् ललईङाङ्‌ के। ङ्‌कसा ओन्‍तोङ्‌क खोमय, चाचोदाम् तेम्‍पाक बलिआ आराधाना मप्मी सानीवा शुद्ध मदूरनो।
58009010	मूङ्‌क चाम्-दूम् ना म्खाल-खाल्‍क सम्‍चीम् रीदूम्ङाङ्, अर्थात् गाम्मी धर्म रीदूम्ङाङ् के, ङ्‌क सुधारमी नाम्‍ला मान्ताम् सम्‍मोम् लागी बोबूयाक तूवा।
58009011	ख्रीष्‍ट लाईस्‍पीकाङ्‌ नप् रीङ्‌मी दूङ् देप्‍क पूजारी छूवाना यूवाक तूये, ख हायाम् देप् ना सिद्ध पवित्र तूस्‍कोलाम्‍पा छूक्‍तो खाता। खूङ्‌क मीचा म्हूःआ बोबूईक मा, अर्थात् ङ्‌क चारपी बोबूयाक रीङ्‌सो मा।
58009012	छाराम् ना पीम् छाम् हीःआ मा, खोदोलोई म्होप्मी हीः खाईना हादेसो मान्याईप् हल्‍वा तना दोस्का सम्‍मोकम् लागी ख ऊलाम्‍पीङ्‌ दूङ् देप्‍क पवित्र तूस्कोपी वोङाक तूये।
58009013	छारा, लूपी ना बाछाम् छूबूई अशुद्ध मीस्मी थेम्पी रीसाम्‍लो खची गाम् शुद्ध छूदोक,
58009014	ख्रीष्‍टमी हीःआने हायाम् देतो आम्‍नी सानीवा सीप्‍खाप् लक्‍पीका शुद्ध मय, खन्‍सा आन्‍ना हाल्‍लोसो मान्सीप् नीनाम्माम् सूसो मदूरानूम्व। ऊदोईपीक्यालो खसा हादेसो मान्याईप् आत्‍मालाम्‍पा म्होप्ङा खोत मान्दीक बलि तोङ्ना नीनाम्मापी पीन्दीन्ची।
58009015	खन्‍सा लाईस्‍पीक नयाँ करारपी छूवाक मोऊपोचीम् हल्‍वाम् लागी ख सीम् बोक्साकसा, सोकाकचा हाल्‍लोसो मान्याईप् हक्‍मी यादे तचीनू पीकाना नयाँ करारमी मध्यस्थ ख छूवाक तूये।
58009016	ऊदोईपीक्यालो लन्‍चीम् छाप्‍दाम्‍मी तईम् रीङ्‌‌ हापी तूये, मूङ्‍कपी लन्‍चीम् छाप्दाम् छाप् सीयाक प्रमाण छूम् छूये।
58009017	ख सीनाङाङ्‌‌ लन्‍चीम् छाप्दाम् पक्‍का छूये, ऊदोईपीक्यालो लन्‍चीम् छाप्दाम् पीप् लेत्‍चाईक सम्‍मो मूङ्‌क पक्‍का छूनो।
58009018	खन्‍सा लाईस्‍पीक करारसो हीः मान्दी आछीयाक छूमान्‍दूर्।
58009019	खीक्‍का मोशाआ ललईमी खोलोङ् आज्ञा मीस् ईदीत्‍ना खसा पीःम् छामी हीः, छाराम् हीः, काऊ, हाल्‍के लूस्मी म्मूई खीक्‍का हिसपमी म्पऊ, ललईमी सोक्सरपी ना खोलोङ् मीस्मी थेम्पी रीस्सू।
58009020	खीक्‍का खसा ओरोपीका, “नीनाम्माआ आन्‍नी आज्ञा पीयानीक करारमी हीः ङ्‍कङ् के।”
58009021	ओरोनाङ् खसा पवित्र तूस्को थेम्पी ना आराधानापी गोम् खोलोङ् चूम् थेम्पी ङ्‌कतोङ्नाङ् हीः रीस्‍सू।
58009022	आछीयाङ् पीक्‍यादोक, ललई तोङ्ना हीःआ खोलोक थक् साङ्‍साङ्‌ मय, ना हीः माङ्‌काईमो मोऊमी छेमा छूदूरनो।
58009023	ओरोना साराङ्‌गाप्‍तोक रीङ्‌मी दोलोवा शुद्ध मम् लागी ङ्‌क रीदूम् चाहेई छूदोक, साराङ्‌गाप्‍तोक रीङ्‌ शुद्ध मम्ने होसोङ् दूङ् नप् बलिम् खान्च तूये।
58009024	ख्रीष्‍ट मीचा म्हूःआ बोबूईक पवित्र तूस्को गोपी मान्वो, मूङ्‍कन् आछीयाक पवित्र तूस्‍कोम् नक्‍कल तोङ्‍कङाङ् तूवा, खोदोलोई ख साराङ्‌गाप्‍तो वोङा, ना ख ई लागी नीनाम्माम् लाईस्पी तूये।
58009025	येशू म्होप्ङा गरी-गरी बलि छूम् लागी साराङ्‌गाप्‍तो खाताक मा, ऊतोङ्नाई दूङ् देप्‍क पूजारीची दोङ्पीच्‍ची खची होप्मी लागी मा, खोदोलोई बीन्‍नीपाचीम् लागी हीः खाईयस्‍ना दूङ् देप्‍क पवित्र तूस्कोपी वोङे।
58009026	मादोन् खसा चार बोबूयाकप्का एक्‍तो हायाम् लोक्‍तो दूक्‍वा तेम्‍तो थोम् बोक्सावा, खोदोलोई ङ्‌क नाम्‍लाम् यास्कोपी म्होप्मी बलि लाम्‍पा मोऊ छेमा मम् लागी ख दोस्का सम्‍मोकम् लागी ईलाम् खोमन्‍चीक तूये।
58009027	खोरोनाङ् खोलोङ् मीस् ईलाम् सीम् बोक्से, ना खम् नीया छूये,
58009028	खोरोनाङ् ख्रीष्‍टसो हायाम्सर्प् मीस्मी मोऊ थेईम् खाम् लागी ईलाम् बलि छूवा, ना ख होसोङ् दोस्पी यूलो, मीस्मी मोऊ थेईम् खाम् लागी मा, खोदोलोई खची सानीवा ख हूप्‍दीप्‍ची हल्‍वा पीम् लागी यूवे।
58010001	ऊदोईपीक्यालो ललई हन्‍ना ताईक नप् रीङ्‌मी दोलेवा मा, खोदोलोई मूङ्‌क गीम्‍जूवाङाङा। खन्‍सा दोङ् पीच्‍ची चारेई मम्पा मूङ्‌क तोङ्‌क बलिदान लाम्पा नीनाम्माम् दोक्पी ताप्ची ङ्‌कसा सिद्ध मदूरनो।
58010002	मादोन् बलि पीम् लक्‌ रोकेई मान्छूवायो? ऊदोईपीक्यालो आराधाना मप्ची ईलाम्‍पीङ्‌ शुद्ध छूक्‍दोन् खचा मोऊङा मान्छेईस्वा।
58010003	खोदोलोई मूङ्‌क बलिदानआ दोङ् पीच्‍ची मोऊमी मीन्मारो मय।
58010004	ऊदोईपीक्यालो लूपी ना छाराम् हीआ मोऊ छेमा छूदूरनो।
58010005	खन्‍सा, चारपी यूवालो ख्रीष्‍टआ ओरोपीका, “बलि लो चाचोदाम्‍लो आना चाहेई मान्‍म, खोदोलोई आना ओ लागी ईबूम् गाम् चोचूप्‍स्‍क तूये।
58010006	होमबलि ना मोऊमी बलिपी आन् आम् गोङ् चानईनो।
58010007	खीक्‍काना कोङा ओरोपीको, ‘खोङ्व, ए नीनाम्मा, धर्म-सोक्‍सरपी ओ तोक्‍पी छाम्‍पा तोङ्ना आम् लन्‍ची पूरा मम् लागी कोङ् तोक तूये’।”
58010008	लाईस्‍पी खसा ओरोपीका, “बलि, चाचोदाम्, होमबलि ना मोऊ-बलि आना मा मीना। आन् मूङ्‌कपी आम् सानीवा चामान्‍न।” (ङ्‌कन् ललई तोङ्ना चारेई मईची)।
58010009	खीक्‍का दोस्पीसो खसा ओरोपीका, “खोङ्व, कोङ् आम् लन्‍ची पूरा मस् तोक तूये।” दोस्पीकाक बोबूईम् लागी खसा लाईस्‍पीक मास्दीतू
58010010	मूङ्‌क लन्‍ची लाम्‍पा येशू ख्रीष्‍टमी गाम्मी बलिदानपीका दोस्का सम्‍मोकम् लागी केई पवित्र छूयीक तूये।
58010011	खोलोङ् पूजारीचा ऊक्खाल्‍क बलि म्खेप्का-खेप् चारेई मतो लेईपीच्‍ची सूसो मईची, खूङ्‌क बलिआ हाल्‍लोसो मोऊ छेमा मदूरनो।
58010012	खोदोलोई ख्रीष्‍टआ मोऊपोचीम् तोक्‍पी दोस्का सम्‍मोकम्‌ लागी ईबूम् बलिदान पीयू, खीक्‍काना ख नीनाम्माम् चूप् हूलाम्‍पा तूवा।
58010013	ना खम् लोदोपू म्साछीमीची मान्छूम् सम्मो खसा हूङ्‌दीतची।
58010014	ऊदोईपीक्यालो ईबूम्ङाङ् बलिलाम्पा आस्चीई पवित्र छूचाये, खूङ्‍कस् खसा दोस्का सम्मोकम् लागी सिद्ध मचयक तूये।
58010015	पवित्र आत्‍माआसो केई गवाई पीये। लाईस्‍पी खसा ओरोपीके,
58010016	“मूङ्‌क लेईपीका खस्का खारोक ओ करार ङ्‌कङा के, योबोरोबूआ ओरोपीके, खची गोङ्पी कोङा ओ ललई यूक्सूपूयोची, ना कोङा खची सानीवापीसो मूङ्‌क छापूपूयोची।”
58010017	खीक्‍का खसा ओरोपीके, “खची मोऊ लो खची रई लक्‍लो कोङा हन्‍ना मीनूचोयोनो।”
58010018	हन्‍ना मूङ्‌कपी ङ्‌क खोलोङ् छेमा छूये, खूङ्‌कपी हन्‍ना हाल्‍लोसो मोऊमी लागी बीन्‍नीपा बलि चाहेई छूनो।
58010019	खन्‍सा नेछोचे, येशूम् हीलाम्‍पा दूङ् देप्‍क पवित्र तूस्कोपी वोम् साहस ईपी छूये।
58010020	ई लागी खसा ईबूम् नयाँ ना हाल्‍लोसो मान्याईप् लाम् हलीपी, खन्‍सा खम् पर्दालाम्‍पा, अर्थात् खम् गाम्‍लाम्पा केई मूङ्‌कपी वोदूराम्।
58010021	नीनाम्माम् खीम्पी ईमी ईल्पो दूङ् देप्‍क पूजारी छूवाकसा,
58010022	ई गोङ् रई सानीवापीका ख्रीष्‍टमी हीःआ चोखेई छूवाक तूये ना साङ्‌साङ्‌पा काऊआ ई गाम् सप्‍पाना सत्‍य गोङ्आ विश्‍वासमी खोलोङ् नीऊरीपी नीनाम्माम् दोक्पी खात्या।
58010023	केईया यूक्सूम्क आशा तूल्बूल् मान्छूमो चाचाल्‍यो लापूक्‍साम्‍के, ऊदोईपीक्यालो ईपी यादे मप् नीनाम्मा विश्‍वास योग्‍य तूये।
58010024	केईया ईल्पोआ बीन्‍नीपा सम्‍तूमा मीलतो ना नप् लक्‍मी लागी उत्साहा पीम् रीङ्‌पी सानीवा मयाम् के।
58010025	देप्‍पोमीई संगतिपी खाईम् बानी मान्तू, खोदोलोई केई क ऊदेऊपी बात्ल छूम् होक्‍सूयाम्‍नो के। खोदोलोई रोबूम् नाम्‍ला दोक्पीङ् ताचाईक आन्‍ना तानूम्‍कसा ईल्पोआ बीन्‍नीपा हायाम् उत्साहा पीलनीव।
58010026	ऊदोईपीक्यालो केईया सत्‍यता छेताम्नासो छेताम्‍तोङ् मोऊ मयाम्दोक मोऊमी लागी हन्‍ना बीन्‍नीपा ऊसो बलिदान छूनो,
58010027	खोदोलोई ईकीम् लप् नीया ना ऊल्‍लोङ् मप्ची नास् मप् मीम् ज्‍वाला तोङ्‌कङाङ् रहेई छूये।
58010028	मोशाम् ललईमी ऊल्‍लोङ् मप् मीस् नीप्पो-सूप्‍पो साक्षीचीम् गवाईपी सम्‍तूमा मान्दीङ् सीम् छूये।
58010029	आन्‍ना आम्‍नी होपाङ्‌ मीनानूम्ते: नीनाम्माम् छा लोफेमागोपू हील्‍प्, म्होप् पवित्र मप् करारमी हीः अपवित्र मप् ना सम्‍खेलूम् आत्‍मा जेर्प्आ क हायाम् देप् दण्ड तय।
58010030	ऊदोईपीक्यालो “बदला लाम् लक्‌ ओमी के, म्चो कोङा पीयान्‍नी” पीक् केईया छेताम्। खसा ओरोसो पीकाक तूये, “योबोरोबूआ म्होप्मी मीस्मी नीया मय।”
58010031	हाल्‍लोसो मान्सीप् नीनाम्माम् हूक्‍पी छूम् ईकीम् लप् रीङ्‌ के।
58010032	मूङ्‌क लाईस्‍पीक नाम्‍ला मीनानूम्व, खोदोलो अल्हो तानूम्‍कप्‍का आन्‍ना दूक्‍वालो हायाम् रोकोछू मतो थम्पूर् तूवानीक मीनानूम्व।
58010033	हेप्‍लो मीचा आम्‍नी ऊल्‍लोङ् मकसा ना दूक् पीयानीकसा मीस्मी लाईस्‍पी आन्‍नी ङाम्‍लाला छूवानीक तूवा। हेप्‍लोक आन्‍नी तोङ्‌नाङ्‌ दूक्‍वापी छूक्‍ची बाछोक्सानूम्क तूवा।
58010034	थूनापी छूक्ची आन्‍ना सम्तूमा मीयानूम्, आम्‍नी दाचाम् खूस्चीना खाईचीलोसो आम्नी जीनतो तेप्सानूम्, ऊदोईपीक्यालो आन्‍ना छेतानूम् आम्नीमी आम्नी होप्मीङ्‌ हायाम् नप् ना दोस्का सम्मोक दाचाम् तूये।
58010035	खन्‍सा ङ्‌क आशा मम्चाम् होक्‍सायानूम्‍नव, मूङ्‌कपी हायाम् देप् पूनाऊनी तूये।
58010036	नीनाम्माम् लन्‍ची पूरा मस् ना यादे मम्पाम् म्चो तोम् लागी आन्‍नी थम्पूर् छूम्‍ङा छूये।
58010037	ऊदोईपीक्यालो हन्‍ना दावाङ्, “ताप्‍क तायेङा, ना हूनूवा मईनो।
58010038	खोदोलोई ओ धार्मिक मीस् क विश्‍वासलाम्पा लेत्चाये। खीक्‍का ख म्दोस् हेम् आत्‍दोक कोङ् खपीका ओ जीनईनो।”
58010039	खोदोलोई केई ई दोस् हेम् आईप्ना नास् छूक् हेम् खाईप् मा, खोदोलोई केई विश्‍वास मप्ना लेईप्‍चाप् गोपीक तूये।
58011001	विश्‍वास पीक्‍याक आशा मयाम्क रीङ्‌पी पक्‍का छूमा ना तयाम्‍नोक रीङ्‌पी हायाम् लूतो भरोसा यूम् के।
58011002	ऊदोईपीक्यालो ङ्‌क विश्‍वासलाम्‍पाङ्‌ सून्‍मापूक मीस् नीनाम्माआ ग्रहण मची।
58011003	विश्‍वासलाम्‍पाङ्‌ केईया छेताम्, खोलोङ् नाम्‍ला नीनाम्माम् रीङ्‌बऊपीका छूवाक, ऊक रीङ्‍ये दाते, खूङ्‌क मान्दाईप् रीङ्‌पीका बोबूयाक के।
58011004	विश्‍वासलाम्‍पा हाबिलआ नीनाम्मा कयिनमीप्‍का दूङ् ग्रहण मम् खाईप् बलि पीयू, ना मूङ्‌कलाम्पाङ् हाबिल धर्मी छूवा। खम् बलि नीनाम्माआ नत्‍तू। ओरोना ख सीयादोसो विश्‍वासलाम्‍पाङ्‌ होसोङ् नेन्‍चाईक तूये।
58011005	विश्‍वासलाम्पाङ्‌ मान्सीमो हनोक साराङ्‌गाप्‍तो नीनाम्मा थेत्‍खी, ना ख हापीसो मान्छीप्ची, ऊदोईपीक्यालो नीनाम्मा ख खाईक तूवा। ख साराङ्‌गाप्‍तो खाईम् लाईस्‍पी खसा नीनाम्मा म्सानीवा चानमीक रीङ्‌मी प्रमाण छूवाक तूवा।
58011006	विश्‍वास मान्दी नीनाम्मा म्जी नमीम् दूराम्नो। ऊदोईपीक्यालो आसे नीनाम्माम् दोक्पी ताये, खूङ्‌कसा नीनाम्मा तूये ना ख लाम्‍ची खसा पूनाऊनी पीय पीम् आछीयाक विश्‍वास मम् छूये।
58011007	विश्‍वासलाम्‍पाङ्‌ नोआ खोन्‍तोलो सम्मो मान्तोम्पा खोतीम् तोक्‍पी नीनाम्माप्का चेताऊनी तना भक्तिलो म्खीम्पोस्ची लेन्‍चामीम् लागी ईबूम् हेयोङ्मा बानेई मअ। ओरोना चार दोसी मना विश्‍वास लाम्‍पा ख दोस्पी ताप् धार्मिकताम् उत्तराधिकारी छूवा।
58011008	विश्‍वासलाम्‍पाङ्‌ अब्राहामआ आज्ञा रेप्‍पू, ना नीनाम्माआ खात्‍व लक थाम्‍पूपी खाता, खूङ्‌क थाम्‍पू हक् मम् लागी दोस्का खसा तअ, खोदोलोई ख हाकोरोई खात्‍चाक तूवा, खूङ्‌क खसा तूम् मान्त।
58011009	विश्‍वासलाम्‍पाङ्‌ ख ईल्पो थारूखम् खाईप् तोङ्ना नीनाम्माआ पीयान् लक यादेम् छाप्‍कूवापी इसहाक लो याकूबलो तोङ्ना तम्‍बूपी बास् तूवा। खस् अब्राहामलो ईतो मूङ्‌क यादेम् हक्वाला तूवा।
58011010	ऊदोईपीक्यालो खसा ईबूम् जग तूप् सहर हूङ्‌दीत्‍क तूवा, खूङ्‌क बोबूईप् क नीनाम्‍माङ्‌ तूवा।
58011011	विश्‍वासलाम्‍पाङ्‌ साराआसो म्दूङ् खालेतानासो होपोसूम् छूम् राःरा तअ। ऊदोईपीक्यालो खपी यादे मप्पी खसा विश्‍वास मक तूवा।
58011012	खन्‍सा ईल्पो सीम् होक् मीस्पीका नाम्‍छूईतोक सोङ्‌गेर्‌तोदेतो ङीर्‌ङा मान्दूर्प् ना दीरीत्‍तीपीक ङीर्‌ङा मान्दूर्प् सेरोम्तोसर्प् छामाई छूवा।
58011013	नीनाम्माआ यादे मक रीङ्‌‌ मान्तोमोङ् खस् खोलोङ् विश्‍वासपीङ् सीया, खोदोलोई छूबूरीपाकाङ्‌ मूङ्‌क रीङ्ची तचीना लाम्‍तूम्‍मा मची। खीक्‍का खस् ङ्‌क चारपी थारूखम् खाईप् तोङ्‍क तूये पीकाना खचा मीनाक तूवा।
58011014	ङ्‌कतोङ्‌क रीङ्‌ मप् मीचा म्होप्मी लागी ईबूम् छाप्‍कूवा लाम्‍चयक तूये पीम् रीङ्‌ छेङ्‌गा छूये।
58011015	ऊक छाप्‍कूवापीकाई खस् लत्‍ताना खाताक तूवा, खचा मूङ्‌क छाप्कूवाम् तोक्‍पी मीन्चीवादोक खस् खची छाप्‍कूवापी आईम्‍ना खाईम् मौका तचीवा।
58011016	खोदोलोई खचा हायाम् नप् छाप्‍कूवा अर्थात् ईबूम् साराङ्‌गा तोङ्‌क छाप्कूवाम् लन्‍ची मईची। खन्‍सा नीनाम्माआ कोङ् खची नीनाम्मा पीम् म्ङईमानो, ऊदोईपीक्यालो खसा खची लागी ईबूम् सहर चोचूप्‍स्‍पीचीक तूये।
58011017	विश्‍वासलाम्पा म्चाम्ची छूवालो अब्राहामआ इसहाक बलि पीयू। खसा यादे तक तूवा, खोरोदोसो खसा ईबूम् म्छाम् बलि पीम् लागी ख चूम्‍ची।
58011018	ङ्‌कम् तोक्‍पी ओरो पीकाक तूवा, “इसाकलाम्‍पाङ्‌ आम्छा माईचीम् नीङ् तोक्से।”
58011019	नीनाम्माआ मीस् सीकप्‍कासो होसोङ् ऊन्‍पोमीदूर पीम् रीङ्‌ अब्राहामआ विश्‍वास मअ, ना पीक्याङ्दोक, खसा इसहाक म्सोम्‍लोकङ् आईम्खाम् तअ।
58011020	विश्‍वासलाम्‍पाङ्‌ इसहाकआ याकूब लो एसावलो खची बूसूम्‍लाईस्पाक रीराममी तोक्पी आसीक पीची।
58011021	विश्‍वासलाम्‍पाङ्‌ सीम्हतोलो याकूबआ तूप्‍आ तीन्‍चीना नीनाम्माम् आराधाना मअ, ना योसेफमी खोलोङ् म्छास् आसीक पीची।
58011022	विश्‍वासलाम्‍पाङ्‌ योसेफआ सीम्हतोलो इस्राएलीचीम् प्रस्‍थानमी तोक्‍पी छाप्‍क तूवा, ना खम् तूप्‍री-लोप्‍रीम् तोक्‍पी आज्ञा पीची।
58011023	मोशा म्माआ वात्‍लो म्पा-म्माचा ख हायाम् ङाल्‍लप्छा तची, ना विश्‍वासलाम्‍पाङ् ख सूक्‍ला सम्मो सूल्‍दीत्‍ची, ना होङाबूम् हुकुम खचा कीम्‍ङा माङ्‌कीत्ची।
58011024	सोलोछूवाकप्‍का विश्‍वासलाम्‍पाङ्‌ मोशा फारोम् मेकछाम् म्छा छूम् मानेई मान्म।
58011025	मोऊपी छूम्‍ना ईक्‍छीन् सूक्‍वा तेम्‍पीकान् बरू नीनाम्माम् मीस्लो दूक्‍वा तेम् खसा दूङ् नत्‍तू।
58011026	मिश्र छाप्‍कूवाप्‍क दाचाम्पीकाने ख्रीष्‍टमी तोक्‍पी मीचा जेर्म् खसा दूङ् नप् मीना। ऊदोईपीक्यालो खसा पूनाऊनी हेम् खोङ्‌क तूवा।
58011027	होङाबूम् छूलीप्‍का माङ्‌कीमो विश्‍वासलाम्‍पा खसा मिश्र छाप्‍कूवा होक्‍सी। ऊदोईपीक्यालो ई मूक्सा तयाम्नोक नीनाम्मा म्मूक्सा तोक्‍तोङ्‌ ख थम्पूर तूवा।
58011028	तूस्‍बूईची नास् मप्‍आ खस् पत्‍चीनूनव पीकाना खसा विश्‍वासलाम्‍पाङ्‌ निस्‍तार-चाडमी रीदूम् रेप्‍पू ना हीः रीस्‍सू।
58011029	विश्‍वासलाम्‍पा ओबान थाम्‍पूप् तोङ्नाङ् खचा लाम्‍दूम्तो हालालाप् दीरीत्‍ती कची, खूङ्‌क तोङ्नाङ् मिश्रीचासो लाम्दूम् मीनालो खस् चीयासा।
58011030	नूक्लेई सम्‍मो खीर्‌चीना विश्‍वासलाम्‍पाङ्‌ यरिहोपीक पर्खाल हता।
58011031	चीवा मप्ची हायाम् नम्‍लो लाम्‍तूम्‍मा मस्कसा बेलेछी लप् राहाब आज्ञा मान्‍रेप्चीका नास् मान्छूवा।
58011032	बीन्‍नीपा दूङ्देतो रीङ्‌ ऊई पीमा? ऊदोईपीक्यालो गिदोन, बाराक, शिमशोन, यिप्‍ता, दाऊद, शमूएल ना खारीबोपोचीम् तोक्‍पी पीम्चाम् ओ नाम्‍ला मान्तू।
58011033	खचा विश्‍वासलाम्‍पाङ्‌ चारखम् खची हूक्‍पी मची, नीया बोबूईची, यादे तची, नारमी म्ङः दीची,
58011034	मीम् ज्‍वाला सेत्‍ची, दोप्‍सेलमी याप्का ऊम्‍केई छूवा, राःरामान्दीक तूवालो राःरा तची, जूम्‍लूक्पी कोक्सा, बीन्‍नीपा छाप्‍कूवाप्‍क दोर्‌ची कल्ची।
58011035	मीम्छाचा खची मीस् सीयाकप्‍का ऊसाकप्‍क तची। बीन्‍नीपाचा सीयाकप्का होसोङ् दूङ् नप् रीराम तोम् लागी छुट्कारा मान्‍नईचीना दूक्वा तेप्स्ची।
58011036	बीन्‍नीपाचा सेस्‍वा तेप्‍स्‍ची, कोर्राम् केर्‌म्फू चची, छूईम् तची, ना थूनापी छूवाना दूक्वा तेप्स्ची।
58011037	खस् लूङ्‌आ गक्‍ची, आरा चेल्ची ना दोप्सेल्‍आ सेत्‍ची। खीक्‍का लूस्मी लो छाराम्‍लो सोकोवार खाफ्‍स्‍चीना हायाम् सार छूक्सीप् छूक्‍तो ना दूक् तोक्‍तो खस् एक्‍सा-मेक्सा लाम्‍दूमातीता।
58011038	चार खची लागी नप् मान्तूवा। गोङ्‍रूत्खाप् थाम्‍पू, कोम्, ना लूबम्‍पी तूतो खस् लाम्‍दूम्‍तीम् बोक्सा।
58011039	खचा खोलोआ खची विश्‍वास तूवाकसा देप् सम्‍खेलू तची, खोदोलोई यादे मम्पा रीङ्‌ क मान्तोक्ची।
58011040	नीनाम्माआ ई लागी हायाम् नप् लोचम् यूक्स्क तूवा, खन्‍सा केईचीकाङाङ्‌ खस् सिद्ध छूनूव।
58012001	खन्‍सा ङ्‌क ओरोतो साक्षीचीम् देप् मोम्‍आ केई ऊरीतेकसा, म्खाल्-खाल्क बाधा ना केई ई लाप्‍सेप् मोऊ हेप्‍साम्‍ना ई लाईस्‍पी तूक बूल्म् लक्‌ हायाम् नम्‍लोना बूल्से के।
58012002	ई विश्‍वास थोप् ना पूरा मप् येशू खोङाम् के, खसा म्दोक्पी यूम्पा चामोवाम् लागी ङाजावा छूवालोसो ऊसो मान्मीमो क्रूसपीक दूक्‍वा तेप्‍सू, ना नीनाम्माम् सिंहासनमी चूप्‍लाम्‍पा तूचाये।
58012003	मोऊपोचीप्का खम् ऊल्‍लोङ्पी छूवाक ङ्‌क चाऊपो तेम्दूर्प् खोङ्नूम्व, ना आन्‍नी आम्नी सऊ तूनीनव खीक्‍का आम्‍नी पोऊ सन्‍खानीनव।
58012004	मोऊमी ऊल्‍लोङ्पी आन्‍ना मनूम्क जूम्‍लूक्पी हीः काईम् सम्‍मो आन्‍नी तातेकानीक मान्तू।
58012005	नीनाम्माआ आन्‍नी ओ छाची पीकाना काछानीक मूङ्‌क वाछे-वारेम् रीङ्‍बऊ माताक्सानूम्यो, “ए ओ छाङा, योबोरोबूम् ताडना मोरोक मीन्‍नव, खम् दण्‍डपी आम् पोऊ सन्‍खानव।
58012006	ऊदोईपीक्यालो योबोरोबूआ आस्कई सम्‍तूमा मीय मूङ्‍क ताडनासो पीय, ना म्होपा ग्रहण मईक खोलोङ् म्छाची खसा दण्डसो पीय।”
58012007	ताडनाम् लागीङ्‌ आन्‍ना दूक्‍वा तेप्‍स्‍नूम्। नीनाम्माआ आम्नीपी म्छा तोङ्ना वोर्वा मय। ऊदोईपीक्यालो म्पाआ ताडना पीयनोक म्छा ऊकई तूये मोलो?
58012008	खोदोलोई खोलोपी ताप् मूङ्‌क ताडना आन्‍ना तानूम्क मान्तूदोन् आन्‍नी आम्‍नी पाम् साक्‍खे म्छास् मा, खोदोलोई तूम्‍लू लना आम्‍नी माआ वातानीक छास् के।
58012009	ङ्‌कप्का बीन्‍नीपा केई ताडना पीप् ई पा तूवा, ना केईया खम् सायोचोङ्‌मा मम्पा। ऊई केईया ई आत्‍माप्‍क ई पाम् तईपी तूयेलो केईया रीराम तोदूराम्‍नोयो मोलो?
58012010	ऊदोईपीक्यालो खचा नप् मीन्क तोङ्ना चीबाईप् नाम्‍लाम् लागीङाङ् केई ताडना पीयीक तूये। खोदोलोई केई खम् पवित्रतापी तादूरूम्‍नू पीकाना ई फाइदाम् लागी खसा ताडना पीये।
58012011	खोलोङ् ताडना लाईस्‍पी सूक्‍वा छूनो लोई दूक्‍वा छूये, खोदोलोई ताडनालाम्‍पा तालिम तोक्चीम् लागी ङ्‍कसा दोस्का धार्मिकताम् चामोवालोक म्चो सेमीय।
58012012	खन्‍सा लूल हूः थेतानूम्व, ना लूल लोङ्‌ दर्र मनूम्व।
58012013	आन्‍नी लाम्‍दूम्‍स्‍को लाम् तन्तई मनूम्व, खन्सा लूल लोङ् बेन्खानूनव, खोदोलोई मूङ्‌क लोङ् नन्खानूव।
58012014	खोलोङ् मीस्चीका चामोवापी तूम् ना पवित्र छूम् सानीवा मनूम्व; पवित्रता मान्दी मीचा आसासो योबोरोबू तोदूरनो।
58012015	सानीवा मनूम्ना येन्‍नूम्‍व, आस्‍सो नीनाम्माम् सम्‍खेलू तोम्‍पीका राम्‍नूनव, खन्‍सा सानीवा चाईमीक् रीङ्‌ छास्‍ना खेम् बोनूनव, ना हायाम्सर्प्‌ची अशुद्ध मस्‍नूनव।
58012016	आस्‍सो वोर्वा ईप्‌ अथवा एसाव तोङ्‌क अधर्मी छूनूनव, खसा ईक्‍छाक जामी लागी तूस्‍बूईआ तोम् हक् खेईमक तूवा।
58012017	आन्‍ना छेत्‍चाईनूम्‍कङ्‌ तूये, दोस्पी आसीक तोम् लाम्‍लोसो खसा मान्तअ। ऊदोईपीक्यालो खसा वालूम्‍मा मम् मोऊका मान्तअ, खन्‍सा खसा म्मीक्वा हूम्‍तो मूङ्‌क लाम्‍क तूवा।
58012018	आन्‍नी ईबूम् पईदूराम्क कोम्पी तानीक मान्तू, ना आन्‍नी तेम्ङा मान्तेईप् मीःम् ज्वाला, गूगूर्‌योक मोम्, नाम्कूर्मादाम् अथवा मूर्हूऊमी दोक्पीसो तानीक मान्तू।
58012019	तुरहीम् देप्पा साल्‍म्‍मी दोक्पी, ना ईबूम् साल्‍म्‍मी दोक्पीसो आन्‍नी तानीक मान्तू, खूङ्‌क साल्‍म् येईप्ची “हन्‍नायीका ईक्खाम्सो नेन्‍नूनव” पीकाना बीन्ती मीची।
58012020	ऊदोईपीक्यालो “हेप् पशुआ मूङ्‌क कोम् पत्‍तदोक, मूङ्‌क लूङ्‌ङा गोम्‍ना सेईम छूये” पीम् आज्ञा खचा तेम्‍मान्‍दूर्ची।
58012021	ना मूङ्‌कपी छूवाक रीङ्‌ हायाम् ईकीम् लप् तूवा, मोशासो “कोङ्सो ओकीम्‍मा योक्‍सो” पीकाना पीका।
58012022	खोदोलोई आन्‍नी सीयोन कोम्पी तानीक तूये, लेईप्‍चाप नीनाम्माम् सहर साराङ्‍गामी यरूशलेमपी ना ङीर्‌ङा मान्दूर्प् रीदाम् पोक्चीम् चामोवाम् चारपी तानीक तूये।
58012023	साराङ्‌गाप्‍तो नीङ् छाप्‍पाना लाईस्‍पी जन्‍मेई छूक्चीम् याखऊपी आन्‍नी तानीक तूये। आन्‍नी खोलोमी नीया मप् नीनाम्माम् लाईस्‍पी, सिद्ध मम्पा धार्मिक मीस्चीम् आत्‍माम् रापी,
58012024	ना नयाँ करारमी मध्यस्थ मप् येशूम् लाईस्पी खीक्‍का रीसाक मूङ्‌क हीःम् दोक्पी आन्‍नी तानीक तूये। मूङ्‍कसा हाबिलमी हीप्का दूङ् नप् रीङ्‌बऊ नेने।
58012025	चीङ्चीङ् तूवानीव, आन्‍नीस्‍का नेईप्‍मी साल्म् आन्‍ना इन्कार मनूम्नव। ऊदोईपीक्यालो ङ्‌क चारपी चेताऊनी पीप् मीस् इन्कार मप्ची ऊम्‍केई छूनोदोक साराङ्‌गाप्‍तोका चेताऊनी पीप् रेपाम्‍नोदोन केई दानाई ऊम्‍केई छूदूराम्?
58012026	खम् साल्‍म्‍आ चार हल्‍लेई छूवा, खोदोलोई हन्‍नाने खसा ओरो पीकाना यादे मक तूये, “होसोङ् ईलाम् चारङाङ्‌ मा, खोदोलोई साराङ्‌गासो कोङा हल्‍लेई मूयो।”
58012027	“होसोङ् ईलाम्” पीम् रीङ्‌बऊआ ङ्‌क खोमय, हल्‍लेई मदूर्प् रीङ्‌, अर्थात् बोबूयाक रीङ्‌ होक्स्लाते, खोदोलोई हल्‍लेई ममान्दूर्प् रीङ्‌ क थम्पूर् तूचाये।
58012028	खन्‍सा हल्‍लेई ममान्दूर्प् चारखम् तम्‍कसा ओलोनूव पीके। खन्‍सा केई भक्ति ना ईकीम्‍लतो नीनाम्माम् ग्रहण योग्‍य आराधाना मयाम्।
58012029	ऊदोईपीक्यालो ई नीनाम्मा मासेई मप् मीः तूये।
58013001	बूबू-नेछो तोङ्ना सम्‍खे मीलईयाके।
58013002	थारूखम्पी तूप्चीम् सूसो मम् मातानूम्नव, ऊदोईपीक्यालो ओरोनाङ् हेप्-हेप्पा मान्छेईमो रीदाम् पोक्चीम् सूसो मस्क तूवा।
58013003	आन्‍नी आम्‍नी होप्‍सो खस्काङ् थूनापी छूवानीक तोङ्ना थूनापी छूक्चीम् ख्‍याल मनूम्व, ना आम्‍नी होप् दूक्‍वापी छूवानीक तोङ्ना अत्‍यचारपी छूक्‍चीसो मीनानूम्व। ऊदोईपीक्यालो आन्‍नी आम्‍नी होप्‍सो रीरामपीङ्‌ तूनी।
58013004	खोलोमी रापी सूर् सायोचोङ्‌मालोक छूम् छूये, ना दूखूलीप् लो दूखूलीम्‍लो नप् छूम् छूये, ऊदोईपीक्यालो वोर्वा ईप्‌ ना तूम्‍लू लप्‍चीम् नीया नीनाम्माआ मय।
58013005	आम्‍नी रीराम खाप्चीमाम् लाङोप्‍का छूबूरी यूक्सानूम्व। आम्‍नीपी ऊई तूये खूङ्‌कपीङ्‌ सम्तूक मनूम्व, ऊदोईपीक्यालो नीनाम्माआ ओरो पीकाक तूये, “कोङा आन्‍नी हाल्‍लोसो होन्‍येयान्‍नीनो, ना कोङा आन्‍नी लेप्चोबोन्यूयान्‍नीनो।”
58013006	खन्‍सा केईया ऊसो मान्मीमो ओरोपीक्‍या, “योबोरोबू कोङ् बोछोक्छोप् तूये, खन्सा कोङ् कीसोनो। मीचा कोङ् ऊई मदूरो?”
58013007	आन्‍ना आम्‍नी लाम्‍लछाचीम् मीन्मारो मनूम्व, खचा नीनाम्माम् रीङ्‌बऊ आन्‍नी येईमीयानी। खची रीराम‍पीका ताक खोलोङ् नप् रीङ्ची नम्‍लोना मीनानूम्व, ना खचा विश्‍वास मस्क तोङ्नाङ् आन्‍नासो विश्‍वास मनूम्व।
58013008	येशू ख्रीष्‍ट एस्‍पा, एसे ना दोस्का सम्‍मो ईक् खाल्‍कङ् तूचाये।
58013009	म्खाल्-खाल्क ना योबोरीखाक सेचीवाम् भ्रमपी छूनीनव। ऊदोईपीक्यालो चाम्-दूम्मी ललईआ मा, नीनाम्माम् सम्‍खेलूआ ई सानीवा नप् मक तूये। चाम्-दूम्मी ललई मानेई मस्‍ना आस्‍सो आत्‍माम् लक्‍पी हाल्‍लोसो फाइदा मान्छू।
58013010	ईमी ईबूम् बेदी तूये, खूङ्‌क पवित्र तूस्कोपी चारेई मम्पा थक् सूसो मप्चा चाम् हक् मान्तू।
58013011	दूङ् देप्‍क पूजारीचा मोऊ-बलिम् लागी पशुम् हीः दूङ् देप्‍क पवित्र तूस्कोपी तातची, खोदोलोई मूङ्‍कम् गाम् क पाखा खाईयस्‍ना हूईयची।
58013012	खन्‍सा येशूआसो म्हीःलाम्पा मीस् पवित्र मम् लागी सहरमी लाम्‍स्‍कोप्‍का पाखापी दूक्‍वा तेप्‍सू।
58013013	खन्‍सा केईसो छाउनीप्‍का पाखापी ख तूकपी खाते, ना खसा तेप्‍स्‍क ङाजावा केईयासो तेप्‍साम्।
58013014	ऊदोईपीक्यालो ईमी दोस्का सम्‍मो तूप्चाप् सहर अपी मान्तू, खोदोलोई केईया हन्‍ना ताईक सहर हूङूम्‍ताम्‍क तूये।
58013015	खन्‍सा नीनाम्मा येशूलाम्‍पा सम्‍खेवाम् बलि हादेलोसो पीयूम्चायाम्के। ङ्‌क सम्‍खेवा खम् नीङ् नईप्‍मी ङः लाम्पा लत्‍क म्चो के।
58013016	नप् लक्‌ मम् ना ई होप्‍पी तूक थक् हाम् माताम्नोके, ऊदोईपीक्यालो ओन्‍तोङ्‌क बलिलाम्पा नीनाम्मा म्जी नये।
58013017	आम्‍नी लाम्‍लछाम् आज्ञा रेपानूम्व, ना खची हूक्‍पी तूवानीव। ऊदोईपीक्यालो खचा मईचीक लक्‍मी लेखा नीनाम्मा पीम् छूये पीम् रीङ्‌ छेत्‍तस्‍नाङ् खचा आम्‍नी सूसो मईची। ङ्‌क लक्‌ खचा खची सानीवा चाईतो मा, चामोवापी मस्‍नूव, मादोन् खचीप्‍का आन्‍ना ऊसो फाइदा तईनूम्नो।
58013018	ओखी लागी वाङोम् मनूम्व, केईका विश्‍वास मयाम्का ओखी गोङ् शुद्ध तूये, ना खोलोङ् रीङ्‌ नत्‍तो मम् ओखी लन्‍ची तूये।
58013019	कोङा आम्‍नीपी बीन्ती मूयो, ओ लागी वाङोम् मीयोपोनीव, ना कोङ् होसोङ् आन्‍नी तूनीकपी दावाङ् ताम् दूरूनूव।
58013020	हन्‍ना लूस्मी हायाम् देप् चोलोछा, रोबू येशू हादेसो मान्याईप् करारमी हीःलाम्‍पा सीयेकप्‍का लेन्‍चामीक् चामोवाम् नीनाम्माआ
58013021	आन्‍नी खोलोङ् नप् गुणआ सिद्ध छूवानीव, ना आन्‍ना खम् लन्‍ची पूरा मम् दूरानूम्। ऊई नीनाम्मा नत्‍तक तूये खूङ्‌क येशू ख्रीष्‍टलाम्‍पा खसा आम्‍नीपी मनूव। ना खम् साम्‍दीखा दोस्का सम्‍मो छून्चानूव। आमेन।
58013022	नेछोचे, कोङा आम्‍नीपी बीन्ती मूयो, कोङा वाछे लाईयान्‍नीक रीङ्‌ रेपोनीव, ऊदोईपीक्यालो कोङा आम्‍नीपी चीबाईप् छाप्दाम् छापूक तूये।
58013023	कोङा आन्‍नी ङ्‌क रीङ्‌ ईम् मीनो, ई नेछो तिमोथी थूनापीका लत्‍ताक तूये। ख दावा बान्‍दो कोङ् खलो आम्‍नी तूम्खास् बानो।
58013024	आम्‍नी खोलोङ् लाम्‍लछाची ना नीनाम्मापी विश्‍वास मप् खोलोङ् सेवाके लानूम्‍व। इटालियापीका ताकचासो आम्‍नीपी सेवाके पीकाना होक्‍स्‍चीक तूये।
58013025	आन्‍नी खोलोङ्पी नीनाम्माम् सम्‍खेलू छून्चानूव।
59001001	नीनाम्मा ना रोबू येशू ख्रीष्‍टमी सूसो मप् याकूबपीका: खोलोपी रीसाना तूप् पोङ् नीच्‍ची कूलचीपी सेवा के।
59001002	ओनेछोचे, आम्नीपी म्खाल्-खाल्क चाम्ची तालात्लो मूङ्‍क चामोवाम् रीङ् मीनानूम्व।
59001003	ऊदोईपीक्यालो आन्‍ना छेत्नूम्, आम्नी विश्‍वासमी चाम्चीआ तेम्दूर्म् तात।
59001004	तेम्दूर्म् नम्‍लो पतोखाईम् पीयानूम्व, खोरोछूलो आम्नीपी ऊमीसो रोरेखा मान्छूमो आन्‍नी परिपक्व ना सिद्ध छूनी के।
59001005	आन्‍नी तूनीकतोदीपी हेप् लूखूप्चीम् रोरेखा तूदोक खोलोङ् मीस्ची गोङ् चानतो पीप् नीनाम्मापी खसा ङोक्नूव, ना ख नीनाम्माआ मूङ्‍क पीय।
59001006	खोदोलोई खसा ऊसो शङ्‍का मान्ममो विश्‍वासलो ङोक्नूव। शङ्‌का मप्क हूक्‍आ थेन्तोदाम्तो मईक दीरीत्‍तीम् छाल तोङ्‍क छूये।
59001007	खूङ्‍क तोङ्‍क मीचाने रोबूप्का ऊची तूयो मीन्‍नोसो नये।
59001008	ऊदोईपीक्यालो नीच्‍ची सानीवा मप् मीस् खोलोङ् रेवास्पी थम्पूर छूनो।
59001009	छूक्सीप् नेछो नीनाम्माआ आसीक पीयना पकलो म्जी ननूव।
59001010	खोरोनाङ् होङ्पोक् क ख नीनाम्माआ दाली सईयलो म्जी ननूव, ऊदोईपीक्यालो होङ्पोक् मीस्‍ने घाँसमी बूङ्तोङ् हार्‌खाते।
59001011	हायाम् खर नाम्छोवा आप्‍प, ना घाँस हार्‌न्खामीय। मूङ्‍कम् बूङ् हूप्स्खाते ना मूङ्‍कम् ङाली मास्‍ना खाते। खोरोनाङ् होङ्पोक् मीस्सो म्होप्मी लक् मचयलो मूयूप्छा छूखाते।
59001012	चाम्चीपी छूलोसो थम्पूर तूप् मीस् नीनाम्माआ आसीक पीय, ऊदोईपीक्यालो चाम्ची तेम् यातना मूङ्‍कसा रीराममी मुकुट तय। मूङ्‍क मुकुट नीनाम्माआ ख सम्तूमा मीक्ची पीम् यादे मक तूये।
59001013	आसासो चाम्ची छूलो ओरो पीनूनव, “नीनाम्मालाम्पा ओ चाम्ची छूवाक।” ऊदोईपीक्यालो रई रीङ्पीका नीनाम्माम् चाम्ची छूदूरनो, ना ख म्होपासो आस्मीसो चाम्ची मईनो।
59001014	खोदोलोई खोलोङ् मीस् म्होप्मी रई रीङ्मी लन्चीलाम्पा लोभ मईना चाम्चीपी छूये।
59001015	खीक्‍का रई लन्चीआ होपोसूम् छूना मूङ्‌कसा मोऊ वात। खीक्‍का मोऊ पईकप्का मूङ्‌कसा सीम् तात।
59001016	कोङा सम्तूमा मीयान्‍नीक नेछोचे, दोकापी छूनीनव।
59001017	खोलोङ् नप् दान ना सिद्ध वरदान साराङ्‍गाप्‍तोका यूवे, ङ्‍क वरदान साराङ्‍गाप्‍तोक अल्हो बोबूईप् पा पीका ताये। फाईप्चाप् अल्मा तोङ्ना ख हाल्‍लसो फात्नो।
59001018	केई खसा लोलीस्कपी दूङ् लाईस्पीक म्चो छूम् दूरूम्नू पीकाना नीनाम्माआ म्‍लन्चीआ सत्यम् रीङ्बऊलाम्पा केई वाईम्पा।
59001019	हायाम् सम्तूमा मीयान्‍नीक ओनेछोचे, ङ्‍क रीङ् छेतानूम्व: खोलोङ् मीस् येईम्पी दावा येईप्लाप्, नेईम्पी वाताम् नेईप् ना दावा म्छूली माङ्‍काईप् छूम् छूये।
59001020	ऊदोईपीक्यालो मीस्मी छूलीआ नीनाम्माआ लन्ची मईक धार्मिकता तातनो।
59001021	खन्सा खोलोङ् ङालीवार रीङ् ना खोलोङ् रई रीङ् होक्सालात्नूम्व, ना आम्नी गोङ्पी लेईम्यूम्पा रीङ्बऊ लखेछाना खाप्सातानूम्व, मूङ्‌कसा आम्नी सोम् लेन्चा मीदूर।
59001022	खोदोलोई रीङ्बऊ रेप् छूवानीव, ना येईप्ङाङ् छूवानीना आम्नी होप्ङा दोका पीन्चीनीनव।
59001023	हेप् मीचा रीङ्बऊ येन खोदोलोई रेप्पनोदोक, मूङ्‍क ऐनापी म्ङाली खोप् मीस् तोङ्‍क छूये।
59001024	मूङ्‌कसा म्होप् ऐनापी खोयान्ची ना खालेते, खीक्‍का कोङ् ऊतोङ्‍कई तूवो पीम् मूङ्‍कसा ईक्छीन्छापीङ् मात्यूक्स।
59001025	खोदोलोई स्वतन्त्रता पीप् शुद्ध ललई खोङना मूङ्‍कपीङ् तूप्चाप् मीचा येनना माईम्यूम् मा, खोदोलोई मूङ्‍क रेप्पदोक, मूङ्‌कसा क म्होपा मईक लक्पी आसीक तय।
59001026	हेप् मीचा म्होप् धर्मी मीईयान्ची, ना म्‍लेम् तईपी यूक्सनो, खोदोलोई म्होप्मी गोङ् दोका पीयदोक मूङ्‍क मीचा मईक धर्म मोरोक छूये।
59001027	ई नीनाम्मा पामी लाईस्पी शुद्ध ना पवित्र धर्म क ङ्‍कङा के: गेस्कूप् ना लोमेवाची खची दूक्वापी खोमा, ना होप् चारपीक अशुद्ध रीङ्पीका छूबूरी यूम्चीम् के।
59002001	ओनेछोचे, रोबू येशू ख्रीष्‍ट, साम्दीखामी रोबूपी आम्नी विश्‍वास तूकसा आन्‍ना ऊसो छेङ्‌गेर् मम् लक् मनूम्नव।
59002002	हेप् मीस् हाल्ङोम् रीङ्‍कीम्मा ना नप्-नप् तेई खाप्सना आम्नी याखऊपी ताये, ना ईल्पो छूक्सीप्सो चेईप्खाप् तेई खाप्सना ताईदोक,
59002003	आन्‍ना मूङ्‍क नप् तेई खाम् मीस् सायोचोङ्मा मीनूम्ना, “ङ्‌क नप् तूस्कोपी तूवाते” लईनूम्, ना मूङ्‍क छूक्सीप् मीस्क “आन् मूङ्‍कपीङ् थोरेप्व” अथवा “ओ लोदोपू तूवाव” लईनूम्दोक,
59002004	ऊई आन्‍ना आम्नी होप् गोपी छेङ्‍गेर्‌मी रीङ् खोमईनूम्नोयो, ना रई मीन्ताम्‍लोक नीया मप् मीस् छूनीनोयो?
59002005	कोङा सम्तूमा मीयान्‍नीक नेछोचे, येन्‍नूम्व, ऊई नीनाम्माआ चारपीक छूक्सीप्ची विश्‍वासपी होङ्पोक् मस्‍ना मूङ्‍क चारखम्मी हक्वाला छूम् लागी सोक्चीकमानायो? ङ्‍क चारखम् ख सम्तूमा मीक्ची पीम् खसा यादे मक मान्तूनायो?
59002006	खोदोलोई आन्‍नाने छूक्सीप् मीस्मी साम्दी कातानूम्क तूये। ऊई होङ्पोचा आम्नीपी अत्याचार मईचीनोयोमोलो? ऊई खचा आन्‍नी अदालतपी खाईनीनोयो?
59002007	ऊई मूङ्‍कस् रोबूम् साम्दीलोक नीङ्मी निन्दा मप्ची मान्छूयोनाई? मूङ्‍क नीङ्लाम्पाङ् आन्‍नी नीनाम्माआ काछानीक तूये।
59002008	“आम्नी होप्मी खीम्तोनीची होप्‍तोङ्नाङ् सम्तूमा मीयानूम्व” धर्मसूम्बऊपी तूक नीनाम्माम् चारखम्मी ललई आछीयाङ् पूरा मईनूम्दोने नप्ङा मईनूम्।
59002009	खोदोलोई आन्‍ना छेङ्‌गेर मम् लक् मईनूम्दोने आन्‍ना मोऊ मईनूम्, ना ललईलाम्पा अपराधी छूनी।
59002010	ऊदोईपीक्यालो हेप् मीचा खोलोङ् ललई रेप्प खोदोलोई ललईपीक ईबूम्ङाङ् रीङ् रेप्‍लातनोदोक, ललईमी खोलोङ् रीङ्पी मूङ्‍क दोसी छूक छूये।
59002011	ऊदोईपीक्यालो “तूम्‍लू लनव” पीक् नीनाम्माआ “मीस् सेत्नव” सो पीकाक तूये। खन्सा आन् तूम्‍लू क लईनो खोदोलोई मीस् सेतदोक, आन् ललईपी अपराधी छूवाक तूये।
59002012	आन्‍नी स्वतन्त्र मम् ललई लाम्पा नीनाम्माआ आम्नी नीया मय, खन्सा मूङ्‍क तोङ्नाङ् नेन्‍नीव ना वोर्वा मनूम्व।
59002013	ऊदोईपीक्यालो सम्खेलूम्खे मान्मप् मीस्मी नीया सम्खेलूम्खे मान्दीङ् छूये। नीया मम् लक्पी नीनाम्माङ् सम्खेलूम्खे मय।
59002014	ओ नेछोचे, हेप् मीचा “ओपी विश्‍वास तूये” पीक्ना पीके, खोदोलोई लक् मईनोदोक, मूङ्‍कप्का ऊई फाइदा छूयेमोलो? ऊई मूङ्‍कम् विश्‍वासआ म्होप् लेन्चामीदूरयो?
59002015	हेप् नेछोची तेईहाम्मी ना लेईपीक्चीक चाम्-दूम्मी रोरेखा तूये,
59002016	ना आन्‍नी तूनीक तोदीप्क हेप्पा मूङ्‍कस्, “खाऊमा-खासेर्मापी खात्नीव, होकूवाप्पी तूवानीव, आम्नीबोखातो चानूम्व” लईनूम्, खोदोलोई मूङ्‍कचीम् गाम्पी चाहेई छूक् रीङ्‍ क पीनूम्नोदोक, मूङ्‍कलाम्पा ऊई फाइदा छूनाई?
59002017	ओरोना विश्‍वाससो लक्पी खोछेत्नोदोक मूङ्‍क विश्‍वासने सीप्खाप् छूये।
59002018	खोदोलोई हेप्पा ओरोपीक्फो, “आम्पी विश्‍वास तूये, ओपीक लक् तूये।” लक् मान्दीक आम् विश्‍वास कोङ् खोमीयोते, ना कोङा मूक लक्लाम्पा कोङा ओ विश्‍वास आन् खोमीयान्।
59002019	नीनाम्मा ईबूम्ङाङ् तूये पीक्नीना आन्‍ना विश्‍वास मईनूम्। मूङ्‍क नप् तूये। मूङ्‌क चाप् आत्माचासो विश्‍वास् मईची ना थारामोक्स् योक्से।
59002020	मूर्खचे, लक्मान्दीक विश्‍वास मोरोक छूये पीम् रीङ्मी प्रमाण लाम्नूम्यो?
59002021	ई खूक्सू अब्राहामआ म्होप्मी छा इसहाक बलिदानमी लागी वेदीपी पीलो मूङ्‍क लक्‍लाम्पाङ् ख धर्मी मान्छूयोनाई?
59002022	आना तोदूर, खम् विश्‍वास लो लक्लो ईतोतोङ् लक् मचक तूवा, ना लक्लाम्पाङ् खम् विश्‍वास पूरा छूवाक तूवा।
59002023	धर्मसूम्बऊमी ओरोना छाम्पा रीङ्बऊ तातेका, “अब्राहामआ नीनाम्मापी विश्‍वास मअ, ना ङ्‍क खम् लागी धार्मिकतापी ङीरा।” ओरोना अब्राहाम नीनाम्माम् बूम् लची।
59002024	ङ्‌कलाम्पा आन्‍ना ऊई तोदूर्‌नूम् पीक्यालो, विश्‍वासलाम्पाङाङ् मा, खोदोलोई खसा मईक लक्‍लाम्पा मीस् धर्मी छूये।
59002025	खोरोनाङ् राहाब वेश्यासो गुप्‍तचरची लाम्तूम्मा मीना बीन्‍नीपा लाम्‍‍लाम्पा पोक्स्छोक्सू, ना मूङ्‍क लक् लाम्पाङ् ख धर्मी छूवाकमायो?
59002026	ऊतोङ्नाई आत्मा मान्दीक गाम् सीप्खाप् छूये, खोरोनाङ् लक् मान्दीक विश्‍वाससो सीप्खाप् छूये।
59003001	ओ नेछोचे, आन्‍नी तूनीकतोदीपी ओरोसर्प् सेचीपो छूनीनव। ऊदोईपीक्यालो आन्‍ना छेत्नूम्, सेचीवा पीप्चीम् नीया हायाम् सार छूये।
59003002	केई खोलोआङ् हायाम् गल्ती मयाम्। खोदोलोई म्होप् नेन्‍क रीङ्पी गल्ती मान्मप् मीस् सिद्ध छूये, ना खसा म्होप्मी खोलोङ् गाम् म्हूक्पी यूदूर।
59003003	केईया खोक्ची तईपी यूम् लागी खची ङःपी ङःथूईम्‍री तेम्साम्दोक मूङ्‍कचीम् खोलोङ् गाम् हाकोरोई ईखाईमा खूङ्‍क हेम् खाईदूराम्।
59003004	हूक्‍आ तोप् देप् हेयोङ्माची खोङ्नूम्व, मूङ्‍क देप्-देप् तूदोसो हेयोङ्मा तोप् मीचा ईबूम् चीमा कर्‌चम् तोङ्‌कसा खम् लन्ची तोङ्ना हाकोरोई खायो मीने खूङ्‍क हेम् खाईम् दूर।
59003005	खोरोनाङ् लेम्सो ईबूम् चीमा अङ्‍ग तूनासो देप्-देप् रीङ्मी नाम्दूखू मय। खोङ्नूम्व, ईबूम् चीमा मीछेर्वाआ हायाम् देप् सोगोसो पीलूलूक्दीत।
59003006	लेम्सो ईबूम् मीःङ् के। ङ्‍क गाम्मी अङ्‍ग तोदीपी ईबूम् अधर्मम् चारङा के। ङ्‍कसा खोलोङ् गाम् फोहोर मई ना खोलोङ् रीरामपी मीः दईछोक्स्, ना मूङ्‍क म्होप्क खादीपूक मीःपू हूये।
59003007	म्खाल्-खाल्क पशुपंक्षी, सून्चीतो लाम्दूम् जीवा-जन्तू ना दीरीत्‍तीपूक जीवा-जन्तू तईपी यूदूराम्, ना मीचाङ् मूङ्‍क म्तईपी यूक्स्क तूये।
59003008	खोदोलोई लेम् आसासो म्तईपी यूदूरनो। लेम् क रई, तईपी यूमान्दूर्प् ना ईकीम्‍लप् नीङ्आ पेप्खाप् छूये।
59003009	ङ्‍क लेम्‍आ केईया रोबू ना पाम् सायोचोङ्मा मयाम्, ना ङ्‍कसाङ् नीनाम्माम् ङालीपी लोलीसाक मीस् केईया साराप छयाम्।
59003010	ईबूम् ङःपीकाङ् आसीक लो साराप्‍लो लत्‍ते। ओनेछोचे, ओरो मान्छूम् पर्ने तूवा।
59003011	ऊई ईबूम् काऊमी पूईपीका चानप् लो खीक्लो काऊ लत्‍तेयोनाई?
59003012	ओ नेछोचे, ऊई अञ्जीरमी पऊपी जैतुन अथवा वाचोसीम् पऊपी अञ्जीर सेम् दूरयोनाई? खीक् काऊमी पूईपीकासो चानप् काऊ लईम्दूरनो।
59003013	आन्‍नी तूनीकतोदीपी लूर्‌पो लो ज्ञानीलो आसे तूनी? होप्मी नप् रीरामलाम्पा लूर्वाम् लखेछाकपी मूङ्‍कसा म्होप्मी लक् खोमनूव।
59003014	खोदोलोई आम्नी गोङ्पी मान्‍नप् रीङ्, नाचूर् ना स्वार्थमी लन्ची तूदोक ङ्‍क रीङ्पी नाम्दूखू मनूम्नव, ना आछीयाक रीङ् वालीलीक रीङ्पी फातानूम्नव।
59003015	ङ्‍कतोङ्‍क लूर्वा साराङ्‍गाप्‍तोका ताप् लूर्वा मा, खोदोलोई ङ्‍कने चारपीक, गाम्पीक ना शैतानपीकाक के।
59003016	ऊदोईपीक्यालो हापी नाचूर् लो स्वार्थलोक लन्ची छूये, मूङ्‍कपी गोलमाल पके ना म्खाल्-खाल्क रई लक् छूये।
59003017	खोदोलोई साराङ्‍गाप्‍तोका ताईक लूर्वा क खोलोप्का दूङ् लाईस्पी शुद्ध छूये, खीक्‍का मूङ्‍क चामोवा ताईप्, लखेक ना खोलोङ्लो तङे; मूङ्‍क सम्खेलूम्खेलूलोक ना नप् म्चोआ पेप्खाप्, छेङ्‌गेर् मान्मप् ना कपट मान्दीक छूये।
59003018	चामोवा ताईप्चा चामोवापी फूईयची, ना खचा धार्मिकताम् म्चो बात्ल मईची।
59004001	आम्‍नी रापी जूम्‍लूक् लो खेम्वालो ऊतोङ्‌क रीङ्आई तात? ऊई ङ्‍क खोलोङ् आम्नी गाम्पीक अङ्‍गचीपी जूम्‍लूक् मप् लन्चीलाम्पा ताकमायोनाई?
59004002	आन्‍ना ऊची तोम् लन्ची मईनूम्, खोदोलोई आन्‍ना तईनूम्नो। आन्‍ना मीस् सेत्नूम्, ना लोभ मईनूम्, खोदोलोई आन्‍ना लन्ची मईनूम्क रीङ् तईनूम्नो। आन्‍नी खेईनी ना जूम्‍लूक मईनूम्। आन्‍ना नीनाम्मापी ङोक्नूम्नोकसा आम्नीपी ऊसो छूनो।
59004003	आन्‍ना ङोक्नूम् खोदोलोई तईनूम्नो, ऊदोईपीक्यालो होप्मी लन्ची पूरा मम् लागी रई सानीवा मईनूम्ना ङोक्नूम्।
59004004	तूम्‍लू लप् मीस्चे, चारमी बूम् छूम् पीक्याक नीनाम्माम् साछीमी छूम् पीम् रीङ् ऊई आन्‍ना छेत्नूम्नोयो? खन्सा चार‍लो बूम् छूम् लन्ची मपा म्होप्ङा नीनाम्माम् साछीमी मयान्ची।
59004005	ऊई धर्मसूम्बऊआ ओरोना पीक्‍क रीङ् आन्‍ना मोरोछाकयो मीन्‍नी, “ईपी नीनाम्माआ यूक्सीपीईक आत्माआ क हायाम् नाचूर् मय”?
59004006	खोदोलोई नीनाम्माआ होसोङ् दूङ्देतो सम्खेलूम्खे पीया। खन्सा धर्मसूम्बऊआ ओरोपीके, “नीनाम्माआ नाम्दूखूचीम् ऊल्‍लोङ् मय, खोदोलोई लखे मप्चीप्ची सम्खेलू पीय।”
59004007	खन्सा आम्नी होप्ङा नीनाम्माम् हूक्पी यून्चीनीव। शैतानमी ऊल्‍लोङ् मनूम्व, ना मूङ्‍क आम्नीपीका जूक्खाते।
59004008	नीनाम्माम् दोक्पी तानीव, ना ख आम्नी दोक्पी ताये। मोऊपोचे! आम्नी हूः चोक्ख मनूम्व। नीस्खाल्क सानीवा मप् मीस्चे! आम्नी गोङ् शुद्ध मनूम्नव।
59004009	आन्‍ना सोक् मनूम्व, खाप्नीव ना बस्‍नीव। खीक्‍का आन्‍नी गेस्‍नीक सोक्पी, ना आम्नी चामोवा दूक्वापी फान्‍नूव।
59004010	रोबूम् मूक्स्दूपी लखेक मन्चीनीव ना खसा आन्‍नी ओरोरेप्‍तो मईनी।
59004011	नेछोचे, ईल्पोआ बीन्‍नीपाम् ऊल्‍लोङ्पी रई रीङ् नेन्‍नीनव। म्होप्मी नेछोम् ऊल्‍लोङ्पी रई रीङ् नेईप् अथवा म्होप्मी नेछो दोस् तीक्‍आ ललईमी ऊल्‍लोङ्पी नेने, ना मूङ्‍कसा ललई दोस् तीय। आना ललई दोस् तीयदोने आन् ललई तोङ्ना तोप् छूनो, खोदोलोई ललईमी नीया मप्ये छूये।
59004012	ललई पीप्ना नीया मप्ने ईल्पोङाङ् तूये, खसा लेन्चामीम्सो ना मासेई मम्सो दूर। खोदोलोई आम् खीम्तोनी दोस् तीक् आन् आसे?
59004013	“एसे यो देसायो केईका फलाना सहर खातेका, ना मूङ्‍कपी ईक् दोङ् तूयाका ना पईकार मायाम्काना नाफा कामेई मयाम्का” पीक्चा हन्‍ना येन्‍नूम्व।
59004014	देसाक लेईपी ऊई छूये आन्‍ना छेत्नूम्नो। आम्नी रीराम ऊये? आन्‍नीन् यूल् तोङ्‍क के, मूङ्‍क जीस्तातोम् लागी खोमयान्ची, खीक्‍का मास्खाते।
59004015	ङ्‍कम् फाईपीने आन्‍ना ओरो पीम् पर्ने तूवा, “नीनाम्माम् लन्ची छूदोक केईका लेत्याका ना ओरो मयाम्का मोरो मयाम्का।”
59004016	खोदोलोई ईनीम्‍बा आन्‍नी आम्नी होप्ङा देप् लोयान्‍नीची ना धाक मईनूम्। ङ्‍कतोङ्‍क खोलोङ् नाम्दूखू रई के।
59004017	खन्सा नप् मम् लेसनासो मईनोदोक मूङ्‍कसा मोऊ मय।
59005001	होङ्पोक् मीस्चे! येन्‍नूम्व, आम्‍नीपी ताप्लाप् दूक्वाम् लागी खाप्नीव ना सोक् मनूम्व।
59005002	आम्नी दाचाम् कीमाक तूये, ना आम्नी तेई म्माआ चक तूये।
59005003	आम्नी हाल्ङो ना नाम्छेर्‌बूपी ऊक्‍कल थोङ्‍खाताक तूये, मूङ्‍क ऊक्‍कल आम्नी ऊल्‍लोङ्पी साछी छूये, ना मीःआ तोङ्‍ना आम्नी गाम् चय। आन्‍ना याईस्को लेईमी लागी दाचाम् बात्ल मचाईनूम्क तूये।
59005004	खोङ्नूम्व! आम्‍नी यीक्पी जा हेक् खेतालाचीम् दूक्नासी‍ मान्पीयानूम्ना आन्‍ना दोका पीयानूम्क तूये। खची दूक्नासी‍ङा आम्नी ऊल्‍लोङ्पी काये। खचा वाङोम् मईचीक हायाम् राःरालो योबोरोबूम् नोबोपी तातेकाक तूये।
59005005	आन्‍नी ङ्‍क चारपीक सूक्वा लो मोजमज्जापीलो मस्त तूचाईनीक तूये। बलिम् लेईमी लागी आन्‍ना आम्नी होप्ङा पोसेई मन्चायान्‍नीचीक तूये।
59005006	आम्नी ऊल्‍लोङ् मान्मप् धर्मी मीस्ची दोस् तीयानूम्ना आन्‍ना सेतानूम्क तूये।
59005007	खन्सा नेछोचे, रोबू मान्यूम् सम्मो हूङातानूम्व। खोङ्नूम्व, यीक्पीक हायाम् दाम् परेईछूक् म्चोमी आस मईना खारूवा मप्‍आ लाईस्पीक लो दोस्पीकलो वाः मान्ताम् सम्मो मामाहूसा हूङ्दीत।
59005008	आन्‍नासो खोरोनाङ् मामाहूसा हूङातानूम्व। आम्नी सानीवा थम्पूर मनूम्व, ऊदोईपीक्यालो रोबू यूम् नाम्‍ला दोक्छापीङ् तूये।
59005009	नेछोचे, ईल्पोआ बीन्‍नीपाम् ऊल्‍लोङ्पी चीबूर् लनीनव, मादोने आन्‍नी दोसी छूनी। खोङ्नूम्व, नीया मप् लाम्स्कोपीङ् तूचाये।
59005010	नेछोचे, दूक्वा तेम् ना हूदूर्म्‌मी दोलेवा ऊतोङ्‍कई छूम् छूये, खूङ्‍क रोबूम् नीङ्पी नेईप् खारीबोपोची खोङ्नूम्व।
59005011	खोङ्नूम्व, हूदूर्प्‌ची केईका आसीक तोक्ची पीक्याकाना लयाम्का। आन्‍ना अय्यूबमी थम्पूरमी तोक्‍पी येनानूम्क तूये, ना यास्कोपी रोबूआ ऊई मअ खूङ्‍क छेतानूम्क तूये। रोबू सम्तूमा ना सम्खेवाआ पेप् तूये।
59005012	ओ नेछोचे, खोलोङ्‍ रीङ्पीका लाईस्पी साराङ्‍गाप्‍तोक अथवा चारपीक अथवा बीन्‍नीपा रीङ्मीसो पस्तून् चानूम्नव, खोदोलोई दोसी मान्छूम् लागी आम्नी रीङ् “एई” क “एई” खीक्‍का “मा” क “मा” छूनूव।
59005013	ऊई आम्नीपी हेप्‍आ दूक्‍वा तेप्स्चयक तूयेयो? मूङ्‍कसा वाङोम् मनूव। ऊई हेप् चामोवापी तूचायेयो? मूङ्‍कसा साम्दीखाम् छाम् मनूव।
59005014	ऊई आन्‍नी तूनीकपी हेप् तूक्खा तूनीयो? मूङ्‍कसा मण्डलीपीक एल्डरची काछनूव। खचा रोबूम् नीङ्पी तेलआ अभिषेक मस्‍नूना मूङ्‍कम् लागी वाङोम् मस्‍नूव,
59005015	विश्‍वासलो मयाम्क वाङोम्‍आ तूक्खा लेन्चा मीय, ना रोबूआ मूङ्‍क नमीय, खीक्‍का खसा मोऊ मक तूदोसो खम् मोऊ छेमा छूये।
59005016	खन्सा आन्‍ना ईल्पोआ बीन्‍नीपालो हो-होप्मी मोऊ स्वीकार मनूम्व। आन्‍नी नम् लागी ईल्पोआ बीन्‍नीपाम् लागी वाङोम् मनूम्व। धार्मिक मीस्मी वाङोम् राःरालोक ना देप् लक् मप् छूये।
59005017	एलियासो केई तोङ्‍क मीस्ङा तूवा। खसा वाः तानूनव पीकाना भक्तिलो वाङोम् मक तूवा, ना सूक्दोङ् तूक्ला चारपी वाः मान्ता।
59005018	होसोङ् खसा वाङोम् मअ, ना वाः ताआ, खीक्‍का यीक्पी जा से।
59005019	ओ नेछोचे, आन्‍नी तूनीकतोदीप्‍क हेप् सत्यपीका थाम्ना खात्‍लो हेप्‍आ मूङ्‍क आत्‍तातदोक,
59005020	ङ्‍क रीङ् मीन्‍नूव: ईल्पो मोऊपो मूङ्‍कम् रई लाम्पीका आईप्ना ताईप्‍आ मूङ्‍क सीम्पीका लेन्चामीय, खीक्‍का मूङ्‍कम् ओरोतो मोऊसो छेमा छूये।
60001001	येशू ख्रीष्‍टमी प्रेरित पत्रुसपीका पोन्‍टस, गलातिया, कापाडोकिया, एशिया ना बिथिनियामी खोलोपी रीसाना तूप्चीम् लागी कोङा ङ्‌क छाप्‍दाम्‌ छापूचोयो:
60001002	येशू ख्रीष्‍टमी आज्ञा रेप, ना खम् हीःम् छीर्काम् लागी, पवित्र आत्‍मालाम्‍पा शुद्ध छूक्‍ना पा नीनाम्मा लाम्‍पा खम् लाईस्‍पीक सानीवा तोङ्ना सोकाकचीपी सम्‍खेलू ना चामोवा ओरोतो छून्चानूव।
60001003	नीनाम्मा ना ई रोबू येशू ख्रीष्‍टमी पा ओलोनूव लोम् खाईप् तूये, खम् हायाम् देप् सम्‍तूमाआ येशू ख्रीष्‍ट सीयाना ऊसापक्‍कप्‍का ईबूम् हाल्‍लोसो मान्सीप् आशाम् लागी केई नयाँ छूयीना जन्‍मेई छूयीक तूये।
60001004	साराङ्‌गाप्‍तो आम्‍नी लागी यूम्दीम्पा हक् मान्मईप्, नप् ना मान्ङाल्प्खाप् तोङ्‌क तूये।
60001005	हन्‍ना ताईक नाम्‍लापी खोछेईम् हयक हल्‍वाम् लागी आन्‍नी विश्‍वासलाम्पा नीनाम्माम् राःरापी नम्‍लो सम्सूरानीना यूक्सानीक तूये।
60001006	आन्‍नी ङ्‌कपीङ् आम्‍नी जीनये, खोदोलोई ईनीम्‍बा जीस्तातोम् लागी आन्‍ना खाल्-खाल्‍क दूक्‍वा तेम् बोक्से।
60001007	मीःलाम्पा खारेईछूक् हाल्‍ङोपीकासो आम्‍नी विश्‍वास दूङ् देप् तूये। ङ्‌क आम्‍नी विश्‍वास आछीयाकङ् छूनू, ना येशू ख्रीष्‍ट खोमयान्‍चीलो साम्‍दीखा, सम्‍खेलू ना सायोचोङ्‌मा तोक् छूनू।
60001008	आन्‍ना येशू मान्तोन्‍नीदोसो सम्तूमा मीनूम्। ईनीम्बा आन्‍ना ख तईनूम्नो, खोरोदोसो खपी विश्‍वास मईनूम् ना पोमान्तेईप् हायाम् देप् चामोवापी आम्नी जीनये।
60001009	आम्‍नी विश्‍वासमी म्चो तोङ्ना आन्‍ना आम्‍नी आत्‍मापी हल्‍वा तईनूम्।
60001010	आम्‍नी लागी तातोङ्‌ तूक सम्‍खेलूम्‌ रीङ्‌पी खारीबो मप् खारीबोपोचासो ङ्‌क हल्‍वा हायाम्‌ नम्‍लोना लाम्‍चीक तूवा।
60001011	खची गोपी तूवाक ख्रीष्‍टमी आत्‍माआ ख्रीष्‍टमी दूक्‍वा ना मूङ्‍कप्का दोस्पीताप् म्साम्दीखाम् तोक्पी खारीबो मलो खोमक नाम्‍ला ना छूक्‍ना ताप् रीङ्‌मी तोक्‍पी खचा लाम्चीक तूवा।
60001012	खस् ङ्‌क खोमीचीक तूवा, ऊदोईपीक्यालो खचा खची होप्‍मी मा, खोदोलोई आम्‍नी सूसो मचचीक तूवा। ङ्‌क रीङ्‌ साराङ्‌गाप्‍तोका पोक्‍साक पवित्र आत्‍मापीका आन्‍नी येईमीयानीक जीनप् रीदाम् येईमीक्चीलाम्पा ईनीम्बा आम्नीपी घोषणा छूवाक तूये। साराङ्‌गाप्‍तोक नीनाम्माम् रीदाम्‌ पोक्‍चासो ङ्‌क खोम्खाम् हायाम् लन्ची मचयस्क तूये।
60001013	खन्‍सा आम्‍नी सानीवा छीयानूम्व, सम्‍तूक् मनूम्व ना येशू ख्रीष्‍ट खोमयान्‍चीलो आम्‍नीपी ताम् हचयक सम्‍खेलूपी आन्‍ना आम्‍नी आशा नत्‍तो यूक्सानूम्व।
60001014	आज्ञा रेप् छाछामास् छूवानीकसा लाईस्‍पी मान्छेईप् तूवानीलोक मान्‍नप् सानीवापी हन्‍ना आन्‍नी खान्‍नीनव।
60001015	खोदोलोई आन्‍नी आम्‍नी काछोक् पवित्र तूकतोङ्नाङ्, आन्‍नीसो आम्‍नी खोलोक रेवास्पी पवित्र छूवानीव,
60001016	ऊदोईपीक्यालो धर्मसूम्बऊपी ओरोना छाम्‍पा तूये, “आन्‍नी पवित्र छूवानीव, ऊदोईपीक्यालो कोङ् पवित्र तूवो।”
60001017	पक्षपात मान्ममो मीस्मी लक्‌ तोङ्ना नीया मप् पाआ पीक्‍नीना दप्‍नूम्‍दोक आम्नी थारूखम्पीक खोलोङ् नाम्‍लापी कीम्‍लतो तूवानीव।
60001018	आन्‍ना नम्‍लोना छेत्नूम्, ऊदोईपीक्यालो आम्‍नी खूक्सू-खूलूचीप्‍का थोङाक मूङ्‌क मोरोक रीङ्‌पीका मईप्ना खाईप् हाल्‍ङो, नाम्छेर्‌बूआ आन्‍नी खेतानीक मा,
60001019	खोदोलोई ऊसो खोट मान्तूप् खीक्‍का शुद्ध थुमामी तोङ्‌क ख्रीष्‍टमी बलिदानपी तूवाक खेताम्‍ना खेईमान्‍दूर्प् हीःआ मोल छोम्पाना आन्‍नी खेतानीक तूये।
60001020	ख नीनाम्माआ चार बोबूईम् लाईस्‍पीङ्‌ सोक्‍क तूवा, खोदोलोई आम्‍नी लागी नाम्‍ला यातालो ख खोमन्‍चीक तूये।
60001021	ख लाम्‍पाङ्‌ आन्‍ना नीनाम्मापी विश्‍वास मनूम्क तूये, खसा ख्रीष्‍ट सीयाकप्‍कासो ऊस्‍पक्‍ना साम्‍दीखा पीक तूये, खन्‍सा आम्‍नी विश्‍वास ना आशा नीनाम्मापी छूनूव।
60001022	हन्‍ना आछीयाक रीङ्‌ रेपानूम्‍ना आन्‍नी आम्‍नी होप्‍ङा शुद्ध मन्चीनीकसा आम्‍नी बूबू-नेछोची नप् सानीवाआ सम्‍खे मीयानूम्व, ना आम्‍नी गोङ्पीका नम्‍लो आम्‍नी होप्‌-होप्‍पी सम्‍तूमा मीलनीव।
60001023	आन्‍नी नास् छूक्ना खाईप् चालेईपीका मा, खोदोलोई नीनाम्माम् लेईप्‍चाप् म्‍रीङ्बऊपीका, खीक्‍का पूरा तूप्चाप् चालेईपीका नयाँ छूवानीना जन्मेई छूवानीक तूये।
60001024	खन्‍सा धर्मसूम्बऊपी ओन्तोङ्ना छाम्‍पा तूये, “खोलोङ् मीस् घाँस तोङ्‌क के, खीक्‍का खचीम् खची गौरव घाँसमी बूङ् तोङ्‌क तूये। घाँस हार्‌खाते ना मूङ्‌कम् म्बूङ् हूप्‍स्‍खाते,
60001025	खोदोलोई रोबूम् रीङ्‌बऊ हादेलोसो तूचाये।” खीक्‍का आन्‍नी येईमीयानीक जीनप् रीदाम्‍मी रीङ्‌बऊ ङ्‌कङ्‌ के।
60002001	खन्‍सा आन्‍ना खोलोङ् रई लक्‌, वालीलीक रीङ्‌, कपट सानीवा मम्, नाचूर् लम्, खीक्‍का मीस् निन्दा मम् होक्‍सायानूम्‍व।
60002002	मालो म्माआ वात्‍क नूक्छा तोङ्ना शुद्ध आत्‍मिक दुध दूम् लन्‍ची मनूम्व, ना शुद्ध दुध दूङ्नूम्‍कसा आन्‍नी हल्वापी पतो खाईदूर्‌नूम्।
60002003	धर्मसूम्बऊआ ओरोपीके, “रोबू सम्‍खेवा मप् तूये पीम् आन्‍ना दापानूम्क तूये।”
60002004	रोबू तूकपी खात्‍नीव, ख लेईप्चाप् छीलूमा तूये। ख मीचा इन्कार मस्क तूये, खोदोलोई नीनाम्माम् मूक्‍स्दूपी ख सोकाक ना हायाम् साम्‍दीखालोक तूये।
60002005	आन्‍नीसो येशू ख्रीष्‍टलाम्‍पा नीनाम्माम् लाईस्‍पी ग्रहणयोग्‍य आत्‍माम् बलिदान पीप् पवित्र पूजाहारीगिरीमी लागी लेईप्चाप् छीलूमा तोङ्ना आत्‍माम् खीम् बोबून्चीतो खात्‍नीव।
60002006	ऊदोईपीक्यालो धर्मसूम्बऊपी ओरोना छाम्‍पा तूये, “खोङ्नूम्व, कोङा सियोनपी ईबूम् सोकाक ना हायाम्‌ साम्‍दी दोम् खाईप् सूर् लूङ्‌ यूक्सो, खीक्‍का आसाई खपी विश्‍वास मय, खूङ्‌क हाल्‍लोसो ङाजावापी छूनो।”
60002007	खन्‍सा आन्‍ना आस्-आसाई खपी विश्‍वास मईनूम्, आम्‍नी लागी ङ्‌क लूङ्‌ हायाम् साम्‍दी दोम् खाईप् तूये, खोदोलोई विश्‍वास मान्मप्चीम् लागी क, “खीम् मप् मीस्चा नईनो पीकाना होक्स्लात्‍चीक लूङ्‍ङा कूनापीक सूर् लूङ् छूवाक तूये।”
60002008	खीक्‍का, “ईबूम् लूङ्‌ तूये, खूङ्‌कपी मीचा जोलोङ् तय, खीक्‍का ईबूम् छीलूमा तूये खूङ्‌कपी मीचा जोलोङ् तयना दीसे।” ऊदोईपीक्यालो खचा नीनाम्माम् रीङ्‌ रेप्‍पस्‍नोना दीसे, खची लागी ओन्‍तोङ्‌ङा छूम् तूवा।
60002009	खोदोलोई आन्‍नीन् नीनाम्माआ सोकानीक गोङ्, होङाबूम् देप्क पूजारी, पवित्र जाति, ना नीनाम्माम् म्होप्मी मीस्सी के। खसा आन्‍नी नाम्कूर्मा गोपीका खम् योबोरीखाक अल्होपी तातानीक तूये, खन्सा आन्‍ना खम् छाक्‍काक लक्मी रीङ् खोलोपी पानूम्व।
60002010	ऊलाम् आन्‍नी नीनाम्माम् मीस् मान्तून्‍नी, खोदोलोई ईनीम्‍बा आन्‍नी नीनाम्माम् मीस् छूवानीक तूये। खीक्‍का ऊलाम् नीनाम्माआ आन्‍नी सम्‍खे मान्मीन्‍नीक तूवा, खोदोलोई ईनीम्बा आन्‍ना सम्खेवा तानूम्क तूये।
60002011	हायाम् सम्तूमा मीयान्‍नीक बूम्चे, कोङा आन्‍नी बीन्ती मीयान्‍नी, आन्‍नी ङ्‌क चारपी विदेशी ना थारूखम्पी तूयाका पीम् छेतानूम्ना आम्‍नी आत्‍माम् ऊल्‍लोङ्पी जूम्‍लूक मप् रीरामपीक लाङोप्‍का छूबूरी तूवानीव।
60002012	बीन्‍नीपा गोङ्चीम् हाम्पी आन्‍ना मईनूम्क लक्‌ नप् छूनूव। खीक्‍का हेप्-हेप्पा आन्‍नी रई पीक्‍ना आम्‍नी ऊल्‍लोङ्पी नेन्‍दोसो खचा आन्‍ना मईनूम्क नप् लक्‌ तचीनू। खीक्‍का येशू ख्रीष्‍ट ताईक लेईपी खचासो नीनाम्माम् साम्‍दीखा मस्‍नू।
60002013	रोबूपी तूनीकसा खोलोङ् मीस्चीम् तईपी तूवानीव, मूङ्‌क हायाम् देप् होङाबू दोसो मूङ्‍कम् तईपी तूवानीव।
60002014	खोरोनाङ् हाकिम‍ची दोसो खची तईपी तूवानीव, ऊदोईपीक्यालो खस् रई लक्‌ मप्ची दण्ड पीम् लागी ना नप् लक्‌ मप्चीमी खची साम्‍दीखा मम् लागी होङाबू लाम्‍पाङ्‌ सोकाना यूक्साक तूये।
60002015	ऊदोईपीक्यालो नीनाम्माम् लन्‍ची ङ्‌कतोङ्‌क तूये, नप् लक्‌ मम्ना आन्‍ना मूर्ख मीस्मी अज्ञानता वाये तूमीम् छूये।
60002016	स्‍वतन्‍त्र मीस् तोङ्ना आन्‍नी आम्‍नी रीराम लेत्चानीव। आम्नी स्‍वतन्‍त्रता रई लक् मम् नीहूपी मनूम्नव, खोदोलोई नीनाम्माम् सूसो मप् तोङ्ना छूवानीना तोक्‍सानीव।
60002017	खोलोङ् मीस् सायोचोङ्‌मा मीयानूम्व आम्‍नी बूबू-नेछोची सम्‍तूमा मीयानूम्व। नीनाम्माप्का कीसानीव, होङाबूम्‌ सायोचोङ्‌मा मनूम्व।
60002018	रोःचे, खोलोक रीङ्‌पी आम्‍नी मालिकमी सायोचोङ्‌मा मतो खची हूक्‍पी तूवानीव। आन्‍नी सम्‍तूमा मीक् ना आन्‍नी नप् मप्चीम् हूक्‍पीङाङ्‌ मा, खोदोलोई आन्‍नी मप्सेप्चीम् हूक्‍पीसो तूवानीव।
60002019	नीनाम्मा मीन्‍नना हेप्-हेप् मीचा अन्‍याय तेप्‍सदोक खूङ्‌क मीस् नीनाम्माम् लाईस्‍पी साम्दी मम् खाईप् छूये।
60002020	ऊदोईपीक्यालो आन्‍ना रई लक्‌ मईनूम् खीक्‍का मीचा आन्‍नी केर्‌नीलो तेप्‍स्‍नूम्‍दोक मूङ्‍कपी ऊई देप् रीङ् तूये? खोदोलोई आन्‍ना नप् लक्‌ मचाईनूम्तोङ् दूक्वा तेप्‍स्‍नूम्‍दोक, ङ्‌क आम्‍नी लक्‌ नीनाम्माम् लाईस्‍पी नप् छूये।
60002021	ऊदोईपीक्यालो ङ्‌क लक्‌ मम् लागीङ्‌ आन्‍नी काछानीक के। ख्रीष्‍टआसो आम्‍नी लागी दूक्‍वा तेप्‍सू ना आम्‍नी लागी ईबूम् दोलेवा छूवाक तूये। खन्‍सा आन्‍ना येशू ख्रीष्‍ट लाम्‍दूमाक लाम्‌ कल्‍तो लाम्‍दूम् छूये।
60002022	“खसा ऊसो मोऊ मान्म्, ना ख हाल्‍लोसो वालीली मान्‍नेई।”
60002023	मीचा ख जेर्‌लो खसा ईख माङ्‌खूर्। खसा दूक्‍वा तेप्‍स्‍लो आस्पीसो नीहू मान्लाम्। खोदोलोई खसा हायाम् नत्‍तो नीया मप् नीनाम्माम् हूक्‍पी यूक्सू।
60002024	केई मोऊमी लागी सीयीनू ना धर्मी छूयीनूना लेन्‍चा दूरूम्नू पीकाना खसा क्रूसपी म्होप्मी गाम्पीङा ई मोऊ खूर्‌ना खाईयू। खीक्‍का खम् खेर्‌लाम्पा आन्‍नी नखातानीक तूये।
60002025	ऊदोईपीक्यालो ऊलाम् आन्‍नी लूस् तोङ्ना थाम्खातानीक तूवा, खोदोलोई हन्‍ना आन्‍नी आम्‍नी आत्‍माम् चोलोछा ना आम्‍नी सीयार मप्पी आत्‍तानीना तानीक तूये।
60003001	म्तोमा म्तूप्पोम् हूक्‍पी तूम् छूये, खीक्‍का खचा नीनाम्माम् रीङ्‌ रेप्पस्‍नोदोसो म्तोमाम् सूलाम्‍वा खोङ्स्‍ना आसासो ऊसो मान्लोमो खची सानीवा फाईदूर।
60003002	ऊदोईपीक्यालो आम्‍नी सूलाम्‍वा नप् तयस्‍ना खचीम्‍सो खची सानीवा फात्‍ते।
60003003	आन्‍ना आम्‍नी तोसम् हायाम्‌ सार चोक्‍सानूम्‍नव, हाल्‍ङोम्‌ लोऊ ना खेईमान्‍तेईप् तेईआ आम्‍नी रीराम चोक्‍सानूम्‍नव।
60003004	आम्‍नी गोपीक गोङ् नप् मीन्ताम् ना साङ्साङ्‍क आत्‍माम् हाल्‍लोसो नास् मान्छूक हीरामोतीआ चोक्‍सानूम्‍व।
60003005	ऊदोईपीक्यालो ओरोनाङ् नीनाम्मापी सानीवा मप् लाईस्‍पीक मीम्छास्सो चोन्दोन्ची, ना खची तूप्पोम् हूक्‍पी तूवादोङा।
60003006	सारा मीचीक मीम्छा खूङ्‌क तोङ्‌क तूवा। खसा अब्राहामआ पीकाक रेप्‍पू, आन्‍नासो नप् लक्‌ मईनूम् ना ऊतोङ्‌क रीङ्‌पीकासो कीस्‍नीनोदोक आन्‍नी खम् छामाई छूनी।
60003007	खोरोनाङ् म्तूप्पोआसो म्तोमाचीम् सानीवा नम्‍लोना बूजेई मनूना तूनूव, ना मीम्छा म्‍राःरा मान्तूप् छूये मीनानीना आन्‍ना खस् सायोचोङ्‌मा मीयानूम्व, ऊदोईपीक्यालो खस्सो नीनाम्माआ आन्‍नी पीयानीक आम्‍नी रीराममी गूस्पीक हक्वाला के। खन्‍सा आन्‍ना वाङोम् मईनूम्‍लो ऊसासो रापानीनूनव।
60003008	दूङ्दोस्पी आन्‍नी खोलोङ् आम्‍नी सानीवापी ईबूम् छूवानीना तूवानीव, खीक्‍का सम्‍तूमा मीलनीव, ना बूबू-नेछो तोङ्ना सम्‍खे मीलनीव, नप् सानीवालोक छूवानीव ना बीन्‍नीपा मीस्पी लखेक छूवानीव।
60003009	खीक्‍का रई लक्‌ मप्चीपी रईङा मन्चीनीनव, आन्‍नी हेला मप्ची अपमान मनूम्नव। बरू आन्‍ना खस् आसीक पीयानूम्व। ऊदोईपीक्यालो नीनाम्माआ आन्‍नी ङ्‌कतोङ् लक्‌ मनूम्ना आसीक तोदूरानूम्‍व पीकाना काछानीक के।
60003010	ऊदोईपीक्यालो धर्मसूम्बऊपी ओरोना छाम्‍पा तूये, “म्‍रीराम् सम्‍तूमा मीक्पा ना नप् लेई तोम् लन्‍ची मपा म्‍लेम् रई रीङ्‌ नेईम्पीका ना म्ङचसू वालीलीक रीङ्‌ मम्पीका छूबूरी यूक्स।
60003011	खसा रई लक्‌ मम् होक्‍सीनूना नप् लक्‌ मनूव, ना खसा चामोवा लाम्‍नूना खूङ्‌क चामोवाम् दोस्-दोस् लाम्‍दूम्‍नूव।
60003012	ऊदोईपीक्यालो नीनाम्माम् मूक्स् खम् मूक्स्दूपी धर्मी छूक्चीपी छूये, ना खची वाङोम् हाल्‍लोसो येन्चय, खोदोलोई योबोरोबू रई लक्‌ मप्चीम् ऊल्‍लोङ्पी छूये।”
60003013	आन्‍ना नप् लक्‌ मम् लन्‍ची मईनूम्दोक आन्‍नी आसाई ऊई मईनी?
60003014	खोदोलोई नप् लक्‌ मईनूम्कसासो दूक्‍वा तेम् बोक्स्दोक आन्‍नी आसीक तोम् खाईप् छूनी। खीक्‍का मीचा आन्‍नी कीम् मीनीलो खचीप्‍का कीनीनव ना सूर्तासो मनूम्नव।
60003015	खोदोलोई आन्‍ना ख्रीष्‍ट आम्‍नी सागोवापा रोबू तोङ्ना सायोचोङ्‌मा मनूम्ना यूक्सानूम्व। खीक्‍का आम्‍नीपी तूक आशाम् तोक्‍पी बीन्‍नीपा तत्‍नीदोक, खूङ्‌कम् ङरी आईम् लागी तयार तूवानीव। ओरोना ङ्‌क लक्‌ मईनूम्‍लो सानीवा नप् छूवानीना सायोचोङ्‌मालो मनूम्व।
60003016	आन्‍ना आम्‍नी लूर्वा शुद्ध मनूम्ना तूवानीव, खन्‍सा आम्‍नी ऊल्‍लोङ्‍पी नेईप् खीक्‍का ख्रीष्‍टपी तूवानीलो आन्‍ना मनूम्क लक्‍मी तूम्‍पो मप् ङईम्पी छूये।
60003017	नीनाम्माम् लन्ची मोन्तोङ्‍क तूदोक आन्‍ना रई लक्‌ मईनूम्ना दूक् तोम्‍पीका नप् लक्‌ मईनूम्ना दूक् तईनूम्क नप् छूये।
60003018	ऊदोईपीक्यालो केई नीनाम्मापी ताईप् ख्रीष्‍टसो ई मोऊमी लागी ऊलाम् सीया। ख्रीष्‍टआ हाल्‍लोसो मोऊ मान्म खोरोदोसो ख मोऊपोचीम् लागी सीया। ख रीरामपी सीया खोदोलोई नीनाम्माआ ख आत्‍मापी ऊस्‍पक्‍क तूये।
60003019	मूङ्‌क आत्‍मापीङ्‌ ख खाता खीक्‍का थूनापी कैदी छूवाक आत्‍माची जीनप् रीदाम्‌ येईमीची।
60003020	खूङ्‌क आत्‍माचा केछे सून्‍मापू आज्ञा मान्‍रेप्ची, नोआ हेयोङ्मा बोबूईचलो नीनाम्माआ धैर्य मना खस् हूङ्‌दीत्‍चीक तूवा। खन्‍सा मूङ्‌क हेयोङ्मापी तूवाक रेक्‍पो मीस्ङाङ् काऊपीका लेताक तूवा।
60003021	ङ्‌क काऊ बप्‍तिस्माम् चीन्‍न के। ङ्‌क रीरामपी तूक मईल सपाम्‍क तोङ्‌क मा, ङ्‌कन् नीनाम्मा हेम्क शुद्ध लूर्वाम् लागी मस्क यादे के। ङ्‌कसा सीयाना ऊसापक्‍क येशू ख्रीष्‍टलाम्पा आन्‍नी लेन्‍चा मीनी।
60003022	खीक्‍का ख साराङ्‌गा खाता ना नीनाम्मामी चूप् हूलाम्‍पा तूवा। खसा खूङ्‌कपी खोलोङ् नीनाम्माम् रीदाम्‌ पोक्‍चीपी, अधिकारीचीपी खीक्‍का राःरापी चार तोक्‍स।
60004001	ख्रीष्‍टआ ऊतोङ्नाई म्‍रीरामपी दूक्‍वा तेप्‍सू, खूङ्‌क तोङ्नाङ् आन्‍नासो दूक्‍वा तेम् सानीवा मनूम्व, ऊदोईपीक्यालो आसाई दूक्‍वा तेप्स् खूङ्‌कसा मोऊ मम् होक्‍सीयक छूये।
60004002	खीक्‍का खसा हन्‍ना तूक म्‍रीराम होसोङ् रई लक्‍पी मा, खोदोलोई नीनाम्माम् लन्‍ची तोङ्ना बीतेई मय।
60004003	आन्‍ना लाईस्‍पी बीन्‍नीपा गोङ्चा मस्क तोङ्नाङ् तूम्‍लू मनूम्, तूम्‍लू लम्‌ सानीवा मनूम्, दीः दूङानूम्‌, चामोवा मनूम्, दीःआ सेतानीना ईजेर्म्‌लप्‌ ङोङोक्छेम् पूजा मतो नाम्‍ला कातानूम्‌।
60004004	खोदोलोई आन्‍नी खस् तोङ्ना रई लाम्‍पी लाम्‍मान्‍दूम्‍नीक तचीलो खस् छाक्‍का छूवाक तूये। खीक्‍का खचा आम्‍नी नीङ्ला कात्‍चयस्‍क तूये।
60004005	खोदोलोई सीप्‍खाप्‍चीम्‌ लो लेईप्‍चाप्‍चीम्‍लो नीया मम् लागी चूम्चीईना तूप्चाप् नीनाम्मापी खचा खची लक्‍मी लेखा पीम् छूये।
60004006	खन्‍सा सीप्‍खाप्‍चीसो जीनप् रीदाम्‌ येईमीची, ऊदोईपीक्यालो खचासो मीस्मी तोङ्नाङ् खची रीरामपी सजाय तयस्‍दोसो, खची आत्‍मापी खस् नीनाम्मा तोङ्‌क छूनूना लेन्‍चा दूर्‌चीनूव।
60004007	खोलोक थक्मी याईम् नाम्‍ला दोक्पी तालाताक तूये। खन्‍सा वाङोम् मम् लागी शुद्ध सानीवालो चीङ्चीङ् तूवानीव।
60004008	हायाम्‌ सार आम्‍नी होप्‌-होप्‍पी सम्‍तूमा मीलनीव। ऊदोईपीक्यालो सम्‍तूमाआङा ङीर्‌मान्तेईप् मोऊ देप्पके।
60004009	चीबूर् मान्लमो ईल्पोआ बीन्‍नीपा लाम्‍तूम्‍मा मीयानूम्व।
60004010	हेप्पा ऊतोङ्‍क वरदानये तक तूये, खसा नीनाम्मामी हायाम्‌ देतो सम्‍खेलूम् वरदान तोक् तोङ्ना मूङ्‌क वरदानआ बीन्‍नीपाम् सूसो मनूव।
60004011	खीक्‍का हेप्-हेप्पा नेईम् वरदान तक तूदोक, खसा नीनाम्माम् रीङ्‌ पचयक तोङ्ना नेन्‍नूव। खीक्‍का हेप्पा बीन्‍नीपाम् सूसो मईदोक खसा नीनाम्माआ पीक राःरालाम्पा सूसो मनूव। ओरोना खोलोक रीङ्‌पी येशू ख्रीष्‍टलाम्‍पा नीनाम्माम् साम्‍दीखा छूनूव। नीनाम्माम् साम्‍दीखा ना राःरा हादेलोसो छून्चानूव। आमेन।
60004012	हायाम् सम्तूमा मीयान्‍नीक बूम्चे, आन्‍नी हायाम्‌ देप् दूक्वाम् चाम्चीपी छूनीलो ला ऊई मम्चीम्-दाई मम्चीम् मीनानीना छाक्‍का छूनीनव।
60004013	खोदोलोई ख्रीष्‍टआ तेप्‍स्‍क तोङ्‌क दूक्‍वा तेप्‍स्‍नूम्‍लो आम्‍नी जीननीव, ना खम् साम्‍दीखा आम्‍नीपी खोमयान्‍चीलो आम्‍नी जीननीना चामोवा मनूम्व।
60004014	ख्रीष्‍टमी नीङ्पी बीन्‍नीपा मीचा आम्‍नी निन्दा मईचीदोक आन्‍नी आम्नी जीननीव, ऊदोईपीक्यालो साम्‍दीखा ना नीनाम्माम् आत्‍माआ आम्‍नीपी वास् मईक छूये।
60004015	खोदोलोई आन्‍नी तूनीकतोदीपी मीस् सेईप्, खूस्‍पा, रई लक्‌ मप्, खीक्‍का बीन्‍नीपा मीस्मी लक्‍पी म्हूः तेसना दूक् तोक् तोङ्ना आन्‍ना आसासो दूक् तानूम्‍नव।
60004016	खोदोलोई हेप्पा येशू ख्रीष्‍टपी विश्‍वास मईकसा दूक्‍वा तेम् बोक्स्दोक आम्‍नीङईम्‌ लनीनव, खोदोलोई खसा येशू ख्रीष्‍टमी नीङ्पी नीनाम्माम् साम्‍दीखा मनूम्व।
60004017	ऊदोईपीक्यालो नीनाम्माम् मीस्चीपीकाङ् नीया छूम् नाम्‍ला तालाताक तूये, नीनाम्माआ ङ्‌क नीया ई लाम्‍पा मईदोन्, जीनप् रीदाम्‍पी विश्‍वास मान्मप्चीम् दोसा ऊतोङ्‌कई छूये?
60004018	खीक्‍का, धर्मसूम्बऊपी ओरोना छाम्‍पा तूये, “धर्मी मीस्मी उद्धार हायाम्‌ गारना छूदोने अधर्मी मीस्चीम् दोसा ऊतोङ्‌कई छूये?”
60004019	खन्‍सा नीनाम्माम् लन्‍ची तोङ्ना दूक्‍वा तेम्‍चा नप् लक्ङा मस्‍नूव ना खचा खची आत्‍मा खोलोक थक् बोबूईप् विश्‍वासमम् खाईप् नीनाम्माम् हूक्पी यूक्स्चीनूव।
60005001	ख्रीष्‍टआ तेप्‍स्‍क दूक्वाम् साक्षी, ना खोछेत्‍चाईक साम्‍दीखापी कोङ्सो तूवोकसा कोङ् ओ होप्‍सो एल्‍डरचीम् ईल्पो म्बूम् छूवोकसा आम्‍नी मण्डली गोपीक एल्‍डरचीपी बीन्ती मीक्‍तो ओरोपीको,
60005002	आन्‍नी खोम् लागी पीयानीक नीनाम्माम् बगालची नम्‍लो खोङ्नूम्व, करकापपी मा, आम्‍नी सागोवापीक लन्चीआ, दाचाम्मी लोप्‍पी मा, खोदोलोई हायाम् जीनतो मनूम्व,
60005003	आम्‍नी जिम्‍मापी तूप्‍चीपी हक् तोक्सानूम्ना मा, खोदोलोई खची लागी ईबूम् दोलेवा छूदूरानूम्व।
60005004	ना देप्‍क चोलोछा ताये, खीक्‍का खपीका आन्‍ना हाल्‍लोसो मान्ङाल्पाखाप् साम्‍दीखाम् मुकुट तईनूम्।
60005005	खन्‍सा सोलोचे, खूक्सू-खूलूचीम् हूक्‍पी तूवानीव। ईल्पो बीन्‍नीपाम् हूक्‍पी तूवानीना आन्‍नी खोलोङ् लखेक छूवानीव। ऊदोईपीक्यालो, “नीनाम्माआ नाम्‍दूखू मप्चीम् ऊल्‍लोङ् मय, खोदोलोई लखे मप्चीप्ची सम्‍खेलू मीय।”
60005006	खन्‍सा नीनाम्माम् राःरालोक हूःगोपी आम्‍नी होप्‍ङा लखे मन्चीनीव, ना खसा थीक् नाम्‍लापी आन्‍नी देप् मईनी।
60005007	आम्‍नी खोलोङ् सोक्-सूर्ता खम् लाईस्‍पी यूक्सानूम्ते, ऊदोईपीक्यालो खसा आम्‍नी वास्‍ता मय।
60005008	चीङ्चीङ् तूवानीव, जाग तूवानीव। आम्‍नी साछीमी शैतानआ आसे छीम्‍ना कूईलूईम्‍खाम्‌ पीक्‍तो ङूर्प्‌चाप् नार तोङ्ना लाम्चाईनीक तूये।
60005009	विश्‍वासपी बलियो तूवानीना मूङ्‍कम् ऊल्‍लोङ् मनूम्व। ऊदोईपीक्यालो आम्‍नीम् तोङ्‍कङ् चारमी खोलोपी आम्‍नी बूम्-नेछोचासो ङ्‌कतोङ्‌क दूक्‍वा थाप्‍चयस्क तूये।
60005010	खोलोङ् सम्‍खेलूमी नीनाम्माआ आन्‍नी ख्रीष्‍टपी हाल्‍लोसो मान्याईप् खम् साम्‍दीखाम् लागी काछानीक तूये। आन्‍ना जीस्तातो दूक्‍वा तेप्‍स्‍नूम्‍ना खसा आन्‍नी होसोङ् नयाँ बानेई मईनी, थम्पूर मईनी, ना राःरालोक मईनी।
60005011	खमीङ् राःरा हादेलोसो छून्चानूव। आमेन।
60005012	विश्‍वास मम् खाईप् नेछो सिलास कोङा ङ्‌क छाप्‍दाम्‌ छाम्मीयूचोयोक तूये। वाछेपीतो कोङा ङ्‌क पूचोयो, नीनाम्माम् आछीयाक सम्‍खेलू ङ्‌कङा के। आन्‍नी ङ्‌कपी थम्पूर् छूवानीना तूवानीव।
60005013	नीनाम्माआ सोक्‍क बेबिलोनपी तूप् आम्‍नी मण्डलीचा आन्‍नी सेवा हानीक तूये। खोरोनाङ् ओ छा तोङ्‌क मर्कूसआसो आन्‍नी सेवा हानीक तूये।
60005014	आन्‍नी ईल्पोआ बीन्‍नीपापी पवित्र सम्‍तूमालो सेवा मीलनीव। ख्रीष्‍टपी तूप् आन्‍नी खोलोङ्पी चामोवा छून्चानूव।
61001001	कोङ् येशू ख्रीष्‍टमी सूसो मप् ना प्रेरित सिमोन पत्रुसपीका, ई पा नीनाम्मा ना केई हल्‍वा पीप् येशू ख्रीष्‍टमी धार्मिकतापी ओखीम् तोङ्‍क खेताम्‍ना खेईङा मान्दूर्प् विश्‍वास तोक्‍चीपी:
61001002	आन्‍ना नीनाम्मा ना ई रोबू येशू छेतानूम्‍कसा सम्‍खेलू ना चामोवा आम्‍नीपी हायाम् देतो छूक्‍तो खान्‍चानूव।
61001003	केईया येशू ख्रीष्‍ट हायाम् नम्‍लोना छेताम्, खसा म्‍राःरापीका नीनाम्माआ चाहेई मईक तोङ्‌क रीराम लेईम्‍चाम् लागी केई चाहेई छूक् खोलोक थक् पीये। खसा केई खम् साम्‍दीखा ना खसा मक नप् लक्‍पी काम् लागी काछईक तूये।
61001004	ङ्‌कलाम्‍पाङ्‌ खसा केई खेताम्‍ना खेईङा मान्दूर्प् ना हायाम् देप् यादे पीयीक तूये। खन्‍सा ङ्‌क चारपी हायाम् रई मीन्ताम्पीका ताप् रई लक्‍पीका छूबूरी तूदूरानूम्व, खीक्‍का नीनाम्मालो ईक्‍काम्‌ छूवानीना खम् सूलाम्‍वा आम्‍नीपी छूनूव।
61001005	खन्‍सा आम्‍नी विश्‍वासपी नप् लक्‌ काम्छोम् लागी बल मनूम्व। खीक्‍का आम्‍नी नप् लक्‍पी नीऊ कापानूम्‍व।
61001006	आम्‍नी नीऊपी आम्‍नी होपा आम्‍नी होप्‍ङा तईपी यून्चीदूर्प् राःरा कापानूम्व। खीक्‍का होपा होप्ङा तईपी यूदूर्प्‌चीप् राःरापी हूदूर्म्, हूदूर्म्‌पी भक्ति कापानूम्व।
61001007	खीक्‍का भक्तिपी विश्‍वासीस् सम्‍तूमा मीम् कापानूम्‍व। विश्‍वासीस् सम्‍तूमा मीम् थेम्पी सम्‍खे कापानूम्‍व।
61001008	ङ्‌क रीङ्‌ आम्‍नीपी छूम् छूये, ङ्‌क रीङ्‌ आम्‍नीपी हायाम् देतो छूदोक, ई रोबू येशू ख्रीष्‍टमी लक्‍पी, ङ्‌क रीङ्‌आ आन्‍नी लक्‌ मप् ना म्चो सेमीक् बानेई मईनी।
61001009	ऊदोईपीक्यालो ङ्‌क रीङ्‌मी रोरेखा छूक् मीस्क लाईस्पीक म्मोऊपीका शुद्ध छूवाक मात्यूक्सना कोमूक्पा खीक्‍का छूबूरीपाक रीङ्‌ मान्तोक् तोङ्‌क छूये।
61001010	खन्‍सा बूआचे-नेछोचे, नीनाम्माआ आन्‍नी काछानीक ना सोकानीक आछीयाक मम् लागी हायाम् जोशिल छूवानीव, ऊदोईपीक्यालो आन्‍ना ओरो मईनूम्दोक आन्‍नी हाल्‍लोसो दीस्‍नीनो।
61001011	ऊदोईपीक्यालो आन्‍ना ओरोना ई रोबू ना हल्‍वा पीप् येशू ख्रीष्‍टमी हाल्‍लोसो मान्याईप् चारखम् गोपी वोम् हक् तईनूम्।
61001012	खन्‍सा ङ्‌क रीङ्‌ कोङा आन्‍नी पूरा मीन्मारो मम् ईयान्‍नी, खोरोदोसो आन्‍ना ङ्‌क खोलोङ् छेत्नूम्, ना आम्‍नीपी तूक सत्‍यतापी आन्‍नी थम्पूर् तूनी।
61001013	कोङ् ङ्‌क चारपी तूवोक सम्‍मो, ङ्‌क रीङ्‌ ईत्‍तो आन्‍नी सानीवा छीम्चाम् नप् मीनो।
61001014	ई रोबू येशू ख्रीष्‍टआ कोङ् खोमीयोक तोङ्ना, ङ्‌क सीप्‍ना खाईप् रीराम कोङा दावाङ् होम्‍येम्‍ना खाईम् छूये पीम् छेतो।
61001015	खन्‍सा कोङ् सीयोनासो ङ्‌क रीङ्‌ मीन्मारो मम्चाम् लागी कोङा दूरोक सम्‍मो बल मूचोयोक तूये।
61001016	केईका आन्‍नी ई रोबू येशू ख्रीष्‍टमी राःराम् रीङ्‌ खीक्‍का ख होसोङ् आत्‍ना यूवे पीम् रीङ्‌ येईमीयानीक तूवा, मीस् छेपोवा छूवाना रचेई मस्क पोम् ललईची दतूम्‍काना केईका आन्‍नी येईमीयानीक मा, खोदोलोई खम् साम्दीखा केईका ओखी मूक्साङ् तम्काक तूये।
61001017	खसा पा नीनाम्माप्का सायोचोङ्‌मा ना साम्‍दीखा तक तूये, खूङ्‌क साम्‍दीखापीका ङ्‌कतोङ्‌क ईबूम् साल्‍म् लत्‍ता, “ङ्‌क हायाम् नतोक ओ छा के, कोङ् खपीका हायाम् ओ जीनये।”
61001018	केईका मूङ्‌क पवित्र कोम्पी खस्का तूयीकालो साराङ्‌गाप्‍तोका यूवाक साल्‍म् केईका ओखी नोबोआङ्‌ येनूम्‍काक तूवा।
61001019	खारीबोपोचा पीकाक रीङ्‌पी ईनीम्‍बा केईका निश्‍चित छूयीकाक तूये। आन्‍ना ङ्‌क खारीबोपोचीम् रीङ्‌पी आम्‍नी सानीवा मईनूम्दोक नप् लक्‌ मईनूम्, ऊदोईपीक्यालो खची रीङ्‌ क येशू ख्रीष्‍ट होसोङ् मान्यूम् सम्‍मो नाम्कूर्मागोपी तीप्चाप् अल्हो खीक्‍का वाताम्‍मापी तीप्चाप् देत्छाक सोङ्‌गेर्‌मी अल्मा तोङ्‌क तूये।
61001020	खोदोलोई आन्‍ना ङ्‌क रीङ्‌ बूजेई मम् छूये, धर्मसूम्बऊपी तूक ईबूम् खारीबोसो मीचा म्होपा पोदूरनो।
61001021	ऊदोईपीक्यालो मीस्मी लन्‍चीपीका ईबूम्सो खारीबो मान्छू, खोदोलोई पवित्र आत्‍माम् सम्‍तूमा तचीना मीचा नीनाम्माप्‍तोका यूवाक रीङ्‌ नेना।
61002001	ऊतोङ्नाई इस्राएलीचीम् हाम्‍पी वालीली मप् खारीबोपोस्‍सो तूवा, खोरोनाङ् आम्‍नी हाम्‍पीसो वालीली मप् सेचीपोस् लत्‍ते। ङ्‌कचा मीचा आसासो मान्छेईमो पीलूलूक्दीप् वालीलीक सेचीवा तातची, ओन्‍तोङ्‌नाङ्‌ खचा हल्‍वापीप् रोबू इन्कार मईची। ना खची होप्‍ङा दावाङ् मासेई छूये।
61002002	ना ओरोसर्प् मीस् खचा मईचीक ईजेर्म्‌लप् लक्‍पी लाम्‍दूमे, खीक्‍काना आछीयाक लाम्‍मी नीङ्ला खाते।
61002003	मूङ्‍कस् लोभी छूना वालीली मीनीना आम्‍नीप्‍का फाइदा लापची। खोदोलोई खची लागी नीनाम्माआ लाईस्‍पीकाङ्‌ दण्ड तोकेई मदीत्क तूये, खन्‍सा खस् मासेई छूये।
61002004	नीनाम्माम् रीदाम्‌ पोक्‍चा मोऊ मस्लो नीनाम्माआ खस् मोरोमान्यूची, खोदोलोई खस् खादीपू होलात्‍ची, खीक्‍का नीयाक लेई सम्‍मो खस् छूईचीना खादीगोपू यूक्स्चीक तूये।
61002005	नीनाम्माआ सून्‍मापूक चारसो मोरो मान्यू, खोदोलोई नीनाम्मा मान्दप् चारपी वातेर्वा तोक्स्लो धार्मिक रीङ् हाप् नोआ खीक्‍काना नूक्पो म्छास्ङाङ् लेन्चामीयू।
61002006	खसा सदोम लो गमोरा सहरमीलो नीया मना मीःआ नास् मक तूवा। खीक्‍का नीनाम्माम् रीङ्‌ मान्‍रेप्चीम् दोसा ऊतोङ्‌कई छूये पीम् दोलेवा सदोम लो गमोरा सहरलो छूवाक तूये।
61002007	नीनाम्माआ रई मीस्चीम् रई लक्‍पी हायाम् सोक् मप् धर्मी लोत लेन्‍चामीक तूये।
61002008	(लोत मूङ्‌क मीस्चीका तूवालो लेई पीच्‍ची खचा मस्क रई लक्‌ तअ ना येनू खोदोलो ख हायाम् म्सानीवा चाईसाक तूवा)।
61002009	ओरोना धर्मी मीस् चाम्चीपी छूलो ऊतोङ्नाई जोगेई मम् छूये खीक्‍का रई मीस् नीयाक लेई सम्‍मो दण्‍डपी ऊतोङ्नाई यूम् छूये पीम् रोबूआ नम्‍लोना छेत्‍त।
61002010	अशुद्ध मपा, तूम्‍लू लपा खीक्‍का नीनाम्माम् रीङ्‌बऊ मान्‍रेप् मीस्पी नीनाम्माआ छोक् वोर्वा मय। ङ्‌कतोङ्‌ना वालीलीक सेचीवा पीप्‍ची ईमान्‍रेप्‌ ना नाम्‍दूखू छूये, ना साराङ्‌गाप्‍तो तूप् प्राणीचीम् निन्दा मम् कीस्‍नो।
61002011	नीनाम्माम् रीदाम् पोक्‍ची मूङ्‌क वालीलीक सेचीवा ईक्‍चीप्‍का दूङ् खची राःरालोक ना देप् तूये नासो रोबूम् लाईस्‍पी मूङ्‌क वालीलीक सेचीवा पीप् सेचीपोची दोस् तीयस्‍नो।
61002012	खोदोलोई मूङ्‌क वालीलीक सेचीवा पीप्‍चा खचा लेसस्‍नोक-छेत्‍तस्‍नोक थक्मी ऊल्‍लोङ् मईची। खस् खची नीऊ मान्तूप् साप्‍लोपाक साप्‍लोसा तोङ्‌क तूये, ना खस् खची ताक्‍तो लाम्दूम्चाप् छूये। खीक्‍का मूङ्‍कस् लाम्‍ना सेईम् लागी जन्‍मेई छूवाक तोङ्‌क तूये। खन्‍सा खस्सो मूङ्‌क साप्‍लोपाक साप्‍लोसा तोङ्ना मासेई छूये।
61002013	खचा रई लक्‌ मईचीकम् रईङा दण्ड तयची। लेपाङ्‌ खचा चातो-दूतो तूम्‍लू लम् नत्‍तची। खीक्‍का खचा आन्‍नीस्‍का जा चाम् लागी तूलो हायाम् चामोवा मईची, खीक्‍का ङ्‌कतोङ्‌क मीस्क आम्‍नी बदनाम् मप्, दोस् तीक् ना आम्‍नी खोट लाईप् छूये।
61002014	मूङ्‍कचीम् खची सानीवा तूम्‍लू लम् रीङ्‌आ पेप्पक छूये, ना खस् मोऊ मम्‍आ हादेसो खची मजीम्नो। खचा कमजोर सानीवा तूप् मीस्ची फासेई मईचीना दोका पीयची। नाचूर् लम् लेसची। खन्‍सा ङ्‌कस्‍ने श्रापित छामाईची के।
61002015	मूङ्‌कचा नप् लाम् होक्‍सीचीना रई लाम् कल्‍चीक तूये। खीक्‍का रई लक्‌ मप्ना खाप्‍चीमा लूतेई मप् बोअरमी म्छा बालाममी दोस्-दोस् लाम्‍दूमाक तूये।
61002016	ङ्‌कतोङ्‌क मोऊ मलो खसा राम्‍फू तक तूवा। मान्‍नेईप् मोकोक्‍ती मीस् तोङ्ना नेनाना मूङ्‌क खारीबोपोआ म्नीऊ मास्खाताना मम् लाम्‍क लक्‍पीका राप्‍क तूवा।
61002017	मूङ्‌क मीस्ची काऊ मान्तूप् काऊमी पूई तोङ्‌क, ना हूक्‍आ पेर्प्‌तीप् मोम्तोङ्‌कची के। मूङ्‍कचीम् लागी नीनाम्माआ खादीपूक नाम्कूर्मादाम् यूक्स्पीचीक तूये।
61002018	खचा नाम्‍दूखू छूना देप्-देप् रीङ्‌ मईची, खीक्‍काना खचा मालो रई लक्‌ मम् होप्येप् मीस् रीरामपी तूम्‍लू लम् रीङ्‌ ईयस्‍ना फासेई मईची।
61002019	खस् खची होप्क रई लक्‍मी रोः छूचाईक नाम्‍लापी बीन्‍नीपा मीस् स्‍वतन्‍त्रता मीन्पीयान्‍नी पीक्‍ना यादे मईची। ऊदोईपीक्यालो मीस्पी ऊई दूङ्लखाते खूङ्‌कसा मीस् रोः बानेई मय।
61002020	मीचा ई रोबू ना हल्‍वापीप् येशू ख्रीष्‍ट छेत्‍तनासो चारपीक लक्‍पीका ऊम्‍केई छूना होसोङ् म्खेप्क-खेप् मोऊ मईना मोऊमी हूक्‍पी छूदोक, मूङ्‍कचीम् हालत लाईस्‍पीकप्‍का दूङ् रई छूये।
61002021	ऊदोईपीक्यालो खचा तचीक पवित्र आज्ञा छेत्‍तस्‍नासो मान्‍रेम्पीकान् बरू आछीयाङ् नीनाम्माम् रीङ्‌बऊ हाल्‍लोसो माङ्‍येईस्वादोसो दूङ्नवा।
61002022	“खेप् पास्‍ना मूङ्‌क म्पाम्‍लूऊ चास् खाते, खीक्‍का म्हील सम्दीम्पा बोः हीलपीङ्‌ लूम्चीस् खाते” पीम् आछीयाक पोम् ललई तोङ्ना खस् छूवाक तूये।
61003001	हायाम् सम्तूमा मीयान्‍नीक बूम्चे, कोङा ङ्‌क आम्‍नी लागी छापूचोयोक दोस्पीक छाप्दाम् के, खीक्‍का कोङा लाईस्पीक छाप्दाम् ना ङ्‌क दोस्पीक ओ छाप्दाम्पी आन्‍ना ओरोतो रीङ्‌मी मीन्मारो मम् लागी आम्‍नी सानीवा उत्‍साहित मीम्पीम् लन्‍ची मूक तूये।
61003002	लाईस्‍पी पवित्र खारीबोपोचा पीकाक रीङ्‌ ना प्रेरितचीलाम्‍पा पीम्‍पा ई रोबू ना केई हल्‍वा पीप्‍मी आज्ञा आन्‍ना मीनानूम्व।
61003003	दूङ्लाईस्‍पी आन्‍ना ङ्‌क रीङ्‌ छेईम् छूये, दोस्काक लेईपी रई लन्चीपी लाम्दूम्ची लत्‍ना ताये। खचा आन्‍नी ओरोपीक्‍ना सेस्वा मीनी,
61003004	“येशूआ कोङ् होसोङ् तोयोके पीकाना यादे मक हाकई? ऊदोईपीक्यालो ई खूक्सू-खूलूची सीयाक लेईपीकाङ्‌ खोलोक रीङ्‌ चार थोक्‍सालो ऊतकई तूवा खूङ्‌क तोङ्‍कङ् होसोङ् तूचाये।”
61003005	छेत्‍तस्-लेसस्‍तोङ्‌ खचा ङ्‌क रीङ्‌पी सानीवा मईचीनो, नीनाम्माम् रीङ्‌बऊलाम्पा साराङ्‌गा लाईस्‍पीयीकाङ्‌ तूवा, ना चार क काऊआ ना काऊलाम्‍पाङ्‌ बोबूया।
61003006	मूङ्‌क काऊआङ्‌ मूङ्‌क नाम्‍लापीक चार वातेर्वापी छूवाना मासेई छूवा।
61003007	खोदोलोई ङ्‌क ईनीम्‍बाक साराङ्‌गा लो चारलो मीःआ नास् मम् लागी नीनाम्माआ खसना यूक्स्दीतक तूये। खीक्‍का नीनाम्माम् रीङ्‌बऊ मान्‍रेप् मीस्मी नीया छूनासो ङ्‌क चार नास् छूम्‍क लेई सम्‍मोम् लागी यूम्दीम्पा तूये।
61003008	खोदोलोई हायाम् सम्तूमा मीयान्‍नीक बूम्चे, ङ्‌क ईबूम् रीङ्‌ आन्‍ना हाल्‍लोसो मातानूम्नव, रोबूम् लागी ईलेई ईक् हबऊ दोङ्तो बाईप् छूये खीक्‍का ईक् हबऊ दोङ् ईलेईतो बाईप् छूये।
61003009	खसा मक म्यादे पूरा मम् लागी ख वाताम्‍छा मयान्ची पीक्‍ना हेप्-हेप्पा पीक्‍दोसो ख म्यादे पूरा मम् लागी वाताम् मयान्चीनो, खोदोलोई आस्‍सो नास् छूनूनव ना खोलोआ वालूम्‍मा मस्‍नूव पीम् लन्‍ची मईना रोबूआ आन्‍नी हूङ्‌दीत्‍नीक तूये।
61003010	खोदोलोई रोबू आसासो मान्छेईमो सूपीछा खूस्पा ताईक तोङ्ना ताये। खोदोलो नाम्‍छूई क हायाम् सार बतो मास्खाते, ना नाम्‍छूईतो तूक खोलोक थक् मीःआ बोक्थीरखीखाते।
61003011	ङ्‌क खोलोक थक् नास् छूना खाते, खन्‍सा आन्‍नी ऊतोङ्‌क मीस्ये छूम् छूये? खीक्‍का आम्‍नी रीराम पवित्र ना नीनाम्मा पीम्‍पा छूम् छूये पीम् छेतानूम्व।
61003012	आन्‍ना नीनाम्मा हादेई ताये पीक्‍नीना नीनाम्मा ताम् लेई हूङ्‌दीत्‍नूम्, खूङ्‌क लेई दोक्पी ताईम् लागी दूरनूम्‍क सम्‍मो नप् लक्‌ मनूम्व। खूङ्‌क लेईपी नाम्‍छूई हूईना बोक्थीरखीखाते खीक्‍का नाम्‍छूईतो तूक खोलोक थक् मीम् रापआ रापेई छूना यङ्‍खाते।
61003013	खोदोलोई केईया खसा यादे मकतोङ्ना नयाँ साराङ्‌गाम् लो नयाँ चारमीलो लाम्‌ खोङाम्, ना मूङ्‌कपी धर्मी मीस्साङाङ् तूम् तय।
61003014	खन्‍सा हायाम् सम्तूमा मीयान्‍नीक बूम्चे, आन्‍नी ङ्‌क रीङ्‌ हूप्‍दीप् छूवानीकसा, नीनाम्माम् लाईस्‍पी खोत मान्तूप् ना चामोवापी तूप् छूम् लागी बल मनूम्व।
61003015	रोबूआ तेप्‍सना हूङ्‌दीतक रीङ्‌ हल्‍वातोम् नाम्‍ला पीकानीना आन्‍ना मीनानूम्व। ई नेछो पावलआसो नीनाम्माआ पीक सानीवालाम्‍पाङा आन्‍नी ङ्‌क रीङ्‌ छापापानीक तूवा।
61003016	खसा छाप्‍क खोलोक म्छाप्दाम्पी ङ्‌क रीङ्‌ खसा छाप्‍क तूये। खसा छाप्‍क रीङ्‌ हेप्-हेप् बूजेई मम् गार तूये। खीक्‍का नम्‍लो सेचीवा मान्तोक् ना चलेपा मीचा बीन्‍नीपा धर्मसूम्बऊ तोङ्ना म्छोना-दोक मईचीना पयची, ओरोना खचा खची विनास खची होपाङ्‌ बात्ल मईची।
61003017	खन्‍सा हायाम् सम्तूमा मीयान्‍नीक बूम्चे, लाईस्‍पीङ्‌ ङ्‌क रीङ्‌ बूजेई मनूम्ना चीङ्चीङ् तूवानीव। रई मीस्मी वालीलीक रीङ्‌पी फासेई छूनीनव, ना पोचीतो तूनीक थाऊपीका दीनीनव।
61003018	खन्‍सा ई रोबू ना ई हल्‍वा पीप् येशू ख्रीष्‍टमी सम्‍खेलू ना नीऊपी पतोखात्नीव। खमी ईनीम्‍बा ना दोस्का सम्‍मो म्साम्दीखा छून्चानूव। आमेन।
62001001	रीराम‌ पीप् मूङ्‌क रीङ्‌बऊमी तोक्‍पीक मूङ्‌क रीङ्‌ थोस्‍कोपूकाङ्‌ तूवा, खूङ्‍क केईका येनूम्‍काक तूवा, खीक्‍का केईका ओखी मूक्सा तम्‍काना ओखी हूःआसो पतूम्‍काक तूवा।
62001002	खूङ्‌क रीराम‌ खोछेत्‍ताक तूये, खीक्‍का केईका खूङ्‌क तम्‍काना खूङ्‌क रीराम‍मी गवाई छूयीकाक तूये, ना आन्‍नी मूङ्‌क हाल्‍लोसो मान्याईप् रीराम‍मी रीङ्‌ ईयानीक तूये, खूङ्‌क पा नीनाम्मापी तूवा, खीक्‍का खूङ्‌क ओखीपी खोमन्‍चीक तूये।
62001003	खन्‍सा केईका ऊई तम्का ना येनूम्‍काक तूये, खूङ्‌कङ्‌ केईका आन्‍नी येईमीनी, ओरोना आम्‍नी संगति केईकाचीका छून्चानूव। ईमी ई संगतिक पा नीनाम्मा खीक्‍काना म्छा येशू ख्रीष्‍टपी तूये।
62001004	ईमी ई चामोवा पूरा छूनूव पीकीकाना केईका ङ्‌क रीङ्‌ छापूम्‍चायाम्‍काक तूये।
62001005	केईका खलाम्‍पा येनूम्‍काक रीङ्‌ आन्‍नी येईमीनी, खूङ्‌क रीङ्‌ ङ्‌कङ्‌ के, पा नीनाम्मा अल्हो तूये खीक्‍का खपी ऊसो नाम्कूर्मा मान्तू।
62001006	ओरोना खपी ईमी संगति तूये पीक्याना पीक्या खोदोलोई नाम्कूर्मागोपीङ्‌ लाम्‍दूमीचायेदोन्‌, केई वालीली नेनीचायाक ना सत्‍यतापी तोक्‍सेनोक छूये।
62001007	खोदोलोई ख अल्होपी तूक तोङ्नाङ् केईसो अल्होपी लाम्‍दूमेदोक, ई गोपी संगति छूये, ना म्छा येशू ख्रीष्‍टमी हीःआ खोलोमी ई मोऊ साङ्‌साङ्‌ छूये।
62001008	खीक्‍का केईया ओपीन्‌ मोऊ मान्तू कोङ्ने मोऊपो मा पीक्‍यादोक ई होप्‍ङा दोका पीयाचीक छूये, ना ईपी सत्‍याता छूनो।
62001009	केईया कोङ् मोऊपो पीक्याना ई मोऊ स्‍वीकार मयाम्दोक, खसा ई मोऊ खोलोङ् छेमा मीयीपीया, ना ई अधर्मप्‍का शुद्ध मईया ऊदोईपीक्यालो ख विश्‍वासयोग्‍य ना धर्मी तूये।
62001010	केईया कोङान् मोऊ मान्मङा पीक्याना पीक्‍यादोक केईया ख वालीली मीयाम्क छूये, ना खम् म्‍रीङ् ईपी छूनो।
62002001	ओ छास्‍ये, आन्‍ना मोऊ मनूम्नव पीकोना कोङा ङ्‌क रीङ्‌ आम्‍नी लागी छापूचोयोक तूये। खोदोलोई हेप् हेप्पा मोऊ मईदोसो ई लागी पा नीनाम्मालो नेईप्पीप् ईल्पो मीस् तूये, खूङ्‌क मीस् धर्मी येशू ख्रीष्‍ट के।
62002002	येशू ख्रीष्‍ट ई मोऊ छेमा मीक्पीप् तूये, ई लागीङाङ्‌ ख बलि छूवाक मा, खोदोलोई चारपी तूप् खोलोङ् मीस्मी मोऊ छेमा मम् लागी ख बलि छूवाक तूये।
62002003	खन्‍सा केईया खम् आज्ञा रेपाम्‍दोक ङ्‌कलाम्‍पाङ्‌ केईया ख हायाम्‌ नत्‍तो छेताम् रईछ, पीम् छेताम्।
62002004	आसाई “कोङा ख नम्‍लो छेतो” पीके, खोदोलोई खम् आज्ञा रेप्पनोदोक, ख वालीली नेन्‍क छूये, ना खपी सत्‍य छूनो।
62002005	खोदोलोई आसाई खम् रीङ्‌बऊ रेप्प, आछीयाङ् खचा नीनाम्मा पूरा सम्‍तूमा मीयस्क छूये। ओरोना केई खपी तूये पीम् निश्‍चित छूये।
62002006	ओरोना केईया नीनाम्मापी तूयेका पीक्याना पीक्‍यादोक, केई येशू ख्रीष्‍ट तोङ्नाङ् छूम्‍ना लेईम्‍चाम् छूये।
62002007	हायाम् सम्तूमा मीयान्‍नीक बूम्चे, कोङा ओदोलो नयाँ आज्ञा छापूचोयोक मा, खोदोलोई केछेयीका आम्‍नीपी तूक् आज्ञाङ्‌ छापूचोयोक तूये। खीक्‍का खूङ्‌क पूरान आज्ञा क आन्‍ना येनानूम्‍क जीनप् रीदाम्‍ङा के।
62002008	खोदोलोई ईबूम् नयाँ आज्ञा आम्‍नी लागी छापूचोयोक तूये, खूङ्‌क खपी ना आम्‍नीपी सत्‍य तूये, ऊदोईपीक्यालो नाम्कूर्मादाम् याताना खात्‍चाईक तूये, ना सत्‍य अल्हो चम्‍केई छूचाईक तूये।
62002009	आस्‍कसाई “कोङ् अल्होपी तूवो” पीके खोदोलोई म्बूस्-म्नेछोस् इन्कार मचयस्दोक, ख होसोङ् नाम्कूर्मागोपीङा तूचाये।
62002010	आस्‍कसाई म्बूस्-म्नेछोस् सम्‍तूमा मीय, खूङ्‌क मीस् अल्होपी तूक छूये, खीक्‍काना खपी दोर्म् रीङ्‌ ऊसो छूनो।
62002011	खोदोलोई आस्‍कसाई म्बूस्-म्नेछोस् इन्कार मय, खूङ्‌क मीस् नाम्कूर्मागोपीङ्‌ तूचाईक छूये, ना नाम्कूर्मागोपीङ्‌ लाम्‍दूमे, खीक्‍काना खसा कोङ् हापी खातोचोयो पीम्सो छेत्‍तनो, ऊदोईपीक्यालो नाम्कूर्माआ ख कोमूक्पा मदीतक छूये।
62002012	छाछामाचे, कोङा आम्‍नी लागी छापूचोयोक तूये, ऊदोईपीक्यालो ख्रीष्‍टमी नीङ्लाम्पा आम्नी मोऊ छेमा छूवाक तूये।
62002013	पा चे, कोङा आम्‍नी लागी छापूचोयोक तूये, ऊदोईपीक्यालो केछे सून्‍मापूकाङ्‌ तूप् आन्‍ना छेत्नूम्क तूये। सोलोचे, कोङा आम्‍नी लागी छापूचोयोक तूये, ऊदोईपीक्यालो आन्‍नी दुष्‍ट शैतानपीका कोक्‍सानीक तूये। छाछामाचे, कोङा आम्‍नी लागी छापूचोयोक तूये, ऊदोईपीक्यालो आन्‍ना पा नीनाम्मा हायाम्‌ नम्‍लो छेतानूम्क तूये।
62002014	पा चे, कोङा आम्‍नी लागी छापूचोयोक तूये, ऊदोईपीक्यालो केछे सून्‍मापूकाङ्‌ तूप् आन्‍ना छेत्‍नूम्‍क तूये। सोलोचे, कोङा आम्‍नी लागी छापूचोयोक तूये, ऊदोईपीक्यालो आन्‍नी बलियो तूनी, ना नीनाम्माम् रीङ्‌बऊ आम्‍नीपी तूये, खीक्‍का आन्‍ना मूङ्‍क दुष्‍ट शैतान दूरासेत्‍नूम्‍क तूये।
62002015	चार सम्तूमा मीयानूम्नव, खीक्‍काना चारपी तूक खोलोक थक्सो सम्तूमा मीयानूम्नव। खोरोनाङ् हेप्-हेप्पा चार सम्‍तूमा मीयदोक, नीनाम्माम् सम्‍तूमा खपी छूनो।
62002016	चारपी तूक खोलोक थक्, गाम्मी लाङो, मूक्स्मी लाङो, खीक्‍काना ई हक्‍पी तूक थक्पी हायाम्‍क लोम्‍चीम्‌ रीङ्‌, पा नीनाम्मालाम्पा ताक मा, खोदोलोई चारपीका ताक के।
62002017	खीक्‍का चार यात्ना खाते खोदोलो मूङ्‍कम् लाङोसो यात्ना खाते, खोदोलोई नीनाम्माम् लन्‍ची पूरा मप्क दोस्का सम्‍मो लेत्‍चाये।
62002018	छा चे, यात्चाईक नाम्‍ला ङ्‌कङ्‌ के। ख्रीष्‍टमी ऊल्‍लोङ् मप्ची ताचाये पीम् येन्‍चाईनूम्‍क तूये। ईनीम्‍बा हायाम्‌ सार ख्रीष्‍टमी ऊल्‍लोङ् मप्ची ताचाये पीम् येन्‍चाईनूम्‍क तूये। खन्‍सा केईया ङ्‌क चार यात्क लेईमी चीन्‍न पीक्याना छेई दूराम्।
62002019	खस् ओखीप्‍का लत्‍ताना खाता, ऊदोईपीक्यालो खस् ओखीमी मा। खस् ओखीम् तूवावादोन्, खस् केईकाचीकाङ् तूवाचावा। ऊदोईपीक्यालो खस् ओखीप्‍का लत्‍ताना खाताकसा खस् ओखीम् मा पीम् छेत्‍ते।
62002020	खोरोदोसो आन्‍ना पवित्र आत्‍माम् अभिषेक तानूम्क तूये, खन्‍सा आन्‍ना खोलोआ सत्‍य रीङ्‌ छेत्‍तूम्‌।
62002021	आन्‍ना सत्‍य छेत्‍नूम्‍नो पीकोना कोङा ङ्‌क छापोक मा के, खोदोलोई वालीलीम्‌ रीङ्‌ सत्‍यप्‍का ताईनो पीम् आन्‍ना छेत्‍चाईनूम्‍कसा कोङा ङ्‌क आम्‍नी लागी छापूक तूये।
62002022	वालीलीपो आसे पीक्यालो वालीलीपो मूङ्‌कङा, आस्कसाई येशूङ्‌ ख्रीष्‍टङा के पीम् रीङ्‌ इन्कार मय। खीक्‍काना पा नीनाम्मा ना म्छा येशू ख्रीष्‍ट पीम् इन्कार मप् ख्रीष्‍टमी ऊल्‍लोङ् मप्के।
62002023	खीक्‍का आस्‍कसाई छा इन्कार मय, खूङ्‌कसा पा नीनाम्मासो इन्कार मय। खोरोनाङ् आस्‍कसाई म्छा येशू ख्रीष्‍ट स्‍वीकार मय, खूङ्‌कसा पा नीनाम्मासो स्‍वीकार मय।
62002024	खीक्‍का लाईस्‍पीका आन्‍ना येनानूम्‍क रीङ्‌ङा आम्‍नीपी छून्चानूव। ओरोना आन्‍ना केछे लाईस्‍पीका येन्‍चाईनूम्‍क रीङ्‌ आम्‍नीपी तूचाईदोक आन्‍नी म्छा ख्रीष्‍टपी ना पा नीनाम्मापी तूचाईनीक छूये।
62002025	ओरोना खसा हाल्‍लोसो मान्याईप् रीराममी यादे मक तूये।
62002026	आम्नीपी वालीलीक रीङ्‌ मप्मी तोक्‍पी कोङा ङ्‌क रीङ्‌ खोलोङ् छापूक तूये।
62002027	आन्‍ना खपीका तानूम्क आत्‍माम् अभिषेक आम्‍नीपी तूचाये, खन्‍सा आन्‍नी आसासो ईम्‍चाम्‌ बोक्स्‍नो। ऊदोईपीक्यालो खम् अभिषेकआङ्‌ आन्‍नी खोलोक थक् ईनी, खीक्‍का खसा आन्‍नी ईनीक रीङ्‌ खोलोङ् सत्‍य छूये, वालीलीक छूनो। ओरोना खम् आत्‍माआ ईनीक रीङ्‌पी आज्ञाकारी छूवानीना ख्रीष्‍टपी ईबूम्ङा छूवाचानीव।
62002028	खन्‍सा ओ छाचे, आन्‍नी खपी तूवानीव, ना ख खोमयान्‍चीलो साहास तम्‍नूव, खीक्‍का ख आत्‍ना यूलो केई ईङईम् लनूनव।
62002029	ओरोना आन्‍ना येशू ख्रीष्‍ट धर्मी तूये पीम् छेतानूम्‍कसा, नप् लक्‌ मप्‍तोदी खोलोङ् नीनाम्मालाम्पा जन्‍मेई छूक् पीम्सो आन्‍ना छेतानूम्‍व।
62003001	खोङ्नूम्व, पा नीनाम्माआ केई ऊतोङ्नाई सम्‍तूमा मीयीक तूये, खीक्‍का खम् सम्‍तूमा ईपी हायाम्‌ देप् तूये खन्‍सा केई नीनाम्माम् छा छूयीक तूये, ना आछीयाङ् केई खम् छामाईसोङा खन्‍सा चारपी तूपा केई छेतेनो। ऊदोईपीक्यालो खचा पा नीनाम्मा छेत्‍तस्‍नोक तूये।
62003002	हायाम् सम्तूमा मीयान्‍नीक बूम्चे, ईनीम्‍बा केई नीनाम्माम् छा तूये, खोदोलोई दोस्का ईबूसूम् लाईस्‍पा ऊई छूये खूङ्‌क केईया ईनीम्‍बा सम्‍मो मान्छेईमोङ् तूये। खोदोलोई केईया ओन्‍तोदीक छेताम् येशू ख्रीष्‍ट यूलो केईसो ख तोङ्‌कङ् छूये। ऊदोईपीक्यालो खूङ्‌क नाम्‍लापी येशू ख्रीष्‍ट ऊतोङ्‌कई तूये खूङ्‌क तोङ्‌कङ् केईया ख तूक तयाम्।
62003003	खीक्‍का येशू ख्रीष्‍टपी सानीवा मप् खोलोङ् येशू ख्रीष्‍ट ऊतोङ्नाई पवित्र तूये खूङ्‌क तोङ्नाङ् खस्सो खची होप्‍ङा पवित्र मयान्ची।
62003004	मोऊ मप् खोलोआङ् ललई गसची। ऊदोईपीक्यालो मोऊ मम्ङा ललई गम्के।
62003005	आन्‍ना खोलोआङ् छेत्‍नूम्‌ ई मोऊ खूर्म्‌खाम्‌ लागीङ्‌ येशू ख्रीष्‍ट ङ्‌क चारपी यूवाक। खीक्‍का खपी ऊसो मोऊ मान्तू।
62003006	खन्‍सा आसे येशू ख्रीष्‍टलो तूये, खूङ्‌कसा मोऊ मईनो। खोरोना मोऊ मप्चापा ख तोम्‍सो तयनो ना छेईम्‍सो छेत्‍तनो।
62003007	ए छाछामाचे, आन्‍नी आसासो वालीलीपी मानीनूनव। खीक्‍का आस्‍कसाई नप् लक्‌ मय, खूङ्‌क मीस् येशू ख्रीष्‍ट धर्मी तूकतोङ्नाङ् धर्मी छूये।
62003008	आस्‍कसाई मोऊ मय खूङ्‌क शैतानमी के। ऊदोईपीक्यालो शैतानआ केछेयीकाङ् मोऊ मतो थोङाक तूये। ङ्‌क शैतानमी लक्‌ नास् मम् लागीङ्‌ नीनाम्माम् छा ङ्‌क चारपी यूवाक के।
62003009	नीनाम्माम् छाचा आसासो मोऊ मईचीनो, ऊदोईपीक्यालो नीनाम्माम् सूलाम्‍वा खचीपी छूक छूये, ना खची पा नीनाम्मा छूवाकसा खचा मोऊ मईचीक छूनो।
62003010	खन्‍सा ङ्‌कलाम्‍पाङ्‌ नीनाम्माम् छा आस्‍कई, ना शैतानमी छा आस्‍कई पीक्याना नम्‍लो छेईम् दूराम्। खीक्‍का नप् लक्‌ मान्मप्, खीक्‍का म्बू-म्नेछोस्सो सम्‍तूमा मान्मीक मीस् नीनाम्माम् छामाई छूदूरनो।
62003011	आन्‍ना केछेयीका येनानूम्‍क जीनप् रीदाम्क ङ्‌कङ्‌ के, “केई ई होप्-होप्‍पी सम्‍तूमा” मीलम् छूये।
62003012	खीक्‍का केई कयीन तोङ्‌क छूम् छूनो, ऊदोईपीक्यालो ख शैतान लाम्‍पाक तूवा। खसा म्नेछो हाबिल सेत्‍क तूवा। ऊदोई खसा म्नेछो सेतू? ऊदोईपीक्यालो खसा मक लक्‌ रई तूवा, ना म्नेछोआ मक लक्‌ नप् तूवा।
62003013	खन्‍सा ओ नेछोस्ये, चारपीक मीचा जेर्नीलो छाक्‍का छूनीनव।
62003014	केईया छेताम्, केईया सीम्‌ रीङ्‌ होक्‍सूयूम्‍ना हाल्‍लोसो मान्याईप् रीरामपी ‍यन्चीयीक तूये, ऊदोईपीक्यालो केईया ई बूस् ई नेछोस् सम्‍तूमा मीयाम्क तूये। खीक्‍का आसाई म्बूस् म्नेछोस् सम्‍तूमा मीयस्‍नो खूङ्‍कस् होसोङ् सीम्‍पीङ्‌ तूचाईक छूये।
62003015	म्बूस्-म्नेछोस् सम्तूमा मान्मीक् तोदी खोलोङ् मीस् सेईप्ची तोङ्‍क छूये। खीक्‍का आस्‍कसाई मीस् सेत, खूङ्‍कचीपी हाल्‍लोसो मान्याईप् रीराम‌ छूनो पीम् आन्‍ना हायाम्‌ नम्‍लोना छेत्‍नूम्‌।
62003016	ङ्‌कलाम्‍पाङ्‌ सम्‍तूमा मीलम् पीक्‍याक ऊई पीम् केईया छेताम्। ऊदोईपीक्यालो येशू ख्रीष्‍टआ केई म्‍रीराम पीयीक तूये। खन्‍सा केईयासो ई बूचीम् ई नेछोचीम् लागी ई रीराम‌ पीम् छूये।
62003017	हेप्-हेप् होङ्‌पोक् तूये, खोदोलोई खचा छूक्‍सीप्ची तचयस्‍नासो खस् बछोक्सनोदोक, नीनाम्माम् सम्तूमा खपी ऊतोङ्नाई बास् मय?
62003018	छाछामाचे, केई रीङ्‌आ लो ङःआलोङाङ्‌ सम्‍तूमा मीलम् मा। खोदोलोई ई लक्‍लाम्पा केई आछीयाक सम्‍तूमा मीलईनूव।
62003019	खन्‍सा ङ्‌क रीङ्‌लाम्‍पाङ्‌ केई सत्‍यपीक पीक्याना छेताम्, खीक्‍का केई नीनाम्माम् लाईस्‍पी छूयेलोसो ईकीम् लईनो।
62003020	खीक्‍का केई ई गोङ्आ दोस् तीयालोसो केईया ललीयाम्, नीनाम्मा ई गोङ्पीकासो दूङ् देप् तूये, ना खसा खोलोक थक् छेत्‍त।
62003021	हायाम् सम्तूमा मीयान्‍नीक बूम्चे, केई ई गोङ्आ दोस् तीयानोदोक, नीनाम्माम् लाईस्‍पी खाईम् आत् मदूराम्।
62003022	खीक्‍का केईया खपी ऊई ङोकाम्‌ खूङ्‍कङ् तयाम्, ऊदोईपीक्यालो केईया खम् आज्ञा रेपाम्‍ना खसा नत्‍तक लक्‌ मयाम्।
62003023	खम् आज्ञा क ङ्‌कङ्‌ के, केईया म्छा येशू ख्रीष्‍टमी नीङ्पी विश्‍वास मम्ना होप्-होप्‍पी सम्‍तूमा मीलम् छूये। खसा केई ङ्‌कतोङ्‌कङ् आज्ञा पीयीक तूये।
62003024	नीनाम्माम् आज्ञा रेप्‌ खोलोङ् खपी छूये, खीक्‍का नीनाम्मासो खचीपी छूये। खसा केई पीयीक पवित्र आत्‍मा ईपी तूकसा ख ईपी तूये पीम् केईया छेताम्।
62004001	हायाम् सम्तूमा मीयान्‍नीक बूम्चे, खोलोङ् आत्‍मापी विश्‍वास मनूम्नव, खोदोलोई खूङ्‌क आत्‍मा नीनाम्माम् यो मायो पीकानीना जाँच मनूम्व। ऊदोईपीक्यालो हायाम्‌ सार वालीलीपी मप् खारीबोपोची ङ्‌क चारपी लत्‍ताक तूये।
62004002	येशू ख्रीष्‍ट मीस्मी ङालीपी ङ्‌क चारपी यूवाक पीक्‍ना विश्‍वास मप् तोदीपी नीनाम्माम् आत्‍मा छूये। ङ्‌कलाम्‍पाङ्‌ आन्‍ना नीनाम्माम् आत्‍मा पीम् छेत्‍नूम्‌।
62004003	येशू ख्रीष्‍ट स्‍वीकार मान्मप् आत्‍मा खोलोङ् नीनाम्मालाम्पाक मा, खूङ्‌क खोलोङ् ख्रीष्‍टमी ऊल्‍लोङ् मप् आत्‍मा के, ङ्‌कम् तोक्‍पी आन्‍ना लाईस्‍पीङ्‌ “ताचाये” पीम् येनानूम्‍क तूवा। खोदोलोई खूङ्‌क ईनीम्‍बा चारपी ताखाताक तूये।
62004004	ए नूक्‍छाचे, आन्‍नी क नीनाम्मामी के, खीक्‍का आन्‍नी वालीली मप् खारीबोपोचीप्का कोक्‍सानीक तूये। ऊदोईपीक्यालो आम्‍नीपी तूप्, चारपी तूप्‍पीकासो दूङ् राःरालोक तूये।
62004005	मूङ्‌क वालीली मप् खारीबोपोची चारपीक के, खन्‍सा खचा चारपीक रीङ्‌ङा मईची, ना चारपीक मीचा खची रीङ्‌ येनची।
62004006	केईने नीनाम्मामी। खन्‍सा आस्‍कसाई नीनाम्मा छेत्‍तची खचा ई रीङ्‌सो येनची, लोई आस्‍चीई नीनाम्मामी मा खचा ई रीङ्‌ येनस्‍नो। ङ्‌कतोङ्‌क रीङ्‌ लाम्‍पाङ्‌ सत्‍य आत्‍मा लो वालीलीक आत्‍मालो हायाम्‌ नत्‍तो छेई मदूराम्।
62004007	हायाम् सम्तूमा मीयान्‍नीक बूम्चे, केई ई होप्-होप्‍पी सम्‍तूमा मीलईया के, ऊदोईपीक्यालो सम्‍तूमा नीनाम्मापीका ताये। सम्‍तूमा मीक् मीस् नीनाम्माप्का जन्‍मेई छूवाक, ना खसा नीनाम्मा छेत्‍त।
62004008	सम्‍तूमा मान्मीक्पा नीनाम्मा छेत्‍तनो, ऊदोईपीक्यालो नीनाम्मा ई सम्‍तूमा मीक् तूये।
62004009	नीनाम्माआ ईबूम्ङाङ् म्छा तूवाकसो ङ्‌क चारपी पोक्स्दात्ना म्सम्तूमा केई खोमीयीक तूये खन्‍सा केई खलो लेईम्‍चाम्‌ छूये।
62004010	सम्तूमाक ङ्‌कपीङ् तूये, केईया नीनाम्मा सम्‍तूमा मान्मीयूम्, खोदोलोई खसा केई सम्‍तूमा मीयी, ना ई मोऊमी फाईपी खसा ईबूम्ङाङ् म्छा तूवाकसो ङ्‌क चारपी पोक्‍स्‍दातू।
62004011	हायाम् सम्तूमा मीयान्‍नीक बूम्चे, नीनाम्माआ केई ओरोना सम्‍तूमा मीयीकसा केईसो ई होप्-होप्‍पी सम्‍तूमा मीलम् छूये।
62004012	नीनाम्मा मीचा हाल्‍लोसो तखीचीक मान्तू। केई ई होप्-होप्पी सम्तूमा मीलईयादोक नीनाम्मा ईसाथपी छूये, खीक्‍काना नीनाम्माम् सम्‍तूमा ईपी पूरा छूक छूये।
62004013	ओरोना केई खपी ना ख ईपी तूये पीम् रीङ्‌ छेताम्। ऊदोईपीक्यालो खसा म्‍आत्मा केई पीयीक तूये।
62004014	केईया ख तम्क तूये, खीक्‍काना पा नीनाम्माआ म्छा ङ्‌क चारपीक हल्‍वा पीप् छूम् लागी पोक्‍स्‍क पीक्याना केईया गवाई पीयाम्।
62004015	आस्‍कसाई येशू ख्रीष्‍ट नीनाम्माम् छा पीक्‍ना स्‍वीकार मय, नीनाम्मा खूङ्‌क मीस्पी छूये। खीक्‍काना खूङ्‌क मीस्सो नीनाम्मालो छूये।
62004016	ओरोना नीनाम्माम् सम्‍तूमा ईपी तूक केईया तूम् तयाम् ना विश्‍वास मयाम्। नीनाम्मा सम्‍तूमा मीक् तूये, ना आस्‍कई सम्‍तूमापी तूये खूङ्‌क नीनाम्मापी तूक छूये, ना नीनाम्मा खपी तूये।
62004017	नीयाक लेईपीसो केई मान्कीमो तूम् लागी सम्‍तूमा ईपी पूरा छूवाक तूये। ऊदोईपीक्यालो ख ऊतोङ्‌कई तूये केईसो ङ्‌क चारपी खूङ्‌क तोङ्‌कङ् तूया।
62004018	सम्‍तूमापी कीम् लम् ऊसो मान्तू, खोदोलोई आछीयाक सम्‍तूमाआ ईकीम् लम्‌ हत्‍तेई मय। ऊदोईपीक्यालो ईकीम् लम्‌ पीक्‍याक दण्‍डलो ईबूम् छूये, खीक्‍का आसे कीसे खूङ्‌क सम्‍तूमापी आछीयाक छूनो।
62004019	केईया ख सम्‍तूमा मीयाम्, ऊदोईपीक्यालो खसा केई लाईस्पी सम्‍तूमा मीयीक तूये।
62004020	खन्‍सा हेप्-हेप्पा “कोङा नीनाम्मा सम्‍तूमा मीयो” पीक्याना ई बूस् ई नेछोस् इन्कार मयाम्दोक, खूङ्‌क सम्‍तूमा वालीलीक छूये। ऊदोईपीक्यालो ई मूक्सा तम्‍चायाम्‍क ई बूस् ई नेछोस् सम्तूमा मीयाम्नोदोक, ई मूक्सा तयाम्नोक नीनाम्मा ऊतोङ्नाई सम्तूमा मीदूराम्?
62004021	ओरोना केईया खपीका ङ्‌क आज्ञा तम्क तूये, खन्‍सा आसाई नीनाम्मा सम्‍तूमा मीय खूङ्‌कसा म्बूस्-म्नेछोस्सो सम्‍तूमा मीयस्क छूये।
62005001	येशूङ्‌ ख्रीष्‍ट के पीक्‍ना विश्‍वास मप् खोलोङ् नीनाम्माम् छाची के। खन्‍सा आस्‍कसाई पा नीनाम्मा सम्‍तूमा मीय खूङ्‌क मीचा पा नीनाम्माप्का जन्‍मेई छूवाकस्‍सो सम्‍तूमा मीयची।
62005002	ओरोना केईया नीनाम्मा सम्तूमा मीयाम्, ना खम् आज्ञा रेपाम्दोक, खूङ्‌क लाम्‍पाङ्‌ केईया नीनाम्माम् छामाईसो सम्तूमा मीयाम्क छेत्‍ते।
62005003	नीनाम्मा सम्तूमा मीम्ङा खम् आज्ञा रेम्‍मा, ना खम् आज्ञा ई लागी खोन्‍तो गार मान्तू।
62005004	ऊदोईपीक्यालो नीनाम्माम् छास् चारपी कोक्‍से, ई विश्‍वासआ गर्दा केई चारपी कोक्‍स्‍या।
62005005	चारपी कोप् आसे? येशू नीनाम्माम् छा पीक्‍ना विश्‍वास मप्ङाङ् चारपीका कोक्से।
62005006	खूङ्‌क खङ् तूये, ख काऊपीका लो हीः लाम्‍पालो यूवाक, ख येशू ख्रीष्‍ट तूये, ख काऊपीकाङाङ्‌ यूवाक मा, खोदोलोई ख काऊपीका लो हीप्‍कालो यूवाक के।
62005007	गवाई पीप्‍ने पवित्र आत्‍माङ्‌ तूये, ऊदोईपीक्यालो पवित्र आत्‍मा सत्‍य तूये।
62005008	गवाई पीप् सूप्‍पो तूये, खूङ्‍कस् पवित्र आत्‍मा, काऊ ना हीः, ङ्‌क सूप्‍चीम्‌ गवाई ईबूम्ङा तूये।
62005009	केईया मीस्मी गवाईपी विश्‍वास मयाम्, खोदोलोई नीनाम्माम् गवाई देप् तूये। ऊदोईपीक्यालो खसाङ् म्छाम् तोक्पी गवाई पीक तूये।
62005010	खन्‍सा आस्‍कसाई नीनाम्माम् छा पी विश्‍वास मय, खूङ्‌क मीस्मी सागोवापी ङ्‌क रीङ्‌मी गवाई छूये। खोरोनाङ् आस्‍कसाई नीनाम्मापी विश्‍वास मईनो खूङ्‌क मीचा नीनाम्मा वालीलीक मीने। ऊदोईपीक्यालो नीनाम्माआ म्छाम् तोक्‍पी गवाई पीकपी खसा विश्‍वास मईनो।
62005011	गवाई क ङ्‌कङा, नीनाम्माआ केई हाल्‍लोसो मान्याईप् रीराम‌ पीयीक तूये, ङ्‌क रीराम‌ म्छापी तूये।
62005012	नीनाम्माम् छा तूये पीक् मीस्पी मूङ्‌क रीराम‌ छूये, ना नीनाम्माम् छा मान्तू पीक् मीस्पी मूङ्‌क रीराम‌ छूनो।
62005013	नीनाम्माम् छाम् नीङ्पी विश्‍वास मप् आन्‍ना खोलोआ हाल्‍लोसो मान्याईप् रीराम‌ तम्काक तूये पीम् छेतानूम्‍व पीकोना कोङा ङ्‌क छाप्‍दाम्‌ छापूना आन्‍नी होन्‍चायान्‍नीक तूये।
62005014	केईया नीनाम्मापी पूरा आशा मयाम्। ऊदोईपीक्यालो खसा लन्ची मईक तोङ्ना केईया खपी ऊ ङोकाम्‌ दोसो खसा ई रीङ्‌ येनीपीया।
62005015	केईया वाङोम् मयाम्‍ना ऊ ङोक्‍नूम्‍दोसो खसा येनीपीया पीक्याना केईया छेताम्‍दोक, केईया खपी ऊई ङोकूम्‍क तूये खूङ्‌क केईया आछीयाङ् तयाम् पीम्ना छेईम् छूये।
62005016	हेप्-हेप्पा म्नेछोआ मोऊ मईक तय, खीक्‍का खूङ्‌क मोऊ सीम्‍पी ताईप्‍तेप् मोऊ मादोक, खसा मूङ्‍क म्बूचीम्-म्नेछोचीम् लागी वाङोम् मनूव, ओरोना आस्‍कमीई खची मोऊ सीम्‌ सम्मो मान्ताईप्‍तेप् तूये, खूङ्‌क मीस् नीनाम्माआ रीराम‌ पीय। खोदोलोई ङ्‌कतोङ्‌क मोऊसो छूये, खूङ्‌कसा सीम्‍पी तायीतीया, खूङ्‌कम्‌ लागी हेप्-हेप्पा बीन्ती मम् छूये पीकोना कोङा पीकोनो।
62005017	रई लक्‌ तोदी खोलोङ् मोऊङा के, खोदोलोई ङ्‌कतोङ्‌क मोऊसो तूये खूङ्‌कसा सीम्‍पी तायीतीयानो।
62005018	नीनाम्माआ बोबूयीक आसासो मोऊ मचयनो, ख नीनाम्माम् छाआ नम्‍लोना यूक्सक छूये, खीक्‍का दुष्‍टआ ख हाल्‍लोसो पत्‍तनो।
62005019	केईया नम्‍लोना छेताम्, केई नीनाम्मामी, खीक्‍काना खोलोङ् चार मूङ्‌क दुष्‍टम् हूक्‍पी छूवाक तूये।
62005020	केईया खोलोआङ् छेताम्, नीनाम्माम् छा ताक तूये, ना खसा केई आछीयाकङ् नीनाम्मा छेईम् सानीवा पीयीक तूये। केई खपीङ् तूया, ना ख सत्‍य तूये। खूङ्‌क नीनाम्माम् छा येशू ख्रीष्‍ट तूये। खङ् सत्‍य नीनाम्मा ना हाल्‍लोसो मान्याईप् रीराम‌ तूये।
62005021	ए छाछामाचे, आन्‍नी आम्‍नी होप्‍ङा ङोङोक्छेम् पूजा मम्पीका छूबूरी तूवानीव।
63001001	कोङ् एल्‍डरलाम्पा, सोकाक मीम्छा ना मूङ्‍कम् म्छामाईची कोङा आछीयाङ् सम्‍तूमा मीयो। कोङाङाङ्‌ मा, खोदोलोई सत्‍य ऊई पीक्‍ना छेईप् खोलोआङ् खस् सम्‍तूमा मीयची।
63001002	ओखीपी सत्‍य रीङ्‌ पूरा तूचाईकसा केईका आन्‍नी सम्‍तूमा मीनी।
63001003	पा नीनाम्मा ना म्छा येशू ख्रीष्‍टपीका सम्‍खेलू, सम्खे-लूम्खे, चामोवा, ईपी सत्‍यतापी ना सम्‍तूमापी छूचाये।
63001004	आम् छास् हेप्-हेप्‍ची पा नीनाम्माप्का तोम्‍पा आज्ञापी तोक्‍स्‍चाईक छीपूना कोङ् हायाम्‌ ओ गोङ् होक्‍खाते।
63001005	ए नेछो, कोङा आम् लागी ईबूम् नयाँ आज्ञा छापूचोयोक माके, खोदोलोई कोङा केछेयीकाङ् ईपी तूवाक रीङ्‌ङा छापूचोयोक तूये। खन्‍सा केई ई होप्-होप्‍पी सम्‍तूमा मीलईयाके पीकोना कोङा आन्‍नी बीन्ती मीयान्‍नी।
63001006	केई खसा पीयीक आज्ञापी लाम्‍दूम्‍ङा सम्‍तूमा मीलम् के। आना केछेयीका येन्‍क आज्ञासो ङ्‍कङा, खन्‍सा आन्‍नी खोलोङ् सम्‍तूमा मीलप् छूम् छूये।
63001007	वालीलीपी मप् ओरोतो मीस्ची चारपी ताक तूये, खूङ्‌कचा येशू ख्रीष्‍ट गाम्‍पी ङ्‍क चारपी ताक पीक्‍ना खचा पतेई मईचीनो। ङ्‍कतोङ्‍क मीस्ङा केई वालीलीपी मप् ना येशू ख्रीष्‍टमी ऊल्‍लोङ् मप् के।
63001008	चीङ्चीङ् तूवानीव, आन्‍ना ऊक लक्‍ये मचाईनूम्क तूये, खूङ्‌क लक्‌ माप्दीप् माके खोदोलोई खूङ्‌क लक्‌ पूरा मप्ना पूनाऊनी तोक् छूवानीव।
63001009	येशू ख्रीष्‍टमी सेचीवापी बलियो छूक्‍ना मान्तूप्, खीक्‍का खम् सेचीवाप्‍का छूबूरी मप्चीप्ना तूप् मीस्पी नीनाम्माआ बास् मईनो, खोदोलोई आसे येशूम् सेचीवापी बलियो छूना तूये, खूङ्‌क मीस्पी पा ना म्छा नीप्पोआङ् बास् मय।
63001010	ङ्‌कतोङ्‌क सेचीवा मान्ताईमो हेप्-हेप् मीस् आम्‍नी खीम्पी ताईदोक खूङ्‌क तोङ्‌क मीस् आना आम् खीम्‍सो वन्‍नव खीक्‍का लाम्‍तूम्‍मासो मीनव।
63001011	ऊदोईपीक्यालो आस्‍कसाई खूङ्‌क तोङ्‌क मीस् लाम्‍तूम्‍मा मीय, खूङ्‌क लाम्‍तूम्‍मा मीक्पा मूङ्‌क मीचा मईक मान्‍नप् लक्‍पी काम्यान्चीक छूये।
63001012	आन्‍नी छाम्‍ना होम्‌ पर्ने रीङ्‌ने हायाम्‌ देतो तूये, खोदोलोई कोङा कागजपी मसीआ छापोनो। खोदोलोई ई सानीवा चाननूव पीकोना कोङ् आम्‍नीपा बानोना खो-खोलतो रीङ्‌ मम् मीनोचोयोक तूये।
63001013	नीनाम्माआ सोक्‍क आम् नेछो मीम्छाम् छामाईचा आन् सेवा हाक तूये।
64001001	कोङ् एल्‍डरलाम्पा, ओ बूम् गायस, कोङा आछीयाङ् हायाम्‌ सम्‍तूमा मीयो।
64001002	बूम् गायसङा, आन् आम् आत्‍मापी हायाम्‌ नप् तूकतोङ्नाङ् खोलोक थक्पी नप् छूवाचाव, खीक्‍का आम् रीराम‌ नप् छून्चानूव पीकोना कोङा वाङोम् मूयोके।
64001003	खीक्‍का हेप्-हेप् आम् बूची आम् नेछोची ताना आन् सत्यपी विश्‍वासी छूचाईक रीङ्‌ कोङ् येईमीयो, खीक्‍का आन् सत्‍यतापी तूचाये पीम् रीङ् येनूना कोङ् हायाम् ओजी नचाये।
64001004	ओ छास् सत्‍यतापी लाम्‍दूम्‍चाई पीम् रीङ्‌ येनूना कोङ् हायाम्‌ ओ सानीवा चानये, खन्‍सा ङ्‌कतोङ्ना ओ सानीवा चानप् रीङ्‌ बीन्‍नीपा ऊसो मान्तू।
64001005	ए बूमे, आना विश्‍वासमम् खाईप् बीन्‍नीपा आम् बूचीम् आम् नेछोचीम् लागी खीक्‍का थारूखम्पी तूप्चीम्‌ लागी सूसो मक तूये।
64001006	खचा ङ्‌कप्‍क मण्डलीपी आम् सम्‍तूमाम्‌ तोक्‍पी गवाई पचीक तूये। खीक्‍का होसोङ् आना खस् लाम्‍दूम्‍चाईक लाम्‍पी खस् चाहेई छूक थक् पीयस्‍ना बछोक्सस्दोक आना नीनाम्मापी हायाम् नप् मईक छूये।
64001007	ऊदोईपीक्यालो खस् विश्‍वास मान्मप्चीप्का ऊसो मान्खाईमो ख्रीष्‍टमी नीङ्मी खातिर मोरोङ् लत्‍ताना खाताक तूये।
64001008	खन्‍सा ङ्‌कतोङ्‌क मीस् केईया बोम्छोम् छूये, ना केईसो आछीयाक लक्‍मी लागी खस्का काम्‍चीम् दूरूम्नूव।
64001009	कोङा ङ्‌कम् तोक्‍पी ऊची रीङ् छापूना मण्डलीस् हूचीक तूवा, खोदोलोई लाम्‍लछा छूम् सानीवा मप् डियोत्रिफसआ कोङा पीकोक रीङ्‌ स्‍वीकार मान्मक तूवा।
64001010	खन्‍सा कोङ् आम्‍नीपा बानोलो, मूङ्‍कसा मचयक लक्मी तोक्पी रीङ् पूयो। ई तोक्पी खसा मान्‍नप् रीङ् मतो लाम्दूम्चाये। खोन्तोदीपी म्मो जीम्नोना मूङ्‍कसा बूबू-नेछोची लाम्‍तूम्‍मा मीम् इन्कार मय। खीक्‍का खस् लाम्तूम्मा मीक्चीसो लाम्तूम्मा मीयानूम्नव पीक्‍तो रोकेई मईची, ना मण्डलीप्कासो लात्दीतची।
64001011	खन्‍सा ओ नेछोस्ये, मान्‍नप् लक्‌ मप् तोङ्‌क छूवानीनव, बरू नप् लक्‌ मप्चीतोङ्‍क छूवानीव। आसाई नप् लक्‌ मय खूङ्‍कस् नीनाम्मामी छूये। खोरोनाङ् आस्‍कसाई मान्‍नप् लक्‌ मय खूङ्‌कचा नीनाम्मा तयस्‍नोक छूये।
64001012	डेमेत्रियसमी तोक्‍पीन्‌ खोलोआङ् गवाई पीक तूये, ना सत्‍यआसो खूङ्‍कङ् गवाई पीय। खीक्‍का केईयासो गवाई पीयाम्, ना आना छेत्‍त ई गवाई आछीयाक तूये।
64001013	कोङा ओरोतो छाम्‍ना आन् होम्‌ पर्ने रीङ्‌ तूवा, खोदोलोई छाम्‍सीङ्‌आ लो मसीआलो खूङ्‌क छाम्‍ना आन् होम्‌ कोङा चाहेई मूयोनो।
64001014	खोदोलोई कोङा दावाङ् आन्‍लो तूम् लन्‍ची मूयो। खीक्‍का खो-खोलतो रीङ्‌-छाम् मईचू।
64001015	आन् चामोवापी छूवाचाव। बूम्चासो खोलोआ आन् सेवाके पीकाना पीकाक तूये। खीक्‍का खोलोङ् बूम्ची खची नीङ्पीका काछोक्‍तो सेवाके लचीव।
65001001	येशू ख्रीष्‍टमी रोः ना याकूबमी नेछो यहूदालाम्पा, नीनाम्माआ काछक अर्थात् पा नीनाम्मामी सम्‍खेवा तोक्ची ना येशू ख्रीष्‍टपी चीगूप्‍छा तूदोङ्नीकपी:
65001002	सम्‍खेवा, चामोवा ना सम्खेलू आम्‍नीपी हायाम्‌ देतो छूक्‍तो खान्‍चानूव।
65001003	हायाम् सम्तूमा मीयान्‍नीक बूम्चे, केई खोलोङ् सहभागि छूयीक हल्‍वाम् तोक्‍पी कोङ् हायाम्‌ देतो ओ छाम् लअ, खन्‍सा नीनाम्माम् मीस्ची दोस्का सम्‍मोकम् लागी पीम्पाक विश्‍वास सम्‍सूरानूम्‍व पीम्ना आम्‍नीपी निवेदन मम् लागी कोङा ङ्‌क छाम्‍ङा छूये मीनो।
65001004	ऊदोईपीक्यालो केछे लाईस्‍पीकाङ्‌ दण्‍ड पीम् तोङ्‌क हेप्-हेप् मीस् आसासो मान्छेईमो आम्‍नी हाम्‍पी वोङ्‌खाताक तूये। मूङ्‍कस् खची नीनाम्मा मान्दीक मीस्ची के, मूङ्‌कचा ई नीनाम्माम् सम्‍खेलू रई लक्‍पी फात्‍चीक तूये, ना खचा ईल्‍पोङाङ् ई रोबू येशू जेर्चीक तूये।
65001005	आन्‍ना ङ्‌क रीङ्‌ खोलोङ् लाईस्‍पीङ्‌ छेतानूम्क तूवा, खोरोदोसो कोङा खूङ्‌क रीङ्‌ ओदोलो मीन्मारो ममीयान्‍नी। योबोरोबूआ मिश्र छाप्‍कूवापीका इस्राएलीची लेन्‍चामीचीना तात्‍चीक तूवा, खोदोलोई दोस्का विश्‍वास मान्मप् तोदी योबोरोबूआ नास् मस्क तूवा।
65001006	खचा तचीक हक्मी साम्दी मान्यूमो खस् पीचीक खची तूस्कोपी मान्तूप् रीदाम्‌ पोक्‍ची मीनानूम्ते, नीनाम्माआ खस् खादीपू मूङ्‌क नीयाक लेईसम्ममी लागी छूईचीना यूक्स्चीक तूये,
65001007	ऊतोङ्नाई सदोम लो गमोरालो खीक्‍का म्बर-बार तूवाक सहरपी तूप् मीचा तूम्‍लू मस्‍ना मीईङा मान्‍नप् लक्‌ मस्क तूवा, खीक्‍का खचा हाल्‍लोसो मान्सीप् मीःम् दण्ड तेप्‍स्‍चीना खोलोमी लागी दोलेवा छूवाक तूये।
65001008	खोरोनाङ् सेमो खोप् ङ्‍क मीस्चा खची रीराम अशुद्ध मईची, खीक्‍का खचा नीनाम्माम् अधिकार जेरची ना साराङ्‌गाप्‍तो तूप् म्सोम्‍लोकचीम् ऊल्‍लोङ् मईची।
65001009	खोदोलोई दूङ् देप्क रीदाम् पोक् मिखाएलआसो मोशाम् सालोग्‍गीम्‌ तोक्‍पी शैतानलो खेचालो शैतानमी ऊल्‍लोङ् मतो दोस् तीम् आत् मान्ममो “रोबूआ आन् राङे” लक तूवा।
65001010	खोदोलोई ङ्‌कचान्‌ खची होपा छेत्‍तस्‍नोक-लेस्‍नोक रीङ्‌मी ठट्टा मईची, खीक्‍का खची छेईम्-लेम्‌ राःराक म्‍लूखूप्ची मान्तूप् पशुम् तोङ्‌क तूये, खूङ्‌कसाङ्‌ खस् पीलूलूक्दीतची।
65001011	खस् धिक्‍कार! ऊदोईपीक्यालो खस् कयिनमी चालपी लाम्‍दूमे, ना खाप्‍चीमाम्‌ लागी बालामआ मकतोङ् गल्‍तीपी छूये, ना कोरहआ जूम्‍लूक् मकतोङ्ना खचासो जूम्‍लूक् मईचीना पीलूलूक्‍खाते।
65001012	आम्‍नी सम्खेलोक चाचावा-दूदूवापी ङ्‌कस् ईजेर्म् लप्‌ छूये। ऊदोईपीक्यालो ङ्‌कचा बीन्‍नीपाचीम् वास्ता मान्ममो खची होप्‍ङाङ्‌ चईची दूङ्‍ङची। खस् हीक्‍आ पेर्प्‌ना खाईप् काऊ मान्दीक मोम् तोङ्‌क छूये। खस् नीस्छेम् सीयाक लोनाम् पीक सीछोतोङ्‌क तूये, ऊदोईपीक्यालो मूङ्‌कस् म्चो मान्मीना म्साम्‍लोङ् पीलूलूकाखात्‍क तूये।
65001013	खस् दीरीत्‍तीपूक हायाम्‌ ईकीम् लप्‌ काऊमी छाल तोङ्‌क तूये, खीक्‍का खचा खची होपाङ् ङाजावाक रीङ्‌ पूक्मा तोङ्‌ना लातची। खस् थाम्खाप् सोङ्‍गेर् तोङ्‌क तूये, खची लागी नीनाम्माआ खादीपूक नाम्कूर्मादाम् दोस्का सम्‍मोकम्‌ लागी यूक्स्पीचीक तूये।
65001014	आदममी नूक्लीऊपीक हनोकआसो ङ्‌क मीस्चीम् तोक्‍पी ओरोना खारीबो मक तूये, “येन्‍नूम्‍व, योबोरोबू ङीर्‌ङा मान्दूर्प् म्पवित्र मीस्चीका यूवाक तूये,
65001015	खसा ङ्‌कतोङ्‌क मीस्चीम् नीया मय, खीक्‍का खचा मस्क रई लक्‍मी लो नीनाम्माम् ऊल्‍लोङ्पी नेनाक रीङ्‌मीलो दण्ड पीयची।”
65001016	ङ्‌कतोङ्‌क मीस्ची चीबूर्‌तो लप्चाप्, सम्तूक् मान्मप्, खची होप्मी रई मीन्ताम्‍पी लाम्‍दूम्प्, नाम्‍दूखूम्‌ रीङ्‌ मप् खीक्‍का खची फाइदाम् लागी मीस्पी चाप्‍लूसी मप् छूये।
65001017	खोदोलोई हायाम् सम्तूमा मीयान्‍नीक बूम्चे, आन्‍ना क ई रोबू ख्रीष्‍टमी प्रेरितचा लाईस्‍पीङ्‌ येईमीयानीक रीङ्‌ मीनानूम्व।
65001018	खचा ओरो पीकाक तूवा, “दो-दोरीम्‍पी बीन्‍नीपाम् नीङ्‌काईप्‌ मीस् ताये, खस् नीनाम्मा मानेई मान्ममो खची लन्‍चीपी लाम्‍दूमे।”
65001019	आम्‍नी गोपी मान्तप् रीङ् ताईप् ङ्‌कस्ङा के। खस् चारपीक रीङ्‌पी सानीवा मईचीना लाम्‍दूमे खीक्‍का खचीपी पवित्र आत्‍मा छूनो।
65001020	खोरोदोसो हायाम् सम्तूमा मीयान्‍नीक बूम्चे, आन्‍नी आम्‍नी पवित्र विश्‍वासपी बलियो छूवानीना पतोखात्नीव, ना पवित्र आत्‍मापी वाङोम् मनूम्व।
65001021	आन्‍नी आम्‍नी होप्‍ङा नीनाम्माम् सम्‍खेपी यून्चीनीव, खीक्‍का हाल्‍लोसो मान्याईप् रीराममी लागी ई रोबू येशूम् सम्‍खेलू हूङानूम्‍व।
65001022	आन्दोवोल् छूक्ची सम्‍खेवा मीयानूम्व,
65001023	बीन्‍नीपा मीस्ची मीःपीका थूतानूम्‍ना लेन्‍चा मीयानूम्व, बीन्‍नीपा सम्‍खेवा मीनूम्‍लो होस् तूवानीव, खीक्‍का मोऊ वोर्वालाम्पा अशुद्ध छूवाक तेईसो पतानूम्नव।
65001024	हन्‍ना, खसा आन्‍नी मोऊ मम्पीका जोगेई मईनी, ना आन्‍नी मोऊ मान्दीक मईनीना खम् साम्‍दीखाम् लाईस्‍पी चामोवालो खाईनी।
65001025	केई हल्‍वा पीप् ईल्‍पोङाङ् नीनाम्मामी, ई रोबू येशू ख्रीष्‍टपीका साम्‍दीखा, सायोचोङ्मा, राःरा, ना हक्‌ सून्‍मापूका एसे ना दोस्का-दोस्का सम्‍मो छून्चानूव। आमेन।
66001001	ङ्‍क येशू ख्रीष्‍टलाम्पाक प्रकाश के। नीनाम्माआ दावाङ् छूक्ना ताप् रीङ् खम् सूसो मप्ची खोमीम् लागी ङ्‍क प्रकाश येशू पीयू। येशूआ ईल्पो नीनाम्माम् रीदाम् पोक् पोक्स्‍ना खम् सूसो मप् यूहन्‍ना ङ‍्‍क प्रकाशमी तोक्पी खोमीयू।
66001002	यूहन्‍नाआ म्होपा तक खोलोङ् रीङ्मी, अर्थात् नीनाम्माम् रीङ्बऊ ना येशू ख्रीष्‍टमी साक्षीमी गवाई पीयू।
66001003	ङ्‍क सोक्सर नीक् ना ङ्‍कपी तूक खारीबोम् रीङ्बऊची येईप् ना रेप् खोलोङ् मीस्ची नीनाम्माआ आसीक पीय। ऊदोईपीक्यालो ङ्‍क रीङ्ची पूरा छूम् नाम्‍ला दोक्छापीङ् तूये।
66001004	यूहन्‍नापीका एशियापी तूप् नूक्ची मण्डलीचीपी सेवाके: नीनाम्मा तूये, ख तूवा ना ख ताये, ख लाम्पा ना खम् सिंहासनमी लाईस्पी तूप् नूक्ची आत्मालाम्पा आम्नीपी सम्खेलू ना खाऊमा-खासेर्मा छूनूव।
66001005	विश्‍वास मम् खाईप् साक्षी, सीयाकचीपीका दूङ् लाईस्पी ऊसापक्‍क ना चारपीक होङाबूचीम् चार तोप् येशू ख्रीष्‍टलाम्पासो आम्नीपी सम्खेलू ना खाऊमा-खासेर्मा छूनूव। खसा केई सम्तूमा मीये ना म्होप्मी बलिदानमी हीःआ केई ई मोऊपीका छुट्कारा पीयीक तूये।
66001006	खसा केई ईबूम् चारखम् खीक्‍का खम् नीनाम्मा ना पामी सूसो मप् पूजारीची बानेई मईक तूये। खूङ्‍क येशू ख्रीष्‍टमीङ् साम्दीखा ना राःरा हादेलोसो छून्चानूव। आमेन।
66001007	खोङ्नूम्व, ख मोम्‍पी यूचाये, ना खोलोङ् मीचा ख तयची। ख चल्‍आ थूप्चासो ख तयची। खीक्‍का चारपीक खोलोङ् गोङ्चा खम् कारण विलाप मईची। ओरोङ् छूनूव। आमेन।
66001008	“अल्फा ना ओमेगा कोङ्‍ङा के,” खोलोप्का दूङ् राःरालोक योबोरोबू नीनाम्माआ पीके, “ख तूये, ख तूवा, ना ख ताये।”
66001009	कोङ् आम्‍नी बू यूहन्‍ना के। येशूपी विश्‍वास मूकसा आन्‍नीस्का ईतो धैर्य मूना कोङासो दूक्वा तेप्सूक तूये। ङ्‍क दूक्वा क खम् चारखम्पी तूप्चीपी ताये। नीनाम्माम् रीङ्बऊ ना येशूम् तोक्पी गवाई पीयूकसा कोङ् पत्मोस मीचीक टापूपी तूवो।
66001010	रोबूम् लेईपी कोङ् आत्मापी तूवो, ना तुरहीम् तोङ्‍क ईबूम् हायाम् देप् साल्मआ ओरो पीकाचाक कोङा येनू,
66001011	“आना ऊई तय, खूङ्‍क ईबूम् सोक्सरपी छाप्व, ना मूङ्‍क एफिसस, स्मुर्ना, पर्गामम, थिआटीरा, सार्डिस, फिलाडेल्फिया ना लाओडिसिया सहरपी तूक नूक्ची मण्डलीची हव।”
66001012	कोङ्लो नेईप् आसे पीकोना ओ दोस् हेम् आन्चूङ्ना खोङू, खोदोलो लाबाई यूस्को नूक्ची हाल्ङोम् सामदान तूऊ।
66001013	कोङा सामदानमी रापी म्‍लोङ् सम्मो ताप्‍तेप् तेई खाम्दीप् ना हाल्ङोम् पेटी वाईप्दीप् मीस्मी छा तोङ्‍क ईल्पो तूऊ।
66001014	खम् तोङ् लो तोसम्‍लो ऊन तोङ्‍क ओम्‍लोप् ना नोङ् तोङ्‍क ओम्‍लोप्, खीक्‍का म्मूक्स् क तीप्चाप् मीलाम्छो तोङ्‍क तूवा।
66001015	खम् लोङ् मीम् भट्टीपी खारेई मम्पाना लाङ्लाङ्‍यो मम्पा काँस तोङ्‍क तूवा, ना खम् साल्म् क हायाम् सार बगेई छूक्चाप् योऊमी देप् साल्म् तोङ्‍क तूवा।
66001016	खम् चूप् हूःआ नूक्ची सोङ्‍गेर् लाप्दीत्क तूवा, ना खम् ङःपीका हायाम् गेईप् नीस्थलाङ् म्यालोक दोप्सेल् लत्‍ताक तूवा। खम् ङाली क छेकाल्पीक नाम्छोवा तोङ्‍क हायाम् छेङ्छेङ्पा तूवा।
66001017	ख तूखूलो कोङ् सीप्खाप्‍तोङ् छूवोना म्‍लोङ् दोक्पू कूम्चूङ्। खोदोलोई खसा म्चूप् हूः ओरोपीक्‍तो ओ तोङ्पी यूक्सू, “कीनव, दूङ् लाईस्पीक ना दूङ् दोस्पीक कोङ्‍ङा के।
66001018	लेईप्चाप् क कोङ्‍ङा के। कोङ् सीयोक तूवा। खोङ्व, कोङ् दोस्का-दोस्का सम्‍मोकम् लागी लेतोचोयोक तूये, खीक्‍का सीम्मी ना खादीम् चाबी ओपी तूये।
66001019	खन्सा आना ऊई तय खूङ्‍क छाप्व। ईनीम्‍बा छूचाईक रीङ्ची ना दोस्का छूक् रीङ्ची छाप्व।
66001020	ओ चूप् हूक्पी आना तक ङ्‍क नूक्ची सोङ्‍गेर् ना हाल्ङोम् ङ्‍क नूक्ची सामदानमी रहस्य क ङ्‍कङ् के: नूक्ची सोङ्‍गेर् क नूक्ची मण्डलीपीक नीनाम्माम् रीदाम् पोक्ची ना नूक्ची सामदान क नूक्ची मण्डलीची के।
66002001	“एफिससपीक मण्डलीप्क नीनाम्माम् रीदाम् पोक्मी लागी ङ्‍क छाप्व। ङ्‍क रीङ् नूक्ची सोङ्‍गेर् म्चूप् हूक्पी खूर्प् ना नूक्ची सामदानमी हाम्पी लाम्दूम्प्‍आ ओरोपीके:
66002002	“आम् लक्ची, आम् रोकोछू ना आम् तेम्दूर्म्‌वा कोङा छेतो। आना रई मीस्ची खोम् नत्‍तस्‍नो पीम्सो कोङा छेतो। प्रेरित माकसासो कोङ् प्रेरित के लोक्चीप्ची आना जाँच मना वालीलीपी छीप्चीक तूये पीम् कोङा छेतो।
66002003	कोङा छेतो, आना धैर्य मक तूये, ना ओ नीङ्मी लागी दूक्वा तेप्स्क तूये। खीक्‍का आन् गलेई मान्छून्‍नाक तूये।
66002004	खोदोलोई आम् ऊल्‍लोङ्पी ओपी ङ्‍क रीङ् तूये, आना लाईस्पीक आम् सम्तूमा होक्सीक तूये।
66002005	खन्सा ऊक लक्पीकाई आन् हूप्साक तूये, खूङ्‍क मीन्व ना वालूम्मा मव, खीक्‍का आना लाईस्पी मक लक् मव, आना वालूम्मा मईनोदोने कोङ् आम्पी तोयोना आम् सामदान मूङ्‍कम् तूस्कोपीका लातूतो।
66002006	खोदोलोई आम्पी ङ्‍क रीङ्ने तूये, कोङा जेरूक तोङ्ना नीकोलाइटस मीयस्कम् लक् आनासो जेर।
66002007	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची। आसे कोक्से ख नीनाम्माम् साराङ्‍गाप्‍तो तूक रीराममी सीछोम् म्चो कोङा चाम् पीयो।
66002008	“स्मुर्नापीक मण्डलीपीक नीनाम्माम् रीदाम् पोक्मी लागी ङ्‍क छाप्‍व। ङ्‍क रीङ् दूङ् लाईस्पीक ना दूङ् दोस्पीकसा पीके, ख सीयाक तूवा ना होसोङ् ऊसापका:
66002009	“कोङा आम् दूक्वास् ना आन् छूसीक रीङ् छेतो, खोदोलोई आन्‍ने होङ्पोक्ङा तूये। खची होप्ङा यहूदी लोक्चीप्चा आन् निन्दा मीक रीङ् कोङा छेतो। खस् यहूदीची मा, खोदोलोई शैतानमी याखऊ खीम्पीकस् के।
66002010	आना तेम् हयक दूक्वापीका कीनव। खोङ्व, शैतानआ आन्‍नी तूनीकपीक हेप् आम्नी चाम्ची मम् लागी थूनापी तेम् हईचाईनीक तूये, ना आन्‍ना ईक्पोङ् लेई सम्मोङाङ् दूक् तईनूम्। आन् सीकसम्मोङ् विश्‍वासी छूवाव ना कोङा आन् रीराममी मुकुट पीयान्।
66002011	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची। आसे कोक्से, मूङ्‍क दोस्पी ताप् सीम्‍आ ऊसो हानि मदूरनो।
66002012	“पर्गाममपीक मण्डलीपीक नीनाम्माम् रीदाम् पोक्मी लागी ङ्‍क छाप्व। ङ्‍क रीङ्बऊ नीस्थला म्यालोक दोप्सेल् खूर्प्आ ओरो पीके:
66002013	“कोङा छेतो, आन् शैतानमी सिंहासन तूकपी बास् तूये। खोरोदोसो आन् ओ नीङ्पी थम्पूर तूये। ओमी विश्‍वास मम् खाईप् साक्षी एन्टिपासमी नाम्‍लापीसो आना ओपीक आम् विश्‍वास माङ्‍होन्येन्‍ना। शैतान तूस्को थाऊपी आम्नी रापीङ् एन्टिपास सेत्ची।
66002014	खोदोलोई आम् ऊल्‍लोङ्पी ओपी ऊची रीङ् तूये, ऊदोईपीक्यालो आन्‍नी तूनीकपी हेप्-हेप् ङ्‍कतोङ्‍क तूये, खचा बालाममी सेचीवा रेप्पची। इस्राएलीची मोऊपी फासेई छूनूव पीकाना ङोङोक्छेपी चारेई मम्पा चाम्-दूम् चाम् ना तूम्‍लू लम् बालामआ बालाक होङाबू ईक तूवा।
66002015	खोरोनाङ् आन्‍नी तूनीकपी हेप् नीकोलाइटसमी सेचीवा रेप्चीसो तूये।
66002016	खन्सा वालूम्मा मव, मादोने कोङ् आम्पी दावाङ् तोयो, ना ओ ङःपीक दोप्सेल्‍आ खस्का जूम्‍लूक मूयो।
66002017	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची। आसे कोक्से, ख कोङा सूल्म्पाना यूम्पा मन्‍न जीस् पीयो, ना कोङा ख नयाँ नीङ् छाम्पा ईबूम् ओम्‍लोप् लूङ् पीयो। ङ्‍क ओम्‍लोप् लूङ् तोक्पाङाङ् ङ्‍क नीङ् छेत्‍त।
66002018	“थिआटीरापीक मण्डलीपीक नीनाम्माम् रीदाम् पोक्मी लागी ङ्‍क छाप्व। ङ्‍क रीङ् नीनाम्माम् छाआ पीके, खम् मूक्स् मीलाम्छो तोङ्‍क ना म्‍लोङ् कालामोक्स्तो तीप्चाप् काँस तोङ्‍क तूये:
66002019	“आम् लक्, आम् सम्तूमा, आम् विश्‍वास, आम् सूसो ना आम् तेम्दूर्वा कोङा छेतो। आना दोस्पीमक लक् लाईस्पीकप्का दूङ् देतो तूये।
66002020	खोदोलोई आम् ऊल्‍लोङ्पी कोङा ईबूम् रीङ् पीम्ङा छूये: आन्‍ना ईजेबेल मीयस्क मीम्छा सेचीवा पीम् तूस्को पीनूम्। ख खारीबोमे लोयान्ची ना ओ सूसो मप्ची तूम्‍लू लम् खीक्‍का ङोङोक्छेपी चारेई मम्पा चाम् दूम् चाम् ईय ओरोना खस् रई लाम् हेम् लाम्दूप्पची।
66002021	कोङा मूङ्‍क मीम्छा वालूम्मा मम् नाम्‍ला पीयू, खोदोलोई खसा तूम्‍लू लम्पीका वालूम्मा मम् मानेई मान्म।
66002022	खोङ्व, कोङा मूङ्‍क तूक्खा ईम्स्को तूस्कोपी होक्सूछोक्सो, ना खलो तूम्‍लू लप्चा वालूम्मा मईचीना खलो मस्क तूम्‍लूम् लक् होक्सीयस्‍नोदोक कोङा खस् हायाम् देप् दूक्वापी होक्सूछोक्सोची।
66002023	कोङा मूङ्‍क मीम्छाम् छामाईची सेतो। खीक्‍का खोलोङ् मण्डलीचा छेत्‍तची, खोलोमी सानीवा ना गोङ्मी चाम्ची मप् कोङ्‍ङा के, कोङा आन्‍नी खोलोङ् आम्नी लक् तोङ्ना म्चो पीयान्‍नी।
66002024	“खोदोलोई ओन्तोङ्‍क सेचीवाम् दोस्-दोस् लाम्मान्दूम्प् ना शैतानमी ओरोगूम्प् रहस्यम् रीङ्ची मान्‍ईक्चीप् आन्‍नी थिआटीरापीक बीन्‍नीपाची कोङा लोयान्‍नी, आन्‍नी हन्‍ना ऊसो भारी खूर्‌मीयान्‍नीनो।
66002025	खोरोदोसो ऊई आम्नीपी तूये, मूङ्‍क कोङ् मान्ताम् सम्मो कीयातानूम्व।
66002026	आसे कोक्से ना ओ लक्ची याईस्को सम्मोङ् मचय, ख कोङा गोङ्‍‍-गोङ्चीपी हक् पीयो,
66002027	ना सेल्मी तूप्‍आ बोहोम् छूप् रपूम्बोकाम्क तोङ्ना मूङ्‍कसा खचीपी चार तोक्स्, कोङा ओ पालाम्पा तूक हक् मूङ्‍क पीयो।
66002028	ख कोङा देत्छाक सोङ्‍गेर् पीयो।
66002029	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची।
66003001	“सार्डिसपीक मण्डलीपीक नीनाम्माम् रीदाम् पोक्मी लागी ङ्‍क छाप्व। ङ्‍क रीङ् नीनाम्माम् नूक्ची आत्मा ना नूक्ची सोङ्‍गेर् तूप्‍आ पीके: “आम् लक् कोङा छेतो। आन् लेईप्चाप् तूये पीम् नीङ्ने तूये, खोदोलोई आन् सीयाखात्क तूये।
66003002	चीङ्चीङ् तूवाव, ना सीम् होक् बीन्‍नीपा रीङ्ची पोचीप् मव, ऊदोईपीक्यालो आम् लक् ओ नीनाम्माम् लाईस्पी पूरा छूवाक कोङा मान्छीम्ङा।
66003003	खन्सा आना तक ना येन्क रीङ् मीन्‍नू, मूङ्‍क रेप्पू खीक्‍का वालूम्मा मव। आन् चीङ्चीङ् तूनोदोने कोङ् खूस्पा तोङ्ना तोयो, ना कोङ् ऊक नाम्‍लापी तोयो मूङ्‍क आना छेत्‍तनो।
66003004	खोदोलोई सार्डिसपी हेप्-हेप् मीस्ची तूये, खचा खची तेई मोऊआ जेर्चीक मान्तू। खस् कोङ्लो ओम्‍लोप् तेई खाप्सस्‍ना लाम्दूमे, ऊदोईपीक्यालो खस् ङ्‍कतोङ्‌ मम् खाईप् तूये।
66003005	आसे कोक्से, मूङ्‍कसा ङ्‍कतोङ्‍क ओम्‍लोप् तेई खाप्स, ना कोङा खम् म्नीङ् रीराममी सोक्सरपीका हादेसो मेतेई मूयोनो। कोङा खम् नीङ् ओ पाम् लाईस्पी ना खम् रीदाम् पोक्चीम् लाईस्पी स्वीकार मूयो।
66003006	आस्मी नोबो तूये, खूङ्‍कसा येन्‍नूव, पवित्र आत्माआ मण्डली ऊई लयची।
66003007	“फिलाडेल्फियापीक मण्डलीपीक नीनाम्माम् रीदाम् पोक्मी लागी ङ्‍क छाप्व। ङ्‍क रीङ् पवित्र ना आछीयाकपी तूप्‍आ पीके, खपी दाऊदमी चाबी तूये, ना खसा हल्‍लक लाम्स्को आसासो छीदूरनो अथवा खसा छीयक लाम्स्को आसासो हल्दूरनो:
66003008	“आम् लक्ची कोङा छेतो। खोङ्व, कोङा आम् लाईस्पी लाम्स्को हलूतोक तूये, मूङ्‍क आसासो छीम् दूरनो। आम्पी चीछाङाङ् राःरा तूये पीम् कोङा छेतो, खोरोदोसो आना ओ रीङ्बऊ रेप्क तूये, ना ओ नीङ् इन्कार मान्मन्‍नाक तूये।
66003009	खोङ्व, शैतानमी याखऊ खीम्पीक यहूदी मादोसो केईका यहूदी पीक्ना वालीली नेईप्ची कोङ् तोयोना आम् लोङ्पी सेवा छोमीयोची, ना आन् कोङा सम्तूमा मीयान् पीम् रीङ् खचा छेत्‍तची।
66003010	आना ओ रीङ्बऊ रेप्ना हायाम् रीङ् तेप्स्क तूये। खन्सा चारीदूपी तूप् मीस्ची चाम्ची मम् लागी खोलोङ् चारपी ताम् हचयक चाम्चीम् नाम्‍लापीका कोङा आन् जोगेई मयान्।
66003011	कोङ् दावाङ् तोचोयो। आम्पी ऊई तूये खूङ्‍क कीदीत्व, खोरोछूकसा आम् मुकुट आसासो ङाप्खीनो।
66003012	आसे कोक्से, ख कोङा ओ नीनाम्मा दप्स्को खीम्मी ईबूम् मूलीर बानेई मूयो, ना ख मूङ्‍कपीका हाल्‍लोसो पाखा लत्नो। कोङा मूङ्‍क मीस्पी ओ नीनाम्माम् नीङ् खीक्‍का ओ नीनाम्मालाम्पा साराङ्‍गाप्का दाली यूप् नीनाम्माम् सहर नयाँ यरूशलेममी नीङ् छापो। खीक्‍का ओहोप्‍मी नयाँ नीङ्सो कोङा मूङ्‍कपी छापो।
66003013	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची।
66003014	“लाओडिसियापीक मण्डलीपीक नीनाम्माम् रीदाम् पोक्मी लागी ङ्‍क छाप्व। ङ्‍क रीङ् आमेन, विश्‍वास मम् खाईप् ना आछीयाक साक्षी, नीनाम्माआ बोबूईक खोलोक थक्पी चारखम् तोप्‍आ ओरोपीके:
66003015	“कोङा आम् लक्ची छेतो। आन् छीक्छीलीप्सो मान्तू हूईप्सो मान्तू, आन् छीक्छीलीप् दोसो हूईप् दोसो छूवावादोने नवा।
66003016	आन् दीम्दीम्छाक तूये, आन् छीक्छीलीप्सो मा ना हूईप्सो मा, खन्सा कोङा आन् ओ ङःपीका पान्दीयान्।
66003017	आना पीके, ‘कोङ् होङ्पोक् तूवो, ना ओपी दाचाम् तूये, खीक्‍का ओपी ऊमीसो रोरेखा मान्तू।’ खोदोलोई आन् छूक्सीप्, सम्तूक्खाप्, ऊसो मान्तूप्, कोमूक्पा ना फूतीकेर् तूवो पीम् आना छेत्‍तनो।
66003018	खन्सा होङ्पोक् छूम् लागी मीपी हायाम्‍लोक्‍तो हूईम्पा हाल्ङो, आम् फूतीकेर् देम् लागी ओम्‍लोप् तेई ना आना नम्‍लो तोम् दूरूनूव पीकाना आम् मूक्स्पी तेम् लागी मलम, ङ्‍क खोलोङ् ओपीका खेईम् लागी कोङा चाई पीयान्।
66003019	कोङा सम्तूमा मीयोकची कोङा वोकोची, ना ताडना पीयोची। खन्सा उत्साहित छूवानीव। वालूम्मा मनूम्व।
66003020	खोङ्नूम्व, कोङ् लाम्स्कोपी थोरेपोना लाम्स्को दूपो। आस्कसाई ओ साल्म् येनना लाम्स्को हलोपोयोदोक, कोङ् खीम् गोपा वोङो ना खलो जागूलो चोयो ना खसा कोङ्लो चय।
66003021	आसे कोक्से, ख कोङा ओ सिंहासनपी कोङ्लो तूम् पीयो, दानाई कोङ् ओहोप्सो कोक्सो, ना ओ पालो खम् सिंहासनपी तूवोचोयोक तूये।
66003022	आस्मी नोबो तूये, खूङ्‍कसा येन्‍नूव, पवित्र आत्माआ मण्डलीची ऊई लयची।”
66004001	खीक्‍काना कोङा खोङू, ना साराङ्‍गाप्‍तो हलाछोक्स्क ईबूम् लाम्स्को तूऊ। कोङा लाईस्पी येनूक साल्म् तुरहीमी तोङ्‍क साल्म्पी कोङ्लो ओरोपीक्‍तो नेन्चाक तूवा, “एक्‍तो थोङ्ते, ना हन्‍ना दोस्पी ऊची छूताये खूङ्‍क रीङ् कोङा आन् खोमीयान्।”
66004002	खोन्तोलो कोङ् दावाङ् आत्मापी छूवोखातो। साराङ्‍गापी ईबूम् सिंहासन तूवा, ना ईल्पो मूङ्‍क सिंहासनपी तूवाचाक तूवा।
66004003	मूङ्‍कपी तूप्मी ङाली बिल्‍लौर ना लालमणि तोङ्‍क तूवा, ना सिंहासनमी बर्‌बार्‌पी क पन्‍ना रङ्‍ तोङ्‍क रोक्‍तोखोम् तूवा।
66004004	मूङ्‍क सिंहासनमी बर्‌बार्‌पी नीस्पोङ् लीची बीन्‍नीपा सिंहासन तूवा। मूङ्‍क सिंहानसचीपी नीस्पोङ् लीक्पो धर्म-सेचीपोची तूवाचाक तूवा। खचा ओम्‍लोप् तेई ना तोङ्पी हाल्ङोम् मुकुट खूक्स्दीत्चीक तूवा।
66004005	मूङ्‍क सिंहासनपीका बाक्स् केत्‍ताचा ना गूलूलूऊ मचक साल्म् लत्‍ताचा। खीक्‍का मूङ्‍क सिंहासनमी लाईस्पी नूक्ची लाबाई तीताचाक तूवा। खूङ्‍क लाबाई क नीनाम्माम् नूक्ची आत्मा के।
66004006	सिंहासनमी लाईस्पी स्फटिक तोङ्‍क सिसामी दीरीत्‍ती तूवा। सिंहासनमी खीरीरी ना लीक् हेम्पी क म्‍लाईस् दोस् खोलोलाम्पा म्मूक्स्लोक लीची लेईप्चाप् प्राणीची तूवा।
66004007	लाईस्पीक प्राणी नार तोङ्‍क तूवा, दोस्पीक प्राणी लूपी तोङ्‍क तूवा, तेस्रो प्राणीम् ङाली मीस्मी तोङ्‍क तूवा, ना चौथो प्राणी पेर्प्‌चाप् बोबोकील्‍ली तोङ्‍क तूवा।
66004008	मूङ्‍क लीची प्राणीमीङा तूक्ची-तूक्ची खची लाप्‍तो तूवा ना खची लाप्‍तोम् म्थेम्गो खोलोपी मूक्सा पेप्खाप् तूवा। मूङ्‍कचा सेपा लेपा ओरोपीक्‍तो छाम् मचयची, “पवित्र, पवित्र, पवित्र योबोरोबू खोलोपीका दूङ् राःरालोक नीनाम्मा, ख तूवा, ख तूये, ना ख होसोङ् ताये।”
66004009	मूङ्‍क मान्सीप् प्राणीचा सिंहासनपी तूप्चाप् ना हाल्‍लोसो लेईप्चाप् साम्दीखा, सायोचोङ्मा ना ओलोनूव लयची। खचा खोरोना मईचीलो,
66004010	मूङ्‍क नीस्पोङ् लीची धर्म-सेचीपोची सिंहासनपी तूप्चाप्मी लाईस्पी कूम्यान्ची, ना हादेसो लेईप्चाप् सेवा छयची, खीक्‍का खची हो-होप्मी मुकुट सिंहासनमी लाईस्पी यूक्सस्‍ना ओरोपीके:
66004011	“ए ओखी रोबू ना नीनाम्मा, आन् साम्दीखा, सायोचोङ्मा ना राःरा ग्रहण मम् खाईप् तूये, ऊदोईपीक्यालो, खोलोङ् थक् आनाङ् लोलीस्क के, खीक्‍का आम् लन्ची तोङ्ना मूङ्‍क छूवा ना बोबूया।”
66005001	खीक्‍काना कोङा सिंहासनपी तूप्मी चूप् हूःपी म्गो-म्थेम् नीस्थलाङ् छाम्दीम्पा ईबूम् सोक्सर तूखू, मूङ्‍क नूक्ची छाप तेम्पाना छीम्दीम्पा तूवा।
66005002	खीक्‍का ईल्पो हायाम् बलियो रीदाम् पोक्‍आ देप् साल्म्पी ओरो पीकाचाक कोङा तूखू, “छापची वईप्ना ङ्‍क सोक्सर हल्म् खाईप् आसे तूये?”
66005003	खोदोलोई साराङ्‍गाप्‍तो अथवा चारीदूपी अथवा चारीदू गोपू मूङ्‍क सोक्सर हल्प्ना म्गोपी खोदूर्प् आस्सो मान्तूवा।
66005004	आस्‍सो मूङ्‍क सोक्सर हल्म्ना खोम् खाईप् मान्तूवाकसा कोङ् हायाम् खापो।
66005005	खोन्तोलो धर्म-सेचीपोचीपीक ईल्पोआ कोङ् ओरोलोओ, “खाम्नते! खोङ्व, यहूदामी कुलपीक गूङ्‍गीनार, दाऊदमी गोङ्पीक ईल्पो देप् तूये, ख कोक्साक तूये ना नूक्ची छाप् वईयना ङ्‍क सोक्सर हल्म् दूर।”
66005006	खीक्‍काना कोङा ईबूम् थुमा थोरेप्दीताक तूखू, मूङ्‍क सेईम्पा तोङ्‍क तूवा। मूङ्‍क सिंहासन लो लीची लेईप्चाप् प्राणीचीम् हाम्पीलो ना धर्म-सेचीपोचीम् हाम्पी तूवा। मूङ्‍कम् नूक्ची पीत्‍तो लो नूक्ची मूक्सलो तूवा, मूङ्‍क क खोलोङ् चारीदूपी पोम्पा नीनाम्माम् नूक्ची आत्मा के।
66005007	मूङ्‍क थुमा खाता ना सिंहासनपी तूप्मी चूप् हूःलाम्पा मूङ्‍क सोक्सर लापू।
66005008	खसा मूङ्‍क सोक्सर लाप्लो मूङ्‍क लीची लेईप्चाप् प्राणी ना नीस्पोङ् लीक्पो धर्म-सेचीपोची थुमामी लाईस्पी कूम्ची। खोलोमी हूक्पी वीणा लो धूपआलो पेप्खाप् हाल्ङोम् खोङ्ची तूवा, मूङ्‍क क नीनाम्माम् मीस्चीम् वाङोम् के।
66005009	खचा ओरोपीक्‍तो ईबूम् नयाँ छाम् मची: “आन् ङ्‍क सोक्सर लाम् ना ङ्‍कम् छाप हल्म् खाईप् तूये, ऊदोईपीक्यालो आन् सेता, ना आम् होप्मी हीःआ नीनाम्माम् लागी खोलोङ् कुलची, रीङ्ची, छाप्कूवाची ना जातिचीपीका मीस्ची छुट्कारा पीयू,
66005010	आना खस् चारखम् ना ई नीनाम्माम् सूसो मप् पूजारीची बानेई मची, खीक्‍का खचा चारीदूपी चारखम् तोक्सची।”
66005011	खीक्‍का कोङा खोङू, खोदोलो सिंहासन, लेईप्चाप् प्राणीची ना धर्म-सेचीपोचीम् बर्‌बार्‌पी ओरोसर्प् नीनाम्माम् रीदाम् पोक्चीम् साल्म् येनू। मूङ्‍कस् लाखौँ ना करोडौँ तूवा।
66005012	खचा हायाम् सोतो ओरो पीकाचाक तूवा, “बलि पीचीना सेत्चीक थुमा राःरा, दाचाम्, लूखूप्ची ना सऊबल, ना सायोचोङ्मा, साम्दीखा ना स्तुति तोम् खाईप् तूये।”
66005013	खीक्‍का साराङ्‍गापी, चारीदूपी, चारीदू गोपी, दीरीत्‍तीपी ना मूङ्‍कपी तूप् खोलोङ् प्राणीचा ओरो पीकाचाक कोङा येनू, “सिंहासनपी तूप्मी ना थुमामी स्तुति, सायोचोङ्मा, साम्दीखा ना राःरा हादेलोसो छून्चानूव।”
66005014	खोदोलो मूङ्‍क लीची प्राणीचा “आमेन” पीका। खीक्‍का मूङ्‍क धर्म-सेचीपोचा कूम्चीना सेवा छची।
66006001	खीक्‍काना थुमाआ मूङ्‍क नूक्ची छाप तोदीपीक ईबूम् छाप हल्‍क कोङा तूखू, खोदोलो लीची लेईप्चाप् प्राणीचीपीक ईल्पोआ गूलूलूऊ तोङ्‍क साल्म्पी ओरो पीकाचाक कोङा येनू, “बान्ते!”
66006002	खीक्‍का कोङा खोङू, ओ लाईस्पी ईबूम् ओम्‍लोप् खोक् तूवा। मूङ्‍कथेम्तो तूप्पी ईबूम् लीफू तूवा, ना मूङ्‍क ईबूम् मुकुट पीयू। मूङ्‍क जूम्‍लूक्पी खोलोप्का कोप् छूवाना होसोङ् कोम् लागी लत्‍ता।
66006003	थुमाआ दोस्रो छाप हल्‍लू, खोदोलो दोस्रो लेईप्चाप् प्राणीआ “बान्ते” पीकाक कोङा येनू।
66006004	आर्को ईबूम् हाल्के खोक् पाखा लत्‍ता। मीस् ईल्पो बीन्‍नीपालो सेईलनू पीकाना मूङ्‍क खोक् थेम्पी तूप् चारपीका खाऊमा-खासेर्मा माम्दीम् हक् पीयू। ख ईबूम् हायाम्देप् दोप्सेल् पीयू।
66006005	थुमाआ तेस्रो छाप हल्‍लू, खोदोलो तेस्रो लेईप्चाप् प्राणीआ “बान्ते” पीकाक कोङा येनू। खोदोलो कोङा ईबूम् गूगूर्‌पा खोक् तूखू, मूङ्‍क थेम्पी तूप्मी हूक्पी ईबूम् तराजू तूवा।
66006006	खीक्‍का मूङ्‍क लीची लेईप्चाप् प्राणीचीम् हाम्पीका ईबूम् साल्म्‍आ ओरो पीकाचाक कोङा येनू, “ईलेईक दूक्नासीपी ईक् कील दोचेर्, ना ईलेईपीक दूक्नासीपी सूक् कील जेऊ तयाम्। खोदोलोई जैतुन लो दाखमद्यलो क खोती मनूम्नव।”
66006007	खीक्‍का खसा चौथो छाप हल्‍लू, खोदोलो चौथो लेईप्चाप् प्राणीआ “बान्ते” पीकाक कोङा येनू।
66006008	खोदोलो कोङा बेसार्वा तोङ् ङेप् खोक् तूखू, ना मूङ्‍क थेम्पी तूप्मी नीङ् क “सीम्” तूवा, ना “खादी” क मूङ्‍कम् दोस्-दोस् खात्चाक तूवा। खीक्‍का चारमी लीक् भागमी ईक् भाग दोप्सेल्, सीसोवा, माहामारी ना चारीदूपीक सोगोसालाम्पा सेईम् हक् मूङ्‍क नीप्पो पीचीक तूवा।
66006009	थुमाआ पाँचौं छाप हल्‍लू, खोदोलो कोङा वेदीम् गोपू नीनाम्माम् रीङ्बऊमी तोक्पी ना खचा पीचीक गवाईमी तोक्पी सेत्चीकचीम् आत्माची तूखू।
66006010	खीक्‍का खस् ओरोपीक्‍तो हायाम् सोतो बसा, “ए खोलोपीका दूङ् राःरालोक, पवित्र ना आछीयाक रोबू, होसोङ् हादेसम्मोई आना चारपी तूप्चीमी नीया मईनो ना ओखी हीःमी फाई लापनो?”
66006011	खस् खोलोङ् ई-ईबूम् ओम्‍लोप् तेई पीची, ना रोबूम् सूसो मप् खची बूम्ची ना नेछोस्सो खस् तोङ्नाङ् सेतस्‍ना गन्तीपी पूरा मान्ताम्तेम् सम्मो जीस्तातो नोन्चीनीव पीकाना मूङ्‍कस् लची।
66006012	थुमाआ छैटौँ छाप हल्‍क कोङा तूखू। मूङ्‍कपी ईबूम् हायाम्देप् लून्मा तोक्सा। नाम् रोक्चोखी तोङ्‍क गूगूर्‌पा छूवा, ना लालीमा हीःतोङ्‍क हालालाप् छूवाखाता।
66006013	खीक्‍का देप् मूर्हूआ अञ्जीरमी पऊ रूक्सलो मान्चोक् म्चो हूप्स्क तोङ्ना नाम्तोक सोङ्‍गेर् चारीदूपी हूप्सा।
66006014	नाम्छूई क सोगो दील्क तोङ् दीलाना मास्खाता, खोलोङ् बूर् कोम् ना टापूची खची हो-होप्मी तूस्कोपीका ययाखाता।
66006015	खीक्‍काना चारपीक होङाबूची, चारतोप्ची, जर्नेलची, होङ्पोक्ची, राःरालोकची, खोलोङ् रोःची ना स्वतन्त्र मीस्ची बूर्‌छोहोम्पीक लूबम्पी ना छीलूमाहोम् सूल्न्ची।
66006016	खचा बूर्‌छो ना छीलूमा ओरोलची, “ओखी थेम्पी हूप्साते, ना सिंहासनपी तूप्मी लाईस्पीका, खीक्‍का थुमामी छूलीपीका केईका सूलीकाते,
66006017	ऊदोईपीक्यालो नीनाम्माम् ना थुमाम् हायाम् देप् छूलीम् लेई तालाताक तूये, ना ङ्‍कम् लाईस्पी आसाई थोरेम् दूर?”
66007001	खीक्‍काना चारीदूपी अथवा दीरीत्‍तीपी अथवा सीछोपी हूक् तोनूनव पीकाना लीची नीनाम्माम् रीदाम् पोक्ची चारीदूमी लीक् हेम्‍लाक हूक् राप्दीत्चीना लीक् सूर्‌पी थोरेप्दीताक कोङा तूखू।
66007002	खीक्‍का लेईप्चाप् नीनाम्माम् छाप खूर्‌दीत्ना ईल्पो नीनाम्माम् रीदाम् पोक् नाम्‍आप्स्को हेम्‍लाम्पा थोम्‍ला थोङाक कोङा तूखू। खसा चारीदूपी ना दीरीत्‍तीपी खोती मम् हक् पीम्पा लीक्पो नीनाम्माम् रीदाम् पोक्ची हायाम् सोतो ओरो लअ,
66007003	“केईका ई नीनाम्माम् रोःचीम् थप्पी छाप मान्तेम् सम्मो चारीदू अथवा दीरीत्‍ती अथवा सीछोची ऊसो खोती मनूम्नव।”
66007004	खोदोलो कोङा छाप तेस्चीकचीम् सङ्‍ख्या येनू। खस् इस्राएलमी खोलोङ् कुलपीका ईक् लाख लीक्पोङ् लीची हबऊ तूवा।
66007005	यहूदामी कुलपीका ईक्पोङ् नीस्हबऊ, रूबेनमी कुलपीका ईक्पोङ् नीस्हबऊ, गादमी कुलपीका ईक्पोङ् नीस्हबऊ,
66007006	आशेरमी कुलपीका ईक्पोङ् नीस्हबऊ, नप्‍तालीम् कुलपीका ईक्पोङ् नीस्हबऊ, मनश्शेम् कुलपीका ईक्पोङ् नीस्हबऊ,
66007007	शिमियोनमी कुलपीका ईक्पोङ् नीस्हबऊ, लेवीम् कुलपीका ईक्पोङ् नीस्हबऊ, इस्साखारमी कुलपीका ईक्पोङ् नीस्हबऊ,
66007008	जबूलूनमी कुलपीका ईक्पोङ् नीस्हबऊ, योसेफमी कुलपीका ईक्पोङ् नीस्हबऊ बेन्यामीनमी कुलपीका ईक्पोङ् नीस्हबऊ छाप तीचीक तूवा।
66007009	खीक्‍काना कोङा खोङू, खीक्‍का आसासो ङीर्‌ङा मान्दूर्प् मीस्ची तूखू। मूङ्‍कस् खोलोङ् जातिची, खोलोङ् कुलची, खोलोङ् मीस्ची ना खोलोङ् रीङ्पीका नेईप् लाम्पाकस् तूवा। खस् ओम्‍लोप् तेई खाप्स्दीत्ची ना खची हूक्पी खजूरमी गेम्ची लाप्दीत्चीना सिंहासनमी ना थुमाम् लाईस्पी थोरेप्दीताक तूवा।
66007010	खस् हायाम् सोतो ओरोपीक्‍तो बसाः “सिंहासनपी तूप् ई नीनाम्मा ना थुमापी हल्वा तूये।”
66007011	खीक्‍का सिंहासन, धर्म-सेचीपोची ना लीची लेईप्चाप् प्राणीचीम् बर्‌बार्‌पी खोलोङ् नीनाम्माम् रीदाम् पोक्ची थोरेपा, ना खस् सिंहासनमी लाईस्पी कूम्चीना ओरोपीक्‍तो नीनाम्मा सेवा छची:
66007012	“आमेन! ई नीनाम्माम् साम्दी, साम्दीखा, लूखूप्ची, ओलोनूव, सायोचोङ्मा, राःरा ना सऊबल हादेलोसो छून्चानू। आमेन!”
66007013	धर्म-सेचीपोचीपीक ईल्पोआ कोङ् ओरो पीकाना ततो, “ङ्‍क ओम्‍लोप् तेई खाम्दीप्ची आसे, ना ङ्‍कस् हाप्काई ताकई?”
66007014	खीक्‍का कोङा ओरो पीकोना ङरी आनू, “ए होदूवा, आनाङ् छेत्‍त।” खसा कोङ् ओरोलोओ, “ङ्‍कस् हायाम् देप् नीछीमा तेप्स्चीना ताकस् के, ना खचा खची हो-होप्मी तेई थुमामी हीःपी सप्चीना ओम्‍लोप् मस्क तूये।
66007015	“खन्सा, खस् नीनाम्माम् सिंहासन लाईस्पी तूये, ना खचा सेपालेपा नीनाम्माम् दप्स्को खीम्पी नीनाम्माम् सेवा मईची, ना सिंहासनपी तूप्‍आ खची रापी तूना खस् सम्सूरची।
66007016	खस् हन्‍ना हादेसो साका वाम्मा सीनो। नाम्छोवाआ अथवा बीन्‍नीपा ऊसासो खस् हूईयस्‍नो।
66007017	ऊदोईपीक्यालो सिंहासनमी रापी तूप् थुमा खची चोलोछा छूना सम्सूरची, ना खसा खस् रीराममी काऊमी पूईपी खाईयची। खीक्‍का नीनाम्माआ खोलोमी खची मूक्स्पीका मीक्वा बेक्पीयची।”
66008001	थुमाआ सातौँ छाप हल्‍लो आधा घण्टासम्मो साराङ्‍गाप्‍तो खोलोङ् सीप्सीलीली छूवा।
66008002	नीनाम्माम् लाईस्पी थोरेप् नूक्ची नीनाम्माम् रीदाम् पोक्ची कोङा तूखू। खस् नूक्ची तुरही पीची।
66008003	खीक्‍का बीन्‍नीपा ईल्पो नीनाम्माम् रीदाम् पोक् ताआ, ना हाल्ङोम् धूप हूईम् धूपौरो गोङ्ना वेदीम् दोक्पी थोरेपा। सिंहासनमी लाईस्पी तूवाक हाल्ङोम् वेदीपी खोलोङ् नीनाम्माम् मीस्चीम् वाङोमलो चारेई मम् लागी ख हायाम् देतो धूप पीची
66008004	धूपमी मीक्मा नीनाम्माम् मीस्चीम् वाङोम्‍लो नीनाम्माम् रीदाम् पोक्चीम् हूक्पीका नीनाम्माम् लाईस्पी थोम्‍ला खाता।
66008005	खीक्‍काना नीनाम्माम् रीदाम् पोक्‍आ धूप हूईम् धूपौरो खाईना वेदीपीक मीः मूङ्‍कपी पेप्‍तो तेसू, ना चारीदूपी मूङ्‍क होक्‍स्तीङू। खीक्‍काना गूलूलूऊ मक साल्म् लत्‍ता, बाक्स् केत्‍ता ना लून्मा तोक्सा।
66008006	खीक्‍काना नूक्ची तुरही लाप्दीप् मूङ्‍क नूक्पो नीनाम्माम् रीदाम् पोक्ची तुरही दूम् लागी चोचूम्ची।
66008007	लाईस्पीक नीनाम्माम् रीदाम् पोक्‍आ म्तुरही दूप्पू, खोदोलो हीःलो हल्प्खाप् मूलू लो मीःलो चारपी हूप्सा। खीक्‍का चारीदूम् सूक् भागमी ईक् भाग, सीछोचीम् सूक् भागमी ईक् भाग ना खोलोङ् गीगीप्पा घाँस हूयाखाता।
66008008	खीक्‍काना दोस्रो नीनाम्माम् रीदाम् पोक्‍आ म्तुरही दूप्पू, खोदोलो मीःआ दईप्चाप् ईबूम् देप्पा कोम् तोङ्‍क दीरीत्‍तीपू होक्सा। दीरीत्‍तीम् सूक् भागमी ईक् भाग हीः छूवाखाता।
66008009	खीक्‍का दीरीत्‍तीपीक सूक् भागमी ईक् भाग लेईप्चाप् प्राणीची सीया, ना सूक् भागमी ईक् भाग देप् हेयोङ्मासो छयप्छा छूवा।
66008010	खीक्‍काना तेस्रो नीनाम्माम् रीदाम् पोक्‍आ म्तुरही दूप्पू, खोदोलो नाम्तोका मीलाम्छो तोङ्‍क तीईप्चाप् ईबूम् हायाम् देप् सोङ्‍गेर् हूप्सा, ना मूङ्‍क सोङ्‍गेर् योऊमी सूक् भागमी ईक् भागपी लो काऊमी पूईपीलो हूप्सा।
66008011	मूङ्‍क सोङ्‍गेर्‌मी नीङ् “खीक्पा” मीची, मूङ्‍कसा काऊमी सूक् भागमी ईक् भाग खीक् मदीतू, ना मूङ्‍क खीक् काऊ दूङ्चीना हायाम्सर्प् मीस्ची सीया।
66008012	खीक्‍काना चौथो नीनाम्माम् रीदाम् पोक्‍आ म्तुरही दूप्पू, खोदोलो नाम्मी सूक् भागमी ईक् भागपी गका, ना लालीमामी सूक् भागमी ईक् भाग ना सोङ्‍गेर्‌मी सूक् भागमी ईक् भागपी गका, ना खची कोदीम् सूक् भागमी ईक् भाग नाम्कूर्मादाम् छूवाखाता। खीक्‍का लेईमी सूक् भागमी ईक् भाग ना सेपाकम् सूक् भागमी ईक् भाग को मान्‍अप् छूवाखाता।
66008013	खीक्‍का कोङा खोङूचोलो नाम्छूईमी रापी ईबूम् पेर्प्‌चाप् बोबोकील्‍ली ओरोपीक्‍तो हायाम् सोतो बस्चाक येनू, “हन्‍ना मान्दूम्मो तूक तुरही सूप्पो नीनाम्माम् रीदाम् पोक्चा दूप्पस्लो चारीदूपी तूप्ची धिक्‍कार! धिक्‍कार! धिक्‍कार!”
66009001	खीक्‍काना पाँचौं नीनाम्माम् रीदाम् पोक्‍आ म्तुरही दूप्पू, खोदोलो कोङा ईबूम् सोङ्‍गेर् साराङ्‍गाप्‍तोका चारपी हूप्साक तूखू। मूङ्‍क सोङ्‍गेर् खादीगोपू खाईम् चाबी पीची।
66009002	मूङ्‍कसा खादी हल्‍लू, ना मूङ्‍क खादीपूका मीम् हायाम् देप् मीखर्‌लाम्पा लत्क मीक्मा तोङ्‍क थोङा, खीक्‍का मूङ्‍क मीखर्‌मी मीक्माआ नाम्बऊमी अल्हो लो नाम्‍छूईलो नाम्कूर्मादाम् मदीतू।
66009003	मूङ्‍क मीक्मापीका चारपी रूःची लत्‍ता, ना मूङ्‍कस् चारीदूपीक बिच्छीम् तोङ्‍क राःरा पीची।
66009004	चारीदूपीक घाँस अथवा सोङ् अथवा सीछोपी ऊसो खोती मनूम्नव, खोदोलोई थप्पी नीनाम्माम् छाप मान्तेम्पा मीस्चीङाङ् दूक् पीयानूम्व लचीना मूङ्‍क रूःची आरेई मची।
66009005	मूङ्‍क मीस्ची सेईम्क सेत्नूम्नव, खोदोलोई ङाक् लाः सम्मो खस् दूक् पीयानूम्व पीकाना मूङ्‍क रूःचा हक् तची। मूङ्‍क तोङ्ना दूक् पीचीलो मूङ्‍क मीस्ची बिच्छीआ केप्यालो तूक्‍क तोङ्ना तेम्ङा मान्तेईप् छूवाक छूवा।
66009006	मूङ्‍क लेईपी मीस्चा सीम्ने लामची खोदोलोई खचा सीम् तयस्‍नो। मूङ्‍कचा सीम् लन्ची मईची, खोदोलोई सीम् खचीपीका छूबूरी जूक्ना खालेते।
66009007	मूङ्‍क रूःची क जूम्‍लूक मस् खाईम् लागी चोचूम्दीम्पा खोक्ची तोङ्‍क ङेसा। खचा खची तोङ्पी हाल्ङोम् मुकुट तोङ्‍क खूक्स्दीत्चीक तूवा, ना खची ङाली क मीस्मी ङाली तोङ्‍क तूवा।
66009008	खची तोसम् क मीम्छाचीम् तोसम् तोङ्‍क तूवा, ना खची काङ् क नारमी काङ् तोङ्‍क तूवा।
66009009	खीक्‍का खची पम्पी सेल्मी पम्देम् पाता तोङ्‍क वात्दीत्चीक तूवा, ना खची लाप्‍तोम् साल्म् क जूम्‍लूक मईचीलो बूल्प् हायाम्देतो रथ लो खोक्मीलो तोङ्‍क तूवा।
66009010	बिच्छीम् तोङ्‍क केप् खची मेर् तूवा। खची मेर्‌पी ङाक् लाः सम्मो मीस्ची आप्चीङ्‌खेर् मदूर्प् राःरा तूवा।
66009011	खादीपूक रीदाम् पोक् क खची होङाबू तूवा। हिब्रू रीङ्पी मूङ्‍कम् नीङ् एबाड्डोन ना ग्रीक रीङ्पी मूङ्‍कम् नीङ् अपोल्‍लियन मीयची।
66009012	लाईस्पीक विपत्ति याता। हन्‍ना होसोङ् नीच्‍ची विपत्ति मान्तामो तूये।
66009013	खीक्‍काना छैटौँ नीनाम्माम् रीदाम् पोक्‍आ म्तुरही दूप्पू, ना कोङा नीनाम्माम् लाईस्पी तूवाक हाल्ङोम् वेदीमी लीची पीत्‍तोपीका ईबूम् साल्म् लत्‍ताक येनू।
66009014	मूङ्‍क साल्म्‍आ तुरही खूर्प्‌दीप् छैटौँ नीनाम्माम् रीदाम् पोक् ओरो लक कोङा येनू, “हायाम् देप् योऊ यूफ्रेटिसपी छूईम्‍दीम्‍पा मूङ्‍क लीक्पो नीनाम्माम् रीदाम् पोक्ची हल्दीत्‍ते।”
66009015	खीक्‍का मूङ्‍क लीक्पो नीनाम्माम् रीदाम् पोक्ची वया, सोम्छाचीम् सूक् भागपी ईक् भाग सेईम् लागी ङ्‍क नाम्‍लाङा, ङ्‍क लेईङा, ङ‍्‍क लाःङा, ना ङ्‍क दोङ्मी लागीङ् मूङ्‍क नीनाम्माम् रीदाम् पोक्ची चोचूम्पाना यूम्पाक तूवा।
66009016	मूङ्‍कचीम् खोक् थेम्पी तूप् फौजची ङीर्म्‌पालो नीस्पोङ् करोड तूवा पीम् कोङा येनू।
66009017	कोङा दर्शनपी तूक खोक्ची लो खोक् थेम्पी तूप्चीलो ङ्‍कतोङ्‌क तूवा: खोक् थेम्पी तूप्चीम् पम्देम् पाता मीः तोङ्‌क हालालाप्, नीलमणि तोङ्‌क गीगीयोक ना गन्धक तोङ्‍क बेसार्वा तूवा। मूङ्‍क खोक्चीम् तोङ् नारमी तोङ् तोङ्‍क तूवा। खची ङःपीका मीः, मीक्मा ना गन्धक लत्‍तादोङा।
66009018	खची ङःप्का लत्‍ताक मीः, मीक्मा ना गन्धकमी सूप्ची बिपत्तिआ सोम्छाचीम् सूक् भागपी ईक् भाग सेत्ची।
66009019	मूङ्‍क खोक्चीम् राःरा खची ङःपी लो मेर्‌पीलो तूवा, ऊदोईपीक्यालो खची मेर् क पूः तोङ्‍क म्तोङ्लोक तूवा। मूङ्‍कलाम्का खचा मीस् खेर् वन्दोङ्ची।
66009020	ङ्‍क बिपत्तिलाम्पा मान्सीयाक मीचा खची हूःमी लक्पीका होसोङ् वालूम्मा मतो नीनाम्मापी मान्ता। खचा चाप् मोङ्ची ना म्मूक्सा मान्तोक्, म्नोबोआ मान्येईप्, खीक्‍का लाम्दूम् मान्दूर्प् हाल्ङोम्, नाम्छेर्बूम्, काँसम्, लूङ्मी ना सीङ्मी ङोङोक्छेम् पूजा मम् मान्होक्सीची।
66009021	खचा मस्क मीस् सेईम्, जादू मम्, तूम्‍लू लम् ना खूस्पा लक्पीका वालूम्मा मान्मची।
66010001	खीक्‍काना कोङा बीन्‍नीपा ईबूम् हायाम् देप् राःरालोक नीनाम्माम् रीदाम् पोक् साराङ्‍गाप्‍तोका यूवाचाक तूखू। मूङ्‍कम् गाम् मोम्‍आ दील्दीत्क तूवा, ना मूङ्‍कम् तोङ्पी रोक्‍तोखोम् तूवा। मूङ्‍कम् ङाली नाम्छोवा तोङ्‍क, ना मूङ्‍कम् लोङ् क मीःम् खाम्बाची तोङ्‍क तूवा।
66010002	खम् हूक्पी हल्म्दीम्पा ईबूम् चीमा सोक्सर तूवा। खसा म्चूप्लाक लोङ् दीरीत्‍तीपी ना म्पाङ्लाक लोङ् थाम्पूपी यूक्सू।
66010003	खीक्‍का नार ङूर्‌क तोङ्‍ना ख हायाम् देप् साल्म् मना बसा, ना ख बसाकप्‍का नूक्ची गूलूलूऊमी साल्म् लत्‍ता।
66010004	मूङ्‍क नूक्ची गूलूलूऊआ खची हो-होप्मी साल्म् लात्‍चीलो कोङा छाम् मीनोचोक तूवा, खोन्तोलो साराङ्‍गापीका ओरोपीकाक साल्म् कोङा येनू, “मूङ्‍क नूक्ची गूलूलूऊचा लात्चीक साल्म् आम् सानीवापी सूल्ना यूक्स्व, ना मूङ्‍क छाप्नव।”
66010005	खीक्‍काना कोङा होसोङ् लाईस्पी तूखूक दीरीत्‍तीपी ना थाम्पूपी थोरेप्दीताक नीनाम्माम् रीदाम् पोक्‍आ म्चूप् हूः साराङ्‍गा हेम् थेत्‍तू।
66010006	हादेलोसो लेईप्चाप्, खीक्‍का साराङ्‍गा ना मूङ्‌कपी तूक खोलोक थक्, चारीदू ना मूङ्‌कपी तूक खोलोक थक्, दीरीत्‍ती ना मूङ्‌कपी तूक खोलोक थक् लोलीप्मी नीङ्पी खसा पस्तून् चना पीका, “हन्‍ना छूस्‍नो!
66010007	खोदोलोई मूङ्‍क सातौँ नीनाम्माम् रीदाम् पोक्‍आ म्तुरही दूप्पलो नीनाम्माम् रहस्यम् लोचम् पूरा छूये। ङ्‍क रीङ्‍ नीनाम्माआ म्‍रोः खारीबोपोचीपी पीचीक रीदाम् तोङ्‍ना पूरा छूये।”
66010008	खीक्‍काना साराङ्‍गापीका कोङा लाईस्पी येनूक साल्म्‍आ कोङ् होसोङ् ओरोलोओ, “खात्व, दीरीत्‍ती ना थाम्पूपी थोरेप्दीप् नीनाम्माम् रीदाम् पोक्मी हूक्पी तूक हल्म्दीम्पा सोक्सर लाप्व।”
66010009	खीक्‍का कोङ् नीनाम्माम् रीदाम् पोक् तूवाकपी खातो ना मूङ्‍क चीमा सोक्सर ङोकू। खसा कोङ् ओरोलोओ, “ङ्‍क लाप्‍ते ना चते। ङ्‍कसा आम्बो जूजूर्पा मय, खोदोलोई आम् ङःपीक मूङ्‍क खूद तोङ् लेम्‍लेम्यो छूये।”
66010010	कोङा नीनाम्माम् रीदाम् पोक्मी हूक्पीका मूङ्‍क चीमा सोक्सर लापू ना चोओ। ओ ङःपी मूङ्‍क खूद तोङ् लेम्‍लेम्यो लअ, खोदोलोई मूङ्‍क चोना ओ बोः जूजूरयो छूवा।
66010011	खीक्‍का कोङ् ओरोलोओ, “आना हायाम्सर्प् मीस्ची, जातिची, रीङ्ची ना होङाबूचीम् तोक्पी होसोङ् खारीबो नेईम् बोक्से।”
66011001	खीक्‍काना थाम् ताँगा तोङ्‍क ईबूम् तूप् कोङ् पीयो, ना ईल्पोआ कोङ् ओरोलोओ, “खात्व ना नीनाम्माम् दप्स्को खीम् लो वेदीलो थाप्‍व, खीक्‍का नीनाम्माम् दप्स्को खीम्पी पूजा मप्ची ङीर्‌चीव।
66011002	खोदोलोई नीनाम्माम् दप्स्को खीम्मी पाखापी तूक पोतेल क होक्सीते ना थाप्‍नते, ऊदोईपीक्यालो मूङ्‍क क बीन्‍नीपा गोङ्ची पीम्पाक तूये। खचा लीक्पोङ् नीस् लाः सम्मो पवित्र सहर सीक्‍कची।
66011003	खीक्‍का कोङा नीप्पो ओ साक्षीची राःरा पीयोची, ना खचा ईक् हबऊ नीस्चून्दूलूम् तूक्पोङ् लेई सम्मो रोक्चोखीम् तेई खाप्सस्‍ना खारीबो नेने।”
66011004	चारीदूपीक रोबूम् लाईस्पी तूक जैतुनमी नीत्ची सीछो ना नीत्ची सामदानची ङ्‍कस्ङा के।
66011005	हेप् मीचा खस् खोती मम् लन्ची मईदोक, खची ङःपीका लत्क मीःआ खची साछीमीची मूयूप्छा मईची। खस् खोती मम् लन्ची मप् मीस् आस्दोसो ओरोनाङा सीम् बोक्से।
66011006	खचा खारीबो नेन्‍क लेईपी वाः तानूनव पीक्ना नाम् दीम् राःरा खचीपी तूये। ना काऊ हीःपी फाईम् ना खचा लन्ची मईचीक नाम्‍लापी चारीदूपी खोलोङ् खाल्क विपत्तिची ताईदूर्प् राःरा खचीपी तूये।
66011007	खचा खची गवाईमी लक् यातस्कप्का खादीपूका लईप्ना ताप् पशुआ खस्का जूम्‍लूक मईची, ना खस् दूर्‌सेतस्‍ना सेत्दीतची।
66011008	खची सालोग्गीची मूङ्‍क देप् सहरपीक लाम्पी लेप्चोबईछोक्स्क तूये। मूङ्‍क सहर पोम् ललईपी पीक्यादो सदोम ना मिश्र पीम् छूये, मूङ्‍कपी खची रोबू क्रूसपी काक्स्चीक तूवा।
66011009	सूक् लेई आधा सम्मो खची सालोग्गीची खोलोङ् छाप्कूवापीकचा, कुलपीकचा, रीङ्पीकचा ना गोङ्‍-गोङ्चीपीक मीचा खोङची ना मूङ्‍क सालोग्गीची खूम् पीयस्‍नो।
66011010	चारीदूपी तूप्ची मूङ्‍कस् सीलो खची जीनये, चामोवा मईची ना खची हो-होप्पी हूक्छो पीलये। ऊदोईपीक्यालो मूङ्‍क नीप्पो खारीबोचा चारीदूपी तूप्ची हायाम् दूक्पीचीक तूवा।
66011011	सूक् लेई आधा दोस्पी नीनाम्मापीका ताक रीराममी सोम् खची गोपी वोङा ना खस् ऊसापक्ना खची होप्मी लोङ्पी थोरेपा, खीक्‍का खस् तोक्खाप्ची हायाम् कीसा।
66011012	खीक्‍का खचा साराङ्‍गाप्‍तोका ओरो पीकाक ईबूम् देप् साल्म् येन्ची, “एक्‍तो थोङ्चीते।” ना खची साछीमीचा खोङ्चचीतोङ् खस् मोम्पीका साराङ्‍गा हेम् खाता।
66011013	खोदोलो देप् लून्मा तोक्सा ना सहरमी ईक्पोङ् भाग हता, ना लून्मा खातालो नूक् हबऊ मीस् सीया। बीन्‍नीपा लेताकची कीसा ना साराङ्‍गाप्‍तोक नीनाम्मा साम्दीखा दची।
66011014	दोस्रो विपत्ति याता। खोङ्ते, तेस्रो विपत्ति दावाङ् ताम् हय।
66011015	खीक्‍काना सातौँ नीनाम्माम् रीदाम् पोक्‍आ म्तुरही दूप्पू, खीक्‍का साराङ्‍गापी ओरोपीम् देप्-देप् साल्म् लत्‍ता, “चारपीक चारखम् ई रोबूमी ना म्ख्रीष्‍टमी चारखम् छूवाक तूये, खीक्‍का खसा हादेलोसो चारखम् तोक्स्चय।”
66011016	खीक्‍का नीनाम्माम् लाईस्पी हो-होप्मी सिंहासनपी तूप् मूङ्‍क नीस्पोङ् लीची धर्म-सेचीपोचा सूपोम् मस्‍ना नीनाम्मा सेवा छची,
66011017	ना ओरोपीका, “ए योबोरोबू नीनाम्मा खोलोप्का दूङ् राःरालोक, केईका आन् ओलोनूव पीक्याका, आन् तूचाये ना आन् तूवा, ऊदोईपीक्यालो आना देप् राःरा आम् होप्मी हूक्पी मअ ना चार तोम् थोक्स्क तूये।
66011018	गोङ्‍-गोङ्ची छूलीआ पूङ् छूवा, खोदोलोई आम् छूली खोछेत्‍ता। सीयाकचीम् नीयाम् नाम्‍ला ताआ, ना आम् रोः खारीबोपोची, नीनाम्माम् मीस्ची, ना आम् नीङ्पी कीप्ची चीमा देप्पाची पूनाऊनी पीम् नाम्‍ला, खीक्‍का चार पीलूलूक्दीप्ची मासेई मम् नाम्‍ला तालाता।”
66011019	साराङ्‍गाप्‍तो नीनाम्मा दप्स्को खीम् हला, ना ख दप्स्को खीम् गोपी खम् करारमी सन्दूक दाता। खीक्‍का बाक्स् केत्‍ता। गूलूलूऊ मक साल्म् लत्‍ता। लून्मा तोक्सा ना देप्-देप् मूलू ताआ।
66012001	साराङ्‍गाप्‍तो ईबूम् योबोरीखाक चीन्‍न दाता। मूङ्‍कपी नाम्बऊ खाम्दीप् ईल्पो मीम्छा तूवा। खम् लोङ्‍दोपू लालीमा तूवा, ना मूङ्‍कसा म्तोङ्पी ईक्पोङ् नीत्ची सोङ्‍गेर्‌मी मुकुट वात्दीत्क तूवा।
66012002	मूङ्‍क मीम्छा होपोसूम् तूवा, ना छावाईम् नाम्‍ला छूवाकसा म्बूक्‍ती बानाना बस्चाक तूवा।
66012003	खीक्‍का साराङ्‍गापी बीन्‍नीपा ईबूम् चीन्‍न दाता। मूङ्‍कपी नूक्ची तोङ्, ईक्पोङ् पीत्‍तो ना म्तोङ्पी नूक्ची मुकुट वाईप्दीप् ईबूम् देप्पा हाल्के देक्मा तूवा।
66012004	मूङ्‍कम् मेर्‌आ सोङ्‍गेर्‌मी सूक् भागपी ईक् भाग नाम्छूईतोका बेक्ना चारीदूपी लेन्दातू। खीक्‍का छा वातमोरो मूङ्‍क छा चाम्खाम् पीकाना मूङ्‍क देक्मा छा वाईम्होक् मीम्छाम् लाईस्पी थोरेपा।
66012005	मूङ्‍क मीम्छाआ खोलोङ् जातिची सेल्मी तूप्‍आ चार तोप् ईल्पो वात्छा छा वातू। मूङ्‍कम् छा नीनाम्मा तूकपी पक्चीना खम् सीङ्‍हासनपी खाईची।
66012006	मूङ्‍क मीम्छा क गोङ्‍रूत्खाप् थाम्पूपी जूकाखाता, मूङ्‍क मीम्छाम् लागी ईक् हबऊ नीस्चून्दूलूम् तूक्पोङ् लेई सम्मो हीम् पीकाना नीनाम्माआ मूङ्‍कम् लागी तूस्को चोचूप्स्यूक्स्क तूवा।
66012007	खीक्‍काना साराङ्‍गाप्‍तो जूम्‍लूक छूवा। मिखाएल ना खम् नीनाम्माम् रीदाम् पोक्चा मूङ्‍क देक्मालो जूम्‍लूक मची। मूङ्‍क देक्मा ना मूङ्‍कम् रीदाम् पोक्चासो खस्का जूम्‍लूक मची,
66012008	खोदोलोई मूङ्‍क देक्मा ना मूङ्‍कम् रीदाम् पोक्ची सता, खीक्‍का मूङ्‍कस् साराङ्‍गापी तूस्को मान्पीची।
66012009	मूङ्‍क देप् देक्मा दाली चारीदूपू होक्सा ना मूङ्‍कम् रीदाम् पोक्चीसो मूङ्‍कलो ईतोतो होक्सा। मूङ्‍क देक्मा क सून्मापूक पूः, खोलोङ् चारपीकस् हूर्प्‌दीप् दियाबलस अथवा शैतान के।
66012010	खीक्‍का कोङा साराङ्‍गाप्‍तो ओरो पीकाचाक ईबूम् देप्पा साल्म् येनू, “हन्‍ना ई नीनाम्माम् हल्वा ना राःरा ना चारखम् खम् ख्रीष्‍टमी हक् ताक तूये। ऊदोईपीक्यालो ई बू-नेछोची सेपालेपा नीनाम्माम् मूक्स्दूपी दोस् तेईप् शैतान, दाली चारीदूपी होक्साक तूये।
66012011	खस् थुमाम् हीः ना खची होप्मी गवाईमी रीङ्‍बऊलाम्पा मूङ्‍कचीपीका कोक्साक तूये, ऊदोईपीक्यालो मूङ्‍कचा सीम् सम्मोसो खची होप्मी रीराम सम्तूमा मान्मीची।
66012012	खन्सा ए साराङ्‍गा ना साराङ्‍गापी तूप्चे, आन्‍नी आम्नी जीननीव। खोदोलोई चार ना दीरीत्‍ती धिक्‍कार के! ऊदोईपीक्यालो होप्मी नाम्‍ला चीछाङाङ् तूये पीम् छेत्ना शैतान देप् छूलीलो आम्‍नीपू दाली यूवाक तूये।”
66012013	मूङ्‍क देक्माआ म्होप् चारपी होक्साक तकप्का मूङ्‍कसा वात्छा छा वाईप् मूङ्‍क मीम्छा जारा मअ।
66012014	खोदोलोई मूङ्‍क मीम्छा मूङ्‍क पूःम् लाईस्पीका गोङ्‍रूत्खाप् थाम्पूपी पेर्म्‌ना खाईम् लागी देप्पा बोबोकील्‍लीम् नीत्ची लाप्‍तो पीची। मूङ्‍क गोङ्‍रूत्खाप् थाम्पू सूक् दोङ् आधा सम्‍मो मूङ्‍क मीम्छा हीम् लागी चोचूम्दीम्पाक तूवा।
66012015	मूङ्‍क मीम्छा बल्वाआ बेक्खीनूते पीकाना मूङ्‍क पूःआ मीम्छाम् दोस्लाम्पा म्ङःपीका योऊ तोङ्‍क काऊ लातू।
66012016	खोदोलोई चारीदूआ मूङ्‍क मीम्छा बअ, ना देक्माआ म्ङपीका लात्क योऊ चारआ म्ङः हत्ना लूत्खी।
66012017	खोदोलो मूङ्‍क देक्मा मूङ्‍क मीम्छापीका होसोङ् हायाम् म्छूली काता, ना मूङ्‍क मीम्छाम् बीन्‍नीपा म्छामाईलो जूम्‍लूक मस् खाता, मूङ्‍कस् क नीनाम्माम् आज्ञा रेप्ची ना येशूम् गवाई पीप्ची के।
66012018	खीक्‍काना मूङ्‍क देक्मा दीरीत्‍तीम् चाखेम्पी थोरेपा।
66013001	दीरीत्‍तीप्का ईबूम् पशु लताथोङ्‍क कोङा तूखू। मूङ्‍कम् ईक्पोङ् पीत्‍तो ना नूक्ची म्तोङ् तूवा। मूङ्‍कम् पीत्‍तोपी ईक् पोङ् मुकुट तूवा, ना मूङ्‍कम् खोलोङ् तोङ्पी नीनाम्माम् निन्दा मप् नीङ् छाम्पा तूवा।
66013002	कोङा तूक मूङ्‍क पशु नीङ्‍गाले तोङ्‍क तूवा, मूङ्‍कम् लोङ्ची मोक्स्मी तोङ्‍क तूवा ना मूङ्‍कम् ङः गूङ्‍गी नारमी तोङ्‍क तूवा। मूङ्‍क देक्माआ मूङ्‍क पशु म्होप्मी राःरा, म्होप्मी सिंहासन ना देप् हक् पीयू।
66013003	मूङ्‍कम् तोङ् तोदीपी ईबूम् म्तोङ्पीक हायाम् देप् खेर् वोङाना सीम् होक्‍तोङ् ङेसा, खोदोलोई मूङ्‍कम् खेर् नखाता। खीक्‍का खोलोङ् चारपीकस् छाक्‍का छूवाना मूङ्‍क पशुम् दोस् दोस् लाम्दूमा।
66013004	मीस्चा मूङ्‍क देक्माम् पूजा मदोङ्ची, ऊदोईपीक्यालो मूङ्‍कसा म्होप्मी हक् मूङ्‍क पशु पीदीत्चीक तूवा। खचा ओरोपीक्‍तो मूङ्‍क पशुम् पूजा मची, “ङ्‍क पशु तोङ्‍क बीन्‍नीपा आसे तूये? ङ्‍कम् ऊल्‍लोङ्पी आसाई जूम्‍लूक मदूर?”
66013005	मूङ्‍क पशु नाम्दूखू मप् ना नीनाम्माम् निन्दा मप् रीङ् नेईम् ङः पीम्पा तूवा। मूङ्‍क लीक्पोङ् नीस् लाःसम्‍मो हक् तोम् लागी पीम्पा तूवा।
66013006	नीनाम्माम् ऊल्‍लोङ्पी निन्दा मम्, खीक्‍का खम् नीङ् ना खम् तूस्को, ना साराङ्‍गाप्‍तो तूप्ची खोलोमी निन्दा मम् लागी मूङ्‍कसा म्ङः हल्‍लू।
66013007	खीक्‍का ख नीनाम्माम् मीस्चीका जूम्‍लूक मम् ना मूङ्‍कचीपीका कोम् हक् पीम्पा तूवा। खोलोङ् कुलची, मीस्ची, रीङ्ची ना गोङ्चीपी मूङ्‍क हक् पीम्पा तूवा।
66013008	खीक्‍का चारीदूपी तूप् खोलोआ मूङ्‍क पशुम् पूजा मईची। मूङ्‍क पशुम् पूजा मप्ची क चारमी थोस्‍कोपूकाङा सेत्चीक थुमाम् रीराममी सोक्सरपी नीङ् मान्छाम्पाकस् के।
66013009	आस्मी नोबो तूये खूङ्‍कसा येन्‍नूव।
66013010	कैदपी खाईम् पर्ने क कैदपीङा खाते। दोप्सेल्‍आ सेतस्क क दोप्सेल्‍आङा सेतची। नीनाम्माम् मीस्चीम् तेम्दूर्वा ना विश्‍वास ङ्‍कपीङ् तूये।
66013011	खीक्‍काना चारीदूपीका लत्‍ताचाक बीन्‍नीपा ईबूम् पशु कोङा तूखू। मूङ्‍कम्सो थुमाम् तोङ्‍क नीच्‍ची म्पीत्‍तो तूवा, ना देक्मा तोङ्ना मूङ्‍क नेन्दोङा।
66013012	मूङ्‍कसा लाईस्पीक पशुम् लाईस्पी मूङ्‍क लाईस्पी ताप् पशुआ तक खोलोङ् हक् तोक्स्दोङू। मूङ्‍कसा देप् खेर् वोङाना सीम् हकलाम्पा नप्खाप् मूङ्‍क लाईस्पीक पशुम् पूजा मम् लागी चारीदूपी ना मूङ्‍कपी तूप् खोलोङ् मीस्ची कर तीयू।
66013013	मीस्चीम् मूक्‍स्दूपी नाम्छूईतोका चारीदूपू मीः हूम्दाप् तोङ्‍क देप्-देप् चीन्‍नसो मूङ्‍कसा मअ।
66013014	लाईस्पीक पशुम् मूक्स्दूपी ङ्‍कतोङ्‍क छाक्‍काक चीन्‍न खोमम् राःरा मूङ्‍क पीम्पा तूवा। मूङ्‍क राःराम् कारणआङा मूङ्‍कसा चारीदूपी तूप् मीस्ची हूर्‌स्ची। दोप्सेल्‍आ खोम्वा चनासो लेताक मूङ्‍क लाईस्पीक पशुम् सायोचोङ्माम् लागी ईबूम् ङोङोक्छे बानेई मम् हुकुम् मूङ्‍कसा मीस्ची पीयू।
66013015	लाईस्पीक पशुम् ङोङोक्छे नेन्‍नू ना मूङ्‍क पशुम् ङोङोक्छेम् पूजा मान्मप्ची सेत्चीनू पीकाना मूङ्‍क पशुमी ङोङोक्छेपी सोम् तेईम्पीम् राःरा दोस्रो पशु पीयू।
66013016	खीक्‍का मूङ्‍कसा देप्पा चीमा, होङ्पोक्, छूक्सीप्, स्वतन्त्र ना रोः खोलोङ् खची चूप् हूक्पी अथवा थप्पी छाप तेमीची।
66013017	मूङ्‍क छाप मान्तूप् आसासो ऊची खेईम् ना खेईमम् मान्तोक् छूवा। मूङ्‍क छाप क मूङ्‍क पशुम् नीङ् अथवा मूङ्‍कम् नीङ्मी सङ्‍ख्या के।
66013018	ङ्‍क संख्या बूजेई मम् लूर्वा चाहेई छूये। बूजेई मदूर्प् मीचा मूङ्‍क पशुम् सङ्‍ख्या जोरेई मनूना लात्नूव, ऊदोईपीक्यालो मूङ्‍क ईल्पो मीस्मी सङ्‍ख्या के। मूङ्‍कम् सङ्‍ख्या क तूक् चून्दूलूम् तूक्पोङ् तूक्ची के।
66014001	खीक्‍काना कोङा खोङू, ना सियोन कोम्पी थुमा थोरेप्दीताक कोङा तूखू। खलो ईक् लाख लीक्पोङ् लीची हबऊ मीस्ची तूवा, खची थप्पी खम् नीङ् ना म्पाम् नीङ् छाम्पा तूवा।
66014002	खीक्‍का हायाम् सार बगेई छूक्चाप् योऊमी देप् साल्‍म् तोङ्‍क, ना देप् गूलूलूऊमी साल्म् तोङ्‍क साराङ्‍गाप्का लत्‍ताचाक साल्म् कोङा येनू। कोङा येनूक मूङ्‍क साल्म् वीणा दूप्चा दूप्चईचीक वीणाम् साल्म् तोङ्‍क तूवा।
66014003	सिंहासनमी लाईस्पी ना मूङ्‍क लीची लेईप्चाप् प्राणीचीम् ना धर्म-सेचीपोचीम् लाईस्पी खचा ईबूम् नयाँ छाम् मचचीक तूवा। मूङ्‍क छाम् क चारीदूपीका दाम् छोम्पाना उद्धार मम्पाक ईक् लाख लीक्पोङ् लीची हबऊ पीका बीन्‍नीपा आसासो ईम्चीम् मान्दूर्‌ची।
66014004	मूङ्‍कचा मीम्छालो तूम्‍लू मस्क मान्तू, ना कन्ये मीम्छाची तोङ्‍क चोक्ख तूये। थुमा हा-हारोई खाते खस् खम् दोस्-दोस् लाम्दूमे। खस् मीस्चीम् रापीका दाम् छोम्पाना उद्धार मम्पास् के, खीक्‍का नीनाम्मा ना थुमाम् लागी खोलोप्का दूङ् लाईस्पी पीम्पाक चाचोदाम्ची के।
66014005	खची ङःपी ऊसो वालीलीक रीङ् मान्तूवा, खस् खोत मान्दीक तूये।
66014006	खीक्‍काना बीन्‍नीपा ईल्पो नीनाम्माम् रीदाम् पोक् नाम्छूईमी रापी पेर्‌चाक कोङा तूखू। चारीदूपी तूप् खोलोङ् जातिची, कुलची, रीङ् नेईची ना मीस्ची येईमीम् लागी हादेसो मान्याईप् जीनप् रीदाम् खपी तूवा।
66014007	खसा हायाम् सोतो ओरोपीका, “नीनाम्मापीका कीसानीव, ख साम्दीखा दानूम्व। ऊदोईपीक्यालो खम् नीयाम् नाम्‍ला ताक तूये। साराङ्‍गा, चारीदू, दीरीत्‍ती ना काऊमी पूई बोबूईप् सेवा छानूम्व।”
66014008	खीक्‍का बीन्‍नीपा ईल्पो नीनाम्माम् रीदाम् पोक्, अर्थात् दोस्रो क ओरोपीक्‍तो म्दोस्-दोस् खाता, “पतन छूवा! जाति-जातिची तूम्‍लूआ पेप्खीक खची छूलीम् मद्यआ सेईमीक् हायाम् देप् बेबिलोनमी पतन छूवा।”
66014009	खीक्‍काना तेस्रो नीनाम्माम् रीदाम् पोक् हायाम् देप् साल्म्पी ओरोपीक्‍तो खची दोस्पी बाना, “हेप् मीचा मूङ्‍क पशु ना मूङ्‍कम् ङोङोक्छे पूजा मय ना म्होप्मी थप्पीदोसो हूक्पीदोसो मूङ्‍कम् छाप तेसस्दोक,
66014010	मूङ्‍कसासो ऊसो मान्हल्मो चोचूम्पा नीनाम्माम् छूलीम् पोङ्‍कीरीम्पीका नीनाम्माम् नीयाम् हायाम् खर मद्य दूङ्‍ङ। पवित्र नीनाम्माम् रीदाम् पोक्ची ना थुमाम् मूक्स्दूपी मीः लो गन्धकपीलो मूङ्‍कसा सासाना तय।
66014011	खचा तयस्क सासानाम् मीक्मा हाल्‍लोसो थोम्‍ला खात्चाये। मूङ्‍क पशु ना मूङ्‍कम् ङोङोक्छे पूजा मप् ना मूङ्‍कम् नीङ्मी छाप तेप्ची ङ्‍कस्ङा के। मूङ्‍कचा सेपालेपा हाल्‍लोसो नोम्चीम् तयस्‍नो।”
66014012	नीनाम्माम् आज्ञा रेप् ना येशूपी विश्‍वास मप् नीनाम्माम् मीस्चीम् हूदूर्म्‌वा ङ्‍कपीङ् तूये।
66014013	खीक्‍का साराङ्‍गाप्का लत्‍ताक ङ्‍कतोङ्‍क साल्म् कोङा येनू, “ङ्‍क छाप्व: हन्‍नायीका रोबूपी सीप्ची आसीक तोक्ची के।” पवित्र आत्माआ ओरोपीके, “एई, खचा खची हो-होप्मी रोकोछूलाम्पा नोम्चीम् तयची, ऊदोईपीक्यालो खची लक् खची दोस्-दोस् खाते।”
66014014	खीक्‍काना कोङा खोङू, ना ईबूम् ओम्‍लोप् मोम् ना मूङ्‍क थेम्पी तूप् मीस्मी छा तोङ्‍क ईल्पो कोङा तूखू, मूङ्‍कम् तोङ्पी हाल्‍ङोम् मुकुट तूवा ना म्हूक्पी हायाम् गेईप् ईबूम् बेलो तूवा।
66014015	बीन्‍नीपा ईल्पो नीनाम्माम् रीदाम् पोक् नीनाम्मा दप्स्को खीम्पीका पाखा ल‍त्‍ता, ना मोम् थेम्पी तूप् हायाम् सोतो ओरो लअ, “आम् बेलो लाप्व ना कटनी मव, ऊदोईपीक्यालो कटनीम् नाम्‍ला तालाताक तूये, ऊदोईपीक्यालो चारीदूपीक बाली नम्‍लोना ताखाताक तूये।”
66014016	ओरोना मोम् थेम्तो तूप्‍आ म्होप्मी बेलो चारीदूपी तोक्सू, खीक्‍का चारीदूम् कटनी छूवा।
66014017	खीक्‍का साराङ्‍गाप्‍तो तूवाक नीनाम्मा दप्स्को खीम्पीका ईबूम् बीन्‍नीपा नीनाम्माम् रीदाम् पोक् पाखा लत्‍ता। खपीसो ईबूम् गेईप् बेलो तूवा।
66014018	खीक्‍का वेदीपीका बीन्‍नीपा ईल्पो नीनाम्माम् रीदाम् पोक् लत्‍ता, मूङ्‍कम् हक् मीःपी तूवा। गेईप् बेलो खूर्प् मूङ्‍कसा हायाम् सोतो ओरो लअ, “आम् गेईप् बेलो तोक्स्ते, ना चारीदूपीका वाचोसीम् जूप्पा बात्ल मते, ऊदोईपीक्यालो चारीदूपीक वाचोसी नम्‍लोना तूमाखात्क तूये।”
66014019	मूङ्‍क नीनाम्माम् रीदाम् पोक्‍आ म्होप्मी म्बेलो चारीदूपी तोक्सू ना चारीदूपीक वाचोसीम् म्चो बात्ल मअ, ना मूङ्‍क नीनाम्माम् छूलीम् देप् वाचोसी पेलेई मम् कोलपी होक्स्छोक्स्सू।
66014020	सहरपीका पाखाप्क वाचोसी पेलेई मम् कोलपी मूङ्‍क वाचोसी सीक्‍ची, ना वाचोसी पेलेई मम् कोलपीका हीः लत्‍ताना बगेई छूवा। मूङ्‍क हीः खोक्मी ङःथूईम्‍री सम्मो ताप्‍तेप्‍तो गूम्प् छूवाना मूङ्‍क सूक्चून्‍दूलूम् किलोमिटर सम्मो बगेई छूवाक तूवा।
66015001	कोङा साराङ्‍गाप्‍तो हायाम् देप् ना योबोरीखाक बीन्‍नीपा ईबूम् चीन्‍न तूखू। मूङ्‍कपी नूक्पो रीदाम् पोक्चा नूक्ची याईस्कोप्क विपत्ति खूर्‌दीत्चीक तूवा, ऊदोईपीक्यालो मूङ्‍क विपत्तीचीपीङा नीनाम्माम् छूली यात्‍तेके।
66015002	मीःलो हल्सोङ् सीसाम् दीरीत्‍ती तोङ्‍क कोङा तूखू। मूङ्‍कपी पशु ना मूङ्‍कम् ङोङोक्छे ना मूङ्‍कम् नीङ्मी सङ्‍ख्यापी कोप्ची मूङ्‍क सीसाम् दीरीत्‍तीम् चाखेम्पी थोरेप्दीताक तूवा। खचा खची हूःआ नीनाम्माम् वीणा खूर्‌चीना
66015003	ओरो पीक्‍तो नीनाम्माम् रोः मोशाम् छाम् लो थुमाम्‍लो छाम् मची, “ए खोलोप्का दूङ् राःरालोक योबोरोबू नीनाम्मा, आम् लक् हायाम् देप् ना योबोरीखाक तूये। दूङ् दूङ्पीक होङाबू, आम् लाम् धार्मिक ना आछीयाक तूये।
66015004	ए योबोरोबू, आम्पीका आसे कीस्‍नो? ना आम् नीङ्मी साम्दीखा आसाई मईनो? ऊदोईपीक्यालो आन्ङाङ् पवित्र तूये। खोलोङ् जातिची ताईना, आन् सेवा छये, ऊदोईपीक्यालो आम् धार्मिक लक्ची खोछेत्‍ताक तूये।”
66015005	ङ्‍क रीङ् छूवाकप्का कोङा खोङू, ना साराङ्‍गापी गवाईमी पालमी दप्स्को खीम् हला।
66015006	नूक्ची विपत्तिची खूर्प्‌दीप् नूक्पो नीनाम्माम् रीदाम् पोक्ची मूङ्‍क दप्स्को खीम्पीका पाखा लत्‍ता। खचा सासायोक ना लाङ्‍लाङ्‍योक तेई खाप्स्दीत्चीक तूवा ना खची पम्पी हाल्ङोम् पेटी वाईप्दीप् तूवा।
66015007	मूङ्‍क लीची लेईप्चाप् प्राणी तोदीप्क ईल्पोआ हादेलोसो लेईप्चाप् नीनाम्माम् म्छूलीआ पेप्खाप् हाल्ङोम् नूक्ची पोङ्‍कीरीम् मूङ्‍क नूक्पो नीनाम्माम् रीदाम् पोक्ची पीयू।
66015008	खीक्‍का नीनाम्माम् साम्दीखा ना खम् राःराम् कारणआ मूङ्‍क दप्स्को खीम् मीक्माआ पेप्खी। मूङ्‍क नूक्पो नीनाम्माम् रीदाम् पोक्मी नूक्ची विपत्तिची मान्याईम् सम्मो आस्सो दप्स्को खीम्गोपी वोमान्दूर्।
66016001	खीक्‍काना नीनाम्मा दप्स्को खीम्पीका हायाम् सोतो लत्‍ताक ईबूम् साल्म्आ नूक्पो रीदाम् पोक्ची ओरो लचक कोङा येनू: “आन्‍नी खात्नीते, ना नीनाम्माम् छूलीम् नूक्ची पोङ्‍कीरीम् चारीदू थेम्पी काताछोक्स्‍नूम्ते।”
66016002	लाईस्पीक रीदाम् पोक्‍आ खाताना म्पोङ्‍कीरीम् चारीदू थेम्पी कात्छोक्सू। पशुम् छाप तेप् ना मूङ्‍कम् ङोङोक्छे पूजा मप् मीस्ची खोलोमी गाम्पी ईकीम् लप् ना हायाम् तूक् खेर् लत्‍ता।
66016003	दोस्पीक नीनाम्माम् रीदाम् पोक्‍आ म्पोङ्‍कीरीम् दीरीत्‍तीपू कात्छोक्सू, ना मूङ्‍क सीप्खाप् मीस्मी हीः तोङ्‍क छूवाखाता। खीक्‍का दीरीत्‍तीपी तूप् खोलोङ् लेईप्चाप् प्राणीची सीया।
66016004	तेस्रो नीनाम्माम् रीदाम् पोक्‍आ म्पोङ्‍कीरीम् योऊचीपी ना काऊमी पूईपी कात्छोक्सू, ना मूङ्‍क हीःछूवाखाता।
66016005	खीक्‍काना काऊमी जीम्मा लाप् नीनाम्माम् रीदाम् पोक्‍आ ओरो पीकाचाक कोङा येनू, “ए पवित्र नीनाम्मा, आन् तूचाये ना आन् तूवा, आना नम्‍लो नीया मय, ऊदोईपीक्यालो आना ओरोनाङ् नीया मक तूये।
66016006	ऊदोईपीक्यालो खचा नीनाम्माम् मीस्ची ना खारीबोपोची सेत्चीक तूये, ना आना खस् हीः दूम् पीचीक तूये। खचा तोम्ङा तूवाक दण्ड तची।”
66016007	खीक्‍का वेदीआ ओरो पीकाचाक कोङा येनू, “अऊ, खोलोप्का दूङ् राःरालोक योबूरोबू नीनाम्मा, आम् नीया आछीयाक ना थीक् तूये।”
66016008	चौथो नीनाम्माम् रीदाम् पोक्‍आ म्होप्मी पोङ्‍कीरीम् नाम् थेम्पी कात्छोक्सू, ना मीस् मीःआ हूईम् हक् नाम् पीचीक तूवा।
66016009	मीस्ची तातआ हायाम् हूया, ना खचा मूङ्‍क विपत्तिपी हक् तूप् नीनाम्माम् नीङ्मी निन्दा मची। खोदोलोई खचा वालूम्मा मम् ना ख साम्दीखा दोम् इन्कार मची।
66016010	पाँचौं नीनाम्माम् रीदाम् पोक्‍आ म्पोङ्‍कीरीम् मूङ्‍क पशुम् सिंहासनपी‍ कात्छोक्सू, ना मूङ्‍कम् चारखम्पी नाम्कूर्मादाम् छूवा। लम्वाआ मीचा खची लेम् खःची।
66016011	खची लम्वाआ ना खेर्‌आ गर्दा खचा साराङ्‍गाप्‍तोक नीनाम्मा साराप छची। खोदोलोई खची होपा मस्क ङालीवार् लक्पीका वालूम्मा मम् खचा इन्कार मची।
66016012	छैटौँ रीदाम् पोक्‍आ म्पोङ्‍कीरीम् देप् योऊ यूफ्रेटिसपी कात्छोक्सू, ना योऊपीक काऊ सीप्खी ना नाम्‍आप्स्को हेम्‍लाम्पा ताप् होङाबूचीम् लागी लाम् हला।
66016013	खीक्‍का कोङा देक्माम् ङःप्का, मूङ्‍क पशुम् ङःप्का ना वालीलीपो खीरीबोपोम् ङःप्का बोरो तोङ्‍क सूप्ची जेजेर् आत्मा लत्‍ताचाक तूखू।
66016014	खस् छाक्‍काक चीन्‍न मप् चाप् आत्माची के। खोलोप्का दूङ् राःरालोक नीनाम्माम् देप् लेईपी छूक् जूम्‍लूक मम् लागी खोलोङ् चारपीक होङाबूची ईदेऊ बात्ल मम् लागी ङ्‍क सूप्ची चाप् आत्माची मूङ्‍क होङाबूचीपी खाते।
66016015	“खोङ्नूम्व, कोङ् खूस्पा तोङ्‍ना तोयो के। चीङ्चीङ् तूप् ना म्होप्मी तेई सम्सूर्प्‌ना यूप् नीनाम्माआ आसीक पीय। मादोन् मूङ्‍क फूतीकेर् छूना लादूमे, ना मीस्चीम् रापी ङईम्पी तात्‍ते।”
66016016	खीक्‍काना मूङ्‍क चाप् आत्माचा मूङ्‍क होङाबूची ईदेऊपी बात्ल मची। मूङ्‍क थाम्पूम् नीङ् हीब्रू रीङ्पी आर-मागेड्डोन मीयची।
66016017	सातौँ नीनाम्माम् रीदाम् पोक्‍आ म्पोङ्‍कीरीम् हीक्पी कात्छोक्सू, ना नीनाम्मा दप्स्‍को खीम्मी सिंहासनपीका ओरो पीम् ईबूम् हायाम् सोतो साल्म् लत्‍ता, “हन्‍ना याता!”
66016018	खीक्‍काना बाक्स् केत्‍ता, गूलूलूऊमी साल्म् लत्‍ता, ना ईकीम् लप् लून्मा तोक्सा। मूङ्‍क लून्मा हायाम् ईकीम् लप् तूवा, चारीदूपी मीस् लोलीसाकप्का एक्‍सा ङ्‍कतोङ्‍क लून्मा हाल्‍लोसो मान्तोमोङ् तूवा।
66016019	मूङ्‍क देप् सहर सूक् खोङ्‍लो छूवा, ना छाप्कूवा-छाप्कूवापीक सहरची हत्खाता। नीनाम्माआ हायाम् देप् बेबिलोन सहर मीन्‍नू, ना खसा ईकीम् लप् म्छूलीआ पेप्खाप् मद्यमी पोङ्‍कीरीम् मूङ्‍क सहर दूमीयू।
66016020	खीक्‍का खोलोङ् टापूची यङ्‍खाता ना कोम्ची मास्खाता।
66016021	लीक्पोङ् किलोग्राम तोरो देप-देप् मूलू मीस् थेम्पी हूप्सा, ना मीचा मूलूम् विपत्तिआ गर्दा नीनाम्मा साराप छची। ऊदोईपीक्यालो ङ्‍क विपत्ति हायाम् ईकीम् लप् तूवा।
66017001	मूङ्‍क नूक्ची पोङ्‍कीरीम् खूर्प् नूक्पो नीनाम्माम् रीदाम् पोक्चीपीक ईल्पोआ ओपी बानाना कोङ् ओरोलोओ, “एक्सा बान्ते, कोङा आन् ओरोतो काऊ थेम्पी तूप् मूङ्‍क देप् बेलेछी लप्पी ताप् नीया खोमीयान्।
66017002	मूङ्‍कलो चारीदूपीक होङाबूचा तूम्‍लू मस्क तूये, ना चारीदूपी तूप् मीस्ची मूङ्‍कम् तूम्‍लूम् मद्यआ सेत्चीक तूये।”
66017003	खीक्‍का मूङ्‍क नीनाम्माम् रीदाम् पोक्‍आ कोङ् आत्मापी खूरोना ईबूम् गोङ्‍रूत्खाप् थाम्पूपी खायो। मूङ्‍कपी नूक्ची तोङ् ना ईक्पोङ् म्पीत्‍तो तूप् नीनाम्माम् निन्दा मप् नीङ्आ पेप्खाप् हाल्के पशु थेम्पी तूप् ईल्पो मीम्छा कोङा तूखू।
66017004	मूङ्‍क मीम्छाआ बैजनी ना लाङ्‍लाङ्‍योक हालालाप् तेई खाप्स्दीत्क तूवा, खीक्‍का हाल्‍ङो, हायाम् दाम् ताईप् रत्न ना मोतीआ मूङ्‍क चोन्दीन्चीक तूवा। मूङ्‍कसा म्हूक्पी हाल्ङोम् ईबूम् पोङ्‍कीरीम् गोङ्दीत्क तूवा। मूङ्‍क पोङ्‍कीरीम् क म्होप्मी तूम्‍लूम् ईजेर्म् लप् ना फोहोर रीङ्आ पेप्छोक्स्क तूवा।
66017005	मूङ्‍कम् थप्पी ईबूम् नीङ् छाम्पा तूवा: रहस्य चारीदूपीक बेलेछी लप्ची ना ईजेर्म् लप् थक्चीम् म्मा देप् बेबिलोन।
66017006	कोङा मूङ्‍क मीम्छा नीनाम्माम् मीस्चीम् हीः ना येशूम् तोक्पी सेत्चीक मीस्चीम् हीः दूङ्‍ना हीःआ सेत्‍क तूखू। मूङ्‍क खोङूना कोङ् हायाम् छाक्‍का छूवो।
66017007	खीक्‍का मूङ्‍क नीनाम्माम् रीदाम् पोक्‍आ कोङ् ओरो लोओ, “आन् ऊदोई छाक्‍का छूचाईकई? मूङ्‍क मीम्छा ना ख खूर्प्‌दीप् नूक्ची तोङ् ना ईक्पोङ् पीत्‍तो तूप् पशुम् रहस्यम् रीङ् कोङा आन् ईयान्।
66017008	आना तक मूङ्‍क पशु ईबूम् नाम्‍लापी तूवा, खोदोलोई ईनीम्‍बा मान्तू, ना खादीपूका मूङ्‍क थोम्‍ला लत्ना मूयूप्छा छूक्स् खाते। खीक्‍का चारमी थोस्कोपूका रीराममी सोक्सरपी नीङ् मान्छाप्पाक चारीदूपी तूप् मीस्ची मूङ्‍क पशु तखीयस्‍ना छाक्‍का छूये। ऊदोईपीक्यालो मूङ्‍क ईबूम् नाम्‍लापी तूवा, खोदोलोई ईनीम्‍बा मान्तू ना दोस्पी ताये।
66017009	“ङ्‍क रीङ् बूजेई मम् लागी सानीवा ना लूर्वा चाहेई छूये। मूङ्‍क नूक्ची तोङ् क नूक्ची कोम् के, मूङ्‍क थेम्पी मूङ्‍क मीम्छा तूचाये। ङ्‍क तोङ्ची नूक्पो होङाबूस्सो के।
66017010	ङाक्पो होङाबूची सीयाखात्नीक तूये। ईल्पोआ क ईनीम्‍बा चार तोक्स्चयक तूये, बीन्‍नीपा ईल्पोक होसोङ् मान्तामोङ् तूये। मूङ्‍क ताईकप्का चीबाईप् नाम्‍लामी लागीङाङ् मूङ्‍कसा चार तोक्स्।
66017011	मूङ्‍क पशु, मूङ्‍क ईबूम् नाम्‍लापी तूवा, खोदोलोई हन्‍ना मान्तू, मूङ्‍क क आठौँ के। नूक्ची तोदीप्क मूङ्‍क ईबूम् के, खोदोलोई मूङ्‍क पीलूलूक्खाते।
66017012	“आना तक मूङ्‍क ईक्पोङ् पीत्‍तो क ईक् पोङ् होङाबूस् के, मूङ्‍कचा ईनीम्‍बा सम्‍मो चारतोम् राःरा मान्तोमोङ् तूये। खोदोलोई खचा मूङ्‍क पशुलो चीबाईप्छाम् लागी चारतोम् हक् तयची।
66017013	ङ्‍क होङाबूची ईबूम् सानीवाकङ् छूये, ना मूङ्‍कचा खची होप्मी राःरा लो हक्लो मूङ्‍क पशु पीयची।
66017014	खचा थुमाम् ऊल्‍लोङ्पी जूम्‍लूक मईची, ना थुमा खचीप्‍का कोक्से, ऊदोईपीक्यालो थुमा क रोबूचीम्सो रोबू ना होङाबूचीम्सो होङाबू तूये। खलो तूप्ची क काछोम्पाक, सोम्पाक ना विश्‍वास मम् खाईप् छूवाकस् के।”
66017015	मूङ्‍क नीनाम्माम् रीदाम् पोक्‍आ कोङ् ओरो लोओ, “आना तखीक मूङ्‍क बेलेछी लप् तूचाईक काऊ क म्खाल्खाल्क सोम्छाची, ओरोसर्प् मीस्ची, जातिची ना रीङ् नेईप्ची के।
66017016	खीक्‍का आना तक मूङ्‍क ईक्पोङ् पीत्‍तो ना मूङ्‍क पशुआ मूङ्‍क बेलेछी लप् मीम्छा जेरची। खचा मूङ्‍कपीका खोलोङ् थक् ङाप्पस्‍ना मूङ्‍क फूतीकेर् बानेईमईची, मूङ्‍कम् म्सा चईची, ना मूङ्‍क मीःपी हूईछोक्सची।
66017017	ऊदोईपीक्यालो नीनाम्माम् रीङ्बऊ पूरा मान्छूम् सम्मो ईक् सानीवा छूना मूङ्‍क होङाबूचा खची चारतोम् राःरा मूङ्‍क पशु पीयची। नीनाम्माम् लोचम् पूरा मम् लागी खसा खची गोङ्पी ओरो मम् लन्ची तेईपीची।
66017018	आना तखीक मूङ्‍क मीम्छा क चारीदूपीक होङाबूचीपी चारतोप् देप् सहर के।”
66018001	ङ्‍क रीङ् छूवाकप्का देप् हक् तूप् बीन्‍नीपा ईबूम् रीदाम् पोक् साराङ्‍गाप्‍का मूक्सू यूवाचाक कोङा तूखू। खम् साम्दीखाआ चार छेयाङ्छेयाङ्‍यो छूवा।
66018002	खूङ्‍क ओरो पीक्‍तो हायाम् सार बसा: “पतन छूवा! मूङ्‍क देप् सहर बेबिलोनमी पतन छूवा! मूङ्‍क चाप् आत्माची ना कूयामाचीम् तूस्को छूवाक तूये, खोलोङ् चाप् छोऊ ना जेजेर्वा छोऊमी तूस्को छूवाक तूये।
66018003	ऊदोईपीक्यालो खोलोङ्‍ गोङ्चा मूङ्‍कम् तूम्‍लूमी मद्य दूङ्‍चीक तूये। चारीदूपीक होङाबूचा खलो तूम्‍लू मस्क तूये। मूङ्‍कम् ङालीईप् लन्ची पूरा मम् लाङोआ गर्दा चारीदूपीक पईकार मप्ची होङ्‍पोक् छूवाक तूये।”
66018004	खीक्‍का कोङा साराङ्‍गाप्‍तोका ओरो पीकाचाक बीन्‍नीपा साल्म् येनू: “ए ओ मीस्चे, मूङ्‍कप्का लत्‍तानीना थोङ्‍नीते, मादोने मूङ्‍कम् मोऊपी आन्‍नीसो काम्चीनी, ना मूङ्‍कम् विपत्तिची आन्‍ना तेम्बोक्से।
66018005	ऊदोईपीक्यालो मूङ्‍कम् मोऊ साराङ्‍गासम्मोङ् नोङाक तूये, ना नीनाम्माआ मूङ्‍कम् जेजेर्वा लक्ची मीन्‍नक तूये।
66018006	मूङ्‍कसा ऊई मक तूवा मूङ्‍कसो खूङ्‍क तोङ्नाङ् मनूम्व, खसा मक लक्मी दोबर मूङ्‍क आनाछानूम्व। खसा बीन्‍नीपाम् लागी पेप्क पोङ्‍कीरीम्पी मूङ्‍कम् दोबर खर मद्य पेपानूम्ना ख पीयानूम्व।
66018007	मूङ्‍कसा म्होप् देईकई साम्दीखा ना सूक्वा पीन्ची, मोन्तोदीङ् सासाना ना दूक्वा खसो पीयानूम्व। ऊदोईपीक्यालो मूङ्‍कसा म्सानीवापी ओरो मीने, ‘देप् होङाबूमे छूवोना कोङ् तूवोचोयोक तूये, कोङ् लोमेवा माके, खीक्‍का कोङा हादेसो सोक् मम् बोक्स्‍नो।’
66018008	खन्सा ईलेईपीङ् खपी विपत्ति तालाते: सीम्, सोक् ना सीसोवा ताये। मीःआ मूङ्‍क सोकोदईखाते, ऊदोईपीक्यालो खम् नीया मप् योबोरोबू नीनाम्मा हायाम् देप् राःरालोक तूये।”
66018009	मूङ्‍कलो तूम्‍लू मप् ना सूक्वापीङाङ् तूप् चारीदूपीक होङाबूचा मूङ्‍क हूईचाईक मीक्मा तयस्‍ना मूङ्‍कम् लागी खापे ना तूनीवा मईची।
66018010	मूङ्‍कम् सासानाआ खस् कीसे ना छूबूरीपाङ् थोरेप्ना ओरोपीके, “धिक्‍कार! धिक्‍कार! आन् देप् सहर, ए बेबिलोन, आन् देप् राःरालोक सहर! ऊक् घण्टापीङ् दण्ड आम्पी तालाता।”
66018011	चारपीक पईकार मप्ची खम् लागी खापे ना तूनीवा मीईची, ऊदोईपीक्यालो खची पईकारमी चूम्-सोस् हन्‍ना आसासो खेतस्‍नो।
66018012	आसासो खची हाल्‍ङो, नाम्छेर्बू, रत्न, मोती, मलमलमी तेई, बैजनी तेई, रेशम, लाङ्‍लाङ्‍योक हालालाप् तेई, खोलोङ् खाल्‍क नाम्चानप् सीङ्, खोलोङ्‍ बाजूहोम्मी काङ्पीका बानेई मम्पा चूम्सोस्, ना खोलोङ् हायाम् दाम् ताईप् सीङ्, काँस, सेल ना सिंगमरमर खेतस्‍नो।
66018013	दालचिनी, मासाला, ङम्ङम्योक नाम्प् धूप, मूर्र, ओम्‍लोप् धूप, मद्य, तेल, हायाम् योक् फूल, दोचेर्, पीः, मेस्, लूस्, खोक्, रथ, रोः रोमेची ना मीस्ची आसासो खेतस्‍नो।
66018014	पईकार मप्चा ओरोपीके, “आम् सानीवाआ मीन्‍नक नप् रीङ्ची आम्पीका खालेताक तूये। आम् दाचाम् ना आम् सायोचोङ्मा खोलोङ् छयप्छा छूवाखाता, ना मूङ्‍क होसोङ् हादेसो तयनो।”
66018015	मूङ्‍क सहरपी पईकार मप्ना दाचाम् तूलेई मप् पईकार मप्ची मूङ्‍क सहरपी ताक सासानाम् कीम्‍आ छूबूरीपाङ् थोरेप्ना ओरोपीक्‍तो देप् साल्म्पी खापे ना तूनीवा मईची,
66018016	“धिक्‍कार! धिक्‍कार! आन् देप् सहर, मलमल, बैजनी ना लाङ्‍लाङ्‍योक हालालाप् तेई खाप्स्दीत्ना हाल्‍ङो, हायाम् दाम् परेईछूक् रत्न ना मोतीआ चोप्दीप्चीप्!
66018017	ऊक् घण्टापीङा मोन्तोदेतो दाचाम् छयप्छा छूवाखात्क तूये!” खोलोङ् देप् हेयोङ्माप्क कप्‍तान, देप् हेयोङ्मापीका लाम्दूम्ची, देप् हेयोङ्मा तोप्ची ना दीरीत्‍तीहोम्पी पईकार मप्ची छूबूरीपाङ् थोरेपा,
66018018	खीक्‍का मूङ्‍क देप् सहर हूयाना लत्‍ताक मीक्मा तचीना ओरोपीक्‍तो बसा, “मूङ्‍क देप् सहर तोङ्‍क बीन्‍नीपा ऊक सहरये तूवा?”
66018019	खीक्‍का खचा खची हो-होप्मी तोङ्पी फूर्क् तेस्‍चीना खाप्‍तो तूनीवा मतो ओरोपीक्‍तो बसा, “धिक्‍कार! धिक्‍कार! मूङ्‍क देप् सहर, मूङ्‍क दीरीत्‍तीपी हेयोङ्मा तूप्ची खोलोङ् मूङ्‍कम् दाचाम्‍लाम्पा होङ्पोक् छूवाक तूवा! ऊक् घण्टापीङ् मूङ्‍क छयप्छा छूवाखाता!
66018020	ए साराङ्‍गा, मूङ्‍कम् नीयापी आम्जी नव! ए नीनाम्माम् मीस्चे, प्रेरितची ना खारीबोपोची आम्नी जी ननीव! आम्नीपी मूङ्‍कसा मक अन्यायम् लागी नीनाम्माआ मूङ्‍कम् नीया मक तूये।”
66018021	खोदोलो ईबूम् हायाम् राःरालोक नीनाम्माम् रीदाम् पोक्‍आ देप् खूरूऊ तोङ्‍क लूङ् थेत्‍तू, ना ओरोपीक्‍तो मूङ्‍क दीरीत्‍तीपी होक्सू, “ओरोनाङ् देप् सहर बेबिलोन हायाम् सार होक्से, ना मूङ्‍क होसोङ् हादेसो छीपाम्नो।
66018022	विणा दूप्ची, छाम् लप्ची, मीत्‍तीरी दूप्ची ना तुरही दूप्चीम् साल्म् आम्पी हादेसो येनाम्नो। मल्वामी लक् मप्ची आम्पी हादेसो छीपाम्नो। खूरूऊमी साल्म् आम्पी हादेसो येनाम्नो।
66018023	लाबाईमी अल्मा आम्पी हाल्‍लसो तात्‍नो। दूखूलीप् ना दूखूलीम्मी साल्म् आम्पी हाल्‍लसो येनाम्‍नो। आम् पईकार मप्ची चारीदूपीक देप्-देप् मीस्ची तूवा। आम् मन्त्रतन्त्रआ जाति-जातिची थगेई छूवाक तूवा।
66018024	बेबिलोनपी खारीबोपोचीम् ना नीनाम्माम् मीस्चीम्, ना चारीदूपी सेत्चीकची खोलोमी हीः छीम्पाक तूवा।”
66019001	ङ्‍क रीङ् छूवाकप्का कोङा साराङ्‍गाप्‍तोका ओरोसर्प् मीचा हायाम् सोतो ओरो पीकाचाक येनू, “हल्‍लेलूयाह! हल्वा, साम्दीखा ना राःरा ई नीनाम्माम्ङा के,
66019002	ऊदोईपीक्यालो खम् नीया सत्य ना थीक् तूये। खोलोङ् चारीदू मूङ्‍कम् तूम्‍लूआ बीगार मप् मूङ्‍क देप् बेलेछी लप् खसा दण्ड पीक तूये। खसा म्होप्मी रोःचीम् हीःमी फाई लाप्क तूये।”
66019003	मूङ्‍कचा हायाम् सोतो होसोङ् ऊलाम् ओरोपीका, “हल्‍लेलूयाह! मूङ्‍क देप् सहर हूईना लत्क मीक्मा हादेसो थोम्‍ला खात्चाये।”
66019004	मूङ्‍क नीस्पोङ् लीची धर्म-सेचीपोचा ना मूङ्‍क लीची लेईप्चाप् प्राणीचा सूपोम् मस्‍ना सिंहासनपी तूप् नीनाम्मा ओरोपीक्‍तो सेवा छची, “आमेन, हल्‍लेलूयाह!”
66019005	खीक्‍का सिंहासनपीका ओरो पीकाचाक साल्म् लत्‍ता, “आन्‍नी नीनाम्माम् खोलोङ् रोःचे, खपीका कीप् आन्‍नी चीमा देप् खोलोआ, ई नीनाम्मा सायोचोङ्मा मीयानूम्व!”
66019006	खीक्‍काना ओरोसर्प् मीस्मी तोङ्‍क साल्म्, हायाम् सार बगेई छूक्चाप् योऊमी देप् साल्‍म् ना हायाम् राःरालोक गूलूलूऊमी साल्म् तोङ्‍क कोङा येनू, मूङ्‍कसा ओरो पीकाचाक तूवा: “हल्‍लेलूयाह! ऊदोईपीक्यालो खोलोपीका दूङ् राःरालोक योबोरोबू ई नीनाम्माआ चारखम् तोक्स।
66019007	केई ई जीनम् छूये, ना हायाम् ई गोङ् चानम् छूये, खीक्‍का ख साम्दीखा पीयूम्नू! ऊदोईपीक्यालो थुमाम् सूर्‌मी लेई तालाताक तूये, ना खम् दूखूलीम् चोचूप्साखात्क तूये।
66019008	खाम् लागी लाङ्‍लाङ्‍योक ना ङालीनप्छा मलमलमी तेई ख पीची।” (लाङ्‍लाङ्‍योक मलमलमी तेई क नीनाम्माम् मीस्चीम् धार्मिक लक् के)।
66019009	खीक्‍का मूङ्‍क नीनाम्माम् रीदाम् पोक्‍आ कोङ् ओरोलोओ, “ओरो छाप्‍ते, थुमाम् सूर्‌मी भोजपी काछोम्पाची नीनाम्माम् आसीक तोक्ची के।” खसा होसोङ् ओरोलोओ, “नीनाम्माम् आछीयाक रीङ्‍बऊची ङ्‍कङ् के।”
66019010	खीक्‍का मूङ्‍क नीनाम्माम् रीदाम् पोक् सेवा छोम् लागी कोङ् मूङ्‍कम् म्‍लोङ्पू कूम्चीयो। खोदोलोई खसा कोङ् ओरोलोओ, “आना कोङ् ओरोना मम् नईनो। कोङ् येशूम् गवाई पीप् आन् ना आम् नेछोस्का ईतोक नीनाम्माम् रोःङाङ् के। नीनाम्मा सेवा छव! ऊदोईपीक्यालो येशूम् गवाई क खारीबोम् आत्मा के।”
66019011	कोङा साराङ्‍गा हलाक तूखू ना मूङ्‍कपी ईबूम् ओम्‍लोप् खोक् तूवा। मूङ्‍क खोक् थेम्पी तूप्मी नीङ् “विश्‍वास मम् खाईप्” ना “आछीयाक” तूवा। खसा नत्‍तोना नीया मय ना जूम्‍लूक मय।
66019012	खम् मूक्स् क मीलाम्छो तोङ्‍क, ना खम् तोङ्पी हायाम् देतो होङाबूम् मुकुट तूवा। खपी ईबूम् नीङ् छाम्पा तूवा, मूङ्‍क नीङ् खपीका बीन्‍नीपा आसासो छेत्‍तनो।
66019013	खसा हीःपी लूम्पा तेई खाप्स्दीत्क तूवा, ना खम् नीङ् “नीनाम्माम् रीङ्बऊ” तूवा।
66019014	साराङ्‍गाप्‍तोक दोर्‌ची ओम्‍लोप् ना सासाक मलमलमी तेई खाप्स्चीना ओम्‍लोप् खोक् थेम्पी तूवाना खम् दोस्-दोस् खाता।
66019015	जाति-जातिची मासेई मम् लागी खम् ङःपीका हायाम् गेईप् दोप्सेल् लत्‍ते, ना खसा सेल्मी तूप्‍आ खचीपी चारखम् तोक्स। खोलोप्का दूङ् राःरालोक नीनाम्माम् छूलीमी वाचोसी पेलेई मम् कोलपी खसा सीक्‍कची।
66019016	खम् तेई ना फीलापी ङ्‍क नीङ् छाम्पा तूये: “होङाबूचीम् होङाबू ना रोबूचीम् रोबू।”
66019017	खीक्‍काना ईल्पो नीनाम्माम् रीदाम् पोक् नाम्थेम्पी थोरेप्दीताक कोङा तूखू। खसा नाम्छूईतो पेर्‌तीताक खोलोङ् छोऊची हायाम् सोतो ओरो लअ, “बान्‍नीते, नीनाम्माम् देप् चाचावा-दूदूवापी बात्ल छूवानीते।
66019018	आन्‍ना होङाबूची, कप्‍तानची, बलियो मीस्ची, खोक्ची ना मूङ्‍क थेम्पी तूप्ची, स्वतन्त्र ना रोः रोमेची, देप्पा ना चीमा खोलोङ् मीस्चीम् साः चाईनूम्।”
66019019	खीक्‍काना खोक् थेम्पी तूप् ना खम् दोर्‌चीम् ऊल्‍लोङ्पी जूम्‍लूक मम् लागी मूङ्‍क पशु ना चारीदूपीक होङाबूची ना खची दोर्‌ची ईक् थाऊपी बात्ल छूवाक कोङा तूखू।
66019020	खोदोलोई मूङ्‍क पशु लाप्ची, मूङ्‍क पशुलो ईतो खम् लागी छाक्‍काक चीन्‍न मप् वालीलीपो खारीबोपोसो लाप्ची। ङ्‍क छाक्‍काक चीन्‍न मना मूङ्‍क वालीलीपो खारीबोपोआ मूङ्‍क पशुम् छाप तेप्ची ना मूङ्‍क पशुम् ङोङोक्छेम् पूजा मप्ची हूर्‌स्चीक तूवा। मूङ्‍क नीप्पोङ् तीईप्चाप् मीम् पोक्‍रीपू मान्सीप्ङा होक्स्छोक्स्ची।
66019021	खीक्‍का मूङ्‍कचीम् दोर्‌ची क खोक् थेम्पी तूप्मी ङःपीका लत्‍ताक दोप्सेल्‍आ सेत्ची, ना खोलोङ् छोऊचा मूङ्‍कम् साः खची बोखातो चची।
66020001	खीक्‍काना खादीम् चाबी ना ईबूम् देप् साङ्‍ली म्हूःपी खूर्‌दीत्ना ईल्पो नीनाम्माम् रीदाम् पोक् साराङ्‍गाप्‍तोका यूवाक कोङा तूखू।
66020002	नीनाम्माम् रीदाम् पोक्‍आ मूङ्‍क देक्मा लाप्ना ईक् हबऊ दोङ् छूईना यूक्सू। मूङ्‍क देक्मा क सून्मापूक पूः के, मूङ्‍क दियाबलस अथवा शैतानसो मीयची।
66020003	खसा मूङ्‍क खादीपू होक्स्छोक्सू, ना मूङ्‍क खादी खप्ना छाप तेसू। ओरोना मूङ्‍कसा ईक् हबऊ दोङ् मान्याईम् सम्मो जाति-जातिची हूर्म् तयनो। खीक्‍काना जीस्तातोम् लागी मूङ्‍क लेईम्छोम् छूये।
66020004	कोङा सिंहासनची ना मूङ्‍कथेम्पी तूप्ची तूखू, खस् नीया मम् हक् पीचीक तूवा। खीक्‍का येशूम् गवाईमी लागी ना नीनाम्माम् रीङ्बऊमी लागी तोङ् रूप्पाकचीम् आत्माची कोङा तूखू। मूङ्‍कची मूङ्‍क पशुम् ना मूङ्‍कम् ङोङोक्छेम् पूजा मान्मप्ची ना मूङ्‍कम् छाप थप्पी अथवा हूःपी मान्तेप्चीम् आत्माची तूवा। खस् होसोङ् ऊसापका, ना खचा ख्रीष्‍टलो ईक् हबऊ दोङ्सम्मो चारखम् तोक्स्ची।
66020005	बीन्‍नीपा सीयाकस्क मूङ्‍क ईक् हबऊ दोङ् मान्याईम् सम्मो लेईप्चाप् मान्छूवा। ङ्‍क लाईस्पीक ऊम्पोम् के।
66020006	लाईस्पी ऊम्पोम्मी नाम्‍लापी पक्लाप्ची नीनाम्माम् आसीक तोक्ची ना पवित्रस् के। मूङ्‍कस् दोस्रो सीम्मी राःराआ ऊसो मदूरनो, खोदोलोई मूङ्‍कस् नीनाम्मा ना ख्रीष्‍टमी पूजारी छूना खलो ईक् हबऊ दोङ्सम्मो चारखम् तोक्सची।
66020007	ईक् हबऊ दोङ् यात्कप्का शैतान मूङ्‍कम् कैदपीका लेत्‍खाते।
66020008	खीक्‍का खसा चारीदूपीक लीक्सूर्‌हेम् तूप् गोग लो मागोगलो मीचीक छाप्कूवापीक मीस्ची हूर्‌सस्‍ना जूम्‍लूक मम् लागी ईदेऊपी मस् खाते। मूङ्‍कचीम् संख्या दीरीत्‍तीपीक सेरोम् तोदेतोङ् छूये।
66020009	खस् खोलोङ् चारीदूपी खाताना नीनाम्माम् मीस्चीम् छाउनी बर्‌बार् ना नीनाम्माआ सम्तूमा मीक सहर ऊर्ची, खोदोलोई साराङ्‍गाप्‍तोका मीः हूप्साना खस् पीलूलूक्दीत्ची।
66020010	खस् हूर्‌प्छोप् मूङ्‍क शैतान मीः ना गन्धकमी पोक्‍रीपू होक्सा, मूङ्‍कपी मूङ्‍क पशु लो मूङ्‍क वालीलीपो खारीबोपोसो लाईस्पीङ् होक्साक तूवा। मूङ्‍कपी खचा सेपालेपा हाल्‍लसो दूक्वा तेप्सची।
66020011	खीक्‍काना ईबूम् देप्पा ओम्‍लोप् सिंहासन ना मूङ्‍कथेम्पी तूप् कोङा तूखू। खम् लाईस्पीका नाम् लो चारीदूलो जूकाखाता ना खची लागी हापीसो तूस्को मान्तूवा।
66020012	कोङा देप् ना चीमा खोलोङ् सीप्ची सिंहासनमी लाईस्पी थोरेप्दीताक तूखू। खीक्‍का सोक्सरची हला, ना बीन्‍नीपा ईबूम् सोक्सरसो हला, मूङ्‍क क रीराममी सोक्सर तूवा। मूङ्‍क सोक्सरचीपी सीप्चा मस्क लक्ची छाम्पा तूवा, मूङ्‍क खची लक् तोङ्नाङ् खचीमी नीया छूवा।
66020013	दीरीत्‍तीआ म्गोपी तूप् सीप्खाप्ची पीदीतू, खीक्‍का सीम् ना खादीआसो खचीपी तूवाक सीप्खाप्ची पीदीतू। मूङ्‍कचीम् खोलोमीङ् खची हो-होप्मी लक् तोङ्ना नीया छूवा।
66020014	खीक्‍काना सीम् ना पाताल मीम् पोक्‍रीपू होक्सा। ङ्‍क मीम् पोक्‍री दोस्रो सीम् के।
66020015	आस्मी नीङ् रीराममी सोक्सरपी छाम्पा मान्तू, मूङ्‍कस् मीम् पोक्‍रीपू होक्सा।
66021001	खीक्‍काना कोङा नयाँ नाम् ना नयाँ चारीदू तूखू, ऊदोईपीक्यालो लाईस्पीक नाम् लो चारीदूलो मास्खाताक तूवा। दीरीत्‍तीने हन्‍ना तूम्ङा मान्तूवा।
66021002	खीक्‍का नीनाम्माप्का दूखूलीप्मी लागी दूखूलीम् तोङ्‍ना चोम्दीम्पा ना चोचूम्दीम्पा पवित्र सहर, नयाँ यरूशलेम साराङ्‍गाप्‍तोका ऊक्सू यूवाचाक कोङा तूखू।
66021003	सिंहासनपीका ओरो पीकाक ईबूम् हायाम् सोतो साल्म् कोङा येनू, “खोङ्‍व, नीनाम्माम् तूस्को मीस्चीका छूवाक तूये, ना ख मीस्चीका बास् मय। मीस्ची खम् प्रजा छूये, ना नीनाम्मा म्होप्ङा खस्का तूये ना खस् नीनाम्मालो तूये।
66021004	खसा खची मूक्स्पीक मीक्वा खोलोङ् तूक्पीयची। हन्‍ने हादेसो सीम् बोक्स्‍नो, ना सोक् ना तूनीवा ना दूक्वासो मम् बोक्स्‍नो। ऊदोईपीक्यालो लाईस्पीक रीङ् यात्खाताक तूये।”
66021005	सिंहासनपी तूप्‍आ कोङ् ओरोलोओ, “खोङ्‍व, कोङा खोलोङ् रीङ् नयाँ बानेई मूयो।” खसा ओरोसो पीका, “ङ्‍क छाप्व, ऊदोईपीक्यालो ङ्‍क रीङ्बऊ विश्‍वास मम् खाईप् ना आछीयाक तूये।”
66021006	खसा कोङ् ओरोलोओ, “हन्‍ना याताके! अल्फा ना ओमेगा, थोस्‍को ना याईस्को कोङ्‍ङा के। वाम्मा सीप्ची रीराममी काऊमी पूईपीका कोङा मोरोङ् दूम् पीयोची।
66021007	आसे कोक्से खसा ङ्‍क हक् तय, ना कोङ् मूङ्‍कम् नीनाम्मा छूवो, ना ख क ओ छा छूये।
66021008	खोदोलोई कीस्बूप्ची, विश्‍वास मान्मप्ची, ईजेर्म् लप् लक् मप्ची, मीस् सेईप्ची, तूम्‍लू लप्ची, जादू मप्ची, ङोङोक्छे पूजा मप्ची ना वालीली नेईप्ची खोलोमी तूस्‍कोक मी लो गन्धकलो तीप्चाप् पोक्‍रीपू छूये। मूङ्‍क दोस्रो सीम् के।”
66021009	खीक्‍का मूङ्‍क नूक्ची दूङ् दोस्पीक विपत्तिआ पेप्खाप् नूक्ची पोङ्‍कीरीम् खूर्प्‌दीप् नूक्पो रीदाम् पोक्चीपीक ईल्पोआ ताना कोङ् ओरोलोओ, “बान्ते, कोङा आन् थुमाम् तोमा, खम् दूखूलीम् खोमीयान्।”
66021010	खसा कोङ् पवित्र आत्मापी ईबूम् देप्पा ना रेप्पा कोम् थेम्तो खायो, ना नीनाम्माप्का पवित्र सहर यरूशलेम साराङ्‍गाप्‍तोका दाली यूवाचाक कोङ् खोमीयो।
66021011	मूङ्‍क सहरपी नीनाम्माम् साम्दीखा तूवा, ना मूङ्‍क हायाम् दाम् ताईप् रत्न, बिल्‍लौर तोङ्‍क लाङ्‍लाङ्‌योक तूवा। मूङ्‍क स्फटिक तोङ्‍क साङ्साङ्‍क तूवा।
66021012	मूङ्‍कम् बर्‌बार् हायाम् देप् ना हायाम् रेप् पर्खाल तूवा, मूङ्‍कपी ईक्पोङ् नीत्ची लाम्स्को तूवा। लाम्स्कोपी ईक्पोङ् नीप्पो नीनाम्माम् रीदाम् पोक् तूवा। मूङ्‍क लाम्स्कोपी इस्राएलमी ईक्पोङ् नीत्ची कुलमी नीङ् छाम्पा तूवा।
66021013	नाम्‍आप्स्को हेम् सूप्ची लाम्स्को, योऊना हेम् सूप्ची, योऊमेर हेम् सूप्ची ना नाम् काम्स्को हेम् सूप्ची लाम्स्को तूवा।
66021014	सहरपीक पर्खालमी ईक्पोङ् नीत्ची जग तूवा। मूङ्‍क जगथेम्पी थुमाम् ईक्पोङ् नीप्पो प्रेरितचीम् ईक् पोङ् नीच्‍ची नीङ् छाम्पा तूवा।
66021015	सहर ना मूङ्‍कम् लाम्स्को ना पर्खालची थाम् लागी कोङ्‍लो नेईप्चाप् नीनाम्माम् रीदाम् पोक्पी ईबूम् हाल्ङोम् थाम् ताँगा तूवा।
66021016	मूङ्‍क सहर लीक्थलाङ् ईतोरोक बाईप् तूवा, अर्थात् मूङ्‍कम् चौडाइ लो लम्बाइलो ईतोरो बाईप् तूवा। नीनाम्माम् रीदाम् पोक्‍आ मूङ्‍क ताँगाआ थाप्लो मूङ्‍क सहर नीस् हबऊ लीक् चून्दूलूम् किलोमिटर बाईपा ना मोन्तो बाईप्ङा म्बाल्सो, ना रेप्सो मोन्तो बाईप्ङा तूवा।
66021017	नीनाम्माम् रीदाम् पोक्‍आ सहरमी पर्खालसो थाप्पू, ना खसा गोङ्‍क थाम् तोङ्‍ना मूङ्‍क तूक्पोङ् मिटर रेप् तूवा।
66021018	मूङ्‍क पर्खाल बिल्‍लौरमी बानेई मम्पा तूवा, ना सहर क सक्‍ल हाल्ङोम् बानेई मम्पा तूवा ना सीसातोङ् मूङ्‍क लाङ्लाङ्‍योक तूवा।
66021019	सहरमी पर्खालमी जग क खाल-खाल्क हायाम् दाम् ताईप् रत्नआ चोम्दीम्पा तूवा। लाईस्पीक जग् बिल्‍लौरमी, दोस्रो नीरमी, तेस्रो हरित रत्नमी, चौथो पन्‍नामी,
66021020	पाँचौं आनिक्समी, छैटौँ लालमणिमी, सातौँ पीतमणिमी, आठौँ बेरूजमी, नवौँ पुष्पराजमी, दशौँ लसुनेमी, एघारौँ नीलमणिमी ना बाह्रौँ कटेलामी तूवा।
66021021	मूङ्‍क ईक्पोङ् नीत्ची लाम्स्को क ईक्पोङ् नीत्ची मोतीमी तूवा। खोलोङ् लाम्स्को ई-ईबूम् मोतीमी तूवा। मूङ्‍क सहरमी लाम् क लाङ्‍लाङ्‍योक सीसा तोङ्‍क सक्‍ल हाल्ङोमी तूवा।
66021022	कोङा मूङ्‍क सहरपी ऊसो दप्स्को खीम् मान्तोङा, ऊदोईपीक्यालो खोलोप्का दूङ् राःरालोक योबोरोबू नीनाम्मा ना थुमाङा मूङ्‍कपीक दप्स्को खीम् तूये।
66021023	मूङ्‍क सहर छेङ्छेङ्‍यो मम् लागी नाम् ना लालीमा चाहेई छूनो, ऊदोईपीक्यालो नीनाम्माम् साम्दीखाआ मूङ्‍क छेङ्छेङ्‍यो मदीत। मूङ्‍कप्क अल्हो क थुमा म्होप्ङा तूये।
66021024	मूङ्‍कपीक छेङ्छेङ्पापी जाति-जातिची लाम्दूमे। चारीदूपीक होङाबूचा खची खोलोङ् साम्दीखाम् थक्ची मूङ्‍कपी तातची।
66021025	लेपा मूङ्‍कम् लाम्स्को हाल्‍लोसो छीनो, ना मूङ्‍कपी नाम् ने हाल्‍लोसो कूर्‌नो।
66021026	मीचा जाति-जातिचीम् साम्दीखा ना सायोचोङ्मा मूङ्‍कपी तातची।
66021027	खोदोलोई मूङ्‍क सहरपी ऊसो जेजेर्वा थक् वोम् तयनो। जेर्म् लप् लक् मप् ना वालीली नेईप् आस्‍सो मूङ्‍क गोपी वोम् तयस्‍नो। थुमाम् रीराममी सोक्सरपी नीङ् छाम्पा तूकस्ङाङ् मूङ्‍क सहरपी वोम् तयची।
66022001	खीक्‍काना नीनाम्माम् रीदाम् पोक्‍आ कोङ् स्फटिक तोङ्‍क लाङ्‍लाङ्‍योक रीराममी काऊमी योऊ खोमीयो। मूङ्‍क योऊ नीनाम्माम् ना थुमाम् सिंहासनपीका लत्‍ताना
66022002	मूङ्‍क सहरपीक लाम्मी म्‍रापीका बगेई छूवाचाक तूवा। मूङ्‍क योऊमी चाखेम्पी रीराममी सीछो तूवा, मूङ्‍क सीछोपी खोलोङ् लाःपी ईक्पोङ् नीस्खाल्क म्चो सेदोङा। मूङ्‍कम् म्बोऊ क जाति-जातिची नमीम् लागी तूवा।
66022003	हन्‍नायीका मूङ्‍कपी हाल्‍लोसो सराप तात्नो। नीनाम्मा ना थुमाम् सिंहासन मूङ्‍कपी छूये, ना खम् रोःचा खम् आराधाना मईची।
66022004	खचा खम् ङाली तयची, ना खम् नीङ् खची थप्पी छूये।
66022005	मूङ्‍कपी सेपा छूनो। खस् लाबाई ना नाम्छोवा चाहेई छूनो, ऊदोईपीक्यालो योबोरोबू नीनाम्माङा खची नाम्छोवा तूये। खीक्‍का खचा हादेलोसो चारखम् तोक्स्चयची।
66022006	नीनाम्माम् रीदाम् पोक्‍आ कोङ् ओरोलोओ, “ङ्‍क रीङ्बऊची विश्‍वास मम् खाईप् ना आछीयाक तूये। हन्‍ना दावाङ् छूक्‍ताप् रीङ्ची खम् रोःची खोमीम् लागी योबोरोबू, खारीबोपोचीम् आत्माम् नीनाम्माआ खम् रीदाम् पोक् पोक्सू।”
66022007	“खोङ्नूम्ते, कोङ् दावाङ् तोचोयो! ङ्‍क सोक्सरपीक खारीबोम् रीङ्बऊ रेप्ची नीनाम्माआ आसीक पीयची।”
66022008	ङ्‍क रीङ् येईप् ना तोक्खाप् कोङ् यूहन्‍ना के। कोङा ङ्‍क रीङ् येनू ना खोङूकप्का कोङ् ङ्‍क रीङ्ची खोमीक् नीनाम्माम् रीदाम् पोक्मी लोङ्पू सेवा छोम् लागी कूम्चीङ्।
66022009	खोदोलोई खसा कोङ् ओरोलोओ, “आना कोङ् ओरोना मम् नईनो। कोङ्ने आन् ना खारीबो नेईप् आम् नेछोची खीक्‍का ङ्‍क सोक्सरपीक रीङ्बऊ रेप्चीस्का ईतोक नीनाम्माम् रोःङाङ् के। नीनाम्मा सेवा छव!”
66022010	खीक्‍का खसा कोङ् ओरोलोओ, “ङ्‍क सोक्सरपीक खारीबोम् रीङ्बऊपी छाप तीनव, ऊदोईपीक्यालो नाम्‍ला दोक्छापीङ् तालाताक तूये।
66022011	रई लक् मप्‍आ रई लक्ङा मचनूव, जेर्म् लप् लक् मप्‍आ जेर्म् लप् लक्ङा मचनूव, धर्मी मीचा धार्मिक लक्ङा मचनूव, ना पवित्र तूप् क पवित्रङा छून्चानूव।”
66022012	“खोङ्नूम्व, कोङ् दावाङ् तोचोयो! खोलोङ् मीस् म्‍लक् तोङ्ना पीम् पूनाऊनी ओपी तूये।
66022013	कोङ् अल्फा ना ओमेगा, दूङ् लाईस्पीक ना दूङ् दोस्पीक, थोस्को ना याईस्को के।”
66022014	रीराममी सीछोम् म्चो चाम् ना सहरमी लाम्स्कोपीका म्गोपा वोम् तोम् लागी खची होप्मी तेई सप्ची नीनाम्माआ आसीक पीयची।
66022015	सहरपीका पाखापीक खेप्ची तूये, खूङ्‍कस् क मन्त्रतन्त्र मप्ची, तूम्‍लू लप्ची, मीस् सेईप्ची, ङोङोक्छे पूजा मप्ची खीक्‍का वालीली नेईप् ना वालीली मम् नईप्ची खोलोङ् के।
66022016	“कोङ् येशूआ ओ नीनाम्माम् रीदाम् पोक् आम्नीपी मण्डलीचीम् लागी ङ्‍क गवाई पीस् पोक्सूक तूये। कोङ् दाऊदमी गोङ् ना छामाई के। देत्छाक लाङ्‍लाङ्‍योक सोङ्‍गेर् कोङ्‍ङा के।”
66022017	पवित्र आत्मा ना दूखूलीम्‍आ पीके, “तानीव।” आसाई येन खसासो “तानीव” पीनूते। आसे वाम्मा सीये मूङ्‍क तानूते, आसाई लन्ची मय मूङ्‍कसा रीराममी काऊ मोरोङ् खाईनूते।
66022018	ङ्‍क सोक्सरपीक खारीबोम् रीङ्बऊ येईप् खोलोङ् मीस् कोङा चेताऊनी पीयो: हेप् मीचा ङ्‍कपी ऊची काप्छोक्सदोक ङ्‍क सोक्सरपी छाम्पा विपत्ति नीनाम्माआ खपी काप्छोक्स्।
66022019	खीक्‍का हेप् मीचा ङ्‍क खारीबोम् सोक्सरपी तूक रीङ्बऊपीका ऊची लात्दीतदोक, ङ्‍क सोक्सरपी छाम्पा रीराममी सीछो ना पवित्र सहरपीका खसा तोम् भाग नीनाम्माआ खपीका ङाप्खीय।
66022020	ङ्‍क रीङ्चीम् गवाई पीप्‍आ ओरोपीके, “आछीयाङ्, कोङ् दावाङ् तोचोयो।” आमेन। ताव, ए येशू रोबू।
66022021	रोबू येशूम् सम्खेलू खोलोङ् नीनाम्माम् मीस्चीपी छूनूव। आमेन।
