40001001	Mina odạ mmaanakaan yạ epoonnamma yạ aJisẹs Krais oblạ kaa. aJisẹs oblạ kạ emeeni yạ aDeved, wạ oblạ kạ emeeni yạ Ebraam.
40001002	Ebraam opooni Aizika, Aizik mmạ opoon Jekọba. aJekọb mmạ opoon Juda obaa bẹẹnyaatẹ.
40001003	aJuda mmạ opoon Pẹrẹza obạ aZẹra (yaaka wạ ọmaani bẹ okpeyạ aTama). aPẹrẹz mmạ opoon Ẹzẹrọna; Ẹzẹrọn mmạ opoon Ramaa;
40001004	aRam mmạ opoon Aminadaba; Aminadab mmạ opoon Nasọna; aNasọn mmạ opoon Salmọna;
40001005	aSalmọn mmạ opoon Bowaza (yaaka okpeyạ aReab). aBowaz mmạ opoon Obẹda (yaaka wạ Obẹd okpeyạ aRut). Obẹd mmạ opoon Jesia;
40001006	aJesi mmạ opoon Deveda wạ oni dạ Ọbọọl wạ Izirẹl. aDeved mmạ opoon Sọlọmọna dạ kọbọọ kạ yanẹẹn wạ ọnaani kẹ Uraya.
40001007	aSọlọmọn mmạ opoon Rẹhobowama, aRehobowam mmạ opoon Abijaa; Abija mmạ opoon Asaa;
40001008	Asa mmạ opoon Jeosafat; aJeosafat mmạ opoon Joramaa; aJoram mmạ opoon Uzayaa;
40001009	Uzaya mmạ opoon Jotama; aJotam mmạ opoon aEja; aEja mmạ opoon Ẹzẹkaya;
40001010	Ẹzẹkaya mmạ opoon Manasiya; aManasi mmạ opoon aMona; aMọn mmạ opoon Josaya.
40001011	aJosaya mmạ opoon Jẹkonaya obaa bẹẹnyaatẹ, mạ kebee simaa sạ yakọọ kẹ bẹẹn bạ Izirẹl kạ leko yatạ yakọu dạ aBabilọn.
40001012	Kạ yakọọ bẹ kẹ yatooli bẹ dạ aBabilọn. Jẹkonaya mmạ opooni Salatiyẹla, aSalatiyẹl mmạ opoon Zẹrubabẹla.
40001013	aZẹrubabẹl mmạ opoon Abiyuda; Abiyud mmạ opoon Ẹliyakima; Ẹliyakim mmạ opoon Azọa;
40001014	Azọ mmạ opoon Zadọka; aZadọk mmạ opoon Akimaa; Akim mmạ opoon Ẹliyuda;
40001015	Ẹliyud mmạ opoon Ẹliyazaa; Ẹliyaza mmạ opoon Matana; aMatan mmạ opoon Jekọba.
40001016	aJekọb mmạ opoon Josẹfa; aJosẹf wạ odạ odạm wạ aMeri wạ odạ yaaka wạ aJisẹs wạ yadẹi Krais (wạ okoowạ imin wạ yapimạ kẹ).
40001017	Ọkaama kạ omạạn ẹ kạ kebee sạ Ebraam otạ oyạ kạ kebee sạ aDeved, odạ mmaanakaan joonnaa. Kạ omạạn ẹ kạ kebee sạ aDeved otạ oyạ kạ kebee sạ yabọi kẹ yanẹn bạ aIzirẹl yatạ yakọu dạ aBabilọn, oyeni odạ mmaanakaan joonnaa. Kạ omạạn ẹ kạ kebee simaa otạ oyạ kạ kebee sạ ọkaaminẹn ọmọọn ọmaana, oyeni odạ mmaanakaan joonnaa.
40001018	Mina odạ oyinạ wạ ọgẹna dạ aJisẹs ọsẹng ọmaana. Odạm wana wạ okpeyạ aJosẹf ọkọi otonga wẹẹnmạnạ wana wạ yadẹi aMeri lọpọọni dạ nạ yabẹngana. Odạ mbạ kẹ kọpaa kana yaayoom; aMeri otạ kẹ kẹfaal sạ keblạ kạ ẹfa yạ Kutumadạn.
40001019	aJosẹf wạ odạ odạmma mmạ odạ ọnẹn imin wạ owuuyi etoom yạ ẹdaali Ọbasẹ ẹtẹẹm ọkaama onạng ẹ yọbala tạ owung Meria dạ koduuwạ daa, oblạ maa ojạu ẹ keblenạ kạ lowạni ookạại.
40001020	Adạ ọyau kạ yọbala bimaa kenại otoomnẹn kawọnga wạ Ọbasẹ opạn ẹ maa kạ yidẹ, ojạu ẹ obi ẹ, Josẹf wẹẹn wạ oblạ kạ emeeni yạ aDeved, wọ nnạ ọọkala tạ adạạli Meria tạ odạ yanẹẹn ọwu ọsẹnga obaa kẹfaal simaa sạ otoo maa keblạ kạ ẹfa yạ Kutumadạn.
40001021	Nwạ nạ ọyika ẹ odạmwẹẹn, awu nạ agạnạ ẹ aJisẹs, ọsẹnga obaa nwạ nạ ọkaam kẹ yanẹn yawẹ kạ yebungạbung yẹbẹ."
40001022	Bloong bimina ebạạ bạ yedạbạ bẹ yenại boong wạ Ọbasẹ oyinni ọtọnganẹn ọwẹ tạ odạ lọtumajạu.
40001023	Wẹẹnmạnạ wạ obi jang kẹ obạ odạm ooyoom nạ otạ kẹfaal ọyika ẹ odạmwẹẹn, nạ yadẹ ẹ odạmwẹẹn imaa Imanuwẹl (wạ okoowạ Ọbasẹ ọyau maa obaa amọọn).
40001024	Ẹdọ kạ aJosẹf ọplọka onoomạ ẹ ọkọu odạạli Meria odạ yanẹẹnna, adạ otoomnẹn kawọnga wạ Ọbasẹ oyinni ẹ kạ yidẹ tạ onạng.
40001025	Odạ jang obạ nwạ ooyoom tutu aMeri ọyikẹ odạmwẹẹn imaa, ẹdọ aJosẹf ogạnạ ẹ jẹẹn jimaa Jisẹs.
40002001	aJisẹs oni maana dạ aBẹtẹliyẹm, kạ lọsẹ jạ aJudiya. Mạ kebee simaa aẸrọd nwạ oni dạ Ọbọọl wạ ọkpamma Judiya. Kạ aJisẹs ọmaana kẹ, yanẹn bidi bạ yakpei boong ọgẹna mkpọkpọna, yablạ dạ apaa yạ lewijẹẹn lẹpakai yayạ dạ aJerusalẹm.
40002002	Kạ kebee sạ yayạ daa, yabimai yanẹn yajiyi bẹ, "Ọyayawẹẹn wạ oomung ọmaanai, wạ nạ odạ ọbọọl wạ aJu maa ọyau dẹndẹ o. Kạ amọọn yau dạ apaa yạ lewijẹẹn lẹpakai daa, yokạạ kẹ ẹkpọkpọna yạ ekoowạ mọọn ejạu nwạ ọmaana kẹ mạ ekpoon imin. Nwạ ọkaama amọọn yoyạ maa tạ yokạạm letu yokạạ ẹ."
40002003	Kạ kebee sạ ọbọọl Ẹrọd opuu boong imin ọwọọnga ẹ kaani, nwạ obạ yanẹn yawẹ ebạạ bạ yayau dạ aJerusalẹm.
40002004	Ndạ ọsẹng ọdẹ kaa bạ keyooyi nyau bạ yadeen, obạ Yakoowạ nsọwa ebạạ ọblau bẹ obi ẹ, aKrais imaa nạ ọmaana dẹndẹ o.
40002005	Yapọọna ẹ yabi ẹ, "Nạ ọmaana dạ aBẹtẹliyẹm wạ ọyau dạ aJudiya, aajaa ndạ ọtọnganẹn wạ Ọbasẹ onifọngi ojạu."
40002006	Awu Bẹtẹliyẹm wạ ayau dạ lipaa aJudiya, awu adạ lọtumaanẹnpoon kạ lipoon jạ liyau dạ aJudiya ọsẹnga obaa kạ kamlee kawu nkạ ọnẹn wạ nnạ ọkpamma yanẹn bạ Izirẹl nạ oblạ.
40002007	Ẹdọ adạ Ẹrọd opuu aajaa, mmạ ọdẹ kaa yaseen bimaa dạ koduuwạ. Ọblau bẹ ẹkpọkpọna imaa kebee sạ edạbạ ẹ, yayin ẹ.
40002008	Mmạ otoom bẹ dạ aBẹtẹliyẹm, okạạ bẹ ekoo, obi bẹ, "Baa kọu yakạbi baa kebee yawoo wẹẹn imaa. Òodạ aa boong wạ abaa kạạ ẹ kẹ, baa fukẹn yayin, oblạ maa ami keyena nkọu nkạạm letu nkạạ ẹ."
40002009	Kạ yapuu kẹ kọtọnga kạ Ọbọọl yawẹ kẹ, yaseen bimaa yanoomạ bẹ yablạ kẹ. Kạ yakuuyi, yayeni yakạạ ẹkpọkpọna imaa edạbạ yẹ kẹn kạ lokạ lọbẹ, mmạ yatooli ẹ tutu efi ebee ẹyọọl mạ apaa yạ awẹẹn imaa ọyau maa.
40002010	Kạ mbạ yakạạ ẹkpọkpọna imaa, ọdaali bẹ ẹtẹẹm ọbọọli kẹ eti.
40002011	Yayạ dạ ẹtọ imaa yamlee kaa, yakạạ wẹẹn imaa obạ yaaka wạ okpeyạ aMeri. Yamạạn adudungi kạ lọsẹ yatọọnga ẹ, mmạ yafodạ akpaa abẹ yadạạli kaa bloong bạ yẹtawa ẹpla yatoon ẹ. Yatoon ẹ gool, obạ ebạạm yạ ẹdaali koploong yạ eblạ kạ keti sạ yadẹi frankinsẹnsi obạ amẹẹ.
40002012	Ọbasẹ odooyi bẹ lemlee kạ yidẹ, obi bẹ, bẹ nnạ yaduukạ yakọu yakạạ Ẹrọda, ọkaama yasẹnga bẹ eti ẹdọẹdọ yapana.
40002013	Kạ yaseen bimaa yablạ kẹ, otoomnẹn kawọnga wạ Ọbasẹ wana oyinni Josẹfa kạ yidẹ obi ẹ, "Noomạ ọ adạạli wẹẹn imin obạ yaaka atạ akọu dạ Ijip, yau daa tutu njạu ọ tạ awọọn, ọgẹna Ẹrọd nạ owoo wẹẹn imaa dạ nạ ọfi ẹ kẹ."
40002014	Ọkaama aJosẹf mmạ onoomạ ẹ kạ adeedeesa, odạạli wẹẹn imaa obạ yaaka otạ ọkọu dạ Ijip.
40002015	Ọyau daa tutu Ọbọọl Ẹrọd obạ. Bloong bimaa yedạbạ bẹ adạ ọtọnganẹn wạ Ọbasẹ onijại obi: "Ami ndẹ wẹẹn ọmi tạ oblạ dạ Ijip ofukẹn."
40002016	Kạ aẸrọd ofi oyimạ kẹ obi yaseen bimaa yanạng ẹ yẹkpaani, ọkọnni ẹ kaani. Ọkaama ọkpaa ojạu obi tạ yafikẹ bẹẹnbẹẹn bạ yadạ yadạm bẹẹn ebạạ dạ aBẹtẹliyẹm, obạ apaa yạ abanga daa ebạạ, bạ yayau kạ omạnạ ẹ mbạntam mpoo otạ ọyika. Onạngi aajaa tạ oblemạ kebee sạ yaseen bimaa yayini ẹ yajạu ẹ yakạạ ẹkpọkpọna imaa.
40002017	Mạ eti imina mmạ kọtọnga kạ Ọbasẹ onại kạ ẹma yạ ọtọnganẹn ọwẹ Jẹrimaya tạ kodạbạ kẹ lọtumajạu kạ ojại obi:
40002018	"Yapu lemlee dạ aRama, lemlee letoi lobạ akọkọna. Rakẹl otoi lobạ ọgẹna bẹẹnna: Ọọdẹya tạ yafawa ẹ ẹtẹẹm, ọgẹna mbạ yabạ kẹ."
40002019	Kạ aẸrọd obạ kẹ, otoomnẹn kawọnga wạ Ọbasẹ ọkọi odungạnạ obạ aJosẹf kạ yidẹ kạ ọyau dạ Ijip, ojạu ẹ obi ẹ,
40002020	"Noomạ ọ, dạạli wẹẹn obạ yaaka, atạ aduukạ ọ akọu dạ Izirẹl ọsẹnga obaa yanẹn bạ yani wooyi tạ yafi kẹ wẹẹn imaa, yaabạkẹ."
40002021	Ẹdọ Josẹf onoomạ ẹ odạạli wẹẹn imaa obạ yaaka otạ oduukạ ẹ ọkọu dạ Izirẹl.
40002022	Odạ kạ aJosẹf ofi opuuwạ yajạu Akelọs, wạ odạ wẹẹn wạ aẸrọd ọnọọma kẹ kạ kẹbọọl sạ yaatẹ dạ aJudiya, ọkala Josẹfa tạ oduukạ ẹ ọkọu dạ aJudiya owuuyi daa. Ọbasẹ mmạ oyeni okạạ ẹ ekoo kạ yidẹ, ọkaama ọkọu oodạ, dạ apaa aGalilia.
40002023	Ẹdọ owuuyi dạ lopoon jạ yadẹi Nazarẹt. Ọkaama ofi odạ lọtumajạu boong wạ Ọbasẹ onitọnga kẹ kạ mma yạ yatọnganẹn yawẹ, kạ ojại obi, "Nạ yadẹ Wẹẹn imaa, ọnẹn wạ oblạ dạ aNazarẹt."
40003001	Mạ kebee simaa aJọn Kẹblẹi Lowi oyạu dạ kẹsẹkpọnga aJudiya ọyau daa oyinni oyinạ wạ Ọbasẹ.
40003002	Ojiyi yanẹn obi bẹ, "Baa sodạ baa ntẹẹm kạ yebungạbung yẹbaa ọsẹnga obaa kọkpamma kạ Ọbasẹ kofoolạ kẹ."
40003003	aJọn nwạ odạ ọnẹn wạ ọtọnganẹn wạ Ọbasẹ wạ okpeyạ Aizaya oni tọngai ọgẹnai kạ ojại obi: "Ọnẹn oyạ dạ kẹsẹkpọnga owọmmai, Baa yonnạ kẹ eti yạ aJiova; nạng otiwẹẹn ọwẹ tạ ọyọọl ọyọyọọl dạ nạ ọsẹnga kaa."
40003004	Nkọ yạ aJọn ogạnạ ẹ yatoo yugau bạ ẹtẹẹn yạ yadẹi Kamẹl yatạ yayoo, oyeni ọfẹli ẹ ẹkpa yạ yatoo ẹtẹẹnkpa yanạng, luji lọwẹ lodạ ọdẹnga obạ nkọkọni.
40003005	Yanẹn yablại dạ aJerusalẹm obaa apaa aJudiya ebạạ, obạ lipoon jạ liyau dạ ọbanga lọganga jạ yadẹi Jọdan daa ebạạ.
40003006	Yayaalai boong bungạbung ọbẹ aJọn ọblẹi bẹ lowi kạ lọganga jạ aJọdan.
40003007	aJọn okạạ bạ aFarisi soosoo obạ aSadusi yapạnại ẹ maa yajạu tạ ọblẹẹ bẹ lowi. Ojạu bẹ obi bẹ, "Abaa bẹẹn bạ apọọm, Nnẹ ojại baa tạ yasẹkẹ kạ akọkọna yạ Ọbasẹ yạ afunikẹn maa o.
40003008	Baa nạng bloong bimaa bạ nạ yekoowạ yejạu abaa yasodạ baa kẹ ntẹẹm.
40003009	Baa kabala kajạu nạ yadạạli kẹ kaa wool libaa mạ akọkọna imaa kạ abaa jiyi. 'Amọọn yodạ bẹẹn bạ Ebraam' Ami nnyinni baa mbi Ọbasẹ nạ obạngạ onạng ataa imin adạ bẹẹn bạ Ebraam.
40003010	Mạ ajajimin yayoo kẹ ẹbal kạ letigạn. Keti sansanaya sạ keebi lidu jạ liyiyi keewạạmi nạ yasẹ yadoo kạ lọsẹ, yayeni yadạạli yatoi kạ ekoon.
40003011	"Ami ntoowại lowi mblẹi baa lowi, oblạ maa okoowạ ojạu yasodạ baa kẹ ntẹẹm. Ọnẹn ọdọọdọ ofunikẹn wạ nạ otạ Kutumadạn, obạ ekoon ọblẹẹ baa lowi. Nwạ odạm ọtaa m kẹ. Ami mbạng tạ ntạ nnikpa nwẹ.
40003012	Otoo wẹ ukẹn wạ nạ otạ owiiyạ kẹ elesi. Ọwọọ kẹ, yạ ebitoo kaa nạ oyoo kạ ẹtọ, likpang liwẹ nạ odạạli okuudạ kạ ekoon yạ nạ ejạu jang kẹ eejạạmi."
40003013	Mạ kebee simaa, aJisẹs oblạ kẹ dạ aGalili ọkọu opạnạ Jọnna dạ lọganga jạ yadẹi Jọdan, obi aJọn tạ ọblẹẹ wẹ lowi.
40003014	aJọn ọjaka tạ opạnnạ kẹ Jisẹsa yibala fimaa, ojiyi ẹ obi ẹ, "Mbọng ọkaama apạnạ m maa abi tạ mblẹẹ ọ lowi o. Ọbọọwa awu tạ aduukạ ablẹẹ m lowi."
40003015	aJisẹs mmạ ọpọọna ẹ obi ẹ, "Tạ odạ adạ njại maa. Ọbọọwa tạ yonạng bloong ebạạ aadạ Ọbasẹ owooyi." Ẹdọ aJọn mmạ ọdẹya.
40003016	Kạ aJọn ọwẹ kẹ kewiblẹẹyi, aJisẹs odạbạ ẹ kạ lowi. Ẹdọ kawọng mmạ kakuuwạ kẹ ẹdọ nwạ okạạ Kutumadạn aa lokpendu maa kọyikai kẹn kạ nọọma ẹ kạ awool.
40003017	Ẹdọ opuuwạ lemlee lẹtọngai kạ kawọng lejiyi, "Mina odạ Wẹẹn ọmi kẹdẹiya, wạ ẹtẹẹm ẹdadalai m obạ nwạ."
40004001	Ẹdọ, Kutumadạn kotoo Jisẹsa kọkọu komlee dạ kẹsẹkpọnga, oblạ maa Sẹtan oyoomạ ẹ.
40004002	aJisẹs ọya dạ kẹsẹkpọnga kaa awi aapoo obạ deedeesa aapoo osii luji ẹdọ yọwa yoyuu ẹ kaani.
40004003	aSẹtan mmạ opạnạ ẹ maa oyoomạ ẹ ojạu ẹ obi ẹ, "Akaam adạ Wẹẹn wạ Ọbasẹ, tọnga obạ ataa imin dạ nạ adạ luji."
40004004	aJisẹs mmạ ọpọọna ẹ obi ẹ, "Yafọng kẹ kạ nwẹnẹ yạ Ọbasẹ yajạu, Luji njạ njạ oodạ nạ lonạng ọnẹn owuuyi etoom, odạ ọnẹn nạ owuuyi etoom oblạ kạ likạạ jạ Ọbasẹ ọtọnga."
40004005	aSẹtan otoowạ ẹ ọkọu dạ aJerusalẹm wạ odạ lopoon jạ Ọbasẹ, oyoo wẹ kạ apaa yạ akpạkpạli mạ Ẹtọ yạ Ọbasẹ maa.
40004006	Ojại ẹ obi ẹ, "Akaam adạ Wẹẹn wạ Ọbasẹ blạ mạ apaa imina agaba atọọ kạ lọsẹ kaa, ọgẹna yafọng kẹ kạ nwẹnẹ yạ Ọbasẹ yajạu, " 'Ọbasẹ nạ ojạu yatoomnẹn yawẹ kawọnga dạ nạ yatạ mbọọ mbẹ, yakpọli ọ kẹ oblạ maa ajạu yẹfẹtọ yẹwu kạ lẹtaa aapaki.' "
40004007	aJisẹs mmạ ọpọọna ẹ obi ẹ, "Yayeni yafọng kẹ kạ nwẹnẹ yạ Ọbasẹ yajạu jang Ọbasẹ wạ odạ Jiova ọwu kaayoomạ."
40004008	aSẹtan mạ oyeni otoo ẹ ọkọu obạlạ kạ lekpoontu jạ lekpạkpạli, okoowạ ẹ liwuu obạ likpamma ekpoonna ebạạ.
40004009	Ẹdọ ojạu ẹ obi ẹ, "Ami nạ nganna bloong bimin ebạạ nkạạ ọ. Òodạ aa boong wạ awuu letu akạạ m."
40004010	aJisẹs mạ ojạu ẹ obi ẹ, "Sẹtan blạ m kẹ kạ lokạ! Yafọng kẹ kạ nwẹnẹ yạ Ọbasẹ yajạu, 'Awu tạ akạạm letu akạạ odạ Jiova ọwu ayeni anạng yonạnạng akạạ ẹ wẹkakạn.' "
40004011	aSẹtan mmạ ọwau oblạ kẹ. Yatoomnẹn kawọnga bạ Ọbasẹ yafi yayạ maa tạ yakaam Jisẹsa.
40004012	Mạ kebee simaa, aJisẹs opuu obi yadibạ kẹ Jọnna yagạnạ dạ ẹtọ mkpọkọbi. Ẹdọ nwạ oblạ kẹ mạ libọọ jimaa ọkọu dạ aGalili.
40004013	Oyạ dạ lopoon jạ yadẹi Kapanọm; wạ ọyau dạ lọganga jạ aGalili dạ lọsẹ jạ aZebulọn obaa Naftali.
40004014	Mạ eti imin, boong wạ Aizaya wạ odạ ọtọnganẹn wạ Ọbasẹ ojại tạ oblạ maa odạ lọtumajạu kạ ojại obi:
40004015	"Yanẹn bạ yawuuyi dạ lọsẹ jạ aZebulọn obạ lọsẹ jạ aNaftali, dạ lọganga jạ lodeen aGalilia, obaa dạ ẹpaam idaa yạ lọganga jạ aJọdan.
40004016	Yanẹn bimaa bạ yayau kạ kewibloong, nạ yakạạ kogbongạ kạ kodeen. Kạ abimin bạ yawuuyi kạ lọsẹ kewibloong lobạa Kogbongạ nạ kọwaal kokạạ bẹ."
40004017	Mạnạ ọ mạ kebee simaa aJisẹs ọbẹla ẹ tạ onạng oyinạ wạ Ọbasẹ ojiyi, "Baa sodạ baa ntẹẹm kạ yebungạbung yẹbaa, ọsẹnga obaa kọkpamma kạ Ọbasẹ kofoolạ kẹ."
40004018	Lewi jana, adạ aJisẹs ọsẹngi dạ ẹgangapaam yạ aGalili okạạ yadạm yapoo bạ odạ bẹ kepoon. aSaimọn wạ yadẹi aPitẹ obạ Anduru wẹẹnyaatẹa yakọi ẹsau kạ lọganga obạ liwaal libẹ.
40004019	aJisẹs mmạ ojạu bẹ obi bẹ, "Baa fukẹn yatooli m. Ami nạ mkpe baa dạ nạ yanạng yanẹn yatooli m."
40004020	Mbạ kebee yaakạbi, yanoomạ bẹ yaganna kaa liwaal libẹ yatooli ẹ.
40004021	Adạ aJisẹs ọsẹng ọtinna ẹ kạ lokạ kaa, oyeni okạạ yadạm yapoo yadọ yadọ bạ yadạ aJems obaa aJọn, bạ yadạ bẹẹn bạ aZẹbẹdi. Yaya kạ ukwaa obạ yaatẹ yayonnại liwaal libẹ. aJisẹs mmạ ọdẹ bẹ kaa.
40004022	Mbạ kebee yaakạbi yadoo kaa yaatẹa obạ ukwaa, yatooli Jisẹsa.
40004023	aJisẹs opạmạ ẹ dạ aGalili daa ebạạ, okpei yanẹn kạ ndungạnạtọ yạ abạ aJu, oyeni oyinni bẹ lẹkawa yiyayi jạ lẹgẹna kọkpamma kạ Ọbasẹ, oyeni obooyi kẹ yanẹn lipeenku janjanaya.
40004024	Oyinạ wạ ọgẹna yẹkalakala bloong bạ onạngi ọlaama kẹ oyạ dạ Siriya daa ebạạ. Ọkaama yanẹn bạ lipeen liku kạ liku lininại, yanẹn bidi bạ lidạn bungạbung liwuuyi bẹ kạ awool, bidi odạ ogbuu bidi odạ bạ ibokọpal eninại yatạ yapạnạ maa Jisẹsa, oboo bẹ kẹ ebạạ.
40004025	Ọkaama yanẹn soosoo bạ yablạ dạ lọsẹ jạ aGalili, obaa bạ yablạ Jerusalẹm obaa bạ yablạ dạ lọsẹ jạ aJudiya, obaa dạ apaa yạ nnạ abọọli kẹ mmạ ayạ dạ aJọdan daa ebạạ yatooli ẹ.
40005001	Kạ kebee sạ aJisẹs okạạ lẹnẹn kpala jimaa dạ ledạmmi lebạngạ, ọkọi obạlạ kạ kekukuli kawọng ọnọọma ọnọọma. Yatoolinẹn yawẹ yatooli ẹ kaa.
40005002	Ẹdọ omạnạ ẹ tạ okạạ bẹ yokpekpe, ojiyi bẹ obi bẹ:
40005003	"Ọyiyi ọyiyi obạ yanẹn bimina bạ yayi kẹ yajạu mbạ yadạ yakpoiyẹẹn, kạ abloong kudạnna kạ ọgẹna mbạ nạ yadạ yanẹn bạ nạ yayau kạ kọkpamma Lẹbọọlkạm kawọnga.
40005004	Ọyiyi ọyiyi obạ yanẹn bimina bạ yayau kạ kọpina, kạ ọgẹna Ọbasẹ nwạ nạ ọfawa bẹ ntẹẹm
40005005	Ọyiyi ọyiyi obạ yanẹn bimina bạ yayikaa wool libẹ, kạ ọgẹna mbạ nạ yayeni ekpoon.
40005006	Ọyiyi ọyiyi obạ yanẹn bimin bạ ọdẹyi tạ yanạng bloong bạ yẹdadalai Ọbasẹ ẹtẹẹm, kạ ọgẹna Ọbasẹ nạ okạạ bẹ boong wạ ọdẹẹyi bẹ tutu yadoo.
40005007	Ọyiyi ọyiyi obạ yanẹn bimina bạ yayenại ekutẹẹm obạ yanẹn, kạ ọgẹna Ọbasẹ nạ oyeni ekutẹẹm obạ mbạ.
40005008	Ọyiyi ọyiyi obạ yanẹn bimina bạ ntẹẹm mbẹ nsanga kẹ, kạ ọgẹna mbạ nạ yakạạ Ọbasẹ.
40005009	Ọyiyi ọyiyi obạ yanẹn bimina bạ yanạngi wọfai, kạ ọgẹna yanẹn nạ yadẹ bẹ bẹẹn bạ Ọbasẹ.
40005010	Ọyiyi ọyiyi obạ yanẹn bimina bạ yakại likpakpawai ọsẹnga obạ kạ yanạngi bloong bạ yẹdadalai Ọbasẹ ẹtẹẹm, kạ ọgẹna mbạ nạ yadạ yanẹn bạ nạ yayau kạ kọkpamma Lẹbọọlkạm kawọnga.
40005011	"Ọyiyi ọyiyi obạ, abaa kạ yanẹn nạ yablenạ baa, yayeni yaduu baa lotạmạ yayeni yabaa baa abeem yạ abuuwạ ebạạ ọsẹnga obaa ami.
40005012	Baa nangai, ntẹẹm tạ nyeni ndaal baa, ọsẹnga obaa limlẹnga libaa lituum lisoo kạ Lẹbọọlkạm kawọnga. Aajaa ndạ yanikạlạ yablenạ kẹ yatọnganẹn bạ Ọbasẹ bạ ijaani.
40005013	"Abaa, yadạ yonung yakạạ yanẹn ekpoonna ebạạ. Òodạ aa boong wạ yonung yobi kigayi yootoo nạ yasẹnga yang yonạng bẹ yoyeni yotạ kigayi o. Kạ ọtuuma yoomung yọọya, odạ tạ yadạạli bẹ yablẹẹ kạ ebạmkpa, yanẹn yasạm kaa mfẹ.
40005014	"Abaa yadạ kogbongạ yakạạ yanẹn ekpoonna. Lopoon jạ yamạnạ kạ lekpoontu, jang looduuwạ.
40005015	Ọnẹn maa oodạ wạ nạ otạmạ ọkpẹẹkọwẹẹn okpạnạ kẹ kaa yisowạ. Nạ obạlạ kạ kekoonnọọma kawọng, oblạ maa yanẹn ebạạ bạ yayau kạ ẹtọ yakạạ eti.
40005016	Tee etoom yạ ẹyiyi yạ abaa wuuyi tạ ẹwaal aa kogbongạ ekạạ yanẹn, dạ nạ yakạạ kẹyiyayi kẹbaa yayeni yatọọnga Wọuwa wạ ọyau kạ kawọng.
40005017	"Baa, baa kabala yajạu nyạ maa tạ nkạbi kẹ nsọ yạ aMosis obạ yokpekpe bạ yatọnganẹn bạ Ọbasẹ bạ ijaani. Maa nyạ tạ nkạbi kẹ, nduukạ nyạ maa tạ nnạng bloong bimaa yebạngạ kạ nti ebạạ.
40005018	Kạ lọtumajạu nkạạ ami nnyinni baa, kawọng obạ lọsẹ nạ kabọọli, ndạ ọsọpaawẹẹn wana jang kẹ kaa yaadạạli tutu bloong ebạạ yebạngạ.
40005019	Ọkaama ọnẹn wanwanaya wạ obi too nsọ imina, dạ mbi nununga mbạngạ, oyeni okpei yanẹn tạ yanạng aajaa, nwạ nạ odạ ọnẹn wạ ọnunga ọtaa kẹ yanẹn ebạạ kạ kọkpamma Lẹbọọlkạm kawọnga. Ẹdọ ọnẹn wanwanaya wạ oyooyi nsọ oyeni okpe yanẹn aajaa nwạ nạ odạ ọnẹn wạ odeen kạ kọkpamma Lẹbọọlkạm kawọnga.
40005020	Kạ legạn jimin ami nnyinni baa, mbi, obi oodạ tạ yanạng bloong bạ yẹdadalai Ọbasẹ ẹtẹẹm, yaatakẹ bạ aFarisi obaa Yakoowạ nsọwa, jang kạ kọkpamma lẹbọọlkạmma jạ Ọbasẹ yaamlee.
40005021	"Abaa yapuuwạ kẹ dạ yani jại yanẹn bạ ijaani yajạu bẹ, 'Baa ọnẹn kaafi, ọnẹn wanwanaya wạ ọfi ọnẹn nạ yakpe ẹ ikpe.'
40005022	Odạ ami nnyinni baa, mbi ọnẹn wanwanaya wạ obi yeni atẹẹmkọkọna obạ ọnẹn aa nwạ maa, nạ yakpe ẹ ikpe. Ọnẹn wananaya wạ oblenạ ọnẹn aa nwạ maa obi ẹ. 'Awu ọnẹn ọtuuma aadạ,' nạ yatoo ẹ yakọu ikpe dạ ekpetọ yạ aJu. Ọnẹn wanwanaya wạ ojại ọnẹn aa nwạ maa obi ẹ. Awu kẹnẹndạdu, nạ obạngạ ọkọu dạ lebạ ekoona.
40005023	"Ọkaama kạ akạạyi Ọbasẹ kotoon kọwu, ẹdọ mmạ abala ọ kẹ abi anạng kẹ ọnẹn aa awu boong bungạbung.
40005024	Kotoon kimaa kaakạạ njẹn, kạlạ akọu anạng kẹ wọfai obạ nwạ, ẹdọ mmạ aduukạ ọ kẹn akạạ Ọbasẹ kotoon kọwu.
40005025	"Òodạ aa boong wạ ọnẹn owooyi tạ ọdọọ lojạu, sẹsẹl akọu anạng kẹ wọfai obạ nwạ kạ kebee kebi kẹ kẹẹbọọli, mmạ oblạ maa ajạu dạ ekpetọ aakọi, ọsẹnga obaa, otoo wọ ọkọi ekpetọ nạ ọganna ọ okạạ kekpe ikpe, ẹdọ kekpe ikpe nạ ọganna ọ okạạ onạnạngnẹn nsọwa, yanạnạngnẹn nsọwa nạ yagạnạ ọ dạ mkpọkọbi.
40005026	Tạ nyin ọ, ndạ nnạ ayau daa tutu akạạ kotuwạ ebạạ awẹ.
40005027	"Abaa yapuuwạ kẹ yabi yani yinni yanẹn bạ ijaani, yajạu bẹ, ọnẹn kạ kọtaa nnạ ọọtọọ.
40005028	Odạ ami nnyinni baa, ọnẹn wanwanaya wạ obi kạạ yanẹẹn mmạ ọbala ẹ dạ ofikaam ọya kẹ obạ nwạ. Ọnẹn imaa ọtọọ kẹ kạ kọtaa kạ ẹtẹẹm ẹwẹ kamlee kaa.
40005029	Ọkaama òodạ aa boong wạ ajẹẹn lẹwu kodạmbọọ wạ nạ lenạng ọ anạng boong bungạbung, gai jẹ kẹ adoo. Ọgẹna otuum ọyi tạ ajạu boong wana kaa awool aatoo, ọtaa kẹ tạ atạ wool bạngạ atạ akọu dạ lekoonbạ.
40005030	Òodạ aa boong wạ kodạmbọọ kọwu nạ konạng ọ anạng boong bungạbung, bali kẹ adoo. Ọgẹna otuum ọyi tạ ajạu boong wana kạ awool aatoo ọtaa kẹ tạ atạ wool bạngạ akọu dạ lekoonbạ.
40005031	"Yaninạ yakpe kẹ yanẹn yajạu, ọnẹn wanwanaya wạ owungi yanẹẹnna tạ ọfọng nwẹnẹ kẹbẹẹ blạkẹa okạạ ẹ.
40005032	Odạ ami nyinni baa mbi, òodạ aa boong wạ odạm owungi yanẹẹnna kạ obi oodạ onại ludạmkpaal, onạngi ẹ tạ ọtọọ kạ kọtaa. Ndạ odạm wạ odạạli yanẹẹn wạ odạm owungi kẹ tạ ọbẹ nwạ kayena ọtọọ kạ kọtaa.
40005033	"Abaa yapuuwạ kẹ boong wạ yani jại yanẹn bạ ijaani wạ odạ, 'Kẹ kọwaki kạ awaki ọ kẹ kaakạbi. Nạng adạ awaki ọ kẹ kạ lokạ jạ Ọbasẹ.'
40005034	Odạ ami nyinni baa, mbi baa jang baa kaawai. Jang wọ Lẹbọọlkạm kawọnga kaatạ kaawai, ọsẹnga obaa kaa nkạ odạ nkukpa yạ Ọbasẹ;
40005035	Ndạ wọ ekpoon kaatạ kawai, ọsẹnga obaa odạ apaa yạ Ọbasẹ ooti mfẹ; ndạ Jeen jạ aJerusalẹm wọ kaatạ kawai, ọsẹnga obaa daa ndạ oodạ lopoon jạ Ọbasẹ wạ odạ Ọbọọl wạ odeen.
40005036	Wạ letu lẹwu kaatạ kawai, ọsẹnga obaa ẹfa aayeni tạ anạng yilti ẹwu yana esodạ yẹ ẹwaanga obidạ ebilạ.
40005037	Ọkaama jang wọ kaawai. Duukạ ajạu 'Eiya obaa ee ee' nwạ nwạ, boong ọdọọdọ wạ abi jại kạ ọbọọli kẹ imaa oblạ kạ mbọọ yạ kẹnẹn bungạbung.
40005038	"Abaa yapuuwạ kẹ boong wạ yani jại yanẹn bạ ijaani, 'Ọnẹn wạ odạạli ọnẹn jẹẹn jana, nwạ kayena nạ yadẹi ẹ jẹẹn jana. Ọnẹn wạ owili ọnẹn lẹga jana, nwạ kayena nạ yawili ẹ lẹga jana.'
40005039	Odạ ami njiyi baa, ọnẹn okpintạ onạng baa boong wạ obuuwạ, ọnẹn nnạ otạmmạ. Òodạ aa boong wạ ọnẹn owool ọ dạ kubeem kọdạmbọọwa, yeni atạnạ ẹ kaa kubeem akpabọọwa owool ọ daa tutu.
40005040	Òodạ aa boong wạ ọnẹn ọdọọ lojạu kạ legạn jạ owooyi tạ ọnaan ọ kẹ ẹkọblami ẹwu kamleeya, kẹẹ yạ agạnạ ọ kanẹẹni tutu.
40005041	Òodạ aa boong wạ okonẹn odibạ ọ kạ ẹfa tạ atạ letoo lẹwẹ asẹnga ketibee sana, yeni atạ jẹ asẹnga yetibee yepoo akạạ ẹ.
40005042	Òodạ aa boong wạ ọnẹn obeemi ọ tạ ajinnạ ẹ boong, jinnạ ẹ, òodạ aa ọnẹn ọbla ọ boong kẹẹ.
40005043	"Abaa yapuuwạ kẹ boong wạ yani jại yanẹn bạ ijaani, okạạmwunẹn ọwu tạ ọdẹ wọ, ọkọkọnanẹn ọwu tạ ọkonni ọ.
40005044	Odạ ami nyinni baa yakọkọnanẹn yabaa tạ yadẹ baa yayeni yayi yatạm yakạạyi yanẹn bimin bạ yakạạyi baa agạgạ.
40005045	Oblạ maa yakạạ baa abẹẹn bạ awọu wạ ọyau kạ Lẹbọọlkạm kawọnga. Ọgẹna onạngi ẹwi ẹwẹ ẹmai yẹnẹn yiyayi obạ yẹnẹn bungạbung oyeni otạạyi ọbasẹ okạạyi yanẹn bạ yayiyi obạ yanẹn bạ yabuuwạ.
40005046	Mbọng ofi kaama Ọbasẹ okạạ kọmlẹnga òodạ aa boong wạ ayeni kẹdẹi obạ yanẹn bạ adẹi mbạmbạ o. Odạdạ bạ kẹkọi tas yanạngi aajaa.
40005047	Òodạ aa boong wạ adẹi yamạnạbọọ mbạmbạ, odạ bọng anạng kẹ wạ obi jang kẹ aajaa oodạ o. Odạdạ yanẹn bạ yabi Ọbasẹ yaayi ndạ yanạngi aajaa.
40005048	Baayi yawẹ kẹ, adạ awọu wạ ọbaa kạ Lẹbọọlkạm kawọnga ọyiyi ọwẹ kẹ.
40006001	"Baa kpenại baa dạ nạ yajạu yenại dindinạ yẹbaa kạ lowạni yaanại, dạ yanẹn nạ yakạạ boong wạ abaa nạngi. Òodạ aa yaanại yenại dindinạ yẹbaa dạ yanẹn nạ yakạạ, Ọbasẹ wạ odạ awọu wạ ọyau kạ Lẹbọọlkạm kawọnga, baa kọmlẹnga ookạạ.
40006002	"Ọkaama oodạ aa atooni ọnẹn wạ ọya kạ kikpaa boong, kawạlạ, owạlạ dạ yanẹn nạ yakạạ adạ bạ keyoomimaa kenạngi yani nạngi kạ ndungạnạtọ yạ aJu obaa dạ ntọfati. Yanạngi aajaa dạ yanẹn nạ yatọọnga bẹ. Kạ lọtumajạu njiyi baa, mbi mbạ yanaan kẹ kọmlẹnga kọbẹ.
40006003	Awu kạ kebee sạ abi kaami kẹ ọnẹn wạ ọya kạ kikpaa, nạng ẹ kạ eti odạdạ ọtumaamạnạwọ ojạu ooyi.
40006004	Ọkaama kokạạyi kọwu tạ odạ dạ koduuwạ ẹdọ Awọu wạ okạạyi dạ koduuwạ nạ ọmlẹnga ọ.
40006005	"Kạ kebee sạ abaa bi wooyi tạ yayi yatạm baa kaanạng adạ bạ keyoomimaa kenạngi yanạngi. Oni dẹẹyi bẹ tạ yabebenại kạ ndunganạtọ obaa dạ ntipaam dạ yanẹn ebạạ nạ yakạạ bẹ. Kạ lọtumajạu njiyi baa mbi mbạ yanaan kẹ kọmlẹnga kọbẹ.
40006006	Awu òodạ aa awooyi tạ ayi yatạm mlee kạ ẹtọ ẹwu akọu dạ lekpekpeli apạn ọ kẹ lẹma, ayi yatạm akạạ wọuwa wạ ọnẹn obi jang jẹẹn otạ okạạ. Ẹdọ awọu wạ okạại dạ koduuwạ nnạ ọmlẹnga ọ.
40006007	Kạ abaa yii baa yatạm, baa likạạ kẹkanga katạ kaayi, adạ yanẹn bạ yabi Ọbasẹ yaayi yani nạngi. Yani bali bẹ yajạu yayi kotạmkpọọl maa, mmạ Ọbasẹ nnạ opuuwạ bẹ.
40006008	Baa kạ nti mbẹ kaatooli, ọgẹna awọu oyimạ kẹ yikpaa yẹbaa mmạ yamung yablau ẹ.
40006009	"Mina odạ eti yạ nnạ yasẹnga kaa yayi yatạm: " 'Uwọu ọmọọn wạ ọyau kạ Lẹbọọlkạm kawọnga: Nạng mọọn tạ yọgai jeen lẹwu;
40006010	nạng kẹbọọl kẹwu kefukẹn; nạng mọọn yonạng mạ lọsẹ adạ ọdẹi ọ, adạ mbạ yanại kạ kawọng.
40006011	Kạạ mọọn luji jạ nạ lobạngạ mọọn kạ lẹwi.
40006012	Blạ kẹ kaa aboong bungạbung ọmọọn akạạ mọọn, adạ amọọn blại kẹ kaa boong bungạbung yokạạyi yanẹn baa yanạngi mọọn boong bungạbung.
40006013	Kaadẹya tạ yọtọọ kạ kebee koyoomạ, fukẹn adạạli mọọn kẹ kạ aboong bungạbung.'
40006014	"Òodạ aa boong wạ abaa blạkẹ kaa yakạạ yanẹn bạ yanại baa boong bungạbung, awọu kạ lebọọlkạm kawọnga nạ oblạ kẹ kaa okạạ ọ tutu.
40006015	Òodạ aa boong wạ abaa bi kẹ kaa yaablạ yakại yanẹn bạ yanại baa boong bungạbung, Awọu wạ ọbaa wạ ọyau kạ kawọng baa kẹ kaa ooblạ ookạạ kạ yebungạbung bạ abaa nại.
40006016	"Kạ kebee sạ abaa bi yau kạ kejijisi, baa kaapin dạ yanẹn nạ yayimạ kẹ yajạu yasi luji, baa kẹmaana sạ abạ keyoomimaa kenạngi yani nạngi maa kaanạng. Yanipạnại bẹ kẹ likạạ dạ yanẹn nạ yayimạ yajạu yayau kạ kejijisi. Kạ lọtumajạu, ami nnyinni baa mbi, mbạ yanaan kẹ kọmlẹnga kọbẹ.
40006017	Awu, odạ aa ayau kạ kejijisi, nạng wool liwu akolạ okoolạ.
40006018	Dạ yanẹn yadọ yadọ nạ yajạu yaayi yajạu aasi luji. Ẹdọ awọu wạ okạạyi dạ koduuwạ nạ ọmlẹnga ọ dạ ọbọọwa kaa.
40006019	"Baa yoyeyeen yọbaa mạ ekpoon mina kaayoo, ọgẹna ọkọkọi nạ obạngạ oji kẹ, abuta akạbi kẹ, yawuseel nạ yapaa yamlee kaa yabọu kẹ.
40006020	Baa duukạ yayoo baa yoyeyeen kạ Lẹbọọlkạm kawọnga, ọgẹna ọkọkọi kẹ ooji ndạ abuta ọfẹya tạ akạbi kẹ, ndạ yawuseel ọfẹya tạ yamlee kaa yabọu kẹ.
40006021	Ọgẹna kebee sansanaya ẹtẹẹm ẹwu ẹyawai dạ yoyeyeen yọwu yọyau.
40006022	"Jẹẹn njạ ledạ aa kogbongạ lekạạ wool. Òodạ aa boong wạ ajẹẹn lẹwu lẹyiyi okoowạ obi wool liwu ebạạ liyau kạ kogbongạ;
40006023	Ọkaama oodạ aa kogbongạ kimaa kạ kofi kọwaali kosodạ kẹ kodạ kewibloong, okoowạ nạ yayau kaa kewibloong sạ kebilạ kẹbọọli kẹ!
40006024	"Otoomnẹn maa oodạ wạ nạ onạng yonạnạng okạạ bạ atata yapoo kobạngạ kobạngạ kạ kebee sana. Wana nạ ọdẹ wẹ, idaa ọkọnni ẹ, obidạ nạ okạạ wana ledạmmi, osii idaa. Wạ ọ ọọfẹya atooli Ọbasẹ ayeni atooli limaan.
40006025	"Kạ legạn jimin ami nnyinni baa mbi, ntẹẹm baa nnạ nwọọnga kạ aboong wạ nạ yaji yayeni yawaa, oblạ maa yayau etoom, obidạ nkọ yạ nạ yagạn baa kạ awool. Etoom ẹya kạ ọtuuma ẹta kẹ luji, wool liyeni liya kạ ọtuuma litakẹ nkọ.
40006026	Baa kpenạ kaa yakạạ yọnọọn: yokokoon yoonại, yọpapa yoonạng, mkpoo obaa dạ nạ yoyoo luji yooyeni; Awọu wạ ọbaa wạ ọyau kạ kawọng nwạ okạạyi bẹ luji. Nwẹ abaa kạ ọtuuma yayau yata kẹ yọnọọn o.
40006027	Ẹdọ odạ nnẹ maa, nạ owuuyi etoom egạnạ, oblạ kạ yiwọwọngi yiwẹ o.
40006028	"Mbọng ọkaama yakạạyi wool libaa agạgạ ọgẹna nkọ o. Baa kpenạ litipoo likoola dạ lisẹng limeeni, jang yonạnạng liinại, jang nkọ liyooyi jạ nạ ligạn jẹ.
40006029	Okpin tạ odạ Ọbọọl Solomọn kạ awool liwẹ, obạ kẹsu kẹwẹ ebạạ, wẹ onifẹ tạ ogạnnạ ẹ nkọ yạ nyiyi aa lotipoo jimin jana.
40006030	Ẹdọ òodạ aa boong wạ Ọbasẹ onại apẹẹla likoola tạ ayi ajin, yạ iyaasi imin nạ amẹẹm ayi oodạ koowạ yawạmmạ kẹ yayeni yapọọ kẹ kạ ekoon, mbọng nạ ọkaama ojạu baa kẹ kewoon ookpạnạ, Abaa yanẹn bạ yabi Ọbasẹ kạ lọtumajạu yaayooyi!
40006031	"Ọkaama baa wool libaa agạgạ kakạạ; yajiji, 'Mbọng nnạ yoji obidạ wạ nạ yawaa obidạ nkọ yạ nạ yogạnạ mọọn o.'
40006032	(Mina odạ bloong bạ yanẹn bạ yabi Ọbasẹ yaayi, yatoo yakạạyi wool libẹ agạgạ kạ kebee sansanaya.) Awọu wạ ọya kạ Lẹbọọlkạm kawọnga oyimạ kẹ obi abaa yawooyi bloong bimaa ebạạ.
40006033	Odạ baa kạlạeti yawoo kẹ kọkpamma kạ Ọbasẹ obạ kedindinạ kẹwẹ, ẹdọ nạ ogạnạ baa kaa bloong bikina ebạạ.
40006034	Ọkaama baa kaadẹya ntẹẹm tạ nwọọnga baa ọgẹna koowạ, ọgẹna koowạ kayeni agạgạ awẹ.
40007001	"Baa ọnẹn kaata, oblạ maa Ọbasẹ ojạu baa ọọtai,
40007002	ọgẹna adạ abi nại akại yanẹn, ndạ Ọbasẹ nạ onạng aajaa okạạ ọ. Eti yạ asẹng kaa ataayi yanẹn yadọ yadọ, nyạ Ọbasẹ nạ ọsẹnga kaa ọtaa ọ.
40007003	Mbọng ọkaama akại lọpẹpẹla kạ ajẹẹn jạ awẹẹn akaa aapọọna agẹna ketipipi sạ kẹyau ọ kạ ajẹẹn o.
40007004	Asẹng yang ajiyi wẹẹnnaaka abi ẹ, 'Kọmbọọ tạ ndạạli ọ kẹ lọpẹpẹla kạ ajẹẹn lẹwu,' kạ kebee sạ ketipipi kẹyau ọ kạ ajẹẹn lẹwu o.
40007005	Awu keyoomimaa kenạngi kạlạeti adạạli ọ kẹ ketipipi sạ kẹyau ọ kạ ajẹẹn; ẹdọ mmạ ọfẹya ọ akạạ eti akoolạ okoolạ tạ adạạli kẹ lọpẹpẹla jạ lọyau kạ ajẹẹn jạ awẹẹnnaaka.
40007006	"Baa bloong bạ Ọbasẹ ntọnga kaadạạli kakạạ mblạ. Nyạ nạ nsodạ yẹ nyuu obạ abaa, aajaa, baa bloong yẹbaa bạ yẹtawa ẹpla kaadạạli kayoo likoo kạ lokạ, njạ nạ lifi lisạm kaa mfẹ.
40007007	"Blau Ọbasẹ boong wạ ọkpaki ọ, nwạ nạ okạạ ọ, wooyi boong dạ kọbọọ kạ Ọbasẹ nạ akạạ, Foo kọbọọ kạ letima lẹwẹ nạ okuuwạ ọ.
40007008	Kạ ọgẹna ọnẹn wanwanaya wạ ọblai Ọbasẹ boong nạ ọnaan boong imaa, ọnẹn wanwanaya wạ owoi boong dạ kọbọọ kạ Ọbasẹ, nạ okạạ boong imaa. Ọnẹn wanwanaya wạ ofoo kọbọọ kạ letimaa lẹwẹ nạ okuuwạ ẹ lẹma.
40007009	Nwẹ odạ naa ọnẹnna, mạ lẹkpala lẹbaa min wạ awẹẹnna nạ ọblau wẹ luji oduukạ odạạli oodạ lẹtaa okạạ ẹ o.
40007010	Obidạ okạạ ẹ yọọl kạ ọblai ẹ ẹsau o.
40007011	Òodạ aa abaa bạ yaduukạ yabuuwạ yayi kẹ dạ nạ yakạạ bẹẹn yabaa bloong bạ yẹyiyi, ọkaama baa yimạ yabi Awọu wạ ọbaa wạ ọyau kạ Lẹbọọlkạm kawọnga nạ onạng ọtaa kẹ maa, dạ nạ odạạli bloong bạ yẹyiyi okạạ yanẹn bạ yabi blai ẹ."
40007012	"Baa nạng bloong yakạạ yanẹn kạ eti yạ ofi dẹẹi baa kaa yanẹn tạ yanạng yakạạ baa. Mina mmạ odạ boong wạ nsọ yạ aMosis ntọngai ngẹna, obạ boong wạ yatọnganẹn bạ Ọbasẹ bạ ijaani yakpe yagẹna.
40007013	"Baa sẹnga baa dạ kẹmakạm sạ kẹpiya sẹ. Ọsẹnga obaa kẹmakạm sạ kuuyi dạ lekoonbạ kewạnạ, ẹdọ eti yạ ekuuyi daa etuum ẹmẹẹm yanẹn bạ yasẹngi daa yasoo.
40007014	Ọmakạmwẹẹn wạ ọpiya ẹ obạ eti yạ ẹtawa maa, ekuuyi dạ ẹtumanẹntoom, ẹdọ yanẹn bạ yasẹngi daa yaasoo.
40007015	"Baa kpenại baa yanẹn bạ yapai libeem, yajạu mbạ yadạ yatọnganẹn bạ Ọbasẹ. Nạ yapạnại baa maa kaa adẹng, odạ kạ ntẹẹm mbẹ yadạ mkpẹ yạ nạ mbạnga nya baa kẹ.
40007016	Nạ yatạni bẹ oblạ kạ nti yạ yanạngi bloong. Ọnẹn jang usokolo kạ yẹkaana ọọpaa, obidạ apaa kọkaama kạ yekpẹkau.
40007017	Keti sạ awool litawa, nạ kewạạm litidu jạ liyiyi, odạ keti sạ awool libi liitawa nạ kewạạm litidu bungạbung.
40007018	Keti sạ awool litawa jang litidu bungạbung keewạạmi, aajaa kayena keti sạ awool libi liitawa jang litidu yiyayi keewạạmi.
40007019	Keti sansanaya sạ kebi litidu jạ liyiyi keewạạmi nạ yasẹ kẹ yatooyi kạ lọsẹ, yapọọ kẹ kạ ekoon.
40007020	Nwạ ọkaama mbi abaa nạ yatạni yatọnganẹn libeemma, oblạ kạ abloong bạ yanạngi.
40007021	"Ọnẹn wanwanaya oodạ wạ ọdẹẹ m, Tata! Tata! Nạ omlee kạ Lẹbọọlkạm kawọnga. Odạ yanẹn bimin bạ yanạngi bloong bạ uwọu wạ ọyau kạ Lẹbọọlkạm kawọng owooyi tạ yanạng, mbạ nạ yamlee kaa.
40007022	Kạ lewi jimaa nạ leyạ maa, yanẹn soosoo nạ yajiyi m, 'Tata! Tata!' Mbạ nạ yajạu 'Nwẹ nji yoninạ yotạ kẹ jeen lẹwu yọtọnga kẹ likạạ jạ Ọbasẹ, yowung lidạn bungạbung, yoyeni yonạng yẹkalakala bloong soosoo kạ ajeen lewu o.'
40007023	Ẹdọ ami nạ njạu bẹ, 'Ami bọng bọng nyeni tạ nnạng obạ abaa! Abaa yẹnẹn bungạbung baa blạ m kẹ dạ lipaam!'
40007024	"Ọkaama ọnẹn wanwanaya wạ opuu likạạ limi jimin mạ onạng adạ lijại, nạ ọseel oyimạyimạnẹn wana wạ omạạn ẹtọ ẹwẹ kạ ẹtakpa.
40007025	Ẹdọ Ọbasẹ otại, lowi lowuu lọlaama, ẹwọnga enạng ẹluuwa ẹtọ imaa kaani. Odạ nyạ ebee ẹtawa ọtawa kẹ ẹẹtọ, ọsẹnga obaa kạ nwạ omạạn yẹ kạ ẹtakpa.
40007026	Ẹdọ ọnẹn wanwanaya wạ opuu likạạ limi jimin mạ obi adạ lijại maa oonại, nạ oseel oduuwạduuwạ wana wạ omạạn ẹtọ ẹwẹ kạ kọdọng.
40007027	Ẹdọ ọbasẹ otại kẹn, lowi lowuu lọlaama. Ẹwọnga enạng, ẹluuwa ẹtọ imaa kaani, ẹdọ ẹtọ imaa ẹbakai yẹ ẹtọ kạ lọsẹ gwoom."
40007028	Kạ aJisẹs ọwẹ kẹ kọtọnga kọwẹ kimin, wool libạ kẹ yanẹn bimaa, ọsẹnga obaa yokpekpe yọwẹ.
40007029	Ọgẹna okpe bẹ aa ọnẹn wạ oyeni ẹfa, ooseel adạ yakoowạ nsọwa yạ Mosis yani kpei bẹ.
40008001	Kạ aJisẹs ọyika kẹn mạ kekukuli simaa, yanẹn bạ yasoosoo yatooli ẹ.
40008002	Ẹdọ oduukạduukạ wana opạnạ ẹ maa omạạn adudungi kạ lokạ lọwẹ obi ẹ, "Tata, ofidạ aa nạ ọdẹẹ wọ nạ abạngạ tạ anạng nsanga kẹ."
40008003	aJisẹs ọtaali kọbọọ ọpaana oduukạduukạ imaa, ojạu ẹ obi ẹ. "Ọdẹẹ m kẹ aajaa, tawa kẹ!" Mạ lebebebạ jimaa keduukạ kẹwẹ simaa kẹga kẹ.
40008004	aJisẹs mạ ojạu ẹ obi ẹ, "Kala kotung! Kạ abi ọnẹn ọdọọdọ aayinni. Kọu apạnạ daa keyooyi ẹyau wạ Ọbasẹ akoowạ ẹ wool liwu tạ opimạ okạạ ẹdọ mạ ayoo ẹyau akạạ Ọbasẹ adạ aMosis okpe baa kẹ obi, ọnẹn wạ ọtawa kẹ kạ keduukạ kẹwẹ tạ onạng. Nạ oblạ kạ aajaa yanẹn yayimạ yajạu awu atawa kẹ."
40008005	Kạ aJisẹs omlee dạ lopoon jạ yadẹi Kapanọm, okonẹn wana wạ ọkpamma yakonẹn opạnạ ẹ maa odeennạ ẹ, obi ẹ,
40008006	"Tata, otoomnẹn ọmi ibokọpal eninạ yẹ. Oyoommi dạ ẹtọ obạ apeen yạ atatawa."
40008007	aJisẹs mmạ ojạu ẹ obi ẹ, "Ami nạ mfuka mboo wẹ kẹ."
40008008	Okonẹn imaa ọpọọna ẹ obi ẹ, "Tata, ami mmbọọwa tạ amlee kạ ẹtọ ẹmi. Òodạ aa awu abeeyi min akại daa lemlee otoomnẹn ọmi nạ ọtawa kẹ.
40008009	Ọgẹna ami nyau kạ kapiil ẹfaa yạ yanẹn bạ yadạmi yata m kẹ. Ami nyeni yakonẹn bạ yayau kạ kapiil kami. Nyeni ẹfa tạ njạu imin 'Kọu!' Onạng aajaa, njạu ọdọọdọ 'Fukẹn!' Oyeni ofukẹn. Nyeni njại otoomnẹn ọmi 'Nạng amin!' Oyeni onạng aajaa."
40008010	Kạ aJisẹs opuu boong wạ okonẹn imaa ojại, wool libạ ẹ kẹ, mmạ ojạu yanẹn bạ yatotolại yẹ maa obi ẹ, "Kạ lọtumajạu njiyi baa mbi, jang kẹ woolfạnnạ jạli dạ ajin nkạạ, odạdạ obạ yanẹn bạ Izirẹl ebạạ
40008011	Ami nnyinni baa mbi, yanẹn soosoo nạ yablạ dạ lewi jẹẹn ledạbại jẹ obaa dạ lejuumi. Yanọọma kạ kọnanga obạ Ebraam, Aizik obaa aJekọb kạ Lọbọọlkạm kawọnga.
40008012	Odạ mbạ bimin bạ yaduukạ yadạ yanẹn bạ yayonnạ kẹ kọkpamma kimaa yakạạ, nạ yawung bẹ yakọnga dạ kewibloong dạ nạ yayau yatoi yayeni yaji bẹ agaa."
40008013	Ẹdọ aJisẹs mạ ojạu okonẹn imaa obi ẹ, "Blạ kẹ akọu dạ ẹtọ. Tạ odạ aajaa okạạ ọ adạ ayooyi kẹ kạ lọtumajạu." Mạ lebebebạ jimaa otoomnẹn owẹ ọtawa kẹ.
40008014	Kạ aJisẹs oyạ dạ ẹtọ yạ aPitẹ, opạn yaaka wạ yanẹẹn wạ aPitẹ maa dạ kepeentọfal obạ kokukumạ.
40008015	aJisẹs ọpaana ẹ dạ kọbọọ, ẹdọ apeen aganna ẹ onoomạ ẹ ọnọọna luji okạạ ẹ.
40008016	Kạ kedoowạ kẹwẹ yatoo yanẹn soosoo bạ lidạn bungạbung liyau kạ awool, yatoo bẹ yapạnạ maa Jisẹsa. aJisẹs owung lidạn bungạbung jimaa kạ ọtọnga obạ njạ, oyeni oboo kẹ yapeenạpeenạ bimaa ebạạ.
40008017	Imin onạng boong wạ Ọbasẹ oni tọnga kạ ẹma yạ ọtọnganẹn ọwẹ wạ okpeyạ Aizaya tạ odạ lọtumajạu, wạ ojại obi: "Nwạ kạ awool liwẹ oboi mọọn kẹ kạ apeen amọọn, oyeni owung yekạmạ yẹmọọn."
40008018	Kạ aJisẹs okạạ yanẹn soosoo bimaa bạ yayau yasongạ ẹ kẹ maa ebạạ, ojại yatoolinẹn yawẹ tạ yabali bẹ yakọu dạ ẹganga paam idaa.
40008019	Ọnẹn wana wạ odạ okoowạ nsọwa yạ aMosis opạn maa Jisẹsa ojạu ẹ obi ẹ, "Okoowạ, ami nạ ntooli ọ nkọu dạ apaa yanyanaya yạ abi kọkọi."
40008020	aJisẹs mạ ọpọọna ẹ obi ẹ, "Yẹkpẹya yeyeni amaa abẹ yạ yewuuyi kaa, yọnọọn kawọnga yoyeni akpala yạ yoyoomi kaa, odạ ami Wẹẹn wạ Ọnẹn ẹtọ nyeni, odạdạ apaa yạ nạ nyoomạ kaa."
40008021	Ọnẹn wana ọdọọdọ wạ odạ otoolinẹn ọwẹ mạ ojạu ẹ obi ẹ, "Tata, tee m tạ nkạlạeti nkọu mbọnga kẹ uwọuwa mmạ mfukẹn ntooli ọ."
40008022	aJisẹs ọpọọna ẹ ojạu ẹ obi ẹ, "Tooli m, tee bạ yabạ kẹ yabọnga yabạ yabẹ."
40008023	Ẹdọ aJisẹs mạ otạ yatoolinẹn yawẹ omlee kạ ukwaa.
40008024	Ndạ kẹ oogạnạ, ẹwọnga yạ ẹtawa emạnạ yẹ kenại. Ukwaa maa owooyi tạ omlee kẹ kạ lowi. Odạ aJisẹs ọya kạ yidẹ.
40008025	Yatoolinẹn yawẹ yapạnạ ẹ maa yayẹmi ẹ yajạu ẹ, "Tata, kaam mọọn kẹ, yọkuuyi dạ nạ yobạ kẹ ee!"
40008026	aJisẹs mạ ojạu bẹ obi ẹ, "Mbọng ọkalai baa o. Abaa yanẹn awoolfạnnạwẹẹna!" Mạ onoomạ ẹ kạ kawọng ọkpaam ẹwọnga obạ nwikpoon lọganga tạ nkoomạ ẹdọ nyạ nọọma dẹẹng.
40008027	Yanẹn ebạạ obạ bẹ wool. Ẹdọ yatọngai yajiyi, "Mina odạ naa lọnẹnkuwa o, wạ ẹwọnga obạ nwikpoon mpuu lemlee lẹwẹ!"
40008028	Kạ aJisẹs omạnnạ dạ ewipaam idaa yạ ẹya dạ lọsẹ jạ yanẹn bạ aGadara, odungạnạ maa obạ yadạm yapoo, bạ yatoo lidạn bungạbung kạ awool yablại dạ mbạ litaapuuwa daa. Yadạm bimaa yakala kẹ wodeen, ọkaama yanẹn jang bẹ mạ eti imaa yaasẹnga.
40008029	Mmạ yawọmmai kạ emleefa yajiyi, "Wẹẹn wạ Ọbasẹ, bọng awooyi tạ anạng mọọn o. Nwẹ ayạ maa tạ adu mọọn lotạmạ adạ kebee keebi kaa keeya njẹn o."
40008030	Mạ kebee simaa likoo soosoo liyau lifoolạ maa liji luji.
40008031	Ẹdọ lidạn bungạbung jimaa libeem Jisẹsa lijạu ẹ, "òodạ aa nạ awung mọọn, kọnnga mọọn dạ awool jạ likoo daa."
40008032	aJisẹs ọdẹya ojạu jẹ obi jẹ, "Baa kọu daa." Lidạn bungạbung jimaa lidạbạ jẹ kẹn likọu limlee kạ awool jạ likoo jimaa. Ẹdọ likoo jimaa ebạạ ebạạ lituukạ liyika kẹn mạ ekpoon imaa likọu liblẹnga kạ lọganga libạ kẹ.
40008033	Yanẹn bạ yatạ yakpenại likoo jimaa yatuukạ yakọu dạ lopoon yayin yanẹn bloong bimaa bạ yedạbạ bẹ maa ebạạ, wạ odạbạ ẹ obạ yadạm bimaa bạ lidạn bungạbung liniyau kaa wool.
40008034	Ọkaama yanẹn ebạạ bạ yawuuyi mạ lopoon jimaa yanoomạ bẹ yakọu yapạnạ kaa Jisẹsa. Kạ yayạ daa, yakạạ Jisẹsa, mbạ yadeennạ ẹ tạ oblạ kẹ mạ lipaa libẹ maa.
40009001	aJisẹs omlee kạ ukwaa oyeni ọbali ẹ lọganga ọkọu dạ lopoon lọwẹ.
40009002	Yanẹn yatạ ọnẹn wana wạ ibokọpal eninại kạ mkpang yatạ yapạnạ ẹ maa. Kạ aJisẹs okạạ woolfạnnạ jạ yanẹn bimaa yayeni, ojạu ọnẹn wạ ibokọpal eninại maa, "Wẹẹn ọmi tawa ẹtẹẹm. Yablạ kẹ kaa yakạạ ọ kạ yebungạbung yẹwu."
40009003	Ẹdọ Yakoowạ nsọwa yạ aMosis, bidi yatọngai mbạmbạ yajiyi, "Odạm imin okạạyi Ọbasẹ keblenạ."
40009004	aJisẹs oyimạ kẹ boong wạ yabali bẹ, mạ ojạu bẹ obi bẹ, "Mbọng ọkaama yabali baa bloong bungạbung bạ yedạ aajaa o.
40009005	Nwẹ yabala baa yabi odạ wẹnwẹ ọmẹẹmi ọtaa kẹ tạ njạu, mblạ kẹ kạ aboong bungạbung wạ anại nkạạ ọ, obidạ tạ njạu, Noomạ ọ kạ kawọng asẹnga o."
40009006	Nạ nnạng baa tạ yayimạ yajạu, Ami Wẹẹn wạ Ọnẹn nyeni kẹ ẹfa mạ ekpoon imin tạ mblạ kẹ kaa bloong bungạbung bạ yanẹn yanại nkạạ bẹ. Ẹdọ mạ ojạu ọnẹn wạ ibokọpal eninại maa obi ẹ, "Noomạ ọ kạ kawọng adạạli keyoomạ kẹwu atạ ablạ kẹ akọu dạ ẹtọ ewu."
40009007	Ọnẹn imaa onoomạ ẹ oblạ kẹ ọkọu dạ ẹtọ ẹwẹ.
40009008	Kạ yanẹn yakạạ boong imaa ọkala bẹ kaani yayeni yatọọnga Ọbasẹ wạ okạạyi yanẹn ẹfa yạ edạ ajin.
40009009	Adạ aJisẹs oblại kẹ maa ọsẹngi okuuyi, okạạ kẹnai tas wana wạ okpeyạ aMatiyu, ọnọọmmi dạ enạnạngtọ ẹwẹ. aJisẹs mạ ojạu ẹ obi ẹ, "Tooli m!" aMatiyu onoomạ ẹ otooli ẹ.
40009010	Ẹdọ aJisẹs ọkọu oji boong dạ ẹtọ yạ aMatiyu, yanẹn soosoo bạ yadạ kẹnai tas, obạ yanẹn bạ yabi nsọ yạ Mosis yaayooyi obạ yatoolinẹn yawẹ, yayạ daa yatooli Jisẹsa yaji.
40009011	Kạ aFarisi yakạạ imin, yablai yatoolinẹn bạ Jisẹs yajạu ẹ, "Mbọng ọkaama, aTata wạ ọbaa oji luji kọpaa kana obạ yanẹn bạ yanaai tas, obạ yẹnẹn bungạbung o."
40009012	Kạ aJisẹs opuu boong imin, ọpọọna bẹ obi bẹ, "Yanẹn bạ oobi ooninạ jang oboowạ boowạ yaawoi. Yanẹn bạ oninại mbạ mbạ yani wooyi obongạ.
40009013	Baa kọu yakpe boong wạ likạạ jạ Ọbasẹ jimin likoowạ. 'Ami nwooyi baa tạ yayeni ekutẹẹm obạ yanẹn. Ami nyau mbaa oodạ nwooyi.' Nyạ maa tạ ndẹ yẹnẹn bungạbung. Ami maa nyạ tạ ndẹ yanẹn bạ yasanga kẹ. Ami nduukạ nyạ maa tạ ndẹ yanẹn bimin bạ yayi kẹ yajạu mbạ yadạ bạ kenại boong bungạbung dạ nạ yasodạ bẹ ntẹẹm."
40009014	Ẹdọ yatoolinẹn bạ aJọn Kẹblẹi lowi yapạn maa Jisẹsa yablau ẹ yajạu ẹ, "Odạ mbọng ọkaama amọọn obạ bạ aFarisi yosii luji kebee obạ kebee, odạ yatoolinẹn yawu jang luji yaasi o."
40009015	aJisẹs mạ ọpọọna bẹ obi bẹ, "Nwẹ yamạnạbẹẹn bạ kẹbẹẹyọbẹ yafi yayau kẹ kạ kọpina kạ kebee sạ kẹbẹẹyọbẹ ọya maa obạ mbạ o. Aajaa oodạ! Kebee kefukẹn sạ nạ yanaan bẹ kẹ kẹbẹẹyọbẹ, mạ kebee simaa nsạ nạ yasii luji.
40009016	"Ọnẹn maa oodạ wạ nạ otạ yikọpaa yipẹyipẹ otạm ẹkọ yạ ẹtammi kẹ. Òodạ aa boong wạ onại aajaa, ẹkọ ẹpẹẹpẹ imaa nạ ẹya maa kẹ. Ẹdọ lẹma jạ ledeen nạ lẹya maa.
40009017	Ọnẹn jang yatu yapẹyapẹ odạạli ogạnạ kạ lẹtẹẹnkpakolạ jạ lẹwọnga kẹ. Òodạ aa boong wạ onại aajaa, yatu yapẹyapẹ maa nạ yapaa kẹ lẹtam kolạ jimaa. Ẹdọ yatu bimaa nạ yakuudạ kẹ, lekolạ lẹpanga kẹ. Yani duukạ yagạnại yatu yapẹyapẹ kạ lekolạ lẹpẹlẹpẹ oblạ maa yatu obạ lekolạ nạ yajạu kẹ yabuuwạ."
40009018	Adạ aJisẹs ọyau kạ ọtọngai aajaa obạ yanẹn bimaa, ọnẹn wana wạ ọkpamma edungạnạtọ yạ aJu, oblạ kaa opạnạ ẹ maa. Omạạn adudungi kạ lokạ jạ aJisẹs ẹdọ mạ ojạu ẹ obi ẹ, "Wẹẹn ọmi wạ odạ yanẹẹnwẹẹn omung obại kẹ ajajimin. Kọmbọọ fukẹn anẹẹn ẹ kọbọọ kọwu oblạ maa oyeni ọya etoom."
40009019	aJisẹs obạ yatoolinẹn yawẹ yanoomạ bẹ yatooli ẹ.
40009020	Yanẹẹn wana wạ isaafẹ eninại kạ mbạntam joompoo. Nwạ oyạ maa ọsẹnga ẹ kạ ngạm yạ aJisẹs ọpaana kọkọtung kọwẹ.
40009021	Ojiyi kạ ẹtẹẹm kamlee kaa, "Mfi kaam mpana ẹ kạ ẹkọ ẹwẹ, ami nạ ntawa kẹ."
40009022	aJisẹs osodạ ẹ ngạm okạạ yanẹẹn imin, mạ ojạu ẹ obi ẹ, "Tawa ẹtẹẹm mma! Woolfạnnạ liwu obạ Ọbasẹ linạng ọ atawa kẹ." Mạ lebebebạ jimaa yanẹẹn imaa ọdẹya ọtawa kẹ.
40009023	Ẹdọ aJisẹs ọkọu dạ ẹtọ yạ ọnẹn wạ ọkpamma edungạnạtọ yạ abạ aJu maa. Kạ oyạ daa, okạạ yanẹn soosoo bạ yayau daa kọbọnga. Bidi yatei yatuuyi, bidi yawọmmai yatoi lobạ.
40009024	aJisẹs mmạ ojạu bẹ obi ẹ, "Abaa ebạạ baa blạ kẹ! Ọgẹna yanẹẹnwẹẹn imin kẹ òobạ, ọyau kạ yidẹ!" Mbạ ebạạ yadau ẹ lẹga.
40009025	Kạ aJisẹs owungi kẹ yanẹn bimaa ebạạ ọkọọnga kạ ebạmkpa. Omlee dạ lekpekpeli jạ yayooyi kaa yanẹẹnwẹẹn imaa. Mạ odibạ ẹ dạ kọbọọ ẹdọ yanẹẹnwẹẹn maa onoomạ ẹ kạ kawọng.
40009026	Oyinạ wạ ọgẹna boong imin ọlaama kẹ dạ lipaa jimaa ebạạ.
40009027	aJisẹs onoomạ ẹ mạ apaa imaa ọsẹngi oblại kẹ, ẹdọ yaplạmplạmạdạm yapoo yatotolại yẹ kạ ngạm yawọmmai yajiyi ẹ, "Yeni ekutẹẹm obạ amọọn, Wẹẹn wạ aDeved."
40009028	Adạ aJisẹs omlee kạ ẹtọ, yaplạmplạmạ bimaa yapạnạ ẹ kaa. Mạ ọblau bẹ obi bẹ, "Nwẹ abaa yayoo kẹ yabi ami nạ mbạngạ nạng baa yakạạ eti o." Mbạ yapọọna ẹ yajạu ẹ, "Eiya."
40009029	Ẹdọ aJisẹs mạ ọpaana bẹ kạ ayẹẹn ojạu bẹ obi bẹ, "Tạ odạ adạ abaa yooyi kẹ kạ lọtumajạu."
40009030	Mạ lẹbebebạ jimaa mbạ yakpenạ kẹn yamạnạ bẹ tạ yakạạ eti. aJisẹs mmạ ọtaali bẹ kotung ojạu bẹ obi bẹ, "Baa ọnẹn ọdọọdọ kaayin."
40009031	Yaduukạ bẹ yablạ kẹ yakọu yapạmmạ bẹ dạ apaa idaa ebạạ yayini oyinạ imaa yakạạyi yanẹn.
40009032	Adạ yanẹn bimaa yapoo yadạbạ bẹ kaa yablại kẹ yatạ odạm wana wạ obi ọọtọnga yapạnạ maa Jisẹs, ọgẹna kudạn bungạbung kọyau wẹ kaa awool.
40009033	aJisẹs owung kudạn bungạbung kimaa, ẹdọ odạm imaa omạnạ ẹ tạ ọtọnga. Ẹdọ wool libạ kẹ yanẹn bạ yayau maa ebạạ. Yajiyi, "Amọọn jang kẹ boong wạ odạ ajin mạ Izirẹl min yookạạ."
40009034	Bạ aFarisi mmạ yatọngai yajạu, "Odạ ọbọọl wạ abạ lidạn bungạbung nwạ okạạyi Jisẹsa ẹfa yạ otoo owungi lidạn bungạbung."
40009035	Ẹdọ aJisẹs ọkọu opạpạmại ẹ dạ lipoon obạ yapoonbẹẹn daa ebạạ. Omleeni kạ ndungạnạtọ yạ aJu, okpei yanẹn oyeni okạạyi bẹ lẹkawa yiyayi jạ ligẹna kọkpamma kạ Ọbasẹ, obooyi kẹ yanẹn bạ lipeenku obạ likạạmạku janjanaya lininại.
40009036	Kạ aJisẹs okạạ lẹnẹnso jạ ledeen, kokuu konạng ẹ. Ọgẹna mbạ yadạ aa yanẹn bạ ntẹẹm nwọngại, ọnẹn wạ nạ ọkaam bẹ yaayeni. Yaseel aa ndạạdạạl yạ mbi ọnẹn wạ nạ okpenạ yẹ nyeni.
40009037	Ọkaama Jisẹs mmạ ojạu yatoolinẹn yawẹ obi bẹ litọọ lituum lisoo odạ yanạnạngnẹn yaasoo.
40009038	Baa yi yatạm yabeem Tata wạ oyeni litạạmi tạ ọkọnga kẹn yanạnạngnẹn bạ nạ yanạng litọọ kạ litạạmi liwẹ."
40010001	aJisẹs ọdẹ yatoolinẹn yawẹ joo yapoo ọfuka, okạạ bẹ ẹfa yạ nạ yatạ yawung lidạn bungạbung, yayeni yaboo kẹ yanẹn bạ lipeenku obạ yekạmạ kạ akpọng kaa akpọng aninại.
40010002	Mina odạ yeen yạ abạ ketạdạ letu bimaa joo yapoo: Wạ okạlạeti odạ, aSaimọn (wạ okpeyạ aPitẹ) obạ Anduru wạ odạ wẹẹn wạ yaatẹ; aJems obạ wẹẹn yaatẹ aJọn, bẹẹn bạ aZẹbẹdi.
40010003	aFilip obạ Batolomiyu; aTọmọs obaa aMatiyu, wạ odạ kẹnai tas. aJems wạ odạ wẹẹn wạ Alfiyọs, obaa aTadiyọs.
40010004	aSaimọn wạ lopoon lọwẹ lọdẹi, obaa Judas Iskariyọt, wạ oni tọi Jisẹsa lebạ kạ ngạm.
40010005	aJisẹs otoomi yatoolinẹn yawẹ bimaa joo yapoo tạ yakọu yayoo likạạ jạ Ọbasẹ. Obi bẹ, "Baa dạ lipoon jạ yanẹn bạ yabi Ju yaadạ kaakọu. Odạdạ dạ lipoon jạ yanẹn bạ yadạ Sameriya.
40010006	Baa duukạ yakọu oodạ dạ yanẹn bạ Izirẹl, bạ yadạ aa ndạạdạạl yạ mkpoo kaa.
40010007	Oyeni ojạu bẹ, baa kọu yayin bẹ yabi bẹ, 'Kọkpamma Lẹbọọlkạm kawọnga kotuum kofoolạ.
40010008	Baa boo kẹ yapeenạpeenạ, yayeni yayẹmi kẹ yanẹn bạ yabạ kẹ. Baa nạng yaduukạduukạ yatawa, yayeni yawung lidạn bungạbung kạ awool jạ yanẹn. Adạ abaa naani kẹ nkaami yạ Ọbasẹ kạ kẹkanga, baa ganna yẹ yakạạ yanẹn yadọ yadọ kạ kẹkanga.
40010009	Baa limaan jana kaatạ kakọu kọsẹnga kimaa.
40010010	Baa lẹkpa obidạ ẹkọblami ẹdọẹdọ, obidạ nnikpa obạ ekpạl kaatạ. Ọsẹnga obạ ọbọọwa kẹ tạ yakạạ onạnạngnẹn boong wạ odạ kikpaa kẹwẹ.'
40010011	"Kebee sansanaya sạ abaa mlee kạ opoondeen, obidạ opoonwẹẹn, baa woo ọnẹn wạ obeemi kẹ wool tạ ọnaan baa, yayau kạ ẹtọ ẹwẹ tutu kebee sạ nạ yablạ kẹ.
40010012	Kạ ẹtọ yanyanaya yạ abaa mlee kaa, baa jạu bẹ, 'Wọfai tạ ọya obạ abaa.'
40010013	Yanẹn bạ yawuuyi mạ ẹtọ imaa yadẹya kẹ tạ yanaan baa, wọfai ọbaa tạ ọya obạ mbạ. Yabi baa yaanaani, wọfai ọbaa tạ otooli baa ngạm.
40010014	Yanẹn bạ yabi baa yaanaani yayeni yaplạm kẹ tạ yakala litung kạ oyinạ ọbaa, baa kaan baa kẹ kọfọu kạ yẹfẹtọ yẹbaa yakuudạ maa, kạ abaa blại kẹ mạ lopoon jimaa obidạ mạ ẹtọ imaa.
40010015	Ami nnyinni baa lọtumajạu, kạ lewi ikpea yạ Ọbasẹ, lotạmạ jạ yanẹn bimaa nạ lodoowạ tutu lọta kẹ jạ yanẹn bạ aSodom obạ aGomora.
40010016	Baa kala m kotung! Ami ntoomi baa kaa aa ndạạdạạl yạ nyau kạ kẹwọọyi yạ mkpẹ. Ọkaama baa yeni yoyimạyimạ aa bạ ayọọl yayeni yanạng amaana yạ amẹẹmi aa lokpendu.
40010017	"Baa kpenại baa ọsẹnga obạ yanẹn nạ yakọọ baa kẹ yatạ baa yakọu dạ ekpetọ, nạ yayeni yaduu baa lotạmạ dạ ndungạnạtọ yạ aJu.
40010018	Nạ yatạ baa yakọu kạ likạạ jạ yakpammanẹn obạ yabọọl yakpe baa ikpe ọsẹnga obạ kạ abaa dạ yanẹn yami. Dạ nạ yanạng lẹkawa yiyayi lẹmi yakạạ bẹ yayeni yakạạ yanẹn bikin ebạạ bạ yabi Ju yaadạ.
40010019	Kạ nạ yatạ baa yabee kạ ikpe, baa kitẹẹm pạlipạl kaayeni kạ aboong wạ nạ yajạu. Kạ kebee simaa kebạnga nạ nkạạ baa boong wạ nạ yajạu.
40010020	Ọsẹnga obạ abaa oodạ nạ yatọngai, odạ Kutumadạn kạ Awọu nkạạ kọtọngai baa kẹ.
40010021	"Yanẹn bidi nạ yaganna bẹẹnyaatẹ yabaa tạ yafi, aajaa ndạ abạ yaatẹ nạ yanạng yakạạ bẹẹn yabẹ, ẹdọ bẹẹn yabẹ nạ yayeni yanạng aajaa yakạạ bạ yaatẹ.
40010022	Abaa nạ yakọnni yanẹn ebạạ ọsẹnga obạ ami. Ọnẹn wanwanaya wạ obi tawa obeeyi tutu oyạ kekạạmi nạ oyeni nkaami.
40010023	Kạ nạ yaduu baa lotạmạ kạ lopoon jana baa blạ kẹ yakọu dạ lopoon lọdọ lọdọ. Kạ lọtumajạu ami nnyinni baa mbi, jang lipoon Izirẹla min ebạạ yaawẹ kẹkọi. Ami wạ ndạ Wẹẹn wạ Ọnẹn mạ nyạ maa.
40010024	"Ọnẹn wạ ọyau kạ okpei boong jang odạmmi ọtaa kẹ okoowạ ọwẹ. Ofooli maa oodạ wạ ọtaa kẹ tata wạ ọkpamma ẹ.
40010025	Ọkaama ọnẹn wạ ọyau kạ okpei boong tạ onạng dạ nnạ odạ aa okoowạ ọwẹ, obaa ofooli odạ aa atata wạ ọkpamma ẹ. Òodạ aa yadẹ kẹ Tata wạ ọkpamma ẹtọ Bẹẹlzẹbul, odạ naa jeen bungạbunga nạ yajạu yanẹn bạ yablạ mạ ẹfatọ imaa yaadẹẹ!
40010026	"Baa yọkaal obạ yanẹn kayeni. Boong wanwanaya wạ yakpạnạ kẹ nạ yamung yafodạ kẹ. Boong wanwanaya wạ yapoongạ kẹ, nạ yamung yayoo wẹ kạ lowạni.
40010027	Boong wạ nnyinni baa kạ adeedeesa, baa yin kạ kẹplakoon. Boong wạ nyimạ oyimại baa dạ koduuwạ, baa bẹ kạ litạạn kawọng yayin yanẹn.
40010028	Yanẹn bạ nạ yafi kẹ woolmun libaa, bẹ ọọfẹya tạ yafi kẹ kẹnẹn kẹbaa, baa nnạ yaakala. Ọbasẹ wạ oyeni ẹfa tạ ọfi kẹ woolmun libaa obạ kẹnẹn kẹbaa kạ lekoonbạ tạ ọkala baa.
40010029	Nwẹ nji yakpei yọkilikili yopoo kạ apẹni wana o. Ndạ fana jang kạ kawọng yiblạ yitọọ kạ lọsẹ kạ obi yibala fạ Ọbasẹ ooblạ.
40010030	Odạdạ yiil jạ abaa too kạ lẹtu Ọbasẹ ofukạ kẹ ebạạ.
40010031	Ọkaama baa nnạ ọkala, ọgẹna yayau Ọbasẹ kạ ọtuuma yaatakẹ yokilikili soosoo.
40010032	"Ọnẹn wanwanaya wạ oyinni yanẹn ọgẹna m lowạni lowạni, ami kayena nạ mmung nyin ngẹna ẹ kạ lokạ jạ Uwọu wạ ọyau kạ kawọng.
40010033	Ọnẹn wạ osii m kạ likạạ jạ yanẹn, ami kayena nạ mmung nsi ẹ kạ lokạ jạ Uwọu wạ ọyau kạ kawọng.
40010034	"Baa kaayoo kajạu, ami ntoo wọfai nyạ mạ ekpoon. Ee ee wọfai oodạ, oduukạ odạ kọpọọwa kẹ.
40010035	Ami nyạ maa tạ ngạnạ kọpọọwa kẹ kạ kẹwọọyi sạ abẹẹndạmbẹẹn obạ bạ yaatẹ. Banẹẹn bạ yabẹ yadạm obaa bạ yaaka bạ yadạm yaabẹ.
40010036	Yakọkọnanẹn bạ ọnẹn odạ yanẹn bạ nạ yablạ dạ ẹtọ ẹwẹ.
40010037	"Ọnẹn wanwanaya wạ yaatẹ obạ yaaka yadẹi ẹ yata m kẹ, nwạ ọọbọọwa tạ odạ otoolinẹn ọmi. Ọnẹn wanwanaya wạ awẹẹnna wạ odạ odạm obidạ yanẹẹn ọdẹi ẹ ọtaa m kẹ nwạ ọọbọọwa tạ odạ otoolinẹn ọmi.
40010038	Ọnẹn wanwanaya wạ obibi wool oobeemi tạ ọgai ketipaa kẹwẹ otạ otooli m ọọbọọwa tạ odạ otoolinẹn ọmi.
40010039	Ọnẹn wanwanaya wạ owooyi tạ ọkaam kẹ etoom ẹwẹ nạ okpoo. Ọnẹn wanwanaya wạ owooyi tạ okpoo kạ legạn lẹmi nạ oyeni etoom.
40010040	"Ọnẹn wanwanaya wạ ọnaani baa ọnaani m. Ẹdọ ọnẹn wạ ọnaani m, ọnaani Ọbasẹ wạ otoomi m.
40010041	Ọnẹn wanwanaya wạ ọnaani otoomnẹn wạ Ọbasẹ ọsẹnga obạ kạ odạ otoomnẹn wạ Ọbasẹ nạ ọnaan kọmlẹnga kạ otoomnẹn wạ Ọbasẹ. Ọnẹn wạ ọnaani ọnẹn wạ owuuyi etoom yạ ẹdaali Ọbasẹ ẹtẹẹm, ọsẹnga obạ ọnẹn imaa owuuyi etoom yạ ẹdaali Ọbasẹ ẹtẹẹm, nạ ọnaan kọmlẹnga kạ ọnẹn wạ owuuyi etoom yạ ẹdaali Ọbasẹ ẹtẹẹm.
40010042	Ọnẹn wanwanaya wạ okại kowipoo kạ kọfai okpintạ odạ ọnẹn wạ ọnunga ọtakẹ mạ yatoolinẹn yami min, njiyi baa mbi nwạ jang kẹ kọmlẹnga ọọsẹẹl."
40011001	Kạ aJisẹs okạạyi kẹ yatoolinẹn yawẹ bimaa joo yapoo ekoo imaa ọwẹ kẹ, oblạ kẹ mạ apaa imaa ọkọu dạ lipoon jạ liyau dạ lọsẹ jạ aGalili okpei oyeni oyinni yanẹn oyinạ wạ Ọbasẹ.
40011002	aJọn Kẹblẹi Lowi oyạu dạ lẹkpọkạbikạm daa opuuwạ kẹ oyinạ wạ ọgẹna bloong bạ aKrais onạngi. Ọkaama otoom yatoolinẹn yawẹ tạ yakọu yapạnạ daa Jisẹsa.
40011003	Yablau ẹ yajạu ẹ, "Nwẹ odạ awu aJọn ojại afunni maa o. Nwẹ obidạ ọnẹn ọdọọdọ nnạ yokoom o."
40011004	aJisẹs mmạ ọpọọna bẹ obi bẹ, "Baa duukạ baa yakọu yayin Jọnna boong wạ abaa kạạ obaa wạ abaa puu.
40011005	Yaplạmplạmạ yayeni yakại eti, yatiyatiya yanoomại bẹ yasẹngi, yaduukạduukạ yatawai kẹ, yanẹn bạ yadạ yaduuwạduuwạ yapuuwại boong, yanẹn bạ yabạạ kẹ, yaplọka kẹ, yakpoiyẹẹn yapuuwại lẹkawa yiyayi jạ Ọbasẹ.
40011006	Ọyiyi ọyiyi okạạ yanẹn bimin bạ yabi oseeli m yayeni obaa ami."
40011007	Adạ yatoolinẹn bạ aJọn yamạnạ kaa yablai kẹ, aJisẹs omạnạ ẹ tạ ọtọnga obạ yanẹn bimaa ebạạ ọgẹna aJọn kẹblẹi lowi ojiyi: "Odạ mbọng maa ẹdọ abaa kọi dạ kẹsẹkpọnga tạ yakạạ o. Lọpẹẹla jạ kowiyạ kọbẹlai kạ lọsẹ o.
40011008	Mbọng abaa kọi o tạ yakạạ o. Ọnẹn wạ ogạn ẹ sẹndạm sạ kẹtawa ẹpla o. Yanẹn bimin bạ yagunni bẹ nkọ yạ ndạ aajaa yawuuyi dạ mbọọltọ.
40011009	Odạ mbọng ẹdọ abaa yakọu kaa tạ yakạạ o. Odạ ọtọnganẹn wạ Ọbasẹ o. Eiya kạ lọtumajạu ọnẹn imaa wạ abaa kạại maa odạm ọtaa kẹ ọtọnganẹn wạ Ọbasẹ.
40011010	aJọn maa nwạ odạ ọnẹn imin wạ yani fọngi yagẹna kạ nwẹnẹ yạ Ọbasẹ yajạu Ọbasẹ obi, 'Ami nạ ntoom kaa otoomnẹn ọmi tạ okạlạ ọkọu oyonnạ kẹ eti okạạ ọ.'
40011011	Kạ lọtumajạu tạ nyin baa njạu baa ọnẹn maa oodạ wạ odạmmi ọtaa kẹ Jọn Kẹblẹẹyi lowi, kạ yanẹn yabebee yamaanai. Ẹdọ okpintạ odạ kạ odạ aajaa, ọnẹn wạ ọnununga ọtaa kẹ ebạạ kạ kọkpamma Lẹbọọlkạm kawọnga nạ odạm ọtaa kẹ Jọnna.
40011012	Kạ omạnạ ẹ kebee sạ aJọn Keblẹẹyi lowi ọbẹlẹ oyinạ wạ Ọbasẹ kenại otạ oyạ mạ iyaasi imin, yanẹn yatunai bẹ obạ ẹfa tạ yamlee kạ kọkpamma Lẹbọọlkạm kawọnga. Yanẹn bạ yayeni kẹ ẹfa yamlenni kaa.
40011013	Ọgẹna yatọnganẹn bạ Ọbasẹ ebạạ, obạ yakpekpenẹn nsọwa yạ aMosis yatọnga kẹ bloong bạ nạ yedạbạ bẹ tutu oyạ kebee sạ aJọn Keblẹi Lowi.
40011014	Ẹdọ òodạ aa yayooyi kẹ oyinạ ọbẹ kạ lọtumajạu, aJọn nwạ odạ Ẹlaija imaa wạ yanijại nạ oyạ maa.
40011015	Ọnẹn wanwanaya wạ otoo kotung aboong puuwạ tạ opuuwạ.
40011016	"Odạ naa boonga nnạ ntạ yanẹn ẹmanaakaana imin nyoomạ o. Yanẹn bimin yaseli aa bẹẹnbẹẹn bạ yayau kạ lukpaal yanạngi kẹwọọn, mmạ yayeeli kaa yamạnạbẹẹn yabẹ, yajiyi bẹ,
40011017	" 'Amọọn yọkpa litee kọnagaiya yokạạ baa tạ yatạu, abaa yaatạu. Yoyeni yotee lotee kọbọnga yokạạ baa, lobạ yatoo.'
40011018	aJọn keblẹẹyi lowi oyạ maa, luji lọbẹ ooji, jang yatu ọọwaa, mbạ ebạạ yajạu, 'Nwạ otoo kudạn bungạbung.'
40011019	Ami wạ ndạ Wẹẹn wạ Ọnẹn, nyạ maa nji luji nyeni nwaai yatu, ẹdọ yanẹn yayeni yatọngai yajiyi, 'Baa kpenạ kaa yakạạ ojijiyạ imin obạ otuuwạtuuwạ. Omạnạwẹẹn wạ abạ kẹnai tas obạ yẹnẹn bungạbung.' Okpintạ odạ kạ odạ aajaa, bloong bạ Ọbasẹ otoo yoyimạyimạ yọwẹ onạng, yekoowạ kẹ yanẹn lọtumajạu lọwẹ."
40011020	Ẹdọ aJisẹs mmạ omạnạ ẹ tạ oliim lipoon jạ lideen jạ oniya kaa onạng yẹkalakala bloong yẹwẹ soosoo, ọsẹnga obaa kạ yanẹn bimaa bạ yawuuyi kaa yabi bẹ ntẹẹm yaasodạ.
40011021	Obi bẹ, "Nạ obuuwạ okạạ baa yanẹn bạ aKorazin; nạ obuuwạ okạạ baa, abaa yanẹn bạ Bẹtseda; ọgẹna ofidạ aa odạ yẹkalakala bloong bạ yanại mạ apaa imin yanại bẹ dạ lipoon jạ aTaya obaa Sidọn. Tama kaa yanẹn bimaa yafi yayau kẹ kạ mkpạnạ obạ kebạto, tạ okoowạ ojạu yasodạ bẹ kẹ ntẹẹm!
40011022	Tạ yin baa lọtumajạu, kạ lewi jạ Ọbasẹ nạ okpe yanẹn ikpe, Ọbasẹ nạ oyeni ekutẹẹm yạ ẹtakẹ okạạ yanẹn bạ yablạ dạ aTaya obaa aSidọn ọtaa baa kẹ.
40011023	Abaa yanẹn bạ yawuuyi dạ Kapanọm! Nwẹ yawooyi tạ yagai wool libaa kạ kawọng o. Nạ yatoi baa dạ lekoonbạ! Ọgẹna ofidạ yẹkalakala bloong bạ yanại yakoowạ baa yanại dạ aSodom, Sodom ofi ọyaya maa tutu iyaasi min!
40011024	Kạ lọtumajạu mạ lewi jạ Ọbasẹ nnạ okpe yanẹn ikpe maa, nwạ nạ oyeni ekutẹẹm obạ aSodom ọtaa baa kẹ."
40011025	Ẹdọ mạ kebee simaa, aJisẹs mmạ ọtọnga obi ẹ, "Uwọu wạ adạ aTata kawọnga obạ lọsẹ, ami njiyi ọ saam, ọsẹnga obạ aduuwạ kẹ yayimạyimạnẹn lọtumajạu jimin odạ ayala jẹ akạạ oodạ yaduuwạduuwạ
40011026	Eiya Uwọu ọdaali ọ ẹtẹẹm tạ anạng aajaa.
40011027	"Uwọu ọganna kẹ bloong ebạạ okạạ m kẹ. Ọnẹn maa oodạ wạ oyi wẹẹn kọbọọli kẹ yaatẹ. Ọnẹn maa oyeni oodạ wạ oyi yaatẹa kạ ọbọọli kẹ wẹẹnna, obạ ọnẹn wanwanaya wạ awẹẹnna owooyi tạ ọyaala yaatẹa okạạ.
40011028	"Abaa bimin ebạạ bạ yawọọna kẹ yayeni yatạ atoo yạ adoowạ ataa baa kẹ wool baa fukẹn, ami nạ nkạạ baa kọmẹẹmma.
40011029	Baa naan letoo lẹmi yatạ, yakpe yagẹna m, ọsẹnga obạ ami ntuum mmẹẹm lẹmaana nyeni nyika wool limi kudạn. Ẹdọ abaa nạ yayeni kọmẹẹmma kạ ntẹẹm.
40011030	Letoo jạ nạ nkạạ baa letuum lẹfẹla, agạgạ yạ nnạ nkạạ baa anunga."
40012001	Mạ kebee simaa Jisẹs ọsẹngi ọbọlai dạ lisaama tạạmi kạ lewi kọmẹẹmma jạ abạ aJu. Yọwa mmạ yoyuu yatoolinẹn yawẹ ọkaama yamạnạ bẹ tạ yapai ẹsaama yabobolại yaji.
40012002	Kạ aFarisi bidi yakạạ bẹ yanạngi aajaa, mmạ yajại Jisẹsa yajạu ẹ, "Akạạ boong wạ yatoolinẹn yawu yanạngi min, yakạkạwại kẹ nsọ yạ mbọi lewi kọmẹẹmma jạ aJu!"
40012003	aJisẹs mmạ ojạu bẹ obi bẹ, "Nwẹ nji abaa yayeel kẹ yagẹna boong wạ aDeved oninại kạ kebee sạ nwạ obạ yatoolinẹn yawẹ yọwa yoyuu bẹ o.
40012004	Dạ omlee kạ Ẹtọ yạ Ọbasẹ, nwạ obạ yabọọmanẹn yawẹ yaji kẹ luji jạ yaganna kẹ yakạạ Ọbasẹ jạ nsọ mkpai bẹ kẹ tạ yaji kọbọọli kẹ bạ keyooyi nyau bạ Ọbasẹ.
40012005	Nwẹ nji abaa yayeni yayeel kẹ kạ nwẹnẹ nsọwa yạ aMosis dạ njại mbi odạdạ bạ keyooyi nyau bạ Ọbasẹ bạ yayau kạ yonạnạng kạ Ẹtọ yạ Ọbasẹ, yani nạngi yonạnạng kạ lewi kọmẹẹmma kạ abạ aJu odạ jang kobi yaaji o.
40012006	Ami nnyinni baa njiyi baa mbi, ọnẹn ọyau min wạ odạmmi ọtaa kẹ ẹtọ yạ Ọbasẹ,
40012007	Ọbasẹ wạ odeen ojại kạ likạạ liwẹ obi, 'Ami nwooyi baa tạ yayeni ekutẹẹm, yaatakẹ tạ yayoo ẹyau yakạạ m.' Ofidạ aa yayi kẹ boong wạ likạạ jimin likoowạ, abaa jang yanẹn bạ yabi boong bungạbung yanại ikpe yafi faali.
40012008	Ọgẹna, ami Wẹẹn wạ Ọnẹn ndạ aTata wạ ọkpamma lewi kọmẹẹmma kạ abạ aJu."
40012009	Ẹdọ aJisẹs oblạ kẹ mạ apaa imaa ọkọu dạ edungạnạtọ yạ aJu.
40012010	Mạ apaa imaa ọnẹn wana ọya maa wạ kọbọọ kọwẹ kobạạ kẹ. Bạ aFarisi bidi yablau Jisẹsa yajạu ẹ, "Nwẹ odạ nsọ ọnẹn tạ oboo kẹ ọnẹn kạ lewi kọmẹẹmma kạ abạ aJu o. Yawooyi boong wạ nạ yatạ yamaana Jisẹsa kạ nsọ."
40012011	aJisẹs mmạ ọpọọna bẹ obi bẹ, "Òodạ aa boong wạ ọnẹn ọbaa wana oyeni edạạdạạl, ẹdọ mmạ ẹtọ kạ lebạ kạ lewi kọmẹẹmma kạ abạ aJu, nwẹ nwạ ọọkọu ọgai yẹ kẹ kạ lẹbạ o.
40012012	Ọnẹn odạm ọtakẹ edạạdạạl. Ọkaama nạ otuum ọyi ọnẹn tạ onạng boong wạ ọyiyi okạạ ọnẹn kạ lewi kọmẹẹmma kạ abạ aJu."
40012013	Mmạ ojại ọnẹn imaa obi ẹ, "Taali kọbọọ kọwu." Ọnẹn imaa ọtaali kọbọọ kọwẹ, ẹdọ kọbọọ maa kọtawa kẹ, koyeni kodạ adạ aa kidaa kodạ.
40012014	Ẹdọ bạ aFarisi yanoomạ bẹ yakọu yanạng kokpoo kạ nạ yatạ yafi kẹ Jisẹsa.
40012015	Mạ aJisẹs oyi kẹ boong wạ yawooyi tạ yanạng ọkaama nwạ oblạ kẹ mạ abọọ imaa. Yanẹn soosoo yatooli ẹ daa, oyeni oboo kẹ bimin bạ obi ọọfẹ ebạạ,
40012016	ọtaali yanẹn bimaa kotung dạ nạ yajạu yanẹn yaanại tạ yayimạ lọnẹnku jạ nwạ odạ.
40012017	Imaa onại boong wạ ọtonganẹn wạ Ọbasẹ wạ okpeyạ Aizaya onitọnga kẹ tạ ofi odạbạ ẹ lọtumajạu kạ ojại Ọbasẹ obi
40012018	"Mina odạ otoomnẹn ọmi, wạ mpimạ m kẹ, ọdẹinẹn ọmi wạ ẹtẹẹm ẹdadalai m obạ nwạ. Ami nạ ngạnạ ẹ kudạn kọmi kạ awool. Ẹdọ nwạ nạ oyin yanẹn ekpoon ebạạ ọgẹna dạ Ọbasẹ nạ opạli ikpe kạ eti mblemạ okạạ yanẹn.
40012019	Nwạ lijang lijang oonạng, obidạ tạ owọmmai. Ọnẹn lemlee lẹwẹ kạ ntọfati oobeeyi opuuwạ.
40012020	Nwạ jang lọpẹẹla jạ lọbẹla jẹ kẹ oopil, obidạ ojạạmi kẹ lokoonisang jạ lọkẹiyai ọkẹiyai, nwạ nạ ọkọu lokạ tutu onạng mkpe mblemạa nsuuwa.
40012021	Yanẹn ekpoon ebạạ nạ yayeni yẹẹn kẹnẹnna kạ nwạ."
40012022	Ẹdọ yanẹn bidi mmạ yatạ oplạmplạmạ wạ obi ọọtọnga oyeni otạ kudạn bungạbung kạ awool yapạnạ maa Jisẹsa. aJisẹs oboo ẹ kẹ, ọkaama ọnẹn imaa omạnạ tạ ọtọnga oyeni okạạ eti.
40012023	Yanẹn bạ yayau maa ebạạ obạ bẹ wool, ẹdọ yabimai yajiyi, "Nwẹ mina obidạ wẹẹn wạ aDeved imaa o."
40012024	Kạ abạ aFarisi yapuu aajaa yajại yabi, "Ọnẹn maa otoo ẹfa yạ aBẹẹlzẹbul wạ ọkpamma lidạn bungạbung otạ owungi lidạn bungạbung kạ awool jạ yanẹn."
40012025	aJisẹs mạ oyi kẹ yọbala yọbẹ ọkaama mmạ ojạu bẹ obi bẹ, "Òodạ aa yanẹn kọkpamma kana yapọọwa bẹ kẹ yayeni yamạnạ bẹ tạ yayungạnại, idi obạ idi, kọkpamma kimaa nạ kọtọọ kẹ. Òodạ aa yanẹn lopoonna jana, obidạ yanẹn bạ yablạ kạ ẹtọ yana yapọọwa bẹ yayeni yamạnạ bẹ tạ yayungạnại idi obạ idi lopoon jimaa obạ ẹtọ imaa jang eebee.
40012026	Ẹdọ òodạ aa boong wạ aSẹtan owungi Sẹtan, okoowạ obi ọpọọwa kẹ wool liwẹ, odạ yang maa kọkpamma kọwẹ nạ kọsẹnga kobee o.
40012027	Òodạ aa boong wạ ami ntoo ẹfa yạ aBẹẹlzẹbul, wạ odạ ọbọọl wạ ọkpamma lidạn bungạbung nwuungi lidạn bungạbung, ẹdọ odạ naa ẹfaa yabọọmanẹn yabaa yanitoowại yawungi jẹ o. Yanẹn yabaa mbạ yakoowạ kẹ yajạu abaa ebạạ yatạnạ kẹ nti mbaa.
40012028	Ẹdọ òodạ aa boong wạ ami ntoowại ẹfa yạ Kutumadạn nwuungi lidạn bungạbung, okoowạ obi kọkpamma kạ Ọbasẹ kopạnạ baa kẹ maa.
40012029	"Ọnẹn ọọfẹya tạ ọpaa ẹtọ yạ ọnẹn wạ ọtawa wool, omlee kaa ọbọu bloong yẹwẹ, obi oodạ tạ okạlạeti ọbọọ ẹ kẹ njạu, mmạ omung ofẹya ẹ tạ ọbọu bloong yẹwẹ.
40012030	"Ọnẹn wạ obi obạ ami oobeeyi, okoowạ nwạ oyui obạ ami. Ọnẹn wạ obi m otooli ofuka, okoowạ nwạ ọlayi ọlayi.
40012031	Ọkaama ami nnyinni baa mbi, boong bungạbung wanwanaya obạ ketọnga keblenạ kạ yanẹn yanại nạ yablạ kẹ kaa yakạạ bẹ. Oodạ ọnẹn wạ ọtọnga keblenạ okạạ Kutumadạn jang wẹ kẹ kaa yaablạ yakạạ.
40012032	Ọnẹn wanwanaya wạ ọtọnga keblenạ okạạ Wẹẹn wạ Ọnẹn nạ yablạ kẹ kaa yakạạ ẹ. Oodạ ọnẹn wạ ọtọnga keblenạ okạạ Kutumadạn jang wẹ kẹ kaa yaablạ yakạạ ẹ, mina obaa kạ ayoyo.
40012033	"Òodạ aa boong wạ akpenạ keti nạ kewạạm lidu jạ liyiyi, òodạ aa boong wạ abi keti aakpenạ nạ kewạạm lidu jạ libuuwạ. Ọgẹna keti sansanaya yatạnại sẹ kạ lidu sạ kewạạmi.
40012034	Abaa bẹẹn bạ ayọọl nạ yasẹnga yang yatọnga bloong bạ yẹyiyi kạ kebee sạ abaa buuwạ aajaa o. Ọgẹna bloong bạ yewuuyi ọnẹn kạ ẹtẹẹm mbạ oni tọngai kạ ẹma.
40012035	Ọnẹn wạ ọyiyi nạ ọkọngạ kẹn bloong yiyayi bạ yeblạ ẹ kạ ẹtẹẹm. Ọnẹn wạ obuuwạ nạ ọkọnga kẹn bloong bạ yebuuwạ bạ yeblạ ẹ kạ ẹtẹẹm.
40012036	Ami nnyinni baa lọtumajạu mbi, kạ lewi ikpẹa, ọnẹn wanwanaya nạ ọpọọna liblabla kạ kọtọnga bungạbung kankanaya kạ onại.
40012037	Ọgẹna nạ oblạ kạ litọnga jạ liblạ ọ kạ ẹma, ikpe ẹyi ekạạ ọ obidạ ebuuwạ ekạạ ọ."
40012038	Ẹdọ yakoowạ nsọwa yạ aMosis obaa bạ aFarisi bidi mmạ yajạu Jisẹsa yajạu ẹ, "Okoowạ nạ ọdẹ mọọn tạ anạng kepolạ sana akoowạ mọọn yokạạ."
40012039	aJisẹs mmạ ọpọọna bẹ obi bẹ, "Yẹnẹn bungạbung bạ iyaasi bạ yabi Ọbasẹ yaayi mbạ yawooyi yepolạ. Ami jang bẹ ndạ kepolạ sana nkoowạ kạ ọbọọli kẹ kepolạ sạ aJona, wạ onidạ ọtonganẹn wạ Ọbasẹ.
40012040	Ọgẹna adạ aJona oniyau kạ kẹsaufal kạ awi atele obạ adeedeesa yetele. Aajaa ndạ ami wạ ndạ Wẹẹn wạ Ọnẹn nạ nya kạ ẹsẹtẹẹm kamlee, kạ awi atele obạ adeedeesa yetele.
40012041	Kạ lewi ikpẹa yạ Ọbasẹ, yanẹn bạ yablạ dạ lopoon jạ aNinẹva nạ yanoomạ bẹ yabee ikpe obạ yanẹn bạ awi min nạ yafa bẹ ikpe, ọsẹnga obạ mbạ yani sodạ bẹ ntẹẹm kạ aJona onại bẹ oyinạ wạ Ọbasẹ. Ẹdọ ajajimina ọnẹn wạ odạmmi ọtaa kẹ Jona ọyau min.
40012042	Kạ lewi ikpea yạ Ọbasẹ, Ọbọọl yanẹẹn wạ oblạ kạ lipoon jạ aSeba, nạ onoomạ ẹ obee ikpe obạ yanẹn bạ awi imin ọfal bẹ ikpe, ọsẹnga obaa nwạ oblạ dạ lopoon lọbẹ jạ lopạlạ tạ ọkọu opuuwạ yokpekpe bạ yọgẹna yoyimạyimạ bạ aSọlọmọn. Ẹdọ ajajimina ọnẹn wạ odạmmi ọtaa kẹ Sọlọmọna ọyau min.
40012043	"Kạ kudạn bungạbung koblạ kẹ kạ awool jạ ọnẹn, nạ kọkọu kowạạm kẹ dạ kẹsẹkpọnga, kowooyi abọọ yạ nạ kọmẹẹmma kẹ, kookạạ.
40012044	Ẹdọ nạ kojạu wool liwẹ, 'Ami nạ nduukạ m nkọu dạ ẹtọ ẹmi yạ nniwuuyi kaa.' Òodạ aa koyạ daa, mmạ kokpenạ ẹtọ maa ọnẹn kaa oowuuyi, yasida kẹ yayeni yayoo yẹ ẹyi ọyiyi.
40012045	Kudạn bungạbung kimaa nạ kodạbạ kẹ kaa, kọkọu kotạ lidạn bungạbung litạạn lipoo lidọlidọ jạ libuuwạ litakẹ maa. Nạ kotạ bẹ kowuu mạ ẹtọ imaa. Ẹdọ etoom yạ ọnẹn imaa nạ owuuyi nạ ebuuwạ ẹta kẹ maa. Ẹdọ kẹyau sạ ọnẹn imaa kebee simaa, nạ kebuuwạ kẹta kẹ sạ oni kạlạeti ọya kaa, aajaa ndạ nạ oyeni odạ okạạ yẹnẹn bungạbung ẹmaanakaanna imin."
40012046	Adạ aJisẹs ọyau kạ ọtọngai obạ lẹnẹnkpala jimaa yaaka wạ aJisẹs obạ abẹẹnyaaka bạ aJisẹs yayạ maa yabee kạ ebạmkpa yawooyi tạ yatọnga obạ nwạ.
40012047	Ọnẹn wana wạ ọyau mạ lẹkpala maa, mmạ ojạu Jisẹsa obi ẹ, "Akaa obạ abẹẹn yabaa yabeenni kạ ebạmkpa kin yawooyi tạ yatọnga obạ awu."
40012048	Ẹdọ aJisẹs mmạ ọpọọna ọnẹn imaa obi ẹ, "Nwẹ odạ nnẹ maa odạ mmuka obạ abẹẹn yamọọn o."
40012049	Ọtali mbọọ owạlạ yatoolinẹn yawẹ, ojiyi obi, "Mbạ min yadạ mmuka obạ abẹẹn yamọọn.
40012050	Ọnẹn wanwanaya wạ onại bloong bạ Uwọu wạ ọyau kạ kawọng owooyi, nwạ odạ wẹẹnuwọu, obaa wẹẹnamuka obạ mmuka."
40013001	Mạ lewi jimaa aJisẹs onoomạ ẹ dạ ẹtọ ọkọu dạ ẹgangapaam lọganga jạ lodeen ọnọọma ọnọọma.
40013002	Oogạnạ yanẹn soosoo yayau maa yabee yasongạ ẹ kẹ ebạạ, ọkaama ọkọu omlee kạ ukwaa wạ ọyau kạ lowi ọnọọma kaa. Yanẹn ebạạ yabee dạ ẹgangapaam daa.
40013003	Otạ yẹsẹma okpe yanẹn bimaa bloong soosoo ojiyi bẹ obi bẹ, "Otạạminẹn ọkọi owooyi litipoo.
40013004	Adạ ọyau kạ owooyi litipoo jimaa, jidi liblẹnga dạ etipaam yọnọọn yofi yotạmại kẹ.
40013005	Jidi liblẹnga kạ lọsẹ jạ lotoo ataa dạ lọsẹ lọyau ọwẹẹnwẹẹn. Libẹla jẹ kemeeni ẹpaalẹpaal ọsẹnga obaa mạ lọsẹ lobi maa dẹnẹnẹ loosoo.
40013006	Ẹdọ kạ ewi ẹfi ẹma, mmeeni yạ litipoo jimaa libạ kẹ ọsẹnga obaa nsai dẹnẹnẹ litoo.
40013007	Litipoo jidi liblẹnga kạ kẹwọọyi sạ okạmạmkạm, wạ okpạli ofi okạkạmại kạ mmeeni imaa.
40013008	Jidi liblẹnga kạ lọtumanẹnsẹ mmạ likpạli liwạạm. Jidi liwạạm lidu aatạạn, jidi aatele, jidi lẹyau opạli joo.
40013009	Ìitoo kotung tạ opuuwạ."
40013010	Ẹdọ yatoolinẹn yawẹ yapạnạ ẹ maa yablau ẹ yajạu ẹ, "Mbọng ọkaama atoowại yẹsẹma ọtọngai obạ yanẹn o."
40013011	aJisẹs ọpọọna bẹ obi bẹ, "Ọbasẹ okạạ baa kẹ liduuwạ yoyimạyimạ abloong kọkpamma Lẹbọọlkạm kawọnga, odạ yanẹn bikaa bẹ ookạại.
40013012	Ọnẹn wanwanaya wạ obi yeni kẹ boong nạ yakạạ ẹ yaataa maa, dạ nạ oyeni osoosoo. Imina wạ obi bọng bọng ooyeni, nạ yayeni yanaan ẹ kẹ odạdạ ọwẹẹnwẹẹn wạ oyeni kẹ.
40013013	Imaa ọkaama ntoowại oyinạ yẹsẹma ntọngai obạ mbạ, ọsẹnga obaa mạ nạ yakpekpenạ yakạkạạ. Yakala litung yaapupuuwạ, ẹdọ jang bẹ oogbongạ.
40013014	Ọgẹna bẹ, boong wạ ọtọnganẹn wạ Ọbasẹ wạ okpeyạ Aizaya onijại ofi odạ lọtumajạu, obi Ọbasẹ ojại, 'Nạ yapuuwạ kọtọnga kọmi odạ bẹ oofạngạ. Nạ yakạạ bloong bạ nạngi, odạ bẹ yeegbongạ.
40013015	Ọsẹnga obạ yanẹn bimin ntẹẹm mbẹ ntuum ndoowạ, litung libẹ lisina kẹ, eti yaakạạ. Kạ ofibi aajaa oodạ, yẹẹn abẹ afi akạạ kẹ, litung libẹ lifi lipuuwạ kẹ, ẹdọ yafi yayeni kofạngạ kạ ntẹẹm dạ nạ yasodạ bẹ yatooli m, ẹdọ ami mfi mboo bẹ kẹ.'
40013016	"Ọyiyi ọyiyi okạạ baa, ọsẹnga obaa yẹẹn abaa akại, litung libaa liyeni lipuuwại.
40013017	Kạ lọtumajạu nnyinni baa, yatọnganẹn bạ Ọbasẹ obạ yanẹn bạ yawuuyi kẹ kạ mblemạ yạ Ọbasẹ yawoo kẹ tạ yakạạ bloong bạ abaa kạại, bẹ ọọfẹya.
40013018	"Baa kala litung yapuuwạ boong wạ kẹsẹma sạ kewoi litipoo kekoowạ:
40013019	Litipoo jạ liblẹnga kạ eti paam odạ ọnẹn wạ opuu oyinạ wạ ọgẹna kọkpamma Lẹbọọlkạm kawọnga, mmạ obi ẹ oogbongạ, aSẹtan nạ ọkọu ọnaan ẹ kẹ likạạ oyinạ imaa kạ ẹtẹẹm ẹwẹ.
40013020	Litipoo jạ liblẹnga kạ lọsẹ jạ lodạ ataataa, odạ ọnẹn wạ opuu likạạ jạ Ọbasẹ mmạ ọsẹsẹẹl ọnaan jẹ kẹ obạ yutẹẹmdala.
40013021	Likạạ jimaa wẹ kạ ẹtẹẹm kamlee dẹnẹnẹ limlee, ọkaama liya kạ obepipiwẹẹn. Ẹdọ kạ agạgạ obạ likpakpawai lifukạ etoom ẹwẹ ọsẹnga obạ likạạ jimaa jạ opuu kẹ, ọwau odoo kẹbasẹ.
40013022	Litipoo jạ liblẹnga kạ kẹwọọyi okạmạmkạma, odạ ọnẹn wạ opuu kẹ likạạ jạ Ọbasẹ oyeni ọnaan jẹ kẹ, ẹdọ yiwọwọngi etoomma obạ lẹdẹẹyi kẹyuuwa yefi yekpạnạ kẹ mạ likạạ jimaa ọkaama likạạ jimaa lidu liiwạm.
40013023	Oodạ litipoo jạ liblẹnga kạ lọtumanẹnsẹ odạ ọnẹn wạ opuu likạạ jạ Ọbasẹ ligbongạ ẹ ọkaama likạạ jimaa liwạạm lidu aatạạn, obạ aatele, obạ leyau opạli joo."
40013024	aJisẹs mạ onạng bẹ oyinạ kẹsẹma kẹdọkẹdọ obi ẹ, "Kọkpamma Lẹbọọlkạm kawọnga kodạ aa ọnẹn wana wạ okooni elesi yạ ẹyiyi kạ litạạmi liwẹ.
40013025	Kạ adeedeesa kạ yanẹn yadọọ kẹ ebạạ, ọkọkọnanẹn ọwẹ onoomạ ẹ ọkọu okoon kaa yakọngbẹẹn mạ lilesi tạạmi jimaa ebạạ, odạbạ ẹ kaa oblạ kẹ.
40013026	Kạ elesi imaa emeeni eyeni ewạạm, yakọngbẹẹn bimaa kayena yameeni.
40013027	"Ẹdọ yanạnạngnẹn bạ ọnẹn wạ oyeni litạạmi maa, mmạ yayạ maa yajạu ẹ yabi ẹ, 'Tata nwẹ nji ani kooni elesi yạ ẹyiyi kạ litạạmi liwu o. Yakọngbẹẹn bạ yayau kaa maa yablạ dẹndẹ o.'
40013028	"Mmạ ọpọọna bẹ obi bẹ, 'Ọkọkọnanẹn onại aajaa.' "Ẹdọ yanạnạngnẹn yawẹ mmạ yajạu ẹ yabi ẹ, 'Awooyi mọọn tạ yọkọu yọga kẹ yakọngbẹẹn bimaa yọblẹẹ o.'
40013029	"Obi bẹ, 'Ee ee! Ọgẹna yakọi tạ yaga kẹ kaa yakọngbẹẹn nạ yafi yaga kẹ elesi yafạnạ kaa.
40013030	Baa tee bạ yapuu yapuu tạ yakọu lokạ yakpạli tutu oyạ kebee yọpapaa. Ẹdọ mạ kebee yọpapaawa ami nạ njạu yanẹn bạ yapai tạ yakạlạeti yaga kẹ yakọnbẹẹn maa ebạạ yabọọ bẹ kạ lebạlạ dạ nạ yapọọ kẹ, mmạ yapaa elesi yatạ yakọu yayoo dạ lekpekpeli jạ mkpạwại kaa luji.' "
40013031	aJisẹs oyeni obạ bẹ kẹsẹma kẹdọkẹdọ obi bẹ, "Kọkpamma Lẹbọọlkạm kawọnga kodạ aa otipoowẹẹn ketia sana sạ yadẹi Mọstad, wạ ọnẹn odạạli okoon kạ litạạmi liwẹ.
40013032	Otipoowẹẹn imaa ọnunga ọtaa kẹ litipoo ebạạ. Odạ kạ okpạlại kẹ odạm ọtaa kẹ bloong bạ yakonni mạ litạạmi maa ebạạ, ẹdọ yọnọọn kawọnga yotẹng bẹ kaa akpala dạ yẹbọọ yẹwẹ."
40013033	aJisẹs mmạ onạng bẹ oyinạ kẹsẹma kẹdọkẹdọ, obi bẹ, "Kọkpamma Lẹbọọlkạm kawọnga kodạ aa. Kutifungạ kạ kọfulai boong kạ yadẹi Yist. Yanẹẹn nạ odạạli otạ ofạn obạ ẹsaama yạ yakoi kẹ ẹdọ oyoo boong maa tạ ọfula."
40013034	aJisẹs otowại yẹsẹma otạ okpei yanẹn soosoo bloong ebạạ boong maa oodạ wạ obi oyinạ yẹsẹma otoo ọtọnga obạ mbạ.
40013035	Onại aajaa dạ nạ oblạ maa boong wạ ọtọnganẹn wạ Ọbasẹ onijại odạbạ ẹ lọtumajạu: Obi Ọbasẹ ojại: "Ami nạ ntạ oyinạ yẹsẹma ntọnga obạ mbạ. Nạ nyin bẹ bloong bạ yẹyau kạ koduuwạ, kạ omạnạ ẹ kạ kebee sạ Ọbasẹ obolạ ekpoon."
40013036	Ẹdọ aJisẹs onoomạ ẹ odoo maa yanẹn bimaa omlee kạ ẹtọ. Yatoolinẹn yawẹ yapạnạ ẹ maa yajạu ẹ, "Yin mọọn boong wạ oyinạ kẹsẹma sạ kẹgẹna lipẹẹla litạạmia maa kekoowạ."
40013037	aJisẹs mmạ ọpọọna bẹ obi bẹ, "Ọnẹn imaa wạ okooni litipoo jạ liyiyi maa odạ Wẹẹn wạ Ọnẹn.
40013038	Litạạmi maa odạ ekpoon. Litipoo jạ liyiyi maa odạ yanẹn kọkpamma Lẹbọọlkạm kawọnga. Lipẹẹla maa odạ yanẹn bạ aSẹtan.
40013039	Ọnẹn wạ okooni lipẹẹla maa odạ ọkọkọnanẹn wạ yadẹi Sẹtan. Kebee yọpapaa maa odạ kewikpongạm ekpoonna imin, yanạnạngnẹn bạ yapai maa odạ yatoomnẹn kawọnga bạ Ọbasẹ.
40013040	"Adạ yafuka lipẹẹla jimaa yapọọ kẹ kạ ekoon, aajaa ndạ nạ odạ kạ lewi jạ ekpoon nạ ekạạmmạ.
40013041	Wẹẹn wạ Ọnẹn nạ otoom yatoomnẹn yawẹ kawọnga dạ nạ yabọ kẹ bloong ebạạ mạ kọkpamma kọwẹ maa, bạ yenạngi yanẹn yanạngi yebungạbung obạ yẹnẹn bungạbung ebạạ.
40013042	Yakuudạ bẹ kạ lekoonmini dạ nạ yayau yatoo lobạ yayeni yajii bẹ agaa.
40013043	Ẹdọ yanẹn bạ yawuuyi kạ mblemạ yạ Ọbasẹ nạ yawaal aa lewijẹẹn kạ kọkpamma kạ yaatẹ wạ ọbẹ. Ọnẹn wạ obitoo kotung tạ opuuwạ.
40013044	"Kọkpamma Lẹbọọlkạm kawọnga kodạ aa kẹyuu sạ ọnẹn opeeyi kạ lọsẹ, mmạ okpạn kẹ, ẹdọ kạ yutẹẹmdala oblạ kẹ ọkọu okpe kẹ bloong bạ oyeni kẹ ebạạ, oduukạ ẹ ofi ọdẹ kẹ lọsẹ jimaa.
40013045	"Kọkpamma Lẹbọọlkạm kawọnga koyeni kodạ aa ọplanẹn wạ owooyi tạ ọdẹ ajạpi yạ ayiyi.
40013046	Kạ ofi okạạ lejạpi jana jạ lẹtawa ẹpla, ọkọi okpe kẹ bloong bạ oyeni kẹ ebạạ ofi ọdẹ kẹ lejạpi jimaa.
40013047	"Kọkpamma Lẹbọọlkạm kawọnga koyeni kodạ aa ntofo yạ yatobi kạ lọganga jạ lodeen yatạ yakọu lisauku ebạạ.
40013048	Ẹdọ kạ ẹsau efi ewuu kẹ mạ ntofo maa, yanẹn yatali yẹ yatạ yakọu dạ ekpoon. Yanọọma ọnọọma yatạ kẹ yạ ẹyiyi maa ebạạ yakuudạ kạ agbangbang, mmạ yadạạli yạ ebi ẹẹyiyi maa yablẹẹ.
40013049	Aajaa ndạ nạ odạ kạ kewikpongạm. Yatoomnẹn kawọnga bạ Ọbasẹ nạ yayau maa dạ nạ yapọọwa kẹ yẹnẹn bungạbung kạ kẹwọọyi sạ yenẹn yiyayi.
40013050	Yakuudạ bẹ dạ lẹkoonmini. Daa ndạ nạ yayau yatoi lobạ yayeni yaji bẹ agaa."
40013051	aJisẹs mmạ ọblau bẹ obi bẹ, "Nwẹ bloong bimin ebạạ yefạngạ baa kẹ o." Yajạu ẹ, "Eiya yefạngạ mọọn kẹ."
40013052	aJisẹs mạ ọpọọna bẹ obi bẹ, "Okoowạ nsọwa yạ aMosis wanwanaya wạ osodạ ẹ kẹ odạ otoolinẹn kọkpamma Lẹbọọlkạm kawọnga, òodạ aa kiyeni ẹtọ wạ ọbuuyi bloong yẹpẹ yẹpẹ obạ atam bloong dạ lẹkpekpeli lẹwẹ jạ oyooyi kaa bloong otạ odạbại ẹ kẹn."
40013053	Kạ aJisẹs ọwẹ kẹ yẹsẹma bimaa ebạạ keyinni, oblạ kẹ mạ apaa imaa,
40013054	ẹdọ oduukạ ẹ dạ lopoon lọbẹ. Omleenni kạ ndungạnạtọ yạ abạ aJu, okpei yanẹn, yokpekpe yọwẹ yobạ bẹ wool. Ọkaama yabimai, "Odạ dẹndẹ maa ọnẹn imin ọnaani yoyimạyimạ yọwẹ o. Yayeni yabimai ọgẹna yẹkalakala bloong.
40013055	Maa nwẹ wẹẹn wạ akapinta oodạ o. Nwẹ aMeri odạ ọmaani ẹ o. Nji aJems, aJosẹf, aSaimọn obaa aJudas yadạ bẹẹnyaatẹ o.
40013056	Bẹẹnyaaka bạ yadạ banẹẹn nji yawuuyi min obạ amọọn o. Odạ dẹndẹ maa oyeni bloong bimin ebạạ o."
40013057	Ẹdọ yasii ẹ. Ọkaama aJisẹs mạ ojạu bẹ obi bẹ, "Ọtọnganẹn wạ Ọbasẹ yani kạại ẹ ledạmmi dạ apaa yanyanaya, kọbọọli kẹ dạ lopoon lọwẹ, obaa kạ ọyau obạ yanẹn yawẹ ẹtọa."
40013058	Ọkaama nwạ yẹkalakala bloong soosoo mạ apaa abẹ maa, oonạng ọsẹnga obạ kạ yabi woolfạnnạ yaayeni.
40014001	Kạ aẸrọd wạ ọkpamma Galili opuu boong wạ ọgẹna yẹkalakala bloong bạ aJisẹs onạngi.
40014002	Ojại yanạnạngnẹn yawẹ obi bẹ, "Odạ aJọn kẹblẹi lowi ọplọka kẹ kạ lobạ, nwạ ọkaama oyeni ẹfa yạ otoo onạngi yẹkalakala bloong."
40014003	Ẹrọd oninại tạ yadibạ kẹ Jọnna, yabọ ẹ kẹ yayeni yagạnạ ẹ dạ lẹkpọkạbikạm ọsẹnga obaa Ẹrọdiyas yanẹẹn wạ onibẹi Filip wạ odạ wẹẹnyaatẹa wạ aẸrọd.
40014004	aJọn oni kani ojiyi obi ẹ, "Ọọyiyi awu tạ adạạli yanẹẹn imaa kạ yọbẹ!"
40014005	Kạ aajaa, Ẹrọd owooyi dạ ofi fi kẹ Jọnna, odạ oyenại yọkaal ọsẹnga obạ bạ aJu bạ yayooyi kẹ kạ lọtumajạu yajạu aJọn odạ ọtọnganẹn wạ Ọbasẹ.
40014006	Lewi jana aẸrọd onạngi kọnangai lẹmaanawi lẹwẹa, ẹdọ wẹẹnmạnạwẹẹn wạ aẸrọdiyas mạ odạbạ ẹ kẹn, ọya kạ likạạ jạ yanẹn bạ yadẹ maa ebạạ otạu yotạtạu bạ yọdali Ẹrọd ẹtẹẹm kaani.
40014007	Ọkaama Ẹrọd mạ ọwai ẹ okạạ yanẹẹnwẹẹn imaa. Ojiyi, "Ami nji edạl tạ nkạạ ọ boong wanwanaya wạ abi blai."
40014008	Yaaka okạạ wẹẹnmạnạwẹẹn imaa ekoo tạ ọkọu ojạu Ẹrọda ojạu ẹ obi ẹ: "Nwooyi letu jạ aJọn kẹblẹi lowi ajajimin yagạnạ jẹ kạ kẹsẹnkpang yakạạ m."
40014009	Imaa onại ọbọọl Ẹrọd kokuu, ẹdọ ọsẹnga obaa oji kẹ edạl kạ likạạ jạ yanẹn bimaa ebạạ ọkaama ojạu yanẹn yawẹ tạ yanạng boong wạ awẹẹnmạnạ imaa owooyi.
40014010	Yakọu dạ lẹkpọkạbikạm yabali kẹ letu jạ aJọn,
40014011	yadạạli yagạnạ kạ kẹsẹnkpang yakạạ wẹẹnmạnạ imaa, ẹdọ nwạ otạ ọkọu okạạ yaaka.
40014012	Yatoolinẹn bạ aJọn kẹblẹi lowi yadạạli wool liwẹ yatạ yakọu yabọnga kẹ mmạ yablạ kẹ yakọu yayin Jisẹsa.
40014013	Kạ aJisẹs opuu obi yafi kẹ Jọnna, ọnọọm kạ ukwaa, oduuwạ oduuwạ oblạ kẹ ọkọu dạ apaa yạ akongi tạ ọya daa wẹkakạn. Yanẹn soosoo bạ yapuu kẹ yajạu oblạ kẹ yablạ dạ lipoon libẹ yasẹnga mfẹ mfẹ yatooli ẹ dạ ọkọi daa.
40014014	Kạ oyạ kẹ dạ ẹpaam yạ ọkuuyi kaa daa, nwạ okạạ yanẹn bạ yasoosoo kẹ wodeen. Ẹdọ kokuu konạng ẹ obạ mbạ, oboo kẹ yapeenạpeenạ yabẹ.
40014015	Ẹdọ kạ oyạ kedoowạ yatoolinẹn yawẹ yapạnạ ẹ maa yajạu ẹ, "Lewi lẹga kẹ, wuung yanẹn bimin dạ nạ yakọu dạ yapoonbẹẹn daa yadẹ bẹ luji, ọgẹna mina odạ apaa yạ yanẹn yabi yaawuuyi."
40014016	aJisẹs mạ ọpọọna bẹ obi bẹ, "Kẹ nnạ yablạ, abaa baa kạạ bẹ boong wạ nạ yaji!"
40014017	Yapọọna ẹ yajạu ẹ, "Boong ọdọọdọ yooyeni kạ ọbọọli kẹ brẹẹkuul atạạn obạ nsau mpoo."
40014018	Ojại bẹ, "Baa tạ yafukẹn"
40014019	Mạ ojạu yanẹn bimaa tạ yanọọma ọnọọma mạ lipẹẹla maa. Ẹdọ odạạli brẹẹkuul imaa aatạạn obạ nsau imaa mpoo, ọgai lokạ lọwẹ kạ kawọng oyonnạ kẹ. Mạ ọpaa brẹẹkuul bimaa okạạ yatoolinẹn yawẹ, ẹdọ mbạ yatoon yakạạ yanẹn bimaa ebạạ.
40014020	Ọnẹn wanwanaya oji odoo, ẹdọ yatoolinẹn bạ Jisẹs yatạ brẹẹ paa bạ yamungạ yowu kạ nkata joompoo.
40014021	Yadạm ebạạ bạ yaji yabạngạ kẹ yanẹn adu jooapoo opạli aajoo kạ abi kaa banẹẹn obaa bẹẹnbẹẹn aagạn.
40014022	Ẹdọ aJisẹs ojạu yatoolinẹn yawẹ tạ yamlee kạ ukwaa dạ nạ yakạlạ ẹ kẹ eti yakọu dạ ewipaam idaa, nwạ ọyau kẹn ọlaama yanẹn bikin ebạạ.
40014023	Kạ yanẹn bimaa yablạ kẹ, aJisẹs ọsẹng kạ awool liwẹ ọkọu obạlạ kạ kekukuli kawọng oyi ẹ yatạm. Ọya daa wẹkakạn tutu kedoowạ keyạ.
40014024	Mạ kebee simaa, ukwaa wạ yatoolinẹn yawẹ yanọọm kaa ọya opạpạlạ obạ ewipaam, nwikungạ lọganga nyuuyi ukwaa oyuuyi ọsẹnga obạ ẹwọnga yạ enạngi.
40014025	Kạ omạnạ ẹ nkanika ntele otạ oyạ nkanika ntạạnayana kẹpọọmaa aJisẹs onoomạ ẹ ọkọu opạnạ bẹ kaa, otạạni kạ lowi kanẹẹni.
40014026	Kạ kebee sạ yatoolinẹn yawẹ yakạạ ẹ otạạni kạ lowi kanẹẹni, yatutumai kaani, yawọmmai obạ yọkaal yajiyi, "Odạ obạạ."
40014027	Kọsakana aJisẹs mạ ojạu bẹ obi bẹ, "Baa tawa ntẹẹm, odạ ami, baa nnạ ọkala."
40014028	Ẹdọ aPitẹ mạ ojạu ẹ obi ẹ, "Tata ọdẹya odạ awu, jạu m tạ ntạạn mạ lowi kanẹẹni maa mpạnạ ọ kaa."
40014029	aJisẹs mạ ojạu ẹ, "Fukẹn." Ẹdọ aPitẹ odạbạ ẹ kẹn mạ ukwaa maa omạnạ ẹ tạ otạạn kạ lowi kanẹẹni ọkọu opạnạ kaa Jisẹsa.
40014030	Kạ aPitẹ okạạ kowiyạ kạ kọtawa konạngi mạ lowi maa yọkaal yọmaan ẹ, ẹdọ omạnại ẹ tạ omleenni kẹ kạ lowi kamlee. Mạ ọpẹẹ ọdẹ Jisẹsa, obi ẹ, "Tata kaam kẹ."
40014031	Kọsakana, aJisẹs ọtaali kọbọọ odibạ ẹ kaa, mạ ojạu ẹ, obi ẹ, "Akạạ woolfạnnạ wẹẹn wạ ayeni. Mbọng ọkaama kạ lọtumajạu aayoo."
40014032	Mbạ bimaa yapoo yabọọma yamlee kạ ukwaa, ẹdọ kowiyạ kimaa kọnọọma dẹẹng.
40014033	Yatoolinẹn bạ yayau mạ ukwaa kamlee maa ebạạ yatọọnga Jisẹsa yajạu ẹ, "Kạ lọtumajạu adạ Wẹẹn wạ Ọbasẹ!"
40014034	Ẹdọ kạ yabali bẹ kẹ lowi jimaa yatọ kẹ dạ ẹpaam idaa yamạnnạ dạ lọsẹ jạ yadẹi Gẹnẹsarẹt,
40014035	lipaa jạ yanẹn yatạni kẹ Jisẹsa. Ẹdọ yadoo lemlee yakạạ yapeenạpeenạ lipoona jạ lisongạ jẹ maa ebạạ tạ yapạnạ maa Jisẹsa.
40014036	Yadeennạ ẹ tạ ọkaam otee bẹ yapana dạ kọkọtung kọwẹ. Ẹdọ mbạ ebạạ bạ yapan ẹ kẹ dạ kọkọtung kọwẹ yatawa kẹ.
40015001	Ẹdọ bạ aFarisi bidi obạ Yakoowạ nsọwa yạ aMosis bạ yablạ dạ aJerusalẹm yakọu yablau Jisẹsa yajạu ẹ,
40015002	"Odạ mbọng ọkaama yatoolinẹn yawu yatawai letu yakạạyi akpekpe nsẹkpa yạ abạ uwọu bạ ijaani o. Jang bẹ kẹ mbọọ yaakoi mmạ yamung yaji boong."
40015003	aJisẹs mạ ọpọọna bẹ obi bẹ, "Abaa mbọng ọkaama yadoo daa yẹkpawa bạ Ọbasẹ kenại ọsẹnga obạ akpekpe nsekpaa mbaa maa o.
40015004	Ọbasẹ ojại obi, 'Tạ agai wọuwa obạ akaa.' Obi, 'Ọnẹn wanwanaya wạ oliimi yaatẹa obạ yaaka tạ yafi ẹ kẹ.'
40015005	Abaa yaduukạ yajiyi yabi, 'Òodạ aa ọnẹn oyeni kẹ boong wạ ofitoo ọkaam kẹ yaatẹa obạ yaaka, mạ ojạu obi maa odạ kotoon kạ okạạyi Ọbasẹ.'
40015006	Ọkaama ọsẹng obạ akpekpe nsẹkpa mbaa yạ abaa nạngi yadoo likạạ jạ Ọbasẹ.
40015007	Abaa bạ keyoomimaa kenạngi Aizaya, ọtọnga okoolạ okoolạ ọgẹna baa, kạ ojại Ọbasẹ obi:
40015008	" 'Yanẹn bimin yatoo oodạ yẹmaakpang yẹbẹ yagawai m, ntẹẹm mbẹ nyạu kepạạlạpạạl obạ ami.
40015009	Ndạ ọọbọọwa tạ yatọọnga m, ọgẹna yadooyi daa yẹkpawa yẹmi yanạngi oodạ nsọ yạ yanẹn, yabala bẹ maa mmạ odạ yẹkpawa bạ Ọbasẹ.' "
40015010	Ẹdọ aJisẹs mmạ ọdẹ kaa yanẹn bimaa tạ yapạnạ ẹ kẹn. Obi bẹ, "Baa kala m kotung dạ nạ ogbongạ baa!
40015011	Boong wạ ọnẹn oji kạ ẹma oodạ oni jinai kẹ ọnẹn kạ lokạ jạ Ọbasẹ, odạ boong wạ oni dạbại ọnẹn kạ ẹma nwạ ọjinai kẹ ọnẹn imaa."
40015012	Yatoolinẹn yawẹ mmạ yapạnạ ẹ maa yajạu ẹ, "Nwẹ ayimạ kẹ abi boong wạ atọnga maa ọkọnni bạ Farisi o."
40015013	aJisẹs mạ ọpọọna bẹ obi bẹ, "Keti sansanaya sạ obi Uwọu wạ ọyau kạ kawọng oodạ okooni, nạ yagai sẹ kẹ obạ nsai.
40015014	Baa bẹ daa kaapọọna! Ọgẹna mbạ yadạ bạ kekoowạ yanẹn eti odạ mbạ eti yaakạạ; Òodạ aa ọnẹn wạ odạ oplạmplạmạ owooyi tạ okoowạ ọnẹn ọdọọdọ wạ odạ oplạmplạmạ eti, mbạ bimaa yapoo nạ yatọọ kạ lebạ."
40015015	aPitẹ mmạ ojạu Jisẹsa obi ẹ, "Yin mọọn boong wạ kẹsẹma simaa kekoowạ."
40015016	aJisẹs mạ oblạu bẹ obi bẹ, "Okoowạ tutu min baa oogbongạ ọtaa kẹ mbạ kaa o.
40015017	Nwẹ yaayi yabi, boong wanwanaya wạ ọnẹn oji kạ ẹma oni kuuyi ẹ kạ kẹfaal, mmạ lomung lodạbạ jẹ kẹn o.
40015018	Bloong bạ yedạbại ọnẹn kạ ẹma yeblại yẹ kạ ẹtẹẹm, ẹdọ bloong bimin mbạ yenạngi ọnẹn tạ ọjina kẹ kạ lokạ jạ Ọbasẹ.
40015019	Kạ ẹtẹẹm yạ ọnẹn kamlee, nkạạ yọbala bungạbung yoblại, ẹnẹnfiya obạ kọtaa kẹtọ obạ kẹkpasam obạ aseel, obạ kẹnọọma kekạạ libeema, obạ tạ akạbi ọnẹn jeen.
40015020	Bloong bimin ebạạ mbạ yejinai kẹ ọnẹn kạ lokạ jạ Ọbasẹ. Tạ aji boong wọ kẹ mbọọ aakoi oodạ ojinnại kẹ ọnẹn kạ lokạ jạ Ọbasẹ."
40015021	Ẹdọ aJisẹs oblạ kẹ mạ apaa imaa ọkọu dạ lọsẹ jạ lipoon jạ yadẹi Taya obạ aSidọn.
40015022	Yanẹẹn wana wạ oblạ dạ aKenaan wạ owuuyi mạ apaa imaa odạ bẹ kẹn opạnạ kaa Jisẹsa omạnạ ẹ tạ ọwọmmai ojạu ẹ obi ẹ, "Kọmbọọ, Tata, Wẹẹn wạ aDeved, yeni ekutẹẹm obạ ami! Yanẹẹnwẹẹn ọmi otoo kudạn bungạbung kạ awool, otuum oninạ ẹ."
40015023	aJisẹs wẹ daa lemlee ọọyengi. Yatoolinẹn yawẹ mmạ yapạnạ maa Jisẹsa yadeennạ ẹ yajạu ẹ, "Wuung yanẹẹn imin oblạ kẹ ọgẹna ototolại mọọn kạ ngạm kin oyeni osii mọọn litung."
40015024	aJisẹs mmạ ọpọọna bẹ obi bẹ, "Ọbasẹ otoomi m oodạ kạ yanẹn bạ Izirẹl bạ yakpoka."
40015025	Ẹdọ yanẹẹn imaa mạ ofukẹn ọtọọ Jisẹsa kạ mfẹ odeennạ ẹ obi ẹ, "Tata kaam kẹ."
40015026	aJisẹs mạ ọpọọna ẹ obi ẹ, "Ndạ boong wạ ọyiyi oodạ tạ yodạạli yojiji bạ abẹẹn yokạạ mbla."
40015027	Yanẹẹn imaa ọpọọna ẹ obi ẹ, "Eiya Tata odạ aajaa, odạ mbla nạ mbạngạ nji yajiji lulubẹẹn bạ yakuudạ kạ mkpokolofẹ yạ ọnẹn imin wạ oyeni yẹ."
40015028	Ẹdọ aJisẹs mmạ oyeni ọpọọna yanẹẹn imaa obi ẹ, "Awu yanẹẹn imin woolfạnnạ liwu lituum lidạm kaani! Boong wạ awooyi maa nạ yanạng yakạạ ọ." Yanẹẹnwẹẹn owẹ imaa obebeema ọya daa ọtawa kẹ.
40015029	aJisẹs onoomạ ẹ oblạ kẹ maa. Ọsẹnga ọbali ọkọu dạ ẹpaam lọganga jạ lodeen jạ lọyau dạ aGalili. Obạlạ kạ okpoonwẹẹn kawọng ọnọọma ọnọọma.
40015030	Yanẹn bạ yasoosoo yablạ kaa yapạnạ ẹ maa, yatạ yatiyatiya obạ yaplạmplạmạ obạ yanẹn bạ ibokọpal eninại obaa bidi bạ adaal akpaa kẹ obạ yapeenạpeenạ soosoo kaa ebạạ, yabọu bẹ yabaan Jisẹsa kạ lokạ. aJisẹs oboo bẹ kẹ ebạạ.
40015031	Kạ yanẹn bimin ebạạ yakạạ yanẹn bạ adaal akpaa kẹ yatọngai yatiyatiya yanọọma bẹ yasẹngi, yaplạmplạmạ yakạạ kẹ eti, bạ ibokọpal eninại yayeni kẹ ẹfa tạ yasẹnga, boong imin obạ bẹ wool, yatọọnga Ọbasẹ wạ abẹẹn bạ Izirẹl.
40015032	Ẹdọ aJisẹs mạ ọdẹ kaa yatoolinẹn yawẹ, ojạu bẹ obi bẹ, "Yanẹn bimin yatuum yanạng kokuu ọgẹna obạngạ kẹ awi atele yạ yayau mina obạ ami, odạ bọng bọng yaayeni wạ nạ yaji ajajimin. Min ọọdẹi tạ njạu bẹ tạ yablạ kẹ obạ yọwa, nạ yafi yamung kẹ kạ eti kaa yablại kẹ."
40015033	Yatoolinẹn yawẹ mmạ yapọọna ẹ yajạu ẹ, "Odạ dẹndẹ maa nnạ yoyeni luji jạ nạ lobangạ mọọn yotạ yọwọu lenẹnkpala jimin ebạạ mạ kẹsẹkpọnga min o."
40015034	aJisẹs mmạ ọblau bẹ obi bẹ, "Odạ brẹẹkuul apaang maa abaa too o." Mbạ yapọọna ẹ yajạu ẹ, "Yotoo brẹẹkuul atạạnapoo obạ yasabẹẹn bạ yabi yaasoo."
40015035	Ẹdọ aJisẹs mmạ ojạu yanẹn bimaa ebạạ tạ yanọọma ọnọọma kạ lọsẹ.
40015036	Mạ odạạli brẹẹkuul imaa atạạnapoo obạ yasabẹẹn otạ ojạu Ọbasẹ saam. Ọpaa okạạ yatoolinẹn yawẹ, ẹdọ mbạ yatoon yakạạ yanẹn bimaa ebạạ.
40015037	Yanẹn bimaa ebạạ yaji yayeni yadoo. Ẹdọ yatoolinẹn bạ aJisẹs yafuka brẹẹ paa bạ yamungạ yawuu kạ nkata ntạạnmpoo.
40015038	Yadạm bạ yaji brẹẹ imaa odạ mbạ adu joo, kạ abi kaa banẹẹn obạ abẹẹnbẹẹn yabẹ aagạn.
40015039	Kạ aJisẹs onại kẹ yanẹn bimaa ebạạ yablạ kẹ, omlee kạ ukwaa ọkọu dạ lọsẹ jạ yadẹi Magadan.
40016001	Baa aFarisi obaa Sadusi yapạn maa Jisẹsa yayoomạ ẹ yajạu ẹ tạ onạng kepolạ yọkala sạ nạ kekoowạ kejạu ẹfa ẹwẹ eblạ kạ mbọọ yạ Ọbasẹ.
40016002	aJisẹs mmạ ọpọọna bẹ obi bẹ, "Kedoowạ keyạ abaa yani jiyi yabi lewi nạ leyi, ọgẹna kẹbasẹkpang kekooli okooli.
40016003	Kạ kẹpọọm kẹpọọm kẹbasẹkpang kekooli keyeni kebilạ abaa nạ yajạu yabi ọbasẹ nạ otạ yasi. Ọfẹya baa kẹ tạ yakpenạ kạ kẹbasẹkpang yayimạ kẹ ọbasẹ obi nạ otạ. Abaa bloong bạ yedạbại bẹ yasi min yaayi dạ yekoowạ
40016004	aJisẹs mạ oyeni ojạu bẹ obi bẹ, Abaa yanẹn ẹmaanakaanna imin yatuum yabuuwạ ntẹẹm, Ọbasẹ yaayimạ, abaa yabimai m kepolạ. Ẹdọ ami baa kepolạ sana sana nkoowạ, kạ ọbọọli kẹ kepolạ sạ ọtọnganẹn wạ Ọbasẹ wạ okpeyạ aJona." Ẹdọ aJisẹs mạ odoo bẹ maa oblạ kẹ.
40016005	Kạ Yatoolinẹn bạ aJisẹs yabali bẹ kẹ lọganga yatọ kẹ dạ ẹpaam idaa, yayọ kẹ tạ yatạ brẹẹ.
40016006	aJisẹs mạ ojạu bẹ obi bẹ, "Baa yimạ wool libaa ketoo yayeni yakpenại baa bạ aFarisi obaa Sadusi ọsẹnga obạ kutifungạ kọbẹ kạ kọfula boong."
40016007	Ẹdọ yatoolinẹn yawẹ yamạnạ bẹ tạ yatọngai mbạ mbạ yajiyi, "Odạ brẹẹ wạ amọọn bi yootoo ọkaama ojiyi aajaa."
40016008	aJisẹs mạ oyi kẹ boong wạ yatọngai maa, mmạ ọblau bẹ obi bẹ, "Mbọng ọkaama yatọngai yagẹnai brẹẹ keebi keetoo o. Abaa yanẹn awool fạnnạwẹẹna!
40016009	Nwẹ baa oogbongạ o. Baa yabala yagẹna kebee sạ nitoo brẹẹ yatạạn nwọu yanẹn adu jooapoo opạli aajoo. Odạ nkata mpang maa abaa fuka kạ abrẹẹ paa bẹẹn bimaa o.
40016010	Nwẹ brẹẹ yatạạnyapoo ntoo nwọu yanẹn adu joo maa, odạ nkata abrẹẹpaa mpang abaa fuka kaa o.
40016011	Mbọng maa ọkaama yaayimạ yabi brẹẹ oodạ ami ntọọngai ngẹnai o. Baa kpenại baa yagẹna kutifungạ kạ kọfulai boong kạ abạ aFarisi obạ aSadusi!"
40016012	Ẹdọ yatoolinẹn yawẹ ofi ogbongạ bẹ tạ yayimạ yajạu aJisẹs bẹ kotung ọọtalai ọgẹnai kutifungạ kạ kọfulai brẹẹ odạ ọtalai bẹ kotung ọgẹnai yokpekpe bạ abạ aFarisi obạ bạ aSadusi.
40016013	aJisẹs oblạ kẹ maa ọkọu dạ lọsẹ jạ lọyau lọbanga lipoon jạ yadẹi Siseriya Filipi, ẹdọ mạ oblạu yatoolinẹn yawẹ obi bẹ, "Odạ naa lọnẹnkuwa yanẹn yajại ami Wẹẹn wạ Ọnẹn ndạ o."
40016014	Yatoolinẹn yawẹ bidi yapọọna ẹ yajạu ẹ, "Yanẹn bidi yajạu adạ Jọn Kẹblẹi lowi. Bidi yajạu adạ Ẹlaija. Bidi yajạu adạ aJerimaya. Obidạ ọtọnganẹn wana wạ Ọbasẹ ọdọọdọ."
40016015	aJisẹs mạ ọblau yatoolinẹn yawẹ obi bẹ, "Abaa yajại yabi ami ndạ naa lọnẹnkuwa o."
40016016	aSaimọn Pitẹ mmạ ọpọọna ẹ obi ẹ, "Awu adạ aKrais Wẹẹn wạ Ọbasẹ wạ owuuyi etoom."
40016017	aJisẹs mmạ ọpọọna ẹ obi ẹ, "Ọyi kẹ okạạ ọ Saimọn wạ adạ wẹẹn wạ aJona! Ọsẹnga obaa ọnẹn etieti oodạ ọyaala boong imin okạạ ọ, odạ Uwọu wạ ọyau kạ Lẹbọọlkạm kawọnga.
40016018	Ọkaama, ami nnyinni ọ mbọọ awu adạ Pitẹ (wạ okoowạ ẹtakpa). Odạ mạ ẹtakpa imin mạ nạ mạnạ Ẹtọ ikọbasẹ ẹmi. Ẹdọ mfa lekoonbạa jang yẹ ọọfẹya nsuuwa Ẹtọ ikọbasẹ ẹmi.
40016019	Ami nạ nkạạ ọ yagbọngọnọ kọkpamma Lẹbọọlkạm kawọnga. Boong wanwanaya wạ akpai kẹ mạ ekpoon, nạ yakpa kẹ kạ Lẹbọọlkạm kawọnga. Boong wanwanaya wạ abi aakpai mạ ekpoon min, yaakpa kạ Lẹbọọlkạm kawọnga."
40016020	Ẹdọ aJisẹs ọtaali bẹ kotung, ojạu bẹ obi bẹ, ọnẹn nnạ yaayini yajạu nwạ odạ aKrais.
40016021	Mạnạ ọ kebee simaa Jisẹs omạạn ẹ tạ oyin yatoolinẹn yawẹ lowạni lowạni obi bẹ, "Ami nạ ọkọu dạ aJerusalẹm nya daa nnaan libini soosoo kạ mbọọ yạ yanọtam bạ aJu, obaa kạ mbọọ yạ abạ keyooyi nyau bạ yadeen, obaa Yakoowạ nsọwa yạ aMosis. Nạ yafi m kẹ, odạ kạ awi atele ami nạ mplọka kẹ kạ lobạ."
40016022	aPitẹ mạ ọtinna ẹ obạ aJisẹs ojạu ẹ, obi ẹ, "Tata! Ọbasẹ ọọdẹya boong wạ odạ aajaa tạ odạbạ ẹ okạạ ọ."
40016023	aJisẹs mmạ osodạ ẹ daa ojạu Pitẹa obi ẹ, "Blạ m kẹ maa, Sẹtan! Awu akpaayi m eti, ọsẹnga obaa yọbala yọwu kạ Ọbasẹ yooblạ, odạ yoblạ kạ ọnẹn."
40016024	aJisẹs mmạ ojại yatoolinẹn yawẹ obi bẹ, "Ọnẹn wanwanaya wạ obi wooyi tạ otooli m tạ okạạ ojạu obi ọyọkẹ wool liwẹ, ọgai ketipaa kẹwẹ, ẹdọ otooli m.
40016025	Ọnẹn wanwanaya wạ owooyi tạ okummạ kẹ etoom ẹwẹ nạ odoo yẹ. Ọnẹn wanwanaya wạ odooyi etoom ẹwẹ ọsẹnga obạ ami, nwạ nạ oyeni yẹ.
40016026	Nwẹ yanẹn yabi nạ yanaan uluu kạ abọng bọng, kạ nnạ yayeni kẹ ekpoon ebạạ, ẹdọ etoom ẹbẹ ekpoo o. Ee ee aajaa nnạ odạ! Bọng bọng maa oodạ wạ nnạ yakạạ tạ atạ yayeni etoom ẹbẹ.
40016027	Ndạ oogạạnạ Wẹẹn wạ Ọnẹn nạ ọwọọn. Nạ oyạ maa obạ kogbongạ kẹbọọla sạ yaatẹ, otạ yatoomnẹn yawẹ kawọnga okạạ ọnẹn wanwanaya kọmlẹnga kọwẹ kạ aboong wạ onại.
40016028	Kạ lọtumajạu nnyinni baa mbi abaa yanẹn bidi bạ yayau min, kẹ yaabạ tutu obi odạ yakạạ kẹ keyạ maa kọkpamma kạ aWẹẹn wạ Ọnẹn aa Ọbọọl."
40017001	Kạ obạng kẹ awi atạạnajana, aJisẹs otoo Pitẹa obaa aJems, obaa aJọn wạ odạ wẹẹnyaatẹa wạ aJems ọkọu bẹ obạlạ kạ ekpoon yạ ekpạkpạli, yayau daa bẹkakạn.
40017002	Adạ mbạ yayau maa yakạạ Jisẹsa opạnnạ ẹ kẹ kạ likạ libẹ. Lokạ lọwẹ lọwaal aa lewijẹẹn, nkọ nwẹ nsodạ yẹ kẹ ndạ maa waang.
40017003	Ẹdọ yatoolinẹn yawẹ bimaa yatele mmạ yakạạ Mosisa obạ Ẹlaija yadạbạ bẹ kạ lokạ lọbẹ yatọọngai obạ aJisẹs.
40017004	aPitẹ mmạ ojạu Jisẹsa obi ẹ, "Tata, otuum oyi tạ yọyamina, ọdẹi ọ kẹ aajaa nạ mmạạnạ akunạ atele mina. Jana jạ lẹwu, jana jạ aMosis, jana odạ jạ Ẹlaija."
40017005	Adạ aPitẹ ọyau kạ ọtọngai, kogbongạ kawọnga kọwaali kokpạnạ bẹ kẹ. Lemlee ledạbạ jẹ kaa lẹtọnga lejạu, "Mina odạ Wẹẹn Ọmi kẹdẹiya wạ ọdadalai m ẹtẹẹm kaani. Baa puuwạ lemlee lẹwẹ."
40017006	Adạ yatoolinẹn yawẹ bimaa yapuu lemlee jimaa, yọkaal yọmaan bẹ, yatọọ yakạmmạ likạạ libẹ kạ lọsẹ.
40017007	aJisẹs mmạ oyạ maa ọpaana bẹ ojạu bẹ obi bẹ, "Baa noomạ baa kạ kawọng. Baa nnạ ọkala."
40017008	Ẹdọ kạ mbạ yakpenạ kẹn ọnẹn ọdọọdọ yaakạạ kạ ọbọọli kẹ aJisẹs wẹkakạn.
40017009	Adạ yayikai kẹn mạ ekpoon imaa yablại kẹ, aJisẹs ọkpai bẹ kẹ obi bẹ, "Ndạ ọnẹn ọdọọdọ boong wạ yakạạ maa nnạ yaayinni, tutu obi oodạ Wẹẹn wạ Ọnẹn ọplọka kẹ kạ lobạ."
40017010	Yatoolinẹn yawẹ mmạ yablau ẹ yajạu ẹ. "Mbọng ọkaama Yakoowạ nsọwa yạ aMosis yajạu yabi Ẹlaija nwạ nạ okạlạeti oyạ kẹ maa o."
40017011	aJisẹs mmạ ọpọọna bẹ obi bẹ. "Ẹlaija oyeni dạ nạ okạlạeti oyạ kẹ maa, dạ nạ oyonnạ kẹ bloong ebạạ.
40017012	Odạ ami nnyinni baa mbi baa Ẹlaija oduukạ oyạ kẹ maa odạ yanẹn wẹ yaatạni, yaduukạ yanạng ẹ adạ ọdẹi bẹ, aajaa ndạ mbạ nạ yanạng yakạạ Wẹẹn wạ ọnẹn."
40017013	Ẹdọ yatoolinẹn yawẹ yayimạ kẹ yajạu nwạ ọtọngai ọgẹnai aJọn Kẹblẹi lowi.
40017014	Mạ yawọọni, yapạn maa lenẹn kpala, odạm wana opạnạ maa Jisẹsa omạnạ ẹ adudungi kạ lokạ,
40017015	ojạu ẹ obi ẹ, "Tata, too wẹẹn ọmi kokuu, ogbuu oninại ẹ. Oni yuuwại ẹ kebee sansanaya, eti yạ ẹdọ ọtọọ kạ ekoon, eti idi ọtọọ kạ lowi.
40017016	Ntoo ẹ kẹ mpạnạ maa yatoolinẹn yawu, bẹ ọọfẹya tạ yabo ẹ kẹ."
40017017	aJisẹs mmạ ọpọọna bẹ, obi bẹ, "Abaa ẹmaanakaan yạ yẹnẹn bungạbung bạ yabi Ọbasẹ yaayi. Nạ nya obạ abaa ogạạnạ obạngạ yang o. Nạ nyeni komạmmạ obạ abaa ogạnạ obạngạ yang o. Tạ odạmwẹẹn imaa yafukẹn min."
40017018	aJisẹs mmạ ọkpamana obạ kudạn bungạbung kimaa, kogạnna ẹ. Odạmwẹẹn imaa ọtawa kẹ mạ lebebebạ jimaa.
40017019	Ẹdọ yatoolinẹn yawẹ yapạnạ ẹ dạ koduuwạ yablau ẹ yajạu ẹ, "Mbọng ọkaama mọọn ọọfẹya tạ yowung kudạn bungạbung kimaa o."
40017020	aJisẹs mmạ ọpọọna bẹ, obi bẹ, "Boong wạ ọkaama, odạ yatuum yayeni woolfạnnạ jạ linunga. Kạ lọtumajạu njiyi baa, mbi baa, ofidạ aa yayeni woolfạnnạ jạ libạng aa ọtimumawẹẹn wạ oseeli mọstad nạ yabạngạ yajạu ekpoon imin. 'Noomạ ọ ablạ kẹ mina akọu daa.' Ẹdẹya enạng aajaa. Bọng bọng maa odạ wạ nạ ojạu baa ọọfẹ tạ yanạng."
40017021	[Odạ loku jimaa, baa ọọfẹya yawung, kạ kọbọọli kẹ yatạm obạ luji kesi.]
40017022	Kạ yatoolinẹn yawẹ ebạạ yakọi yafuka bẹ dạ aGalili, aJisẹs ojại bẹ obi bẹ, "Wẹẹn wạ Ọnẹn ọkuuyi dạ nạ yamaana ẹ yakạạ yanẹn.
40017023	Bạ nạ yafi ẹ kẹ. Odạ kạ awi atele nwạ nạ ọplọka kẹ kạ lobạ." Yatoolinẹn yawẹ boong imaa onạng bẹ kokuu.
40017024	Adạ aJisẹs obaa yatoolinẹn yawẹ yayạ dạ lopoon jạ yadẹi Kapanọm, yanẹn bạ yakpei tas ẹtọa yạ Ọbasẹ yapạn maa Pitẹ yajạu ẹ. "Nwẹ aTata, obaa jang tas Ẹtọa yạ Ọbasẹ ookại ọ."
40017025	aPitẹ mmạ ọpọọna bẹ, obi bẹ, "Oni kạạyi." Ẹdọ kạ kebee sạ aPitẹ omlee kạ ẹtọ, aJisẹs okạlạeti ọtọnga obạ nwạ obi ẹ, "Saimọn, mbọng odạ yibala yiwu mạ ekpoon imin, odạ yabang yani kạạyi yabọọl tas. Odạ yanẹn bạ yayeni lopoon, obidạ yanẹn bạ yadạ yaseen o."
40017026	aPitẹ mmạ ọpọọna ẹ obi ẹ, "Odạ yaseen" aJisẹs mmạ oyeni ojạu ẹ, obi ẹ, "Okoowạ obi yanẹn bạ yayeni lopoon maa ọọbọọwa tạ yakạạ."
40017027	"Odạ ọọyiyi tạ yokạbi kẹ ntẹẹm yạ yanẹn bimin. Ọkaama kọu kạ lọganga atoi kaa ẹgọm. Ẹsau yạ ekạlạeti yạ nạ adibạ mạ ẹgọm maa, kuuwạ ẹ ẹma nạ akạạ kaa lọmaan. Dạạli atạ akọu kẹn akạạ bẹ tas ọmi obaa wạ ọwu."
40018001	Mạ kebee simaa yatoolinẹn bạ aJisẹs yapạn ẹ maa yablau ẹ yajạu ẹ, "Nnẹ odạmmi ọtaa kẹ ebạạ kạ kọkpamma Lẹbọọlkạm kawọnga kaa o."
40018002	aJisẹs mmạ ọdẹ kaa wẹẹnwẹẹn wana, onạng ẹ obee bẹ kạ kẹwọọyi,
40018003	Ẹdọ mmạ ojạu bẹ obi bẹ, "Ami nnyinni baa kạ lọtumajạu, obi oodạ tạ yasodạ baa ntẹẹm yanạng amaana aa yạ abẹẹnbẹẹn, jang kạ kọkpamma lẹbọọlkạmma kawọnga yaamlee.
40018004	Ọnẹn wanwanaya wạ ọyika wool liwẹ aa wẹẹn imina, nwạ odạ ọnẹn wạ odạmmi ọtaa kẹ ebạạ kạ kọkpamma Lẹbọọlkạm kawọnga.
40018005	Ọnẹn wanwanaya wạ ọnaani wẹẹnwẹẹn imina kạ ajeen lẹmi odạ ami ọnaani."
40018006	"Ọnẹn wanwanaya wạ onại wẹẹn wana mạ abẹẹnbẹẹn bimin bạ yayooyi m kẹ kạ lọtumajạu tạ onạng boong bungạbung nạ ọyi ọnẹn imaa tạ yatọngạ ẹ lẹtaa jạ ledeen kạ lekool, yadạạli ẹ yatoi kạ egangatẹẹm lọganga jạ lodeen.
40018007	"Nạ obuuwạ okạạ yanẹn ekpoonna ọsẹnga obạ abloong bạ nạ yenạng yanẹn tạ yanạng boong bungạbung. Bloong bimaa nạ yeyạ maa, odạ nạ obuuwạ okạạ ọnẹn imin wạ abloong bimaa yẹsẹng bẹ dạ mbọọ nwẹ yeyạ maa!
40018008	Òodạ aa kọbọọ kọwu obidạ kọfẹ kọwu nạ konạng ọ tạ anạng boong bungạbung, bali kẹ adoo! Otuum ọyi tạ atạ kọbọọ kana obidạ kọfẹ kana atạ amlee kạ etoom, ọtaa kẹ awu tạ atạ mbọọ mpoo obạ mfe mpoo yatoi ọ dạ lekoonbạ.
40018009	Òodạ aa jẹẹn lẹwu nạ lenạng ọ tạ anạng boong bungạbung, gai jẹ kẹ adoo! Nạ otuum ọyi tạ ayeni etoom ayoyowa obaa jẹẹn jana ọtakẹ tạ atạ yẹẹn apoo yatạ yatoi ọ dạ lekoonbạ.
40018010	"Baa kạạ yabi abaa wẹẹnwẹẹn imin wana yaadali tạ ọnunga kạ abẹẹn bẹẹn bimin ebạạ. Nyini baa mbi baa, yatoomnẹn bạ Ọbasẹ lebọọlkạm kawọnga bạ yakpenại bẹ kebee sansanaya yayawai kạ lokạ jạ uwọu lebọọlkạm kawọnga. [
40018011	Ọgẹna Wẹẹn wạ Ọnẹn oyạ maa tạ onạng yanẹn bimin bạ yakpoo kaa tạ yayeni nkaami kudạnna.]
40018012	"Yabali baa bọng o. Òodạ aa ọnẹn oyeni ndạạdạạl aatạạn, ẹdọ yana mạ imaa ebạạ mmạ ekpoo kaa. Ọnẹn imaa nạ onoomạ ẹ odoo maa ikina aanaa opạli jiib nnaa kạ nyau dạ yakpoonbẹẹn daa, ẹdọ ọkọu owoo imaa yana yạ ekpoo kaa maa.
40018013	Òodạ aa okạạ ẹ kẹ, kạ lọtumajạu nnyinni baa mbi ẹtẹẹm nạ ẹdaal ẹ mạ edạạdạạl imaa yana, ẹta kẹ ndạạdạạl ikina aanaa opạli jiib nnaa yạ mbi kaa mkpo.
40018014	Kpaa mạ eti imaa awọu wạ ọbaa wạ ọyau kạ lebọọlkạm kawọnga ndạ obi oowooyi wẹẹn wana mạ abẹẹnbẹẹn bimin tạ okpoo kaa.
40018015	"Òodạ aa wẹẹnawọu onại ọ boong bungạbung, kọu akoowạ ẹ kẹ kạ abaa yau baa kaakạn daa yapoo. Òodạ aa boong wạ opuuwạ ọ oyeni okạạ kẹ kobi kọwẹ, okoowạ obi awu ayeni anaan kẹ wẹẹnawọu.
40018016	Òodạ aa boong wạ obi obạ awu ọọdẹya dạạli ọ ọnẹn wana ọdọọdọ obidạ mbạ yapoo atạ akọu apạnạ ẹ daa, 'oblạ maa boong wanwanaya wạ abaa tọnga yanẹn bimaa yapoo obidạ yatele nạ yabee baa ngạm.'
40018017	Òodạ aa obi baa kotung ọọkala yin akạạ yanẹn ikọbasẹa ebạạ. Òodạ aa oyeni oplạmi kẹ tạ opuuwạ yanẹn ikọbasẹa, baa dạạli ẹ aa ọnẹn wạ obi Ọbasẹ ooyi obidạ aa ọnẹn wạ ọnai tas.
40018018	"Kạ lọtumajạu tạ nyin baa njạu baa boong wanwanaya wạ abaa bi kpai kẹ mạ ekpoon mina, nạ yakpa kẹ kạ Lẹbọọlkạm kawọnga. Boong wanwanaya wạ abaa walikẹ mạ ekpoon mina, nạ yawali kẹ kạ lebọọlkạm kawọnga.
40018019	"Nyeni njiyi baa mbi baa mạ ekpoon min oodạ abaa yapoo yatoo ẹtẹẹm yana yablai boong wanwanaya, Uwọu wạ ọyau kạ Lẹbọọlkạm kawọnga nạ onạng okạạ baa.
40018020	Kạ yanẹn yapoo obidạ yatele yafuka bẹ kạ ajeen lẹmi, ami nya maa obạ mbạ."
40018021	Ẹdọ aPitẹ mmạ opạnạ daa Jisẹsa ọblau ẹ obi ẹ, "Tata, odạ nti mkpang maa nnạ mblại kẹ kaa nkạạyi wẹẹnuwọu kạ onạngi m boong bungạbung o. Nwẹ odạ nti ntạạnmpoo o."
40018022	aJisẹs mmạ ọpọọna ẹ obi ẹ, nti ntạạnmpoo oodạ, nnyinni ọ, odạ nti aatele opạli joo kạ nti ntạạn mpoo.
40018023	"Kọkpamma Lẹbọọlkạm kawọnga kodạ aa ọbọọl wana wạ oniwooyi tạ onạng kọmaan fukạ obạ yatoomnẹn yawẹ.
40018024	Kạ omạnạ ẹ kẹ kẹfọngi yatoo ọnẹn wana wạ otoo ẹ kutun kạ amaankpa aapoo opạli joo yatạ yapạnạ ẹ maa.
40018025	Adạ otoomnẹn imaa obi bọng bọng ooyeni wạ nạ otạ ọmlẹnga kutun kimaa, aTata wạ ọkpamma ẹ mạ ojạu obi, tạ yadạạli ẹ obạ yanẹẹnna, obaa abẹẹna, obaa bloong bạ oyeni ebạạ yakpe kẹ yatạ yamlẹẹnga kutun kọwẹ.
40018026	"Otoomnẹn imaa omạạn adudungi kạ lọsẹ otạ odeennại ẹ obi ẹ, 'Tata, yeni komạmmạ obạ ami, nạ mlẹẹnga ọ kutun kọwu ebạạ.'
40018027	Ẹdọ aTata imaa kokuu konạng ẹ kẹ obạ otoomnẹn ọwẹ imaa, ọkaama ọlaa kẹ kutun kạ otoo ẹ maa ebạạ otee ẹ oblạ kẹ.
40018028	"Kạ otoomnẹn imaa oblạ kẹ, okạạ otoomnẹn ọdọọdọ (aa nwạ maa) wạ otoo ẹ kutun kạ kẹmaankpa pipi. Mmạ odibạ ẹ kẹ kạ lekool, ojạu ẹ obi ẹ, 'Mlẹẹnga m kutun kạ atoom ebạạ.'
40018029	"Ọnẹn wạ yabọọma yadạ otoomnẹn maa, omạạn adudungi kạ lọsẹ odeennạ ẹ, ojạu ẹ obi ẹ, 'Yeni komạmmạ obạ ami, nạ mlẹẹnga ọ kutun kọwu.'
40018030	"Nwạ aajaa ọ̀ọdẹya ọkọu ogạnạ ẹ dạ mkpọkọbi obi tutu ọmlẹẹnga kutun kạ otoo ẹ.
40018031	Kạ yatoomnẹn bidaa yakạạ boong wạ otoomnẹn imaa onại maa oninạ bẹ ntẹẹm kaani, yakọu yayin Tata imaa boong wạ odạbạ ẹ.
40018032	"Ẹdọ aTata imaa mmạ ọdẹ kaa otoomnẹn imaa ojạu ẹ, obi ẹ, 'Awu ọtana wẹẹn, ami nlai kẹ kutun kạ atoom ebạạ, ọsẹnga obaa adennạ m.
40018033	Mbọng ọkaama ekutẹẹm aayeni obạ otoomnẹn imin, adạ ami nyeni ekutẹẹm obaa awu o.'
40018034	aTata imaa mmạ otạ atẹẹm peen ọganna otoomnẹn imaa okạạ yanẹn bạ yakpenại lẹkpọkạbikạm ẹdọ obi tạ yagạnạ ẹ dạ mkpọkọbi tutu ọmlẹẹnga kutun kạ otoo ẹ ebạạ.
40018035	"Ajin ndạ uwọu wạ ọyau kạ Lẹbọọlkạm kawọnga nạ onạng ọnẹn wanwanaya wạ obi ọọdẹi tạ oblạ kẹ kaa okạạ wẹẹnyaatẹa obạ ẹtẹẹm yana wạ onạngi ẹ boong bungạbung."
40019001	Kạ aJisẹs ọtọnga kẹ bloong bimin ebạạ ọwẹ kẹ oblạ kẹ dạ aGalili ọkọu dạ lipaa jạ aJudiya wạ ọyau dạ ẹganga paam yạ aJọdan.
40019002	Lẹnẹn kpala letooli ẹ daa, ọya daa oboo bẹ kẹ.
40019003	Bạ aFarisi bidi yapạnạ ẹ maa tạ yayoomạ ẹ. Yablau ẹ yajạu ẹ, "Nwẹ nsọ njại odạm nạ obạngạ owung yanẹẹnna kạ legạn janjanaya o."
40019004	aJisẹs mmạ ọpọọna bẹ, obi bẹ, "Nwẹ abaa kẹ likạạ jạ Ọbasẹ yayeeli jạ lijại libi: 'Kạ kemạnạlegạn Ọbasẹ obolạ bẹ odạm obạ yanẹẹn o.'
40019005	Ọbasẹ oyeni ojạu obi kạ legạn jimin, odạm oyeni tạ oblạ kẹ dạ ẹtọ yạ yaatẹ obạ yaaka yafi yagạnạnạ kẹ obạ yanẹẹnna, mbạ bimaa yapoo yafi yadạ wana.
40019006	Ọkaama mbạ nạ yadạ wana. Yapoo yamung yaadạ. Ẹdọ boong wạ Ọbasẹ obi fạnạnạ kẹ, ọnẹn kẹ nnạ ọọpọọwa."
40019007	Bạ aFarisi mmạ yablạu Jisẹsa, yajạu ẹ, "Mbọng ọkaama aMosis ojạu obi odạm tạ ọfọng nwẹnẹ kẹbẹẹ wungia okạạ yanẹẹnna mmạ omung ojạu ẹ blạ kẹ o."
40019008	aJisẹs ọpọọna bẹ obi bẹ, "Oblạ kạ ntẹẹmfa mbaa ọkaama aMosis ọdẹya tạ yawung banẹẹn yabaa, oodạ kạ kemạnạlegạn aajaa odạ.
40019009	Ami njiyi baa mbi baa ọnẹn wanwanaya wạ owungi yanẹẹnna kạ aboong ọdọọdọ obi odạ ọtọọ kạ kọtaa mạ onoomạ ẹ ọkọu odạạli yanẹẹn ọdọọdọ tạ ọbẹi yẹ, nwạ ọtọọ kạ kọtaa."
40019010	Yatoolinẹn yawẹ mmạ yajạu ẹ, "Odạ aajaa yọbẹ bạ odạm obạ yanẹẹn yodạ, okoowạ obi kedindinạ kaa keedạ ọnẹn tạ ọbẹ yanẹẹn."
40019011	aJisẹs mmạ ọpọọna bẹ, obi bẹ, "Yanẹn ebạạ oodạ nạ yanaan yokpekpe bimin kạ ntẹẹm mbẹ, kạ ọbọọli kẹ mbạ bimin bạ Ọbasẹ ọganna kẹ okạạ.
40019012	Agạn ayau maa soosoo yạ akaama yanẹn bidi banẹẹn yaabẹbẹyai. Yanẹn bidi yatoo aajaa yamaana, bidi odạ yanẹn yadọ yadọ yanại bẹ aajaa. Yanẹn bidi odạ mbạ ọdẹi tạ yajạu banẹẹn yaabẹ ọsẹnga obạ kạ yawooyi tạ yaganna wool libẹ yakạạ kạ yonạnạng kọkpamma Lẹbọọlkạm kawọnga. Ọnẹn wanwanaya wạ nạ ọfẹya tạ ọnaan yokpekpe bimin tạ ọnaan bẹ."
40019013	Yanẹn bidi yatoo bẹẹnbẹẹn yapạnạ maa Jisẹsa dạ nnạ ọnẹẹn bẹ mbọọ, oyeni oyi bẹ yatạm. Yatoolinẹn yawẹ mmạ yakpamana obạ yanẹn bimaa.
40019014	aJisẹs mạ ojạu bẹ, obi bẹ, "Baa tee bẹẹnbẹẹn bimaa yapạnạ m kẹn. Baa bẹ kẹ kaakpa, ọsẹnga obaa kọkpamma Lẹbọọlkạm kawọnga koyeni yanẹn bạ yadạ aajaa."
40019015	Ẹdọ mmạ ọnẹẹn bẹ mbọọ oyonnạ bẹ, mmạ oblạ kẹ.
40019016	Wẹẹndạm wana oni kọi opạnạ daa Jisẹsa ọblau ẹ obi ẹ, "Tata, odạ naa boong yiyayiya nnạ nnạng mmạ nyeni etoom ayoyowa o."
40019017	aJisẹs mạ ọpọọna ẹ obi ẹ, "Mbọng ọkaama abimai m agẹnai boong wạ ọyiyi o. Ọbasẹ nwạ nwạ ọyiyi. Àawoi tạ ayeni etoom ayoyowa odạ tạ ayoo nsọ yạ Ọbasẹ."
40019018	Wẹẹndạm imaa mạ ọblau ẹ obi ẹ, "Odạ naa nsọwa o." aJisẹs mmạ ọpọọna ẹ obi ẹ, " 'Ọnẹn kafi, kạ kọtaa kaatọọ, seel kaawu, kẹnọọma kekạạ libeemma kaabee.
40019019	Kạạ wọuwa obạ aakaa kọgabi,' yeni, 'Ayeni kẹdẹi obạ okạạmwunẹn ọwu adạ ayeni kẹdẹi obaa awool liwu.' "
40019020	Wẹẹndạm imin mạ ojạu ẹ obi ẹ, "Ami nyoo kẹ nsọ imin ebạạ. Odạ mbọng omungạ tạ nnạng o."
40019021	aJisẹs mạ ojạu ẹ obi ẹ, "Àawoi tạ ayi kẹ kạ nti ebạạ, kọu akpe kẹ bloong bạ ayeni kẹ ebạạ adạạli limaan liwẹ akạạ yakpoiyẹẹnbẹẹn, nạ ayeni kẹyuu kạ lebọọlkạm kawọnga, afukẹn ẹdọ atooli m."
40019022	Kạ awẹẹndạm imin opuu boong wạ aJisẹs ojại ẹ maa, ẹtẹẹm ẹkọnni ẹ kaani oblạ kẹ, ọgẹna otuum oyeni kẹyuu.
40019023	Ẹdọ aJisẹs mạ ojạu yatoolinẹn yawẹ obi bẹ, kạ lọtumajạu ami njiyi baa mbi, "Nạ otuum ọtawa ọnẹn wạ odạ ọsuu tạ omlee kạ kọkpamma Lẹbọọlkạm kawọnga.
40019024	Nyeni njiyi baa kaa, mbi, otuum ọmẹẹm lẹpaamtu tạ lemlee kạ lẹkamaa, ọtaa kẹ ọsuu tạ omlee kạ kọkpamma Lẹbọọlkạm kawọnga."
40019025	Kạ yatoolinẹn yawẹ yapuu aajaa, obạ bẹ wool kaani, ẹdọ yatọngai yajiyi, "Odạ nnẹ ẹdọ nạ oyeni etoom ayoyowa o."
40019026	aJisẹs mmạ okpenạ bẹ, ojạu bẹ obi ẹ, "Kạ ọnẹn, boong imaa ọọfẹya, oodạ kạ Ọbasẹ, bloong ebạạ yẹfẹya kẹ."
40019027	aPitẹ mmạ ọpọọna ojạu ẹ obi ẹ, "Akạạ amọọn yọganna kẹ bloong ebạạ tạ yotooli ọ, mbọng nạ odạ kọmlẹnga kạ mọọn o."
40019028	aJisẹs mmạ ojạu bẹ obi bẹ, "Kạ lọtumajạu, ami njiyi baa mbi, kạ ekpoon ẹpẹẹpẹ yạ nạ efukẹn kaa, Wẹẹn wạ Ọnẹn nạ omung ọnọọma kạ nkukpa nwẹ kẹbọọla. Abaa yanẹn bạ yatooli m kayena nạ yanọọma kạ nkukpa joompoo yakpei ikpe yakạạ mpoonnamma joompoo yạ yanẹn bạ Izirẹl.
40019029	Ẹdọ ọnẹn wanwanaya wạ ọganna kẹ bloong ẹtọ ẹwẹa obidạ bẹẹnyaatẹ bạ yadạ yadạm obaa bạ yadạ banẹẹn, obidạ yaatẹ obạ yaaka, obidạ bẹẹnbẹẹn yawẹ obạ lọsẹ lọwẹ, kạ legạn lẹmi, nạ nnạng ẹ oyeni bloong bimin ebạạ kạ nti aatạạn, oyeni owuuyi etoom ayoyowa.
40019030	Yanẹn soosoo bạ yakạlạeti ajajimin, nạ yamung yakpoo ngạm. Soosoo bạ yakpoo ngạm nạ yamung yakạlạeti.
40020001	"Kọkpamma Lẹbọọlkạm kawọnga kodạ aa, aTata wana wạ onoomạ ẹ kẹpọọm kẹpọọm tạ ọkọu ọbọu ẹ yanạnạngnẹn bạ nạ yanạng yọnạnạng kạ litạạmi liwẹ.
40020002	Kạ yatọnga kẹ ẹpla yawẹ kẹ ọdẹya tạ okạạ ọnẹn wanwanaya limaan lenạnạngwia jạ lidạ pẹni, ẹdọ mmạ otoom bẹ tạ yakọu dạ litạạmi liwẹ.
40020003	"Oyeni odạbạ ẹ kaa, kạ nkanika ntạạnnaa nwooli kẹ, okạạ yanẹn yadọyadọ yabebenại dạ lẹplabạ daa bọng bọng yaanạngi.
40020004	Mmạ ojạu bẹ obi bẹ, 'Abaa kayena baa kọu yanạng yonạnạng dạ litạạmi limi. Nạ nkạạ baa limaan jạ libọwa kaa. Mbạ yanoomạ bẹ yakọu.'
40020005	"Ọnẹn imin oyeni odạbạ ẹ kaa ọkọu ọbọu yanẹn tạ yakọu dạ litạạmi liwẹ kạ nkanika joompoo obaa kạ nkanika ntele kẹplakoonna oyeni onạnạng aajaa.
40020006	Kạ oyạ nkanika ntạạn kedoowa odạ bẹ kaa oyeni okạạ yanẹn yadọ yadọ yabebenại mạ apaa imaa. Mạ ọblau bẹ, obi bẹ. 'Mbọng ọkaama yabebenại min aajaa lewi ebạạ bọng bọng yaanạng o.' "
40020007	Yanẹn bimaa yajạu ẹ yabi ẹ, " 'Ọnẹn wạ nạ odạạli mọọn yonạnạng maa oodạ.' "Mạ ojạu bẹ obi bẹ, 'Abaa kayena, baa kọu dạ litạạmi limi yanạng yonạnạng.'
40020008	"Kạ oyạ nkanika ntạạnayana kedoowạa, aTata wạ oyeni litạạmi jimin ojại ọnẹn wạ ọkpamma yanạnạngnẹn litạạmia jimaa, obi ẹ, 'Dẹẹ yanạnạngnẹn bimaa ebạạ akpe bẹ limaan libẹ. Mạnnạ ọ kạ yanẹn bạ yayạ maa kekpongạm min atạ ayạ kạ yanẹn bạ yatạ yakạlạeti yayạ maa.'
40020009	"Okạạyi yanẹn bạ yayạ maa yonạnạng kạ nkanika ntạạn pẹni wana wạ odạ limaan kạ lenạnạngwi.
40020010	Yanẹn bạ yakạlạ eti yayạ maa yonạnạng yabali bẹ yajạu limaan libẹ nạ lisoo litakẹ maa. Odạ ọnẹn wanwanaya ọnaani limaan kạ lenạnạngwi jana.
40020011	Ẹdọ kạ yanẹn bimin bạ yakạlạ maa yonạnạng keyạ yanaani limaan libẹ yamạnạ bẹ liyiyimại obạ aTata wạ oyeni litạạmi yajạu ẹ,
40020012	'Yanẹn bimin bạ yamung yayại maa yanại yonạnạng kạ obee pipiwẹẹn. Yakpe bẹ limaan kobạngạ obạ amọọn bạ yonại yonạnạng lewi ebạạ ewi ẹmaa mọọn.'
40020013	"aTata wạ oyeni litạạmi mmạ ọpọọna ọnẹn ọbẹ wana obi ẹ, 'Omạnạwaam, wọ uluu nnji. Yokumạnạ pẹni wana kạ lenạnạngwi.
40020014	Tạ limaan liwu ablạ kẹ. Ami ọdẹi tạ nkạạ yanẹn kekpongạmma limaan kobạngạ kobạngạ obaa adạ nkại baa.
40020015	Nwẹ ọọbọọwa tạ ntạ limaan limi nnạng adạ ọdẹẹyi m o. Nwẹ akại m jẹẹn ọsẹnga obạ ngana kọbọọ o.'
40020016	"Ọkaama yanẹn bimin bạ yakpoo ngạm mbạ nạ yakạlạeti. Bạ yakạlạeti nạ yakpoo ngạm."
40020017	aJisẹs mạ ọkuuyi dạ aJerusalẹm, obạ yatoolinẹn yawẹ bimaa joo yapoo. Kạ yayau kạ eti otoo bẹ ọkọu dạ kọpaa yabee daa, mmạ ojạu bẹ obi bẹ,
40020018	"Akạạ amọọn yọkuuyi dạ aJerusalẹm, dạ nạ yayau yaganna Wẹẹn wạ Ọnẹn yakạạ bạ keyooyi nyau bạ yadeen obạ Yakoowạ nsọwa yạ aMosis dạ nạ yapạạli ikpe lọbaa yakạạ ẹ.
40020019	Mbạ nạ yaganna ẹ yakạạ yanẹn bạ yabi Ju yaadạ, dạ nạ yablenạ ẹ, yaduu ẹ lotạmạ yayeni yamạạn ẹ kạ ketipaa kạ awi atele nwạ nạ ọplọka kẹ kạ lobạ."
40020020	Ẹdọ yaaka wạ abẹẹn bạ aZẹbẹdi otoo bẹẹnna opạnạ maa Jisẹsa. Omạạn adudungi kạ lọsẹ obeem Jisẹsa boong.
40020021	aJisẹs mạ ọblau ẹ obi ẹ, "Odạ mbọng awooyi m tạ nnạng nkạạ ọ o." Yaaka wạ abẹẹn bạ aZẹbẹdi ọpọọna ẹ obi ẹ, "Njại mbi tạ, anạng bẹẹn yami bimin yapoo tạ yayau obạ awu kạ kọkpamma kọwu. Dạ awana nạ ọnọọma ọ dạ kodạmbọọ idin ọnọọma ọ dạ akpabọọ."
40020022	aJisẹs mạ ọpọọna ẹ ojạu ẹ obi ẹ, "Abaa yaayi boongku imin wạ abaa beemi. Nwẹ nạ ọfẹya baa tạ yawaa kạ kopoo kạ ami nạ nwaa kaa o." Mbạ yapọọna ẹ yajạu ẹ, "Nạ ọfẹya mọọn."
40020023	aJisẹs mạ ojạu bẹ obi ẹ, "Eiya nạ ọfẹya baa yawaa kạ kopoo kọmi. Odạ ami ẹfa nyeni yạ nạ ntạ njạu ọnẹn wana tạ ọnọọma m dạ kodạmbọọ. Obidạ idaa tạ ọnọọma m dạ akpabọọ. Odạ yanẹn bạ Ọbasẹ oyonnạ kẹ yẹnọọma bimin oyoo mbạ nạ okạạ."
40020024	Kạ yatoolinẹn bạ aJisẹs bikin joo yapuu lubebeem jạ aJọn obạ aJems yanại ọkọnni bẹ obạ mbạ.
40020025	aJisẹs mmạ ọdẹ kaa yatoolinẹn yawẹ bimaa ebạạ yapạnạ ẹ maa, mmạ ojạu bẹ obi ẹ, "Abaa yayimạ kẹ yabi yakpammanẹn bạ yanẹn bạ yabi Ju yaadạ yanitum yatạ ẹbọọfa yakpammai yanẹn yabẹ. Yabọọl yabẹ yakpamma bẹ obạ ẹfa yạ edeen.
40020026	Kạ lẹkpala lẹbaa aajaa nnạ oodạ. Ọnẹn wanwanaya wạ owooyi tạ odạ ọnẹn wạ odeen kạ lẹkpala lẹbaa, nwạ tạ odạ otoomnẹn okạạ baa bikin ebạạ.
40020027	Ọnẹn wanwanaya wạ nạ odạ ọkpammanẹn kạ lẹkpala lẹbaa, nwạ tạ odạ onạnạngnẹn okạạ baa bikin ebạạ.
40020028	Adạ ami Wẹẹn wạ Ọnẹn mbi mạ ekpoon nyạ yanẹn tạ yanạng yonạnạng yakạạm odạ ami nyạ maa tạ nạng yonạnạng nkạạ yanẹn, nyeni nganna etoom ẹmi tạ mbạ nkạạ yanẹn soosoo."
40020029	Kạ aJisẹs obạ yatoolinẹn yawẹ yablại kẹ dạ lopoon jạ yadẹi Jeriko, yanẹn soosoo yatooli ẹ.
40020030	Yaplạmplạmạ yapoo yanọọm dạ ẹtọfati kọpaa. Kạ yapuu yajạu aJisẹs nwạ ọbọlai maa, yamạnạ bẹ tạ yawọmmai, yajiyi, "Yeni ekutẹẹm obạ amọọn, Tata wạ adạ wẹẹn wạ aDeved."
40020031	Yanẹn bimaa ebạạ yakpamana obạ mbạ, yajạu tạ yafai. Ẹdọ yaplạmplạmạ bimaa mmạ yaduukạ yawọmmai, yayeeli ẹ kaa yatama. "Tata, wạ adạ wẹẹn wạ aDeved, yeni ekutẹẹm obaa mọọn!"
40020032	aJisẹs mạ obee maa ọdẹ bẹ kaa ọblau bẹ obi bẹ, "Odạ mbọng abaa wooyi m tạ nnạng nkạạ baa o."
40020033	Yaplạmplạmạ bimaa mmạ yapọọna ẹ yajạu ẹ, "Tata, nạng mọọn dạ nạ yokạạ eti."
40020034	aJisẹs oyeni ekutẹẹm obạ mbạ, ẹdọ ọpaana bẹ kạ ayẹẹn, mbạ yabebee maa yakạạ kẹ eti, yatooli ẹ.
40021001	Kạ yafoolại kẹ dạ aJerusalẹm, yayau dạ lopoon jana jạ yadẹi Bẹtfeg. Lopoon jimin lọyau lọbanga dạ ekpoon yạ yadẹi Oliv. aJisẹs mmạ otoom yatoolinẹn yawẹ yapoo,
40021002	ojiyi bẹ obi bẹ: "Baa kọu kạ lopoon jạ lọyau baa kạ lokạ kaa, yayạyạ kaa ajin nạ yakạạ nyanyang yạ yatoo yatai atoo yagạlạ ẹ kẹ obạ awẹẹnna. Baa waali yatạ yafukẹn.
40021003	Òodạ aa ọnẹn ọblai baa boong, baa yin ẹ yabi ẹ, aTata nwạ owooyi ẹ; Mạ lebebebạ jimaa nạ ọganna yẹ okạạ baa."
40021004	Boong imin odạbạ ẹ adạ Ọbasẹ oni jại kẹ kạ ẹma yạ ọtọnganẹn ọwẹ obi:
40021005	"Baa yin yanẹn bạ yawuuyi dạ lopoon jạ yadẹi Zayọn yabi bẹ, 'Ọbọọl ọbaa ofunni kaa. Nwạ ọyika wool ọyali ẹ kạ ngạm yạ nyanyang yạ yatoo yatai atoo, ọnọọma kạ ngạm yạ awẹẹn wạ nyanyang.' "
40021006	Ẹdọ yatoolinẹn bạ aJisẹs bimaa yakọu yanạng adạ aJisẹs otoomi bẹ tạ yanạng:
40021007	Yatạ nyanyang yạ yatoo yatai atoo obạ awẹẹnna yapạnạ maa Jisẹsa. Yabọu nkọ mbẹ yakpạn yẹ kạ awool, ẹdọ aJisẹs obạlạ kaa ọnọọma ọnọọma.
40021008	Yanẹn soosoo yayaala nkọ mbẹ mạ eti maa. Bidi yabalai yetibọọ yabani kạ eti.
40021009	Lẹnẹn kpala jạ lẹyau ẹ kạ lokạ obaa jạ lẹyau ẹ kạ ngạm yawọmmai yajiyi, "Ntọọnga tạ nyeni wẹẹn wạ aDeved!" "Nyonnạ nyau nkạạ ọnẹn imin wạ ofunikẹn kạ ajeen jạ Ọbasẹ!" "Ntọọnga tạ nyeni Ọbasẹ!"
40021010	Kạ aJisẹs omlee kẹ mạ aJerusalẹm maa, lopoon maa ebạạ loyungạ. Yanẹn yabimai yajiyi, "Mina obidạ nnẹ o."
40021011	Yanẹn bimaa ebạạ bạ yatotolại Jisẹsa maa yapọọna bẹ yajạu bẹ, "Mina odạ aJisẹs wạ odạ ọtọnganẹn wạ Ọbasẹ. Oblạ dạ lopoon jạ yadẹi Nazarẹt wạ ọyau dạ lọsẹ jạ aGalili."
40021012	aJisẹs mạ omlee dạ Ẹtọ yạ Ọbasẹ, owungi yanẹn bimin ebạạ bạ yayau daa yadẹmai ẹpla. Ọbọu yakpokolo bạ yanẹn bạ yapạnại amaan obạ yenọọma bạ yanẹn bạ yakpei tọmtọm okạmmại kạ lọsẹ.
40021013	Ojiyi bẹ obi bẹ, "Yafọng kẹ yajạu, 'Ẹtọ ẹmi nạ yadẹ ẹ ẹtọ yatạmma.' Odạ abaa yanại yẹ tạ edạ apaa yạ yawuseel yaduuwại bẹ."
40021014	Kạ aJisẹs oyạ mạ Ẹtọ yạ Ọbasẹ maa, yaplạmplạmạ obạ yatiyatiya yapạn ẹ maa, nwạ oboo bẹ kẹ ebạạ.
40021015	Bạ keyooyi nyau bạ yadeen obạ Yakoowạ nsọwa yạ aMosis ọkọnni bẹ kạ yakạạ yẹkalakala bloong bạ aJisẹs onại obaa kạ abẹẹnbẹẹn yawọmmai mạ Ẹtọ yạ Ọbasẹ maa yajiyi, "Ntọọnga tạ nyeni Wẹẹn wạ aDeved."
40021016	Mmạ yablau Jisẹsa yabi ẹ, "Nwẹ apuuwạ kẹ boong wạ abẹẹnbẹẹn bimin yajiyi o." aJisẹs ọpọọna bẹ obi bẹ, "Mpuuwạ kẹ. Nwẹ nji yayeel kẹ kạ nwẹnẹ yạ Ọbasẹ dạ njại mbi Ọbasẹ ọwu onạng kẹ bẹẹnbẹẹn obạ yayayabẹẹn dạ nạ yatee ntọọnga yạ nạ ndaal ẹ ẹtẹẹm o."
40021017	aJisẹs odoo bẹ maa oblạ kẹ mạ lopoon jimaa ọkọu dạ lopoon jạ yadẹi Bẹtani oyoomạ daa.
40021018	Kạ lesowạ kẹpọọm aJisẹs ọwọọnni dạ aBẹtani ọkuuyi dạ aJerusalẹm, yọwa mmạ yoyuu ẹ.
40021019	Mmạ okạạ kẹkamaati sana dạ etipaam, ọkọu daa okạạ ketạ liwaa njạ njạ lidu kạ liidạ. aJisẹs mạ ojạu kẹkamaati simaa, "Awu jang lidu kamung kaawạm!" Kebebe maa kẹyọiya kẹ liwaa.
40021020	Kạ yatoolinẹn yawẹ yakạạ aajaa obạ bẹ wool yabimai yajiyi, "Odạ yang maa ọkaama kẹkamaati simin kebebe maa kẹ yọiya kẹ liwaa ajin o."
40021021	aJisẹs ọpọọna bẹ obi bẹ, kạ lọtumajạu, "Ami njiyi baa mbi, òodạ aa yayeni woolfạnnạ yabi yaakanga, nạ ọfẹya baa tạ yanạng boong wạ nại nkạạ keti simin. Imin nwạ nwạ oodạ, nạ ọfẹya baa odạdạ tạ yajạu ekpoon imin, 'blạ kẹ akọu atọọ kạ lọganga,' nạ enạng aajaa.
40021022	Boong wanwanaya wạ abaa yiyi baa yatạm yabeem Ọbasẹ, òodạ aa yayooyi kạ lọtumajạu nạ yayeni."
40021023	aJisẹs omlee kạ Ẹtọ yạ Ọbasẹ. Adạ ọyau kạ okpei yanẹn boong, bạ keyooyi nyau bạ yadeen obạ yanọtam bạ aJu yapạnạ ẹ maa yablau ẹ; yajạu ẹ, "Odạ naa ẹfaa atoo anạngi bloong bimin o. Nnẹ maa okại ọ ẹfa imaa o."
40021024	aJisẹs mmạ ojạu bẹ obi bẹ, "Ami kayeni nạ mbla baa lọblabla jana. Òodạ aa boong wạ abaa pọọna lọblabla jimin ami nạ nyin baa ẹfa yạ nto nạngi bloong bimin.
40021025	Nwẹ kewiblẹẹyi sạ aJọn Kẹblẹi lowi oni blẹi maa oni naani ẹfa dẹndẹ o. Ebini blạ dạ kọbọọ kạ Ọbasẹ, obidạ dạ mbọọ yạ yanẹn o." Mmạ yatọnga mbạ mbạ yajạu, 'Òodạ aa boong wạ amọọn jại yobi eniblạ dạ mbọọ yạ Ọbasẹ,' nạ ojạu mọọn, 'Mbọng ọkaama oyinạ ọwẹ kạ lọtumajạu yaayoo o.'
40021026	Yayeni yatọnga yajạu, "Òodạ aa yojại yobi ẹfa ẹwẹ eniblạ kạ mbọọ yạ yanẹn, imaa ọkalai mọọn ọsẹnga obaa yanẹn ebạạ yajiyi yabi aJọn odạ ọtọnganẹn wạ Ọbasẹ."
40021027	Ọkaama yapọọna Jisẹsa yajạu ẹ, "Yooyi." Ẹdọ nwạ mạ ojạu bẹ obi bẹ, "Ndạ ami baa nyin ẹfa yạ ntoo nạngi bloong bimin ebạạ."
40021028	aJisẹs ojạu bẹ obi bẹ, "Abaa yabala baa yang yagẹna boong imin o. Ọnẹn wana oyeni bẹẹn yapoo. Lewi jana onoomạ ẹ ọkọu opạnạ daa wẹẹnna wạ ọtammi ojạu ẹ obi ẹ, 'Wẹẹn ọmi, iyaasi kọu dạ litạạmi anạng yonạnạng.'
40021029	"Wẹẹn imaa ọpọọna ẹ obi ẹ, 'Daa nkọu.' Ẹdọ kẹ oogạnạ oyeni opạnnạ kẹ yọbala yọwẹ ọkọu yonạnạng dạ litạạmi jạ yaatẹ.
40021030	"Ọnẹn imaa ọkọu opạnạ daa wẹẹn ikin wạ odạ wẹẹnwẹẹn oyeni ojạu ẹ boong wạ otạ ojạu ikaa. Wẹẹn imaa odẹya kẹ yaatẹa obi nạ ọkọu, oyạ kaa ọọkọu.
40021031	"Ẹdọ aJisẹs mmạ ọblau bẹ obi bẹ, mạ mbạ bimaa yapoo, odạ naa wẹẹnna ọdẹya tạ onạng yibala fạ yaatẹ o." Yapọọna ẹ yajạu ẹ, odạ, "Wẹẹn wạ odạ ọnọtam maa." aJisẹs mạ ojạu bẹ obi bẹ, "Kạ lọtumajạu nnyinni baa mbi, yanẹn bimin bạ yanaai tas obạ yakpasam nạ yakạlạ baa kẹ kạ kọkpamma Lẹbọọlkạm jạ Ọbasẹ kẹmlee.
40021032	aJọn Kẹblẹi lowi oyạ maa okoowạ baa nti yiyayi yạ nạ yawuuyi kaa, obạ nwạ yaadẹya. Bạ kẹnai tas obạ yakpasam mbạ yadẹya obạ nwạ okpintạ odạ kạ abaa kạạ kẹ aajaa, baa ntẹẹm yaasodạ tạ yayeni yadẹya obạ nwạ.
40021033	"Baa kala kotung kạ kẹsẹma kẹdọ kẹdọ. Ọnẹn wana oniyeni lọsẹ jạ okooni kaa litidu jạ yadẹi gerep, omạạn kokạm otạ osongạ kẹ kaa, oyeni ọtọọ daa lebạ jạ yayau kaa yaminai lowi jạ litidu agerepa. Omạnạ dạ apaa yạ akpakpali yạ nạ yayau kaa yakpenại litạạmi maa, mmạ ọganna litạạmi maa okạạ yanẹn bạ nạ yajinnạ mmạ odoo maa ọkọu kosẹnga dạ lopoon lọdọ lọdọ.
40021034	Kạ kebee sạ nạ yatạ yapaa litidu mạ litạạmi jimaa kefoolại kẹ, ọnẹn imaa otoomi yatoomnẹn yawẹ dạ yanẹn bimaa bạ ojinnạ litạạmi liwẹ dạ nạ yanaan lẹkpọng jạ leyoom lekạạ ẹ.
40021035	"Yanẹn bạ ojinnạ litạạmi liwẹ yamaana yatoomnẹn yawẹ yaduu wana, yafi kẹ idi, yayeni yatoo idaa ataa.
40021036	Kiyeni litạạmi oyeni otoom kaa yatoomnẹn yawẹ yadọ yadọ bạ yasoo yatakẹ bạ yakạlạeti kaa. Bạ kejinnạ litạạmi bimaa yayeni yanạnạng bẹ aajaa.
40021037	Kạ kekpongạm otoom kaa, wẹẹnna tạ opạnạ bẹ kaa. Ojiyi obi, 'Mbạ nạ yawau ẹ jẹẹn.'
40021038	"Bạ kejinnạ litạạmi bimaa kạ yakạạ wẹẹnna ofunikẹn yatọnga bẹ mbạ mbạ maa yajiyi, 'Mina odạ wẹẹnna wạ nạ omung oyeni litạạmi jimin. Baa fukẹn dạ nạ yọfi ẹ kẹ oblạ maa amọọn yọnaan ẹ kẹ yoyeyeen yọwẹ.'
40021039	Mmạ yadạạli wẹẹn imaa yatoo ẹ yablạ kẹ mạ litạạmi jimaa yafi ẹ kẹ yadoo."
40021040	aJisẹs mmạ ọblau bẹ obi bẹ, "Ẹdọ kạ kebee sạ ọnẹn wạ oyeni litạạmi jimaa nạ oyạ maa, mbọng nạ onạng o."
40021041	Yapọọna ẹ yajạu ẹ yabi ẹ, "Nwạ nạ ọfi kẹ yẹnẹn bungạbung bimaa. Nạ ọganna litạạmi jimaa okạạ yanẹn yadọ yadọ tạ yakpenạ bạ nạ yakạạ ẹ lẹkpọng litiduwa lẹwẹ kạ kebee kebạngạ."
40021042	aJisẹs mmạ ojạu bẹ obi bẹ, "Nwẹ nji abaa yayeel kẹ likạạ jạ Ọbasẹ mạ apaa yạ litọnga lijạu o. " 'Lẹtaa jạ yanẹn bạ yamạnạ ẹtọ yasi kẹ aa leebi ọtuuma leedạ. Lesodạ jẹ leefi letạ ẹtọ lebee. Ọbasẹ onại jẹ aajaa, odạ boong kalakaal kạ lokạ lọmọọn.'
40021043	"Ọkaama tạ nyin baa njạu baa, Ọbasẹ nạ ọnaan baa kẹ kọkpamma Lẹbọọlkạm lẹwẹa, ọganna okạạ yanẹn bạ nạ yanạng boong wạ nwạ owooyi." [
40021044	Ọnẹn wanwanaya wạ ọtọọ mạ lẹtaa jimaa nạ ọwina kẹ ebạạ. Ọnẹn wanwanaya wạ lẹtaa jimin lẹtọọ kạ awool nạ lẹbil ẹ kẹ ebạạ.]
40021045	Kạ abạ keyooyi nyau bạ yadeen obaa bạ aFarisi yapuu kẹsẹma simaa, mbạ yabee maa yayimạ kẹ yajạu, aJisẹs ọtọngai ọgẹnai bẹ.
40021046	Yawoo dạ nạ yasẹnga yamaana kẹ Jisẹsa, odạ ọkala bẹ, ọsẹnga obaa yanẹn soosoo yayoo kẹ yajạu nwạ odạ ọtọnganẹn wạ Ọbasẹ.
40022001	aJisẹs otạ yẹsẹma oyeni ọtọnga obạ yanẹn bimaa ojiyi bẹ obi bẹ,
40022002	"Kọkpamma Lẹbọọlkạm kawọnga koseli aa, Ọbọọl wana onại kọnangai kẹbẹẹ yọbẹẹ sạ awẹẹnna.
40022003	Otoom yatoomnẹn yawẹ tạ yakọu yadẹ kaa yanẹn bimaa ebạạ bạ onijại kẹ tạ yayạ dạ kọnangai kẹbẹ yọbẹa. Mbạ ebạạ yaplạm kẹ tạ yakọu daa.
40022004	"Ọbọọl imaa oyeni otoom yatoomnẹn yawẹ yadọ yadọ kotoom kimaa. Ojạu bẹ obi bẹ, 'Baa kọu yayin yanẹn bimaa bạ nnjại kẹ maa yabi bẹ. Ami nạng kẹ luji nyoo oyoyo. Mfi kẹ yapaamdạm, nyeni nyonnạ kẹ bloong ebạạ, tạ yafukẹn kọnangai kebee yọbẹa.'
40022005	"Yanẹn bimaa bạ ọdẹ kẹ maa wẹ daa yaapọọna yakọu bẹ yatuuma yabẹ. Wana ọkọu keblạ, idaa ọkọu dạ ẹplatọ ẹwẹ.
40022006	Yanẹn bikin yadibạ yatoomnẹn bimaa yaduu bẹ yayeni yafi bẹ kẹ.
40022007	Ọbọọl imaa ọkọnni ẹ kạ opuu boong imin ọkaama otoom kaa yakonẹn yawẹ tạ yafi kẹ yẹnẹn bungạbung bimaa yayeni yapọọ kẹ lopoon lọbẹ.
40022008	"Ẹdọ Ọbọọl mmạ ojạu yatoomnẹn yawẹ obi bẹ, 'Kebee kẹbẹẹ yọbẹa kebạngạ kẹ. Yanẹn bạ atama ndẹ kẹ tạ yayạ maa kẹbẹẹyọbẹ maa kaa yaabọọwa.
40022009	Ọkaama baa kọu kạ nkạnti yadẹ yanẹn adạ yasoosoo yabạngạ bạ abaa bi kạkạạ tạ yafukẹn kọnangai kẹbẹẹyọbẹa.'
40022010	Yatoomnẹn bimaa yanoomạ bẹ yakọu yamlee kạ nkạnti yafuka yanẹn banbanaya bạ yabi kạkạạ ebạạ. Yanẹn bạ yabuuwạ obaa bạ yayiyi. Lọtọwạni jạ lodeen jạ yayau kaa kọnangai kẹbẹẹyọbẹa maa lowuu kẹ baab obạ yanẹn.
40022011	"Kạ Ọbọọl imaa omlee mạ lọtọwạni jimaa tạ okạạ yanẹn bạ yayạ maa kẹbẹẹyọbẹ kẹwẹ, okpenạ okạạ ọnẹn wana wạ obi wẹ nkọ kẹbẹẹyọbẹa oogạni.
40022012	Mạ ojạu ẹ obi ẹ, 'Awu omạnạwaam. Asẹng yang ayaa mạ apaa imin o, dạ abi wọ nkọ kẹbẹẹ yọbaa aagạni o.' Odạ ọnẹn imaa ọfai maa blee.
40022013	"Ọbọọl mạ ojạu yatoomnẹn yawẹ obi bẹ, 'Baa dibạ ẹ yabọ ẹ kẹ mbọọ obạ mfẹ yatoi ẹ kạ ebạmkpa kaa kạ obilạ kaa. Tạ ọya kaa otoo lobạ oyeni oji ẹ agaa.'
40022014	"Ẹdọ kạ kekpongạm aJisẹs mmạ ojạu bẹ obi bẹ, yadẹ yanẹn soosoo, odạ yadạạli bẹ kaa ọwẹẹnwẹẹn."
40022015	Bạ aFarisi yablạ kẹ yakọu yanạng bẹ kokpoo dạ nạ yanạng ẹ yẹkpaani tạ ọtọnga boong wạ obi kạ eti ọọsẹng.
40022016	Bạ aFarisi yatoom yatoolinẹn yabẹ obạ yanẹn bạ Ẹrọd yakọu yapạnạ daa Jisẹsa yajạu ẹ, "Tata, amọọn yoyimạ kẹ yobi awu adạ ọnẹn wạ ọtọngai lọtumajạu. Akpei mọọn lọtumajạu jạ lọgẹna eti yạ Ọbasẹ. Boong wạ ọnẹn odạdạ daa jang aapọọna. Awu ọnẹn kạ lokạ aakpenạ.
40022017	Yin mọọn yibala yiwu. Nwẹ nsọ mmọọn njại kẹ tạ yokạạ Sizaa tas, nwẹ mbibi aajaa nnjại o."
40022018	aJisẹs oyimạ kẹ yọbala bungạbung yọbẹ ọkaama ojạu bẹ obi bẹ, "Abaa bạ keyomima kenạngi! Mbọng maa ọkaama abaa yakạạyi m koyoomạ o.
40022019	Baa koowạ m lọmaan jạ yatoo yakạạyi tas maa." Yatạ lọmaan jana yapạnạ ẹ maa.
40022020	aJisẹs mmạ ọblau bẹ obi bẹ, "Odạ nnẹ maa oyeni kọgabi kạ kọyau kaa min o. Nnẹ oyeni jẹẹn jạ yafọngi kaa min o."
40022021	Yapọọna ẹ yajạu ẹ odạ, "aSiza." aJisẹs mmạ ojạu bẹ obi bẹ, "Baa dạạli bloong bạ yẹdạ bạ aSiza, yakạạ Sizaa. Yadạạli bloong bạ yedạ bạ Ọbasẹ yakạạ Ọbasẹ."
40022022	Kạ yapuu eti yạ aJisẹs ọsẹng kaa ọpọọna lọblabla lọbẹ jimaa, obạ bẹ wool, yadoo ẹ maa yablạ kẹ.
40022023	Kpaa mạ lewi jimaa, bạ aSadusi bạ yajại ọnẹn obạ kẹ jang ọọplọka yapạn maa Jisẹsa, yablau ẹ yajạu ẹ,
40022024	"Tata, aMosis oni kpe mọọn obi, odạm wạ ọbẹ kẹ yanẹẹn mmạ obi kẹ wẹẹn oopooni. Oodạ aa obạ kẹ, wẹẹnyaatẹa tạ odạạli kẹ yanẹẹnna maa obi ẹ, dạ abẹẹn bạ obi pooni nạ yadạ bẹẹn bạ ọnẹn wạ obạ kẹ maa.
40022025	Yanẹn yatạạn yapoo bạ odạ ẹtẹ wana opooni yani yau min obạ amọọn, wạ ọtammi ọtaa bẹ ebạạ, ọbẹ yanẹẹn kẹ wẹẹn oopoon obạ kẹ. Ẹdọ ọganna yanẹẹnna okạạ imin wạ okạạmi ẹ kepoon kạ ngạm.
40022026	Ikạạmi ẹ maa oyeni obạ kẹ, ikina wạ okạạmi ẹ odạdạ aajaa, tutu otạ oyạ yanẹn bimaa yatạạn yapoo ebạạ bẹẹn yaayeni.
40022027	Kạ kekpongạm yanẹẹn imaa kayena ofi obạ kẹ.
40022028	Kạ yanẹn bạ yabạ kẹ nạ yaplọka kẹ kạ lobạ maa, odạ nnẹ maa nạ odạ odạm wạ yanẹẹn imin mạ mbạ bimaa yatạạn yapoo o. Ọgẹna nwạ oninạ ọbẹ bẹ kẹ ebạạ."
40022029	aJisẹs mạ ọpọọna bẹ obi bẹ, "Akạạ, abaa kaa yaablemạ. Ọsẹnga obạ likạạ jạ Ọbasẹ baa liigbongạ, ẹfa ẹwẹ yaayimạ.
40022030	Kạ yanẹn bạ yabạ kẹ nạ yamung yaplọka kẹ kạ lobạ, nạ yadạ aa yatoomnẹn kawọnga bạ Ọbasẹ. Mạ kebee simaa yọbẹ kẹbẹẹ maa yoodạ.
40022031	Ẹdọ kạ ọgẹna kẹplọka kẹ kạ lobạ sạ yanẹn bạ yabạ kẹ, Nwẹ abaa kạ nwẹnẹ yayeeli tạ yapuuwạ boong wạ Ọbasẹ ojại baa.
40022032	'Ami ndạ Ọbasẹ wạ Ebraam, obạ wạ Aizik, obạ wạ aJekọb.' Imaa okoowạ obi Nwạ odạ Ọbasẹ wạ yanẹn bạ yayau etoom, yanẹn bạ yabạ kẹ oodạ."
40022033	Kạ yanẹn bimaa yapuu boong wạ ọtọnga maa, obạ bẹ wool kaani, ọsẹnga obạ eti yạ ọsẹng kaa okpe bẹ.
40022034	Kạ kebee sạ abạ aFarisi yapuu yajạu aJisẹs okpạnạ kẹ bạ aSadusi mma, mbạ yakọi yayeni ledungạnạ.
40022035	Ọnẹn ọbẹ wana wạ okpe kẹ nsọ otạ lọblabla ọjaka Jisẹsa obi ẹ,
40022036	"Tata, odạ naa nsọwa ndạạmi nta kẹ ebạạ o."
40022037	aJisẹs mạ ọpọọna ẹ obi ẹ, " 'Odạ nsọ yạ njại mbi, tạ ayeni kẹdẹi obạ aJiova wạ odạ Ọbasẹ ọwu obạ ẹtẹẹm ẹwu ebạạ obạ kẹnẹn kẹwu ebạạ obạ yọbala yọwu ebạạ.'
40022038	Mina mmạ odạ nsọ yạ nkạlạeti yạ nta kẹ ebạạ.
40022039	Nsọ mpoowa yạ ndạạmi nta kẹ imaa odạ, 'awu tạ ayeni kẹdẹi obạ okạạmwunẹn ọwu adạ awool liwu lidẹi ọ.'
40022040	Mạ nsọ imin mpoo mmạ nsọ yạ aMosis obạ yokpekpe bạ yatọnganẹn bạ Ọbasẹ ebạạ yopeeyạ."
40022041	Kạ abạ aFarisi yafuka bẹ, libọọ jana, aJisẹs ọblai bẹ lọblabla,
40022042	Obi bẹ, "Nwẹ odạ mbọng abaa bala baa yagẹna Kraisa o. Nwẹ odạ emeeni yạ nnẹ oblạ kaa o." Mmạ yapọọna ẹ yajạu ẹ, "Odạ emeeni yạ aDeved."
40022043	aJisẹs mmạ ọblau bẹ obi bẹ, "Mbọng ọkaama, aDeved mạ ọdẹ 'Tata ọmi' kạ ọtọngai obạ ẹfa yạ Kutumadạn, ojiyi obi:
40022044	" 'Jiova ojại, Tata ọmi obi ẹ, "Nọọma m dạ kodạmbọọ, tutu nyoo ọ asuuwa kẹ yakọkọnanẹn yawu ebạạ, tutu ngạn bẹ kạ mfe nwu kapiil." '
40022045	Òodạ aa boong wạ aDeved ọdẹ Kraisa 'Tata ọmi,' aKrais maa ọsẹng yang odạ wẹẹn wạ aDeved o."
40022046	Bạ aFarisi bẹ ọọfẹya tạ yapọọna lọblabla jimaa. Mạnạ ọ mạ lewi jimaa, ndạ ọnẹn ọbẹ wana maa oodạ wạ omung ọfẹya tạ ọblau Jisẹsa lọblabla lọdọ lọdọ.
40023001	aJisẹs mạ ọtọnga obạ lẹnẹn kpala jimaa, ebạạ, oyeni ọtọnga obạ yatoolinẹn yawẹ obi bẹ,
40023002	"Yakoowạ nsọwa yạ aMosis obaa bạ aFarisi mbạ yayeni ẹfa tạ yakpe yanẹn nsọ yạ aMosis.
40023003	Ọkaama, baa naan yayeni yanạng boong wanwanaya wạ yajại baa tạ yanạng. Baa amaana bẹ kaatil, ọsẹnga obaa boong wạ yakpei baa tạ yanạng oodạ mbạ yanạngi.
40023004	Yabọọyi atoo yạ adoowạ yabi bẹ ketoo aafẹ yakạạyi yanẹn tạ yatạ dạ yẹkọkọwa, oodạ bẹ ọọdẹ tạ yapana kaa kọbọọ yananna bẹ atoo imaa.
40023005	"Boong wanwanaya wạ yanạngi, yanạngi oblạ maa yanẹn yakạạ bẹ: Kpenạ akạạ yakubẹẹn bạ yafọngi kaa likạạ jạ Ọbasẹ yagạnạ kamlee, bạ yanẹn bạ aJu yani gạnại bẹ kạ nkạtakpa, yayii bẹ yatạm. Bạ yanẹn bikin yanunga, oodạ bạ yabẹ, odạ bạ yadeen. Njạu yạ nyau dạ kọpaa nkọwa yạ yagunni bẹ, oodạ yạ ngạạnạ.
40023006	Ọdẹẹyi bẹ tạ yanọọma kạ mkpạạl yạ ndeen obạ kạ yẹnọọma bạ yayonnạ kẹ yayoo kạ ndungạnạtọ yạ aJu;
40023007	Ọdẹi bẹ yanẹn tạ yakạạyi bẹ lẹdẹ akakadeena, kạ lẹplabạ obaa tạ yadẹi bẹ 'Yakoowạ.'
40023008	"Baa wool libaa kaayoo dạ yanẹn nạ yadẹi baa Okoowạ, ọsẹnga obạ abaa yayeni okoowạ wana, ẹdọ abaa ebạạ yabạngạ maa.
40023009	Mạ ekpoon imin baa ọnẹn wana wana uwọu kaadẹ. Yayeni wọuwa wana wạ ọyau kạ Lẹbọọlkạm kawọnga.
40023010	Ọnẹn wana wana wọ kẹkpamma nnạ ọọdẹ, yayeni kẹkpamma wana wẹkakạn wạ odạ aKrais. (Imina wạ Opimạ kẹ).
40023011	Ọnẹn wạ nạ yayoo tạ odạ ọkpammanẹn obaa nwạ nạ odạ otoomnẹn okạạ baa.
40023012	Ọnẹn wanwanaya wạ ọgabi wool liwẹ, nạ yayi kẹ kạ lọsẹ. Ọnẹn wanwanaya wạ ọyika wool liwẹ nạ yagai ẹ kạ kawọng.
40023013	"Nạ obuuwạ okạạ baa, abaa Farisi obạ Yakoowạ nsọwa, bạ keyoomimaa kenạngi. Abaa yafẹlai kẹ letimaa kọkpamma Lẹbọọlkạm kawọnga kạ likạạ jạ yanẹn. Abaa kạ awool libaa yaawoo tạ yamlee kạ, ẹdọ nạ yajạu yanẹn yateeyi bimin bạ yawooyi tạ yamlee kaa tạ yamlee kaa. [
40023014	Nạ obuuwạ okạạ baa, abaa Farisi obạ Yakoowạ nsọwa, bạ keyoomimaa kenạngi. Abaa yabuuyi baa kẹ yoyeyeen bạ abanẹẹn bạ yadạm yabẹ yabạ kẹ. Yayii baa kotạmkpọọl dạ nạ yakoowạ yanẹn yajạu abaa yatuum yayimạ Ọbasẹ. Ọsẹnga obạ aajaa lotạmạ lọbaa nạ lobuuwạ.]
40023015	"Nạ obuuwạ okạạ baa, abaa Farisi obạ Yakoowạ nsọwa, bạ keyoomimaa kenạngi. Yasẹngi baa kotikpọọl yabalại liganga obạ nsẹkpa ebạạ tạ yanạng ọnẹn wana tạ osodạ ẹ ẹtẹẹm. Kạ osodạ ẹ kẹ ẹtẹẹm nạ yanạng ẹ tạ obuuwạ ọtaa baa kẹ, kạ nti mpoo, ẹdọ ọkọu dạ lekoonbạ, adạ abaa kạ awool libaa nạ yakọu.
40023016	"Nạ obuuwạ okạạ baa abaa yaplạmplạmạ bạ yawooyi tạ yakoowạ yaplạmplạmạ bikin eti! Abaa yajiyi yabi, 'Òodạ aa ọnẹn ọwaki ẹ kạ ajeen jạ Ẹtọ yạ Ọbasẹ mạ obi aajaa oonại, imaa bọng bọng oodạ. Òodạ aa otoo jeen jạ abloong bạ yedạ gool kạ Ẹtọ yạ Ọbasẹ, onại kọwaki, oyoom okạạ ẹ tạ onạng boong imaa wạ ojại nạ onạng.'
40023017	Abaa yẹnẹndạdu bạ yebi eti yeekạạ. Obidạ wẹnwẹ odạmmi ọtaa kẹ idi. Bloong bạ yedạ gool kạ Ẹtọ yạ Ọbasẹ, obidạ Ẹtọ yạ Ọbasẹ kạ awool liwẹ yạ enại bloong bimaa yẹsanga o.
40023018	Abaa yayeni yajiyi yabi, 'Òodạ aa boong wạ ọnẹn otoo jeen jạ kẹyaunọọma Ẹtọa yạ Ọbasẹ ọwaki ẹ tạ onạng boong,' ẹdọ mmạ obi boong imaa oonại, maa bọng bọng oodạ. Òodạ aa ọwaki ẹ obạ bloong bạ yẹyau kạ kẹyaunọọma, oyoom okạạ ẹ tạ onạng boong wạ ọwaki ẹ.
40023019	Abaa yaplạmplạmạ, obidạ wẹnwẹ odạmmi ọtaa kẹ idi, bloong ẹyauwa obidạ kẹyaunọọma sạ kenại bloong bimaa tạ yẹsạnga o.
40023020	Ọkaama ọnẹn wạ otoo jeen jạ kẹyaunọọma onạng kọwaki, okoowạ otoo kẹyaunọọma obaa bloong ebạạ bạ yẹyau kaa onạng kọwaki.
40023021	Ọnẹn wanwanaya wạ otoo jeen Ẹtọ yạ Ọbasẹ onạng kọwaki, okoowạ obi otoo Ẹtọ yạ Ọbasẹ, obạ Ọbasẹ wạ owuuyi kaa otạ onạng kọwaki.
40023022	Ọnẹn wanwanaya wạ otoo jeen jạ Lẹbọọlkạm kawọnga onạng kọwaki, okoowạ obi otoo nkukpa yạ Ọbasẹ obạ Ọbasẹ wạ ọnọọm kaa otạ onạng kọwaki.
40023023	"Nạ obuuwạ okạạ baa! Abaa Farisi obạ yakoowạ nsọwa. Abaa bạ keyoomimaa kenạngi! Abaa yakạạyi yipaa fana kạ boong joo kạ abloong bạ yatoo yanạngi luji tạ lọdaal, bloong aa ẹkapoong, obạ ẹwẹwẹ obạ linanawa odạ yadoo tạ yanạng bloong bạ yedạ ọtuuma yẹta kẹ tạ yakạạ yipaa fana kạ boong joo. Bloong bạ yedạ mblemạ, ekutẹẹm keyeni, obạ awoolfạnnạ. Ọbọọwa tạ yanạng bloong bimin yayeni yakọu lokạ yanạng bikaa.
40023024	Abaa kedạạli eti bạ yabi eti yaakạạ, abaa yawọbai kẹ nnọọnọli kạ yọwawaa yọbaa, yaduukạ yamẹi kẹ oodạ ẹtẹẹn yạ yadẹi Kamẹl.
40023025	"Nạ obuuwạ okạạ baa! Abaa Farisi obạ Yakoowạ nsọwa. Abaa bạ keyoomimaa kenạngi! Abaa yakokowai kanẹẹni kạ lipoo obạ yẹpla yẹbaa, odạ kamlee kawẹ kawu obạ abloong bạ abaa too kạ akpẹẹ obạ kekạạm yayeni.
40023026	Awu Farisi wạ abi eti aakạạ! Kạlạeti akoi kẹ kopoo kọwu obạ kẹpla kẹwu kạ kamlee, oblạ maa kanẹẹni kawẹ kayi.
40023027	"Nạ obuuwạ okạạ baa, abaa Farisi obạ Yakoowạ nsọwa. Abaa bạ keyoomimaa kenạngi. Abaa yadạ aa mbạ yạ yalọnga kẹ kanẹẹni oblạ maa nyi. Kạ kamlee kawẹ nwu obạ yẹkau bạ yanẹn bạ yabạ kẹ obạ abloong bạ yẹduba kẹ ebạạ.
40023028	Aajaa kayena abaa yanạngi amaana abaa kạ lowạni kin tạ yakoowạ yanẹn yajạu abaa yanạngi bloong bạ yẹyiyi kạ lokạ jạ Ọbasẹ. Kạ ntẹẹm baa kamlee kaa, yadạ bạ keyoomimaa kenạngi, yayeni yawuuyi obạ kebungạbung.
40023029	"Nạ obuuwạ okạạ baa, abaa Farisi obạ Yakoowạ nsọwa! Abaa bạ keyomima kenạngi. Yamunni mbạ yạ nyiyi yakạạ yatọnganẹn bạ Ọbasẹ yayeni yayonnại kẹ mbạ yạ yanẹn bimin bạ yanại bloong bạ yẹdaali Ọbasẹ ẹtẹẹm.
40023030	Yajiyi yabi, 'Ofidạ aa yawuuyi mạ kebee sạ abạ awọu yani wuuyi kaa maa, abaa bẹ yaafi tooli tạ yạfi kẹ yatọnganẹn bạ Ọbasẹ.'
40023031	Kạ aajaa abaa yadẹya kẹ yabi yadạ bẹẹn bạ yanẹn bimin bạ yani fi kẹ yatọnganẹn bạ Ọbasẹ.
40023032	Baa kọu lokạ yawẹda baa kẹ boong bungạbung wạ abạ awọu bạ ijaani yani mạạn bẹ kẹ legạn.
40023033	"Abaa bimin ebạạ bạ yadạ aa yọọl. Abaa bạ yablạ kạ mmeeni yạ ayọọl yạ mbuuwạ kaani. Odạ yang nnạ yasẹnga yasẹ kẹ mạ kokpepạli lekoonbạ libinia.
40023034	Imaa ọkaama ami nạ nkọnga baa kaa yatọnganẹn bạ Ọbasẹ, obạ yayimạyimạnẹn, obạ Yakoowạ. Abaa nạ yafi kẹ mbạ bidi, yamạạn bidi kạ ketipaa, yaduu bidi kạ ndungạnạtọ, yayeni yawungạ obạ mbạ kạ lipoon kạ lipoon.
40023035	Nạ oblạ kaa aajaa lotạmạ jạ loyoom lokạạ yanẹn bạ yafi kẹ yanẹn bạ yanại boong wạ ọdaali Ọbasẹ ẹtẹẹm lọyau lokạ baa, amạn ọ kạ yafi kẹ Ebẹla wạ mbọọ nwẹ nsanga kẹ, otạ oyạ kạ lobạ jạ aZakariya wạ odạ wẹẹn wạ aBarakiya wạ yafi kẹ dạ Ẹtọ yạ Ọbasẹ maa kạ kẹwooyi sạ apaa yạ asanga kẹ obạ kẹyaunọọma.
40023036	Kạ lọtumajạu tạ nyin baa njạu lotạmạ kebungạbunga simin nạ lọyau lokạạ yanẹn bạ awi imina.
40023037	"Abaa yanẹn bạ aJerusalẹm, abaa yafii kẹ yatọnganẹn bạ Ọbasẹ yayeni yatooyi yatoomnẹn bạ Ọbasẹ otoomi kaa ataa, obidạ nti mpang mfi fuka bẹẹn yabaa apaa yana, adạ ọnọọnmaan ọfuka bẹẹnna kạ yẹpẹmi yẹwẹ kamlee. Odạ abaa min yaatee tạ nạng aajaa.
40023038	Akạạ ẹdọ ntọ mbaa nyau kẹkanga.
40023039	Nyini baa mbi, abaa jang min yamung yaakạạ, tutu obi oodạ kebee simaa keyạ sạ nạ yajiyi, 'Koyonnạ kẹ kọyau obạ ọnẹn imina wạ nạ ofunikẹn kạ ajeen jạ Ọbasẹ.' "
40024001	Kạ aJisẹs onoomạ ẹ mạ lekạm jạ Ẹtọ yạ Ọbasẹ maa oblại kẹ, yatoolinẹn yawẹ yapạnạ ẹ maa yawạli ẹ kọbọọ yakoowại ẹ yọọyu bạ Ẹtọ yạ Ọbasẹ imaa ebạạ.
40024002	aJisẹs mạ ọpọọna bẹ, ojạu bẹ obi bẹ, "Yakạạ kẹ bloong bimin ebạạ o. Kạ lọtumajạu, nnyinni baa mbi, ataa imin ebạạ, ndạ jana maa leedạ, jạ nạ lẹnẹnẹnai kạ awool jạ ajidi. Nạ yablạ kẹ lẹtaa janjanaya yakuudạ kạ lọsẹ."
40024003	Adạ aJisẹs ọkọi ọnọọma ọnọọma kạ ekpoon yạ Oliv yatoolinẹn yawẹ yapạn ẹ dạ koduuwạ yablau ẹ yajạu ẹ, "Yin mọọn kebee sạ abloong bimin ebạạ nạ yedạbạ bẹ. Odạ naa kepolạ amọọn nạ yokạạ mmạ yoyimạ yojạu awu afunikẹn o. Odạ naa kepolạ nạ kekoowạ mọọn kejạu kebee sạ ekpoon nạ ekạạm kefoolạ kẹ o."
40024004	aJisẹs mmạ ọpọọna bẹ obi bẹ, "Baa kạạ yajạu yabi ọnẹn baa yẹkpaani oonại.
40024005	Yanẹn soosoo nạ yamung yatạ jeen lẹmi yadạbạ bẹ kẹn yajiyi, mbạ yadạ Krais. Ẹdọ mbạ nạ yanạng yanẹn soosoo dạ nạ yajạu kạ eti yaasẹng.
40024006	Abaa nạ yapuuwạ kẹkọọl akoowa yạ ayau baa ẹlẹlu, obạ yayinạ bạ yagẹna ako yạ ayau baa kepạạlạpạạl. Imaa baa nnạ ọọkala, ọgẹna imin oyoom tạ adạbạ ẹ aajaa, maa kekạạmi ekpoonna oodạ.
40024007	Opoondeen idi nạ oyuu obạ opoondeen idi. Kọkpamma kana nạ konoomạ kẹ koyuu obạ kọkpamma kọdọkọdọ. Yọwa obạ kọsẹ yunngạ nạ kọya kạ apaa yanyanaya.
40024008	Bloong bimin ebạạ yedạ kemạnạlegạn apeen yọmaana.
40024009	"Ẹdọ nạ yadibạ baa kẹ yaganna baa yakạạ yanẹn bạ nạ yakạạ baa lotạmạ yayeni yafi baa kẹ. Nạ yakọnni yanẹn ekpoonna ebạạ ọsẹnga obaa ami.
40024010	Mạ kebee simaa, yanẹn soosoo nạ yablạ kẹ kạ nti yạ Ọbasẹ. Nạ yatạ yẹkpaani yakpe kẹ idi obaa idi. Nạ yayeni lẹkọnni yakạạ idi obaa idi.
40024011	Yanẹn soosoo bạ nạ yapaa libeem yajạu mbạ yadạ yatọnganẹn bạ Ọbasẹ, nạ yadạbạ bẹ kẹn. Mbạ nạ yanạng yanẹn soosoo dạ nạ yajạu kạ eti ẹwẹ yaasẹng.
40024012	Mạ awi imaa, kebungạbung nạ kesoo. Kẹdẹi sạ yanẹn soosoo nạ kẹfai kẹ.
40024013	Ọnẹn wanwanaya wạ ọtawa obee tutu oyạ kekạạmi, nạ oyeni nkaami kudạnna.
40024014	Lẹkawa yiyayi jạ lẹgẹna kọkpamma kimin nạ yanạng lepạmmạ jẹ ekpoon ebạạ, dạ yanẹn ebạạ nạ yapuuwạ. Ẹdọ ekpoon mmạ ekạạm.
40024015	"Kebee kefunikẹn sạ nạ yakạạ 'boong bungạbung nkạbia wạ ọkọkọnai Ọbasẹ wạ aDaniyẹl wạ odạ ọtọnganẹn wạ Ọbasẹ oni tọnga kẹ ọgẹna obebenại kạ apaa yasanga kẹ, kạ Ẹtọa yạ Ọbasẹ,' (Awu wạ ayeeli Nwẹnẹ imin tạ ogbongạ ọ!)
40024016	Yanẹn bimin bạ yayau dạ lọsẹ jạ aJudiya tạ yawau yakọu dạ mkpoon kawọng.
40024017	Ọnẹn wạ obi yau kạ kotạn ẹtọ ẹwẹa, kẹn nnạ ọyika ọkọu odạạli boong kạ ẹtọ.
40024018	Ọnẹn wanwanaya wạ ọyau kạ litạạmi liwẹ wẹ nnạ oduukạ ọkọu dạ ẹtọ dạ nạ odạạli ẹkọ ẹwẹ.
40024019	Nạ odạ boong akuyẹẹnna okạạ banẹẹn bạ yatoowại yẹfaal obaa bạ yatoo bẹẹn kạ mbọọ!
40024020	Bạ yii baa yatạm dạ nạ oblạ maa ẹpaal ẹbaa ejạu kạ etạạl obidạ kạ lewi kọmẹẹmma kạ aJu eeblemạ!
40024021	Ọgẹna mạ kebee simaa agạgạ yadeen nạ ayau maa. Loku jimin jang kẹ maa loodạ kạ Ọbasẹ obebee obolạ ekpoon tutu oyạ kebee simin. Yegạgạ bạ yedạ aajaa jang maa yemung yeeyạ.
40024022	Ofidạ aa Ọbasẹ obi kẹ awi imaa ọọyẹki, ọnẹn wana wana maa oodạ wạ nạ ọsẹ kẹ. Odạ kạ legạn jạ yanẹn bimin bạ Ọbasẹ ọyẹngi ẹ kẹ tạ yadạ bạ yawẹ ọkaama ọyẹi kẹ awi imaa.
40024023	Mạ kebee simaa, ọnẹn okpintạ ojạu baa obi, 'Akạạ! Mina odạ aKrais!' Obidạ obi baa, 'Kạ nwạ ọyau kaani!' Baa wẹ kạ lọtumajạu kaayoo.
40024024	Yabeembemạ bạ nạ yajạu mbạ yadạ Krais, obạ yabeembemạ bạ nạ yajạu mbạ yadạ yatọnganẹn bạ Ọbasẹ nạ yadạbạ bẹ kẹn. Nạ yakoowạ yepolạ yayeni yanạng yẹkalakala bloong dạ nạ yajaka ofidạ aa nạ ọfẹya, yafi yanạng yanẹn bạ Ọbasẹ ọyẹngi ẹ kẹ tạ yawau yadoo eti lọtumajạuwa.
40024025	Yakạạ! Nyin baa kẹ bloong bimin ebạạ mmạ yemung yedạbạ bẹ.
40024026	"Òodạ aa boong wạ yajại baa, yakạạ! aKrais ọyau dạ kẹsẹkpọnga, wọ kaa kaadạbạ. Yajại baa, ọyau dạ lekpekpeli kamlee, bẹ kạ lọtumajạu kaayoo.
40024027	Ọgẹna keyạ maa sạ aWẹẹn wạ Ọnẹn nạ kedạ adạ ọbasẹ ọmaali ẹ kạ kẹbasẹkpang mạnạ dạ apaa yạ lewijẹẹn lẹpakai otạ oyạ apaa yạ lewijẹẹn lejuumi.
40024028	"Libọọ jạ kebạạ kẹyau ndạ yatẹlẹ yani kpuuli.
40024029	"Akạkạạ agạgạ yạ kebee simaa agaa kẹ, " 'Lewijẹẹn nạ lebilạ kẹ, ẹpẹ eemung ẹẹwal. Mkpọkpọna nạ mblại kạ kawọng mpanai kạ lọsẹ, mfa yạ nyau kạ kẹbasẹkpang nạ yawung yẹ kạ yebeebee yẹbẹ.'
40024030	"Mạ kebee simaa, kepolạ sạ Wẹẹn wạ Ọnẹn nạ kedạbạ sẹ kạ kẹbasẹkpang. Yanẹn baa yayau mạ ekpoon min ebạạ nạ yatoo lobạ, adạ nnạ yakạạ Wẹẹn wạ Ọnẹn oblai mạ lesisong kpala maa kawọnga ofunikẹn obạ ẹfa obaa kẹbọọla kalakaal kẹwẹa.
40024031	Lokomplạng jạ lodeen nạ lowiạ, Nạ otoom yatoomnẹn yawẹ kawọnga tạ yadạbạ bẹ kaa yakọu mạ anungi imaa anaa ekpoonna, ẹdọ nạ yafuka yanẹn yawẹ bạ opimạ kẹ mạnạ ọ ketu ekpoonna sana obaa sidaa.
40024032	"Baa naan yokpekpe kẹkamaatia, kạ nạ kẹkana kẹ keyeni kẹga sẹ liwaa lipẹlipẹ, baa yimạ yabi ewi eyạ kẹ.
40024033	Ọkaama kạ nạ yakạạ bloong bimin ebạạ yedạbạ bẹ, baa yimạ yabi keyạ maa sạ aWẹẹn wạ Ọnẹn kefoolạ kẹ.
40024034	Kạ lọtumajạu nyinni baa mbi yanẹn bạ yawuuyi mạ ekpoon yạ awi imin njẹna kẹ yaabạ tutu bloong bimin ebạạ yedạbạ bẹ kẹ.
40024035	Kawọng obạ lọsẹ nạ kabọọli, oodạ likạạ limi jang kẹ liibọọli.
40024036	"Ọnẹn maa oodạ wạ oyi lewi jimaa obạ kebee simaa dẹnẹnẹ, odạdạ yatoomnẹn kawọnga bạ Ọbasẹ yaayi. Ndạ Wẹẹn wạ Ọnẹn kayena ooyi. Ọnẹn wẹkakạn wạ oyi kẹ lewi jimaa obạ kebee simaa dẹnẹnẹ odạ Uwọu.
40024037	Adạ onidạ kạ kebee sạ aNowa, ndạ nạ odạ kebee sạ aWẹẹn wạ Ọnẹn nạ oyạ maa.
40024038	Mạ kebee sạ lowi lobi kẹ maa looyạ njẹn, yanẹn yawuuyi kạ kejijiyạ obaa kạ etuwangana. Yakạạyi banẹẹn kạ yọbẹ, yadạm yabẹbẹyai banẹẹn, tutu lewi jạ aNowa omlee kạ ukwaa.
40024039	Boong wạ odạbại yẹ yaayimạ tutu ọbasẹ otạ lowi loyạ maa lojạmi bẹ kẹ ebạạ. Ndạ nạ odạdạ aajaa kạ aWẹẹn wạ Ọnẹn nạ oblạ kaa oyạ maa.
40024040	Mạ kebee simaa, yanẹn yapoo nạ yayau kạ litạạmi nạ yadạạli kẹ wana, yadoo kaa wana.
40024041	Banẹẹn yapoo nạ yayau kạ yakooyi boong kạ lekoitaa nạ yadạạli kẹ wana, yadoo kaa wana.
40024042	"Baa kpenại baa ẹdọ, ọgẹna abaa yaayi lewi jimaa jạ aTata ọbaa nạ oyạ maa.
40024043	Baa yimạ kẹ yabi, ofidạ aa iyeni ẹtọ oyi kẹ kebee adeedeesa sạ owuseel nạ otạ oyạ maa, omlee kạ ẹtọ ẹwẹ, ofi okạạwạ yidẹ dạ nạ ojạu ọọdẹya owuseel tạ ọpaa omlee kạ ẹtọ ẹwẹ.
40024044	Kạ legạn jimin, abaa kayena baa yonnạ baa kẹ wool ọsẹnga obaa Wẹẹn wạ Ọnẹn nạ oyạ maa mạ kebee simaa sạ abaa bi yẹẹn yaayooyi yabi nạ oyạ maa.
40024045	"Odạ nnẹ ẹdọ odạ otoomnẹn imin wạ ọyiyi lẹmaana oyeni oyimạ boong wạ ọkpammanẹn obẹ nạ obạngạ oplạkạ ngạm obạ nwạ, wạ okạạ kẹ obi otoo letu o. Odạ nwạ mina wạ ọkpammanẹn ọwẹ nạ okạạ tạ ọkpamma yatoomnẹn bikin ebạạ, tạ okạạyi bẹ luji lọbẹ kạ kebee sạ kẹbọọwa kaa.
40024046	Ọyiyi ọyiyi obạ otoomnẹn imaa wạ ọkpammanẹn owẹ nạ ọwọọn opạnạ ẹ kạ ọyau onạngi aajaa!
40024047	Kạ lọtumajạu njiyi baa mbi, ọkpammanẹn ọwẹ nạ odạạli otoomnẹn imaa oyoo tạ ọkpamma yoyeyeen yọwẹ ebạạ.
40024048	Òodạ aa otoomnẹn imaa odạ kẹnẹn bungạbung nạ ọbal ẹ kẹ ẹtẹẹm kamlee kaa ojiyi, 'Ikpamma m nạ ọya kaa kạ kobee kpọọl.'
40024049	Ẹdọ omạnạ ẹ tạ oduuyi yanẹn bikin bạ yabọọma yadạ yatoomnẹn. Owuuyi tạ oji oyeni ọwaa obạ yatuwạtuạ.
40024050	Ikpamma ẹ maa mmạ ọwọọn kạ lewi obạ kebee sạ nwạ nạ ojạu wẹ daa ọọbala.
40024051	Ikpamma ẹ maa nạ oduu wẹ lotạmạ jạ lobubuuwạ. Nạ oyeni odạạli ẹ ọkọnga dạ apaa yạ abaa keyomima kenạngi. Nạ ọya daa otoo lobạ oyeni oji ẹ agaa.
40025001	"Kạ lewi jimaa nạ leyạ, kọkpamma Lẹbọọlkạm kawọnga nạ kodạ aa bẹẹnmạnạ joo bạ yadạạli yatoolikang yabẹ yatạ yakọu yapạnạ kaa ọnẹn wana wạ omung ọbẹbẹyai yanẹẹn.
40025002	Mạ abẹẹnmạnạ bimaa joo, yatạạn odạ bạ yabi wool libẹ yaayi. Yatạạn bikin odạ bạ yayi kẹ wool libẹ.
40025003	Mbạ bimin yatạạn bạ yabi boong yaayi, yadạạli yatoolikang yabẹ yatạ yakọu, ndạ lotoolikangwi lọdọ lọdọ yaatạ.
40025004	Mbạ bikin yatạạn bạ yayi boong yadạạli yatoolikang yabẹ yayeni yatạ bẹ lotoolikangwi kạ mkpomạ.
40025005	Adạ ọnẹn imaa wạ omung ọbẹbẹyai yanẹẹn maa ọbawa tạ oyạ maa, yidẹ yinại bẹẹnmạnạ bimaa ebạạ, mbạ yadọwa kẹ.
40025006	"Kạ kewiwọọyi adeedeesa simaa yapuuwạ yanẹn yakpayi yajiyi, ọnẹn wạ omung ọbẹbẹyai yanẹẹn oyạ kẹ maa. Baa fukẹn yapạnạ ẹ kẹn.
40025007	"Bẹẹnmạnạ bimaa ebạạ yaplọka kẹ kạ yidẹ. Yanoomạ bẹ yamali yatoolikang yabẹ.
40025008	Bẹẹnmạnạ bimaa bạ yabi boong yaayi maa yabeem bidaa bạ yayi boong yajạu bẹ, 'Baa yẹi mọọn lotoolikangwi lọbaa, ọgẹna yatoolikang yamọọn yajuumi kẹ.'
40025009	" 'Bẹẹnmạnạ bạ yayi boong mmạ yapọọna bẹ, yajạu bẹ, Ee ee! Jạ amọọn too min, mọọn obạ abaa loobạnga. Baa kọu kạ yanẹẹnna bạ yakpẹi yadẹ baa.'
40025010	"Kạ abẹẹnmạnạ bimaa bạ yabi boong yaayi yakọi tạ yadẹ lotoolikangwi, ọnẹn wạ omung ọbẹbẹyai yanẹẹn maa ọya kẹn omạnạ kẹ maa. Ẹdọ bẹẹnmạnạ bimin yatạạn bạ yayi boong yayonnạ bẹ kẹ wool yakoomi ẹ yatooli ẹ yamlee kạ kọnangai kẹbẹẹyọbẹa, yapạn kẹ lẹma.
40025011	"Kẹ oogạnạ bẹẹnmạnạ bikin bạ yatạ yakọi tạ yadẹ lotoolikangwi maa yayạ maa. Yawọmmai yajiyi, 'Tata! Tata! Tata! Kuuwạ mọọn lẹma!'
40025012	"Ọnẹn wạ omung obebeyai yanẹẹn maa mạ ọpọọna bẹ obi bẹ, 'Kạ lọtumajạu, nnyinni baa mbi: Ami baa nyi!'
40025013	"Ẹdọ aJisẹs mạ ojạu bẹ obi bẹ, baa yonnạ baa kẹ wool ọsẹnga obaa, abaa lewi jimaa, obạ kebee dẹnẹnẹ yaayi.
40025014	"Kọkpamma Lẹbọọlkạm kawọnga nạ koyeni kodạ aa ọnẹn wana wạ ọkọi kọsẹnga dạ lopoon lọdọlọdọ. Mmạ ọdẹ kaa yanạnạngnẹn yawẹ okạạ bẹ limaan tạ yatạ yanạng kọpla sẹnga kọwẹ.
40025015	Ọnẹn wạ okạlạeti ọganna amaankpa atạạn okạạ ẹ. Yapoowa ọganna amaankpa apoo okạạ ẹ. Yatelea ọganna lemaankpa jana okạạ ẹ. Okạạ ọnẹn, ọnẹn dạ ọbọọwa tạ otạ. Ẹdọ nwạ ọgaba ọkọu kọsẹnga kọwẹ.
40025016	Ọnẹn imin wạ ọnaani amaankpa atạạn onoomạ ẹ kọsakana omạnạ ẹ kọplasẹnga obạ amaankpa imaa atạạn, ẹdọ ofi oyeni amaankpa atạạn adọadọ ọnẹnna kaa.
40025017	Imina wạ ọnaani amaankpa apoo ọkọu onạng aajaa tutu oyeni amaankpa apoo adọadọ ọnẹẹna ẹ kaa.
40025018	Ẹdọ onạnạngnẹn imina wạ ọnaani lẹmaankpa jana, oblạ kẹ ọkọu ọtọọ lebạ opoongạ kaa limaan jimaa jạ aTata ọbẹ okạạ ẹ.
40025019	"aTata wạ ọbẹ ọya kạ kọsẹnga kimaa ogạạnạ mạ ofi ọwọọn onạng kofukạ obạ mbạ.
40025020	Onạnạngnẹn wạ onikạại amaankpa atạạn oblạ kaa oyạ maa odạạli limaan jimaa obạ amaankpa atạạn adọadọ okạạ ẹ, mạ ojạu ẹ obi ẹ, Tata ani ganna amaankpa atạạn akạạ m, akạạ nyeni kẹ amaankpa atạạn adọadọ yạ anẹẹna kaa.
40025021	"aTata mmạ ọpọọna ẹ ojạu ẹ obi ẹ, 'Awu onạnạngnẹn wạ ọyiyi, wạ ayeni anạng lọtumajạu obạ ami, atuum anạng akoolạ! Kạ ọfọfọ kẹ tạ anạng lọtumajạu kạ abloong bạ yẹnunga, nạ nnạng ọ dạ nạ akpamma bloong bạ yedeen. Fukẹn anaan yutẹẹmdala bạ aTata ọwu.'
40025022	"Onạnạngnẹn wạ oni kạại amaankpa apoo oblạ kaa oyạ maa ojạu, Tata wạ ọbẹ obi ẹ, 'Tata, Ani kạạyi m amaankpa apoo, akạạ nyeni kẹ amaankpa apoo adọadọ yạ anẹna kaa.'
40025023	"aTata mạ ọpọọna ẹ ojạu ẹ obi ẹ, 'Awu onạnạngnẹn wạ ọyiyi, wạ ayeni anạng lọtumajạu obạ ami, atuum anạng akoolạ kạ ọfọfọ kẹ tạ anạng lọtumajạu kạ abloong bạ yẹnunga, nạ nnạng ọ dạ nạ akpamma bloong bạ yedeen. Fukẹn anaan yutẹẹmdala bạ aTata ọwu.'
40025024	"Ẹdọ onạnạngnẹn imin wạ oni ganna lemaankpa jana okạạ, oblạ kaa oyạ maa kayena, ojiyi ẹ obi ẹ, 'Tata, ami nyimạ kẹ awu adạ ọnẹn wạ ọtawa lẹmaana. Awu ani tọọyi dạ abi aakooni, ayeni afukai dạ apaa yạ abi aakuudại.'
40025025	Atuum akala m, imaa ọkaama nkọu ndạạli lẹmaankpa jimin jana jạ akạạyi m ntọọ lebạ mpongạ kaa. Kạ limaan liwu mina.
40025026	"aTata maa ọpọọna ẹ ojạu ẹ obi ẹ, 'Awu onạnạngnẹn bungạbung imina wạ adạ ọbininẹn, kạ ayi kẹ abi ami nnipai dạ mbi nkooni, nyeni mfukai dạ mbi nkuudại.
40025027	Mbọng ọkaama limaan limi dạ ẹmaantọ aagạnạ, dạ nạ nyạ maa ndạạli jẹ obạ kọmaannẹna kọwẹ o.' "
40025028	Mmạ ojạu yanạnạngnẹn bạ yayau maa obi bẹ, " 'Baa naan ẹ kẹ limaan jimaa, yadạạli yakạạ onạnạngnẹn imin wạ oyeni kẹ amaankpa joo maa.
40025029	Ọnẹn wanwanaya wạ oyeni boong nạ yakạạ ẹ bloong bạ yesoo oblạ maa nwạ oyeni bloong bạ yesoo yẹta maa. Ọnẹn wanwanaya wạ obibi bọng bọng ooyeni, owẹẹnwẹẹn wạ oyeni kẹ maa nạ yanaan ẹ kẹ.
40025030	Odạ onạnạngnẹn kanga imin, baa dạạli ẹ yadoo kạ ebạmkpa kạ kẹwibloonga kaa, nkạạ yanẹn nạ yayau yatooyi lobạ yayeni yaji bẹ agaa.'
40025031	"Kạ aWẹẹn wạ Ọnẹn nạ oyạ maa kạ kẹbọọl kẹwẹ nạ otạ yatoomnẹn kawọnga bạ Ọbasẹ ebạạ. Nạ ọnọọma kạ nkukpa nwẹ ledạmma.
40025032	Yanẹn ekpoonna ebạạ nạ yafuka bẹ kạ lokạ lọwẹ. Nạ ọpọọwa kẹ yanẹn oyoo bẹ sangi adạ kekpenại ndạạdạạl ọpọọwa ndạạdạạl obạ mbu, oyoo daa sangi.
40025033	Nạ oyoo ndạạdạạl tạ nya dạ kodạmbọọ kọwẹ, mbu nyeni nya dạ akpabọọ kọwẹ.
40025034	"Ẹdọ Ọbọọl nạ osodạ ẹ ojạu yanẹn bimin bạ yayau ẹ dạ kodạmbọọ daa ojạu bẹ, baa fukẹn, abaa bimin bạ Uwọu oyonnạ kẹ, yanaan kọkpamma kạ ọkaani oyoo kẹ okạạ baa kạ ekpoon emạmạn yẹ.
40025035	Ọgẹna kạ yọwa yoniyu m, abaa yakạạyi m luji. Ẹdọdọngati eni wuum kẹ abaa yakạạ m lowi tạ nwaa. Kạ nwọọni baa loseen abaa yanaan yakokoolạ.
40025036	Kạ nnibi nkọ yạ nạ ngạạn nyeni, abaa yakạạ m nkọ. Kạ oni ninạạ m abaa yapimạ m kẹ. Kạ nniyau dạ ẹtọ mkpọkọbia, abaa yakọu daa yapimạ m.
40025037	"Yanẹn bạ yanạngi boong wạ ọdaali Ọbasẹ ẹtẹẹm yapọọna ẹ yajạu ẹ, aTata odạ naa kebeeya amọọn kạạ ọ yọwa yoyuu ọ, mmạ yokạạ ọ luji, obidạ ẹdọdọngati ẹwu ọ kẹ yokạạ ọ lowi awaa o.
40025038	Odạ naa kebeeya amọọn nkạạ ọ awọọn mọọn loseen yọnaan ọ yokokoolạ, nkạạ ọ aayeni amọọn yokạạ ọ nkọ o.
40025039	Odạ naa kebeeya amọọn kạạ ọ ayau kạ apeen obaa dạ ẹtọ mkpọkọbia yopimạ ọ.
40025040	"Ọbọọl ọpọọna bẹ ojạu bẹ, 'Kạ lọtumajạu nkạạ nnjai baa mbi, kạ abaa nninại kẹ bloong bimin yakạạ ọnẹn wana wạ ọnununga ọtaa kẹ ebạạ mạ abẹẹnuwọu yami, odạ ami abaa nạngi yakạạyi.'
40025041	"Ẹdọ nạ ojạu yanẹn bạ yayau ẹ dạ akpabọọ kawẹ daa, ojạu bẹ, 'Abaa bạ yaalimi kẹ, baa blạ m kẹ maa yakọu dạ lekoonbạ ayoyowa jạ yayonnạ kẹ yayoo Sẹtan obạ yatoomnẹn yawẹ.
40025042	Kạ ọgẹna yọwa yoni yuu m miin luji yaakạạ. Ẹdọdọngati ẹwuu m kẹ, miin lowi yaakạạ tạ nwaa.
40025043	Kạ nwọọni baa loseen abaa miin yaanaan. Kebee sạ mbi nkọ nyeni, miin nkọ yaakạạ. Kebee sạ nyau kạ apeen, obaa kebee sạ nyau dạ ẹtọ mkpọkọbi miin yaapimạ.'
40025044	"Yẹnẹn bungạbung bimaa nạ yapọọna ẹ yajạu ẹ, 'Tata odạ naa kebeeya amọọn kạạ dạ yọwa yoyuu ọ, ẹdọdọngati ẹwu ọ kẹ, obidạ awọọn mọọn loseen o. Odạ naa kebeeya amọọn kạạ ọ dạ abi nkọ aayeni, obidạ ayau kạ apeen, obidạ kạ mkpọkọbi mạ yobi ọ kẹ yọọkaami.'
40025045	"Nwạ nạ ọpọọna bẹ ojạu bẹ, 'Kạ lọtumajạu nkạạ njiyi baa adạ abaa bi bloong bimin yaanại yakạạ ọnẹn wanwanaya wạ anununga otạ kẹ ebạạ mạ abẹẹnuwọu yami bimin ebạạ, odạ abaa miin nkaami imaa yaanại yakạạ.'
40025046	"Ẹdọ yẹnẹn bungạbung nạ yakọu dạ apaa yạ nạ yanaan lotạmạ ayoyowa. Yanẹn bạ yanạngi bloong bạ yẹdaali Ọbasẹ ẹtẹẹm nạ yakọu dạ apaa yạ nạ yayeni etoom ayoyowa."
40026001	Kạ aJisẹs ọwẹ kẹ bloong bimaa ebạạ kẹtọnga, ojại yatoolinẹn yawẹ obi bẹ,
40026002	"Yayimạ kẹ yajạu yabi omungạ awi apoo nạ odạ kọnangai kọmọọn kạ yadẹi kọsẹnga kọbọlai. Nạ yaganna m Wẹẹn wạ Ọnẹn yakạạ yanẹn bạ nạ yamạạn kạ ketipaa."
40026003	Kpaa mạ kebee simaa, mmạ abạ keyooyi nyau bạ yadeen obạ yanọtam bạ abạ aJu yakọi yamlee ledungạnạ dạ lebọọlkạm jạ aKaifas wạ odạ kẹkpamma nyau,
40026004	yayau daa yanạng bẹ kokpoo kạ nạ yaduuwạ oduuwạ yamaana kẹ Jisẹsa dạ nạ yafi ẹ kẹ.
40026005	Yatọngai yajiyi, "Mbạ boong maa yaanạng, ọsẹnga obạ kọnangai kọsẹnga kọbọlai sạ abẹẹn bạ Izirẹl oblạ maa yanẹn yajạu koyuu yaanại."
40026006	Kạ oyạ dạ lopoon jạ yadẹi Bẹtani, aJisẹs ọkọi dạ ẹtọ yạ aSaimọn wạ oni dạ oduukạduukạ.
40026007	Yanẹẹn wana oblạ kaa oyạ maa opạnạ maa Jisẹsa, otạ yamlẹ bạ yatawa ẹpla, kạ ekpomạ. Ofodạ yamlẹ bimaa okuudạ ẹ kạ letu, kạ ọyau kạ oji boong kạ okpokolo.
40026008	Kạ yatoolinẹn bạ aJisẹs yakạạ aajaa, ọkọnni bẹ, yabimanai mbạ mbạ maa yajiyi, "Mbọng ọkaama ọlọọyi kẹ yamlẹ bimaa aajaa o.
40026009	Yafi yabạngạ yakpe kẹ yamlẹ bimaa kạ limaan jạ lisoosoo yaganna yakạạ yakpoiyẹẹnbẹẹn!"
40026010	aJisẹs oyimạ kẹ boong wạ yatọngai, mmạ ojạu bẹ obi bẹ, "Mbọng ọkaama yakạạyi yanẹẹn imin yogạgạ o. Odạ boong dindinạ nwạ onại okạạ m.
40026011	Kebee sansanaya yakpoiyẹẹnbẹẹn yayawai maa obạ abaa, odạ ami maa kebee sansanaya nyau obạ abaa.
40026012	Tạ okuudạ m yamlẹ bimaa kạ awool, onại aajaa tạ otạ oyonnạ m kẹ okạạ kọbọnga kọmi.
40026013	Kạ lọtumajạu nnyinni baa mbi, apaa yanyanaya mạ ekpoon min ebạạ yạ yabi kọi yanại oyinạ imin nạ yayin boong wạ yanẹẹn imaa onại maa, ẹdọ yanẹn nạ yatạ yabalai bẹ yagẹna ẹ."
40026014	Kạ yatoolinẹn bạ aJisẹs bimaa joo yapoo, wana wạ okpeyạ aJudas Iskariyọt, ọkọi opạnạ daa bạ keyooyi nyau bạ yadeen.
40026015	Ọblau bẹ obi bẹ, "Odạ mbọng nnạ yakạạ m o, òodạ aa ngana Jisẹsa nkại baa o." Yafukạ pọng lẹyau opạli joo yakạạ ẹ.
40026016	Ẹdọ aJudas omạnạ ẹ kebee simaa tạ owoo lowạni jạ nạ ọsẹnga kaa ọganna Jisẹsa okạạ bẹ.
40026017	Mạ kewi kạlạeti kọnangaiya kimaa, kạ yani jii brẹẹ wạ oobi kufungạ kạ yadẹi yist ootoo. Yatoolinẹn bạ aJisẹs yapạnạ ẹ maa yablau ẹ yajạu ẹ, "Odạ naa apaawa awooyi mọọn tạ yoyonnạ kẹ yokạạ ọ oblạ maa ayau daa aji luji kọsẹnga kọbọlai o."
40026018	aJisẹs mmạ ojạu bẹ obi bẹ, "Baa kọu kạ opoondeen kaa yapạnạ kaa odạm wana yabi ẹ okoowạ mọọn obi tạ yojạu ọ, kebee kẹwẹ kebạngạ kẹ. Nwạ obạ yatoolinẹn yawẹ nạ yayau dạ ẹtọ ẹwu yaji luji kọnangai kẹsẹngi kẹbọlaiya."
40026019	Yatoolinẹn yawẹ yakọu yanạng adạ ojại bẹ tạ yanạng. Yayonnạ kẹ apaa imaa yạ nạ yayau kaa yaji luji kọsẹnga kọbọlai.
40026020	Kạ oyạ kedoowạ, aJisẹs ọnọọm obạ yatoolinẹn yawẹ bimaa joo yapoo tạ yaji luji.
40026021	Adạ mbạ ebạạ yayau kaa luji jimaa keji, aJisẹs ojại bẹ obi bẹ, kạ lọtumajạu nnyinni baa, "Ọnẹn wana mạ lẹkpala lẹbaa mina nạ otọọ m lebạ kạ ngạm."
40026022	Mbạ ebạạ kokuu konại bẹ ọnẹn wanwanaya ọbimai Jisẹsa obi ẹ, "Tata, nwẹ odạ ami o."
40026023	aJisẹs mmạ ọpọọna bẹ obi bẹ, "ọnẹn wana wạ kọbọọ kodungạnạ mọọn mạ kẹpla maa, nwạ nạ ọtọọ m lebạ kạ ngạm.
40026024	Wẹẹn wạ Ọnẹn nạ obạ adạ yafọngi kẹ yagẹna ẹ. Odạ nạ obuuwạ okạạ ọnẹn imaa wạ nạ okpe m kẹ maa! Ofi ọyi ọtaa kẹ kạ ọnẹn imaa ofibi ọọmaana!"
40026025	aJudas wạ nạ okpe ẹ kẹ maa, mạ ojạu ẹ obi ẹ, "Tata, odạ ami o." aJisẹs ọpọọna ẹ obi ẹ, "Odạ adạ ajại maa."
40026026	Adạ mbạ yayau kạ luji jimaa keji, aJisẹs odạạli brẹẹ otạ oyi yatạm oyonnạ kẹ, mạ ọpaa otoon okạạ yatoolinẹn yawẹ, ojiyi bẹ obi ẹ, "Baa naan yaji, mina odạ woolmun limi."
40026027	Ọgai kopoo kimaa otạ ojạu Ọbasẹ saam, ẹdọ ọganna okạạ bẹ, ojạu bẹ obi bẹ, abaa ebạạ baa dạạli yawaa.
40026028	Mina odạ yaayi yami bạ yataba kokpoo kạ Ọbasẹ obạ yanẹn. Bạ mblẹẹyi nkạạ kạ atu yạ yanẹn soosoo dạ Ọbasẹ nạ oblạ kẹ kaa bloong bungạbung yẹbẹ okạạ bẹ.
40026029	Njiyi baa mbi baa, ami jang kaa yatu agerepa bimin mmung nyeni nwaa, tutu oyạ lewi jimaa jạ nạ yọbọọma obạ abaa yọwa yapẹ yapẹ kạ kọkpamma lẹbọọlkạmma jạ Uwọu.
40026030	Ẹdọ mbạ yatee lotee mmạ yablạ kẹ yakọu dạ ekpoon yạ yadẹi Oliv.
40026031	aJisẹs mmạ ojạu yatoolinẹn yawẹ obi ẹ, mạ adeedeesa simin abaa ebạạ nạ yawau, yablạ kẹ ọsẹnga obạ ami. Kạ ọgẹna yafọng kẹ kạ nwẹnẹ yạ Ọbasẹ yajạu, Ọbasẹ ojại obi: "Ami nạ mfi kẹ kekpenạ ndạạdạạl, ẹdọ ledạạdạạl kpala lẹwẹ nạ lẹlaama kẹ.
40026032	Odạ ami nạ mplọka kẹ kạ lobạ, nạ nkạlạ baa kẹ nkọu dạ aGalili."
40026033	aPitẹ mạ ojạu Jisẹsa obi ẹ, "Mbạ bikin ebạạ yakpintạ nạ yawau yablạ kẹ, ami jang wọ nwau ndoo!"
40026034	aJisẹs mmạ ọpọọna Pitẹ ojạu ẹ obi ẹ, "Nyinni ọ lọtumajạu, mạ adeedeesa simin, kẹnọọndạm mmạ kemung kẹkọọla, awu nạ akaanga m kạ nti ntele ajạu abi min aayi."
40026035	aPitẹ mạ ojạu Jisẹsa obi ẹ, "Ami mkpintạ nạ mbạ kẹ obạ awu, jang nnjạu wọ nyi." Ẹdọ yatoolinẹn yawẹ bikin ebạạ yatooli Pitẹ yajạu aajaa.
40026036	aJisẹs obạ yatoolinẹn yawẹ yablạ kẹ yakọu dạ lipaa jana jạ yadẹi Gẹtsẹmẹnẹ. Ẹdọ kạ yayạ daa, aJisẹs ojại bẹ obi ẹ, "Baa nọọma ọnọọma min tạ nkọu kaani nyii m yatạm."
40026037	Odạạli ẹ yatoolinẹn yatele otạ ọkọu kaa. aPitẹ obạ abẹẹn bạ aZẹbẹdi bimaa yapoo. Kokuu obạ ayeenyẹẹn konạng ẹ.
40026038	Mmạ ojạu yatoolinẹn yawẹ bimaa obi bẹ, "Ẹtẹẹm ẹmi etuum ewuu obạ akuuyẹẹn, omungạ ọwẹnwẹẹn nạ yafi m kẹ. Baa yau mina, yatooli m yakạwạ yidẹ."
40026039	aJisẹs ọsaka ẹ kaa ọyọna lokạ kạ lọsẹ oyi ẹ yatạm ojiyi, "Uwọu, odạ aa boong wạ nạ ọfẹya, dạạli m kẹmaa kopoo libina kimin. Okpintạ odạ kạ odạ aajaa, adạ ọdẹẹyi m nnạ oodạ, tạ odạ adạ ọdẹẹyi ọ."
40026040	Kạ oduukạ ẹ opạnạ kẹn yatoolinẹn yawẹ bimaa yatele, opạnạ bẹ kạ yidẹ. aJisẹs mmạ ojạu Pitẹa obi ẹ, "Okoowạ baa ọọfẹ tạ yatooli m yakạwạ yidẹ kạ obepipiwẹẹn wana o.
40026041	Baa kẹ kaadọọwa, baa yii baa yatạm dạ nạ yajạu kạ koyoomạ yaatọ. Kudạn kobeem kẹ wool odạ woolmun lituum limẹẹm."
40026042	Kạ obạng nti mpoo aJisẹs oyeni oblạ kẹ ọkọu oyii ẹ yatạm obi ẹ, "Uwọu, òodạ aa boong wạ nạ ojạu ọọfẹ tạ adạạli kẹ maa kopoo libinia kimin tutu obi oodạ ami nwaa kẹ tạ odạ adạ ọdẹi ọ."
40026043	aJisẹs oyeni oduukạ ẹ opạnạ maa yatoolinẹn yawẹ, okạạ bẹ yadọwa kẹ. Ẹdọ mbạ bẹ ọọfẹya tạ yajạu yaadọọ.
40026044	Otee bẹ daa, oblạ kẹ ọkọu oyeni oyi ẹ yatạm kạ obạng nti ntele, ojiyi boong wạ otoo ojạu kẹ maa.
40026045	Ẹdọ mạ opạnạ kẹn yatoolinẹn yawẹ, ojạu bẹ nji tutu maa yatạ yayau kạ yọdẹẹ obạ kogạn taali o. Baa kpenạ kẹn yakạạ, kebee simaa kebạngạ kẹ sạ nạ yaganna Wẹẹn wạ Ọnẹn yakạạ yẹnẹn bungạbung.
40026046	Baa noomạ baa tạ yoblạ kẹ! Baa kpenạ kaa yakạạ, ọnẹn wạ ọtọọ m lebạ kạ ngạm maa ofunikẹn."
40026047	aJisẹs kẹ kọtọnga kọwẹ ọọwẹ njẹn, aJudas wạ odạ ọnẹn wana kạ yatoolinẹn yawẹ bimaa joo yapoo oyạ kẹ maa. Lẹnẹn kpala letooli ẹ, yatạ yẹnkọng obạ akpạtipi. Obạ yanẹn bạ abạ keyooyi nyau bạ yadeen, obạ yanọtam bạ abạ aJu yatoomi.
40026048	aJudas wạ ọtọọyi Jisẹsa lebạ kạ ngạm maa okạlạeti oyin kẹ yanẹn bimaa obi bẹ: "ọnẹn wạ abaa kạ mblamma, odạ nwạ, baa dibạ ẹ!"
40026049	aJudas opạnạ kaa Jisẹsa, kọsakana obiẹ, "Okoowạ ayau kaa," ọblamma ẹ.
40026050	aJisẹs mmạ ojạu Judasa obi ẹ, "Omạnạwaam, nạng boong wạ afu tạ anạng ẹpaalẹpaal!" Ẹdọ yanẹn bimaa yapạnạ maa Jisẹsa yadibạ ẹ.
40026051	Ọnẹn wana wạ ọsẹng obạ yanẹn bạ aJisẹs mmạ ọwala ẹkankang ẹwẹ dạ mpọọ otạ ọbali kẹ kotung kạ otoomnẹn wạ kẹkpamma nyau.
40026052	Ẹdọ aJisẹs mmạ ojạu ẹ obi ẹ, "Dạạli ẹkankang ẹwu agạnạ dạ mpọọ, ọgẹna ọnẹn wanwanaya wạ ọfi ọnẹn obạ ẹkankang, nạ obạ kạ ẹkankang.
40026053	Nwẹ yaayi yabi nạ mbạngạ ntọnga obạ Uwọu, tạ okạạ m nkaami ẹdọ nwạ nạ otoom kẹn yatoomnẹn yawẹ kawọnga koyuuwa bạ nạ yabạngạ akpala jooapoo o.
40026054	Òodạ aa boong wạ nạngi aajaa odạ naa etia aboong wạ yafọngi kẹ kạ nwẹnẹ yạ Ọbasẹ nạ ọsẹnga odạbạ ẹ lọtumajạu o."
40026055	Mạ kebee simaa aJisẹs ojại yanẹn bimaa ebạạ obi ẹ, "Abaa yayạ maa yatạ nkankang obạ atipi tạ yatạ yadibạ m aa ndạ owuseel o. Lewi, lewi, ami nnọọmmi dạ Ẹtọ yạ Ọbasẹ mkpei baa, abaa min yaadibạ o.
40026056	Bloong bimin ebạạ yedạbạ bẹ dạ nạ oblạ maa likạạ jạ yatọnganẹn bạ Ọbasẹ yafọngi kẹ kạ nwẹnẹ nwẹ lidạ lọtumajạu." Ẹdọ yatoolinẹn yawẹ ebạạ yawau yablạ kẹ yadoo ẹ daa.
40026057	Yanẹn bimaa bạ yamaan kẹ Jisẹsa maa, yatoo ẹ yakọu dạ ẹtọ yạ aKaifas wạ odạ kẹkpamma nyau, dạ abạ Yakoowạ nsọwa yạ aMosis obạ yanọtam bạ abạ aJu ebạạ yafuka bẹ.
40026058	aPitẹ ọya kepạạlạpạạl kaani ọyamai bẹ ngạm tutu otooli bẹ oyạ dạ kẹmakạm sạ keyooyi ẹyau wạ odeen. Mạ omlee mmạ lekạm songạ maa ọnọọma ọnọọma obạ yanẹn bạ yakpenại lekạm tạ okạạ boong wạ nạ odạbạ ẹ kekpongạm.
40026059	Ẹdọ bạ keyooyi nyau bạ yadeen obạ yanẹn ledungạnạ jạ lẹkpamma ebạạ, yawoo boong wạ yafitoo yabawa Jisẹsa oblạ maa yafi ẹ kẹ.
40026060	Odạ ndạ boong wana yaapee. Okpintạ odạ kạ yanẹn soosoo yadạbạ bẹ kẹn yapaa libeem yabawa ẹ. Ẹdọ kạ kekpongạm yanẹn yapoo yadạbạ bẹ kẹn;
40026061	yajạu ẹ, "Ọnẹn imin onijại obi, 'Nwạ nạ obạngạ oblạ kẹ Ẹtọ yạ Ọbasẹ oyeni otạ awi atele omạnạ yẹ kẹ.' "
40026062	Kẹkpamma nyau mmạ onoomạ ẹ obee obebee ojạu Jisẹsa obi ẹ, "Nwẹ boong wạ nạ apọọna aayeni, kạ abloong bimin ebạạ bạ yatọnga yagẹna ọ o."
40026063	aJisẹs ndạ lemlee jana ọọyẹngi. Kẹkpamma nyau, mạ ojạu ẹ obi ẹ, ntoo jeen jạ Ọbasẹ wạ ọyau etoom ntạ mbimai ọ tạ ayin mọọn obidạ awu adạ aKrais Wẹẹn wạ Ọbasẹ.
40026064	aJisẹs mạ ọpọọna ẹ obi ẹ, "Odạ adạ aajại kẹ maa. Ami nyinni baa lọtumajạu mbi, kạ obepipiwẹẹn wạ ofunikẹn, abaa nạ yakạạ Wẹẹn wạ Ọnẹn, dạ nạ ọnọọma dạ kodạmbọọ kạ Ọbasẹ wạ oyeni ẹfa ebạạ, nạ oblại kạ lesisong kpala kẹbasẹkpanga ọyikai kẹn!"
40026065	Ẹdọ kạ kẹkpamma nyau opuu aajaa ọmaan kạ nkọ nwẹ ọyaa kẹ, mmạ ojạu bẹ obi bẹ, "Ọnẹn imin oblenại Ọbasẹ! Oyinạ kẹnọọma kekạạ ọdọọdọ yomung yowoo! Yapuuwạ kẹ yẹtọnga blenạ bạ ọtọngai ọgẹnai Ọbasẹ.
40026066	Kopạli kọbaa kodạ mbọng o." Mbạ ebạạ yapọọna yajạu ẹ, "Ọbọọwa tạ yafi ẹ kẹ."
40026067	Ẹdọ mmạ yakpi ẹ litabọng kạ lokạ, yayeni yabại ẹ yedu. Yanẹn bidi yabana mbọọ obạ nwạ kạ lokạ.
40026068	Yajiyi ẹ, "Yin mọọn awu Krais, nnẹ owooli ọ."
40026069	Mạ kebee simaa ebạạ aPitẹ ọnọọm kạ ebạmkpa lekạmsongạ kaa. Yanẹẹnwẹẹn wana wạ odạ otoomnẹn wạ keyooyi ẹyau wạ odeen, mmạ opạnạ maa Pitẹa ojạu ẹ obiẹ, "Awu kayena asẹng obạ aJisẹs imaa wạ oblạ dạ aGalili."
40026070	aPitẹ ọkaanga kạ likạạ libẹ ebạạ ojiyi ẹ obi ẹ, "Ami boong wạ atọngai agẹnai nyi."
40026071	Onoomạ ẹ ọkọu kạ kẹmakạm kaa, wẹẹnmạnạwẹẹn ọdọọdọ okạạ ẹ, mmạ owạlại ẹ ẹninọng otạ oyinni yanẹn bạ yabebenại maa ojiyi bẹ obi bẹ, "Ọnẹn imin kayena oniyau obạ aJisẹs imaa wạ oblạ dạ aNazarẹt."
40026072	aPitẹ oyeni ọkaanga ọwai ẹ, obi ẹ, "Ami ọnẹn imaa nyi."
40026073	Kẹ oogạnạ yanẹn bạ yabebenại maa yakọu yapạnạ kaa Pitẹa yajạu ẹ, "Kạ lọtumajạu awu adạ ọnẹn ọbẹ ọsẹnga obaa eti yạ asẹng kaa atọngai nyạ ẹyalai ọ kẹ."
40026074	aPitẹ oyeni ojạu, "Ami nwaki m mbi ntọnga lọtumajạu. Ọbasẹ tạ oodu m lotạmạ oodạ aa mbi lọtumajạu ntọọngai! Ọnẹn imaa nyi!" Ẹdọ mạ lebebebạ jimaa yinọọn yikọọla.
40026075	aPitẹ obebee maa ọbali ẹ boong wạ aJisẹs otạ ojạu ẹ kẹ maa obi ẹ: "Yinọọn mmạ yimung yikọọla, awu nạ akaanga m nti ntele, ajạu miin aayi." aPitẹ mạ onoomạ ẹ odạbạ ẹ kaa ọkọu otoo lobạ.
40027001	Kạ lesowạdi kẹpọọm, bạ keyooyi nyau bạ yadeen ebạạ obạ yanọtam bạ aJu yadungạnạ mbạ ebạạ yakpoo bẹ dạ nạ yafi kẹ Jisẹsa.
40027002	Yafẹli ẹ mkpọkọbi kạ mbọọ yatoowạ ẹ yablạ kẹ yakọu yakạạ ẹ Paileta wạ kọkpamma kạ yanẹn bạ yadẹi Room yayooyi dạ apaa idaa tạ ọkpamma bẹ.
40027003	Kạ aJudas wạ ọtọọyi Jisẹsa lebạ kạ ngạm okạạ dạ yapạạli ikpe lobạa yakạạ Jisẹsa, omạnạ ẹ tạ otoo boong jạu m kạ ẹtẹẹm ẹwẹ kamlee. Mmạ odạạli pọng lẹyau opạli joo bimaa otạ ọkọu okạạ bạ keyooyi nyau bạ yadeen obạ yanọtam bạ abạ aJu.
40027004	Ojạu bẹ obi bẹ, "Ami nnạng kẹ boong bungạbung tạ ndạạli ọnẹn wạ obi boong bungạbung oonại mkpe yẹ kẹ!" Mmạ yapọọna ẹ yajạu ẹ, "Maa oyinạ ọmọọn oodạ, awu akại ọ kaa."
40027005	Judas mạ odạạli limaan jimaa otạ ọkọu dạ Ẹtọ yạ Ọbasẹ okuudạ daa, ẹdọ oblạ kẹ ọkọu ogạlạ ẹ.
40027006	Bạ keyooyi nyau bạ yadeen yakọu daa yadạạli kẹ limaan jimaa, yajiyi yabi, "Odạ nsọ mmọọn tạ yodạạli limaan jạ lidạ aajaa yagạnnạ obạ limaan Ẹtọa yạ Ọbasẹa ọgẹna liduumạ kẹ yayi bạ yanẹn."
40027007	Ẹdọ kạ yatọnga yagẹna boong wạ yafi too limaan jimaa yanạng, oblemạ bẹ tạ yatạ jẹ yadẹ lọsẹ jạ ọnẹn wana wạ onạngi yosowạ tạ yabọngai kaa yaseen.
40027008	Ọkaama, tutu iyaasi imin, yadẹi lọsẹ jimaa, lọsẹ yayiya.
40027009	Imaa onại boong wạ ọtọnganẹn wạ Ọbasẹ wạ okpeyạ aJerimaya oni tọnga tạ odạbạ ẹ lọtumajạu. Kạ ojại obi, mbạ yadạạli pọng lẹyau opạli joo bimaa, jạ yanẹn bạ aIzirẹl yadẹya tạ yakạạ kạ letu lẹwẹ,
40027010	Yatạ jẹ yadẹ lọsẹ jạ ọnẹn wana wạ onạngi yosowạ. Adạ Ọbasẹ ojạyi m tạ nnạng.
40027011	Mmạ yatạ Jisẹsa yakọu kạ lokạ jạ aPailet wạ ọkpamma. Ẹdọ aPailet ọblau ẹ obi ẹ, "Nwẹ odạ awu adạ Ọbọọl wạ abạ Ju o." aJisẹs ọpọọna ẹ obi ẹ, "Odạ adạ ajại maa."
40027012	Kạ abạ keyooyi nyau wạ odeen obạ yanọtam bạ abaa Ju yabai Jisẹsa bloong soosoo, aJisẹs bẹ bọng bọng ọọpọọna.
40027013	aPailet mmạ ojạu ẹ obi ẹ, "Nwẹ bloong bạ yatọnga yajạu anại maa ebạạ apuu o."
40027014	aJisẹs wẹ kọpọọna ookạạ. Ndạ kọpọọna kana kạ abloong bạ yajại onại maa ebạạ ookạạ, ọkaama boong imaa obạ ikpamma wool kaani.
40027015	Kạ kebạntam sansanaya sạ abạ aJu yanạngi kọnangai kẹsẹng kẹbọlaiya kọbẹ, ikpamma oni waalai ọkpọkọbinẹn wana wạ yabi wooyi.
40027016	Mạ kebee simaa, ọkpọkọbinẹn wana ọya maa wạ okpeyạ aBarabas wạ yanẹn ebạạ yayi kẹ yakokoolạ yajạu ọsẹng obạ mmanabil nwẹ, ọkọu mkpọkọbi.
40027017	Ẹdọ kạ yanẹn bimaa ebạạ yayạ maa yafuka bẹ, aPailet ọblai bẹ obi bẹ, "Odạ nnẹ abaa wooyii m tạ nganna nkạạ baa, obidạ aBarabas, obidạ aJisẹs wạ yadẹi aKrais o."
40027018	aPailet oyimạ kẹ okokoolạ obi bạ aJu yamaan kẹ Jisẹsa yakạạ ẹ tạ ọfi ẹ, ọsẹnga obaa kạ yakại ẹ jẹẹn.
40027019	Adạ aPailet ọnọọm mạ Ẹtọ ikpea maa, yanẹẹnna otoomi bẹ tạ yajạu ẹ, "Bọng bọng kaanạng kakạạ ọnẹn imaa wạ obi boong bungạbung oonại. Ami naani lotạmạ kạ yidẹ fạ nkạạ deedeesa maa, ọsẹnga obạ nwạ."
40027020	Ẹdọ bạ keyooyi nyau bạ yadeen obạ yanọtam bạ abạ aJu yalulại yanẹn bimaa ebạạ tạ yajạu Paileta tạ ọganna oodạ Barabasa okạạ bẹ, onạng bẹ tạ yafi kẹ Jisẹsa.
40027021	aPailet oyeni ọblau bẹ kaa obi ẹ, "Mạ mbạ bimaa yapoo odạ nnẹ maa abaa wooyii m tạ nganna nkạạ baa o." Mbạ ebạạ yapọọna ẹ yajạu ẹ, "Amọọn yowooyi Barabasa."
40027022	aPailet mmạ ojạu bẹ obi bẹ, "Mbọng maa nnạ nạng obaa aJisẹs imin wạ yadẹi Krais o." Mbạ ebạạ yapọọna ẹ yajạu ẹ, "Tạ yamạnạ ẹ kạ ketipaa."
40027023	aPailet mạ ojạu bẹ obi bẹ, kaa naa legạnna, "Odạ naa boong bungạbunga onại o." Mbạ yawọmmai kaani yatatalai yajiyi, "Mạnạ ẹ kạ ketipaa."
40027024	Ẹdọ kạ aPailet okạạ obi uluu mạ kọtọnga kọwẹ maa oodạ, yanẹn bimaa yawooyi tạ yamạnạ bẹ tạ yanạng yikpọ, ẹdọ mmạ odạạli lowi okoi ẹ kẹ mbọọ mạ likạạ libẹ maa ebạạ, ojiyi yanẹn bimaa obi bẹ, "Ami kaa nsẹng tạ nkạbi kẹ etoom yạ ọnẹn imin! Maa odạ letoo lẹbaa."
40027025	Yanẹn bimaa ebạạ yapọọna ẹ yajạu ẹ yabi ẹ, "Lotạmạ lobạa lọwẹa, tạ lọyau kạ atu amọọn obạ yạ abẹẹn yamọọn."
40027026	Ẹdọ aPailet mmạ ọwali kẹ Barabasa okạạ bẹ, oyeni onạng bẹ yaduu Jisẹsa, ẹdọ mmạ ọganna ẹ okạạ bẹ tạ yakọu yamạạn ẹ kạ ketipaa."
40027027	Yakonẹn bạ aPailet mmạ yadạạli Jisẹsa yatạ yamlee dạ lekạm songạ jạ aPailet, ẹdọ yakonẹn bimaa ebạạ yayau maa yabee yasongạ ẹ kẹ.
40027028	Yagau ẹ kẹ nkọ kạ awool, yadạạli ẹkọ yạ ekooli kẹbọọla yagạnnạ ẹ.
40027029	Yadạạli oboong yatạ yayoo lẹkal yagạnnạ ẹ kạ letu. Yakạạ ẹ eti tạ ọmaana dạ kodạmbọọ kọwẹ. Ẹdọ yayạ maa yamunni adudungi kạ lokạ lọwẹ, yadọni ẹ yajiyi ẹ, "Ọbọọl wạ abạ aJu yokạạ ọ lẹdẹ!"
40027030	Yakpi ẹ litabọng kạ lokạ, yayeni yanaan ẹ eti imaa yatạ yaduu wẹ kạ letu.
40027031	Kạ yadọni ẹ kẹ yawẹ kẹ yagabi ẹ kẹ ẹkọ imaa, ẹdọ yadạạli nkọ nwẹ yagạnạ ẹ kạ awool, mmạ yatoo ẹ yakọu yamạạn ẹ kạ ketipaa.
40027032	Adạ yatoowạ ẹ yadạbạ bẹ kẹn yakuuyi, yadungạ obạ ọnẹn wana wạ okpeyạ aSaimọn, wạ oblạ dạ lopoon jạ yadẹi Sairẹn. Yamaana ẹ igbin igbin tạ otạ ketipaa sạ aJisẹs
40027033	Kạ yayạ apaa yana yạ yadẹi Gọlgọta (wạ okoowạ anẹntu kongono).
40027034	Yawạlạ ẹ yatu bạ yafạni kaa boong wạ okạli tạ ọwaa, ẹdọ ofoo kaa odạ ẹma ọọwaa.
40027035	Ẹdọ kạ yamạạni ẹ kẹ kạ ketipaa yanại kẹsẹẹpa sạ yatoo yatoonnạ kẹ nkọ nwẹ yakạạ wool libẹ.
40027036	Kạ yawẹ kẹ kenại simaa, yanọọm ọnọnọọm yakpenại yẹ.
40027037	Yafọng boong wạ yabawa ẹ yajạu onại yapila kạ kawọng sạ keti simaa sạ yamạạni ẹ kaa maa, yajiyi, MINA ODẠ AJISẸS, ỌBỌỌL WẠ ABẠ AJU.
40027038	Yamạạn yawuseel yapoo kạ yetipaa, wana ọyau dạ kodạmbọọ kọwẹ, idaa ọya dạ akpabọọ kawẹ.
40027039	Yanẹn bạ yasẹngi yabọlai mạ apaa imaa, yablenại Jisẹsa yayeni yadeeyi atu abẹ yajiyi,
40027040	"Awu wạ ajại abi nạ abạngạ ablạ kẹ Ẹtọ yạ Ọbasẹ, ayeni amạnạ yẹ kẹ kạ awi atele! Kaam wool liwu. Òodạ aa adạ Wẹẹn wạ Ọbasẹ, ablạ mạ ketipaa simaa ayika kẹn."
40027041	Aajaa ndạ abạ keyooyi nyau bạ yadeen obạ Yakoowạ nsọwa, obạ yanọtam bạ abaa aJu yaduuyi ẹ lẹga yajiyi,
40027042	"Nwạ ọkaami yanẹn yadọ yadọ, odạ wẹ ọọfẹya tạ ọkaam kẹ wool liwẹ. Nwẹ nwạ Ọbọọl wạ ọkpamma Izirẹl odạ o. Tạ oblạ kaa ajajimin ọyika kẹn, mạ ketipaa maa, ẹdọ amọọn nạ yoyoo ẹ kạ lọtumajạu.
40027043	Nwạ oplạkạ ngạm obạ Ọbasẹ, ojiyi obi odạ Wẹẹn wạ Ọbasẹ, Ọbasẹ tạ ọkaam ẹ kẹ ajajimin yokạạ."
40027044	Aajaa kayena yawuseel bimaa bạ yabọọma yamạạn bẹ mạ yetipaa kayena, yablenạ Jisẹsa.
40027045	Lewi lebilạ kẹ kạ omạạn ẹ nkanika joompoo kẹplakoonna otạ oyạ nkanika ntele mạ lopoon jimaa ebạạ.
40027046	Mạ nkanika ntele maa, mmạ aJisẹs owọmmai kạ emleefa ojiyi, "Ẹli, Ẹli, lemaa sabachthani!" Wạ okoowạ obi. "Ọbasẹ ọmi! Ọbasẹ ọmi mbọng ọkaama aganna m aajaa o." ["Eloi, Eloi."]
40027047	Kạ yanẹn bidi bạ yabeeyi maa yapuu aajaa, yajại yabi, "Ọnẹn imina oyeeli kaa Ẹlaija!"
40027048	Ọnẹn wana mmạ otuukạ ọkọu odạạli kusa ogạnnạ kạ yatu, odạạli ọkpawa kạ eti ọgai okạạ Jisẹsa tạ ọwaa.
40027049	Yanẹn bidi yajạu ẹ, "Baa koom ẹ tạ yokạạ Ẹlaija obi nạ oyạ maa ọkaam ẹ kẹ!"
40027050	aJisẹs oyeni ọtẹẹm keyimạ kạ emleefa, opạli ẹtẹẹm obạ kẹ.
40027051	Ẹdọ ẹkọ yạ yatọngạ dạ Ẹtọ yạ Ọbasẹ ẹpaka kẹ kạ yọpaa yopoo, emạnạ yẹ kạ kawọng etạ ẹyika kạ lọsẹ. Lọsẹ loyungạ, ataa ayeni apanga.
40027052	Mbạ kayena mpaanga. Yanẹn bạ Ọbasẹ soosoo bạ yabạạ kẹ yaplọka kẹ.
40027053	Yablạ kẹ dạ mbạ mbẹ tutu oyạ lewi jạ aJisẹs ọplọka kẹ kạ lobạ mmạ yakọu dạ aJerusalẹm dạ yanẹn soosoo yakạạ bẹ kẹ.
40027054	Kạ okonẹn wạ ọkpamma obạ yakonẹn yawẹ bikin ebạạ bạ yabọọma yayau maa yakpenại Jisẹsa, yakạạ dạ lọsẹ loyungạ obạ abloong yẹdọ yẹdọ bạ yedạbạ bẹ maa ebạạ, ọkala bẹ kaani yajiyi, "Kạ lọtumajạu mina odạ Wẹẹn wạ Ọbasẹ."
40027055	Banẹẹn soosoo yayau daa, yabee yepạlạpạl yakại boong wạ odạbại yẹ, mbạ yamạạn bẹ dạ aGalili yatooli Jisẹsa tạ yakaam ẹ kẹ kạ yikpaa yẹwẹ.
40027056	Mạ abanẹẹn bimaa bidi odạ aMeri Magdalin, aMeri wạ odạ yaaka wạ aJems obạ aJosẹf obạ yanẹẹn imaa wạ odạ yaaka wạ abẹẹn bạ aZẹbẹdi.
40027057	Kạ kedoowạ lewia jimaa, ọnẹn wana wạ oblạ dạ lopoon jạ yadẹi Arimatiya oyạ maa. Ọnẹn imaa okpeyạ aJosẹf, odạ ọsuu oyeni odạ otoolinẹn wạ aJisẹs.
40027058	Onoomạ ẹ ọkọu opạnạ daa Pailet tạ obeem ẹ dạ nạ okạạ ẹ kebạạ sạ aJisẹs. aPailet okạạ lemlee obi tạ yadạạli kebạạ simaa yakạạ ẹ.
40027059	aJosẹf mmạ odạạli kebạạ simaa otạ lọkọwa lọpẹ lọpẹ otạ ọbọ sẹ kẹ ebạạ.
40027060	Ọgai otạ ọkọu ọbọnga kạ ebạ ẹpẹẹpẹ ẹwẹ yạ ọtọi kẹ oyoo kẹ maa kạ ẹtakpa. Ọsanga lẹtaa jạ ledeen otạ okpạnạ kẹ maa ebạ maa, oblạ kẹ
40027061	aMeri Magdalin obạ aMeri idaa yanọọma kạ lokạ ebạạ kaa.
40027062	Mạ lewi jạ letotolại obạ lewi jimaa jạ abạ aJu Yanitoo yayoonnại bẹ kẹ yakạạ lewi lẹbẹ kọmẹẹmma, bạ keyooyi nyau bạ yadeen obạ aFarisi yanoomạ bẹ yakọu yapạnạ daa Paileta.
40027063	Yajạu ẹ, "Tata, yọbala mọọn kẹ boong wạ obeembeemạ imaa onijại kạ ọya maa etoom. Nwạ onijại obi, 'Kạ awi atele nạ abọọli kẹ, nwạ nạ ọplọka kẹ kạ lobạ.'
40027064	Ọkaama nạ ọyi tạ akpạwạ yanẹn bạ nạ yakpenạ ebạ imaa, tutu awi imaa atele abọọli kẹ. Obi aajaa oodạ yatoolinẹn yawẹ nạ yakọu daa yawu kẹ kebạạ kẹwẹ yatạ yablạ kẹ, yayin yanẹn yajạu, ọplọka kẹ kạ lobạ. Ẹdọ libeem kekpongạma nạ libuuwạ litakẹ kekạlạetia."
40027065	aPailet mmạ ojạu bẹ obi ẹ, baa dạạli baa yakonẹn bạ nạ yakọu yakpạnạ ebạ imaa yakoolạ adạ nạ ọdẹ baa.
40027066	Yanẹn bimaa yablạ kẹ yakọu yapila kepolạ mạ ebạ imaa ebạạ yayeni yayoo daa yakonẹn bạ nạ yakpenạ ebạ maa.
40028001	Kạ lewi kọmẹẹmma jạ abạ aJu lẹbọọli kẹ, lewi jạ letotolại kaa odạ lẹkọbasẹwi. Mạ lewi jimaa kẹpọọm kẹpọọm, aMeri obạ aMeri ọdọọdọ, yanoomạ bẹ yakọu yakạạ ebạ yạ yabọnga kaa Jisẹsa.
40028002	Mạ lebebe bạ jimaa lọsẹ loyungạ lọtatawa, ọgẹna otoomnẹn kawọnga wạ aJiova wana wạ oblạ kạ Lẹbọọlkạm kawọnga ọyika kẹn opingạnạ kẹ lẹtaa jạ yatoo yakpạnạ kẹ ebạ maa oyoo kọpaa, ọnọọma kẹ kaa.
40028003	Lokạạ lọwẹ lọwaal aa lewi lẹmali jẹ. Nkọọ yạ ogạn ẹ kạ awool nwaanga aa mbasẹkau.
40028004	Kạ legạn jimaa, bạ kekpenạ ebạ, maa yọkaal yonại bẹ, yatutumai yayeni yatọ kạ lọsẹ aa yanẹn bạ yabạ kẹ.
40028005	Otoomnẹn Kawọnga wạ aJiova mạ ojạu banẹẹn bimaa obi bẹ, "Baa nạ ọọkala. Nyimạ kẹ mbi abaa yawooyi Jisẹsa wạ yani mạạni kẹ kạ ketipaa.
40028006	Mina oodạ. Nwạ ọplọka kẹ kạ lobạ, adạ oni ojại kẹ. Baa fukẹn yakạạ apaa yạ yani yooyi ẹ.
40028007	Ẹdọ baa sẹnga ẹpaalẹpaal yakọu yayin yatoolinẹn yawẹ yabi bẹ, aJisẹs ọplọka kẹ kạ lobạ. Nạ ọkọu okạlạ baa kẹ dạ aGalili. Daa ndạ nạ yakạạ ẹ! Baa balai baa boong wạ nnyinni baa."
40028008	Banẹẹn bimaa yatạ yọkaal obạ yutẹẹmdala yamạnạ bẹ daa yatuukạ ẹpaalẹpaal yakọu yayin yatoolinẹn bạ aJisẹs.
40028009	Mạ lebebebạ jimaa aJisẹs opạnạ bẹ maa okạạ bẹ lẹdẹ, obi bẹ wọfai tạ ọya obạ abaa, mmạ yapạnạ ẹ kaa yatọọ ẹ kạ mfẹ, yakạm letu yakạạ ẹ.
40028010	aJisẹs mmạ ojạu bẹ obi bẹ, "Baa nạ ọọkala. Baa kọu yayin bẹẹnuwọu tạ yakọu dạ aGalili, daa ndạ mbạ nạ yayau yakạạ m."
40028011	Kạ abanẹẹn bimaa yablại kẹ, bạ kekpenạ ebạ bidi yakọi kạ opoondeen yayin bạ keyooyi nyau bạ yadeen bloong bạ yedạbạ bẹ maa ebạạ.
40028012	Ẹdọ bạ Keyooyi nyau bạ yadeen yakọu yadungạnạ obạ yanọtam bạ abạ aJu yanạng bẹ kokpoo. Yadạạli limaan, soosoo yakạạ bạ kekpenạ ebạ imaa.
40028013	Yajạu bẹ baa kọu yayin yanẹn yabi bẹ, "Yatoolinẹn bạ aJisẹs mbạ yayạ maa kạ adeedeesa yawu kẹ kebạạ kẹwẹ yatạ yablạ kẹ kebee sạ amọọn yau kạ yọdẹ.
40028014	Òodạ aa boong wạ oyinạ imin opạạn kikpamma mọọn, nạ yayimạ dạ nạ yatọnga obạ nwạ dạ nạ yajạu mọọn kạ yogạgạ yaagạn."
40028015	Ẹdọ bạ kekpenạ ebạ imaa yanaan limaan jimaa yatạ yablạ kẹ yakọu yanạng adạ yajại bẹ tạ yanạng. Tutu iyaasi imin, oyinạ imaa nwạ yayini dạ abạ aJu daa ebạạ.
40028016	Yatoolinẹn bạ aJisẹs bimaa joo awana yakọu dạ aGalili dạ ekpoon yạ aJisẹs oni jại bẹ tạ yakọu daa.
40028017	Kạ yakạạ Jisẹsa oyạ daa, mbạ yatọọnga ẹ, okpintạ odạ kạ mbạ bidi yabi yaayooyi yajạu odạ nwạ.
40028018	aJisẹs mạ ọsakẹ kạ yayau kaa, ojạu bẹ obi bẹ, "Ẹfa ebạạ yạ ẹya kạ lẹbọọlkạm kawọnga obaa yạ ẹya mạ lọsẹ yaganna kẹ yakạạ m kẹ.
40028019	Ọkaama baa kọu ẹdọ yanạng yanẹn ebạạ dạ nạ yadạ yatoolinẹn yami. Baa tạ jeen jạ Yaatẹ, obaa jạ aWẹẹn, obaa jạ Kutumadạn yatạ yablẹẹ bẹ lowi.
40028020	Baa kpe bẹ tạ yanạng bloong ebạạ bạ njại baa kẹ maa, ami nya maa obạ abaa kebee sansanaya tutu oyạ kạ kekạạmi ekpoonna."
41001001	Mina odạ lẹkawa yiyayi jạ lẹgẹna Jisẹs Krais, Wẹẹn wạ Ọbasẹ.
41001002	Adạ ọtọnganẹn wạ Ọbasẹ wạ okpeyạ Aizaya oni fọngi kẹ obi: "Ami nnạ ntoom kaa otoomnẹn ọmi wạ nạ okạlạ oyonnạ kẹ eti okạạ ọ."
41001003	"Lemlee jạ ọnẹn wana lẹwọmmai dạ kẹsẹkpọnga lejiyi, 'Baa yonnạ kẹ eti yakạạ Ọbọọl ọmọọn, yayeni yanạng eti ẹyọọl ọyọyọọl yạ nwạ nạ ọsẹnga kaa.' "
41001004	aJọn ọyau dạ kẹsẹkpọnga ọblẹẹi yanẹn lowi oyeni onạngi bẹ oyinạ wạ Ọbasẹ ojiyi, "Baa sodạ baa ntẹẹm yaganna kebungạbung yayeni yablẹẹ baa lowi, ẹdọ oblạ maa Ọbasẹ oblạ kẹ kạ aboong bungạbung ọbaa okạạ baa."
41001005	Yanẹn ebạạ yablại dạ aJudiya obạ opoondeen wạ aJerusalẹm yadạbại bẹ kẹn yapạnại ẹ daa, yayalai boong bungạbung ọbẹ, oyeni ọblẹi bẹ lowi kạ lọganga jạ yadẹi Jọdan.
41001006	aJọn ogạnạ ẹ bloong bạ yatoo yugau bạ ẹpaam yạ yadẹi kamẹl, oyeni ọfẹli ẹ ẹtẹẹnkpa kạ egạn. Luji lọwẹ lodạ ọdẹnga obạ nkọkọni.
41001007	Oyinni bẹ obi bẹ, "Ọnẹn ọdọọdọ oyeni ofunikẹn wạ odạmmi ọtaa m kẹ, wạ ami mbi mbạng tạ ngau wẹ nnikpa.
41001008	Ami mblẹi baa lowi etieti, odạ nwạ nạ ọblẹẹ baa lowi otạ Kutumadạn."
41001009	Kẹ oogạạnạ kạ kebee sạ aJọn ojại kẹ aajaa, aJisẹs mmạ oblạ dạ aNazarẹt wạ ọyau dạ aGalili opạnạ daa Jọnna, aJọn mạ ọblẹẹ ẹ lowi dạ lọganga jạ aJọdan.
41001010	Kạ kebee sạ aJisẹs odạbại ẹ kẹn mạ lowi maa, mmạ okạạ kawọng kakpaka kẹ, oyeni okạạ Kutumadạn kọyika kẹn aa lokpendu, lọnọọma ẹ kạ awool.
41001011	Lemlee leblạ kạ kawọng lejạu, "Awu adạ wẹẹn ọmi atuum adẹẹ m, ẹtẹẹm etuum eyeni ẹdaan obạ awu."
41001012	Ẹdọ mạ lebebebạ jimaa Kutumadạn mmạ kotạ Jisẹsa kotạ kọkọu dạ kẹsẹkpọnga.
41001013	Ọyau dạ kẹsẹkpọnga simaa kạ awi aapoo, obạ ntẹẹn likoola. Mạ kebee simaa Sẹtan okạạ ẹ koyoomạ tạ onạng ẹ onạng boong bungạbung. Ẹdọ yatoomnẹn kawọnga bạ Ọbasẹ yayạ maa yakạạ ẹ nkaami.
41001014	Ẹdọ kạ yafi yamaana kẹ Jọnna yagạnạ dạ lẹkpọkạbikạm, aJisẹs mmạ ọkọi dạ aGalili oyinni yanẹn oyinạ wạ Ọbasẹ.
41001015	Oyinni bẹ obi bẹ, "Kebee kebạngạ kẹ sạ kọkpamma kạ Ọbasẹ nạ kofukẹn. Baa sodạ baa ntẹẹm, yaganna kebungạbung yayeni yayoo lẹkawa yiyayi kạ lọtumajạu."
41001016	Kạ aJisẹs ọsẹngi dạ ẹgangapaam yạ aGalili, mmạ okạạ Saimọna obaa wẹẹnyaatẹ wạ okpeyạ Anduru yatoowại ntofo mbẹ kạ lowi, kạ ọgẹna mbạ yadạ bạ kẹkọọ ẹsau.
41001017	aJisẹs mmạ ojạu bẹ obi bẹ, "Baa fukẹn yatooli m, ami nạ nnạng baa yadạ bạ kẹkọọ yanẹn."
41001018	Mbạ kebee yaakạbi yaganna daa ntofo mbẹ yatooli ẹ.
41001019	aJisẹs mmạ ọtinna ẹ kaa okạạ Jemsa wẹẹn wạ aZẹbẹdi obaa Jọn wẹẹnyaatẹa yayau kạ ukwaa ọbẹ yayonnại ntofo mbẹ.
41001020	Kẹ kebee ookạbi ọdẹẹ bẹ kaa tạ yatooli ẹ, mmạ yadoo kaa yaatẹa wạ ọbẹ aZẹbẹdi, obạ yanạnạngnẹn yawẹ mạ ukwaa maa yatooli Jisẹsa.
41001021	aJisẹs obạ yatoolinẹn yawẹ yamlee dạ lopoon jạ Kapanọm. Kạ oyạ kạ lewi kọmẹẹmma jạ aJu, aJisẹs mmạ omlee kạ edungạnạtọ yạ aJu omạnạ ẹ tạ okpe yanẹn.
41001022	Wool libạ kẹ yanẹn kạ yokpekpe yọwẹ ọgẹna okpei bẹ aa ọnẹn wạ oyeni ẹfa, bẹ adạ yakoowạ nsọwa ookpei.
41001023	Mạ lebebebạ jimaa, odạm wana wạ kudạn bungạbung kạ aSẹtan kọyau kạ awool mạ edungạnạtọ yạ aJu maa omạnạ ẹ tạ kọwọmmai, ojạu ẹ,
41001024	"Afạnnạ bọng obạ amọọn, awu aJisẹs wạ ablạ dạ aNazarẹt o. Afu tạ ajạạmi mọọn kẹ o. Nyimạ kẹ lọnẹnku jạ adạ, awu adạ Wẹẹn wạ Ọbasẹ wạ ọsaanga kẹ."
41001025	aJisẹs mmạ ọkpaam kudạn bungạbung kimaa obi kẹ, "Fai dạbạ ọ kạ awool jạ odạm imaa!"
41001026	Kudạn bungạbung kimaa mmạ koyuuyi odạm imaa kaani, ẹdọ owọmmai kotạ kodạbại kẹ kẹn koblại kẹ kạ awool liwẹ.
41001027	Yanẹn ebạạ bạ yayau maa, wool libạ bẹ kẹ, yabimanai yajiyi, "Mina odạ bọng o. Akạạ yokpekpe yọpẹyọpẹ! Otoo ẹfa ẹwẹ ọkpaami lidạn bungạbung lipu ẹ."
41001028	Ukpoom wạ aJisẹs mmạ ọkpamma kẹ Galili maa ebạạ.
41001029	Yanoomạ bẹ mạ Edungạnạtọ yạ aJu mmạ yayọda bẹ dạ ẹtọ yạ aSaimọn obạ Anduru. Jems obaa aJọn yatooli bẹ kaa.
41001030	Yapạn yaaka wạ yanẹn wạ aSaimọn dạ kepeen tọfal obạ kokukumạ ẹdọ mmạ yayin Jisẹsa yagẹna ẹ.
41001031	Nwạ opạnạ daa ọmaana ẹ dạ kọbọọ ọgai ẹ kạ kawọng, apeen imaa aganna ẹ, onoomạ ẹ ọnọọna luji okạạ bẹ.
41001032	Mạ ledoowạwi jimaa kạ lewijẹẹn lẹpan kẹ, yanẹn yapạnạ ẹ daa yatạ yapeenạpeenạ obạ yanẹn bạ yatoo lidạn bungạbung kạ awool.
41001033	Lopoon ebạạ lonoomạ jẹ lọpi mạ letima ẹtọa imaa gbinn.
41001034	aJisẹs mmạ oboo kẹ yanẹn soosoo bạ apeen kpọng kạ akpọng aninại maa, oyeni owung bẹ lidạn bungạbung kạ awool. Jẹ ọọdẹya tạ liyẹngi lemlee, kạ ọgẹna liyimạ kẹ loku jạ nwạ odạ.
41001035	Kạ ntungạ ntungạ lewi mmạ lemung lesowạ, aJisẹs ọpọọmi wẹkakạn ọkọu dạ lipaa jạ likoongi, ọya daa oyii ẹ yatạm.
41001036	Saimọn obạ yatoolinẹn yawẹ yanooma bẹ yakọu yawoo ẹ.
41001037	Kạ yafi yakạạ ẹ kẹ yajại ẹ, "Yanẹn ebạạ yawooyi ọ."
41001038	Ẹdọ nwạ ojại bẹ obi bẹ, "Baa tạ yọkọu dạ lipoon lidọlidọ jạ lifoolạ min, dạ nạ nyeni nyin bẹ oyinạ wạ Ọbasẹ. Ọgẹna nwạ ọkaama nyạ mạ ekpoon."
41001039	Nwạ mmạ opạmmạ ẹ dạ aGalili daa ebạạ, onạngi oyinạ wạ Ọbasẹ kạ ndungạnạtọ mbẹ, oyeni owungi lidạn bungạbung jạ aSẹtan kạ awool jạ yanẹn.
41001040	Ẹdọ oduukạduukạ wana opạnạ ẹ maa, omạạn ẹ adudungi odedenại yẹ obi ẹ, "Ofidạ aa nạ ọdẹẹ wọ nạ abạngạ anạng ntawa."
41001041	aJisẹs kokuu konạng ẹ ọtaali kọbọọ ọpaana ẹ ojạu ẹ obi ẹ, "Ọdẹ m kẹ aajaa, tawa kẹ!"
41001042	Mạ lebebebạ jimaa, keduukạ simaa kẹga kẹ ebạạ, nwạ ọtawa kẹ.
41001043	aJisẹs ọtọnga obạ ọnẹn imaa ọtatawa obi ẹ blạkẹ kọsakana,
41001044	adạ ojại ẹ, kẹ aajaa, oyeni ojạu ẹ, "Kala kotung, jang ọnẹn boong imin kaayin. Kọu akoowạ wool liwu akạạ keyooyi ẹyau ọmọọn, tạ okpenạ ọ dẹnẹnẹ, tạ atạ akoowạ yanẹn ajạu awu atawa kẹ. Akạạ kotoon adạ Nsọ yạ aMosis njại."
41001045	Odạ odạm imaa oblạ kẹ omạnạ ẹ tạ onạng oyinạ ọgẹna kebooyi kẹ kẹwẹ kạ lipaa janjanaya. Kạ lọtumajạu ọtọnga tutu aJisẹs wẹ ọọfẹya tạ omung omlee kạ lopoon kạ lowạni, oduukạ ọya dạ lipaa jạ likoongi, okpintạ odạ kạ odạ aajaa yanẹn yapạnạ ẹ maa yablạ lipaa janjanaya.
41002001	Kạ awi apang abọọli kẹ, aJisẹs oyeni oduukạ ẹ dạ aKapanọm. Oyinạ ọwẹ ọsẹsẹẹl opạmạ ẹ kẹ ojiyi nwạ ọwọọn kẹ oyạ kẹ daa.
41002002	Yanẹn yanẹgẹdẹ yayạ daa yasoosoo, yawuu kẹ mạ ẹtọ maa, ẹdọ lowạni kạ letima loodạ. aJisẹs mmạ omạnạ ẹ tạ onạng bẹ oyinạ wạ Ọbasẹ.
41002003	Kạ yanẹn yanaa yayạ maa, yatạ ọnẹn wạ ibokọpal eninại yatạ yapạnạ maa Jisẹsa.
41002004	Bẹ ọọfẹya tạ yatoo ẹ yakọu kạ aJisẹs ọyau kaa, ọsẹnga obạ lẹnẹnkpala, ọkaama yabạlạ kạ kotạn, yablại lẹma lẹyọọl mạ aJisẹs ọya maa. Kạ yablạki kẹ lẹma yakọnga kaa ọnẹn imaa kạ kublẹni kọwẹ.
41002005	Kạ aJisẹs okạạ woolfạnnạ jạ yayeni ojại ọnẹn wạ ibokọpal eninại maa obi ẹ, "Wẹẹn ọmi, yablạ kẹ kạ abloong bungạbung yẹwu yakạạ ọ."
41002006	Yakoowạ nsọwa bidi bạ yanọọmmi maa yabala bẹ kạ mtẹẹm kaa yajạu,
41002007	"Ọfi ọsẹnga yang ọtọnga aajaa o. Maa odạ keblenạ okạạ Ọbasẹ! Ọbasẹ nwạ nwạ obạng tạ oblạ kẹ kạ kebungạbung sạ ọnẹn okạạ ẹ!"
41002008	Kạ aJisẹs oyi kẹ ntẹẹm mbẹ, ojại bẹ obi bẹ, "Mbọng ọkaama yatạ yọbala bạ yodạ aajaa kạ ntẹẹm o.
41002009	Nwẹ odạ wẹnwẹ maa ọmẹẹmi tạ njạu obokọpalnẹn imina, 'Boong bungạbung ọwu yablạ kẹ kaa yakạạ ọ.' Obidạ tạ yajạu ẹ, 'Noomạ ọ adạạli kublẹni kọwu atạ ablạ kẹ o.'
41002010	Ami nạ nnạng baa yayimạ yajạu ami wạ ndạ Wẹẹn wạ Ọnẹn, nyeni kẹ ẹfa mạ ekpoon tạ mblạ kẹ kạ aboong bungạbung wạ yanẹn nkạạ bẹ." Mmạ ojạu obokọpalnẹn imaa obi ẹ,
41002011	"Ami njại ọ, noomạ ọ kạ kawọng adạạli kublẹni kọwu atạ ablạ kẹ."
41002012	Adạ mbạ ebạạ yakpenại maa odạm imaa onoomạ kạ kawọng odạạli kublẹni kọwẹ otạ ọsẹnga ẹpaalẹpaal oblạ kẹ. Mbạ ebạạ obạ bẹ wool yatọọnga Ọbasẹ yajiyi, "Amọọn jang kẹ boong wạ odạ ajin yookạạ!"
41002013	aJisẹs odạbạ ẹ ọkọu dạ ẹgangapaam yạ aGalili, yanẹn soosoo yayeni yapạnạ ẹ daa, ọya daa okpe bẹ boong.
41002014	Adạ ọsẹngi ọkuuyi, okạạ kẹnaani tas wạ okpeyạ Livai, wạ odạ wẹẹn wạ Alfiyọs dạ ọnọọmmi dạ enạnạngtọ ẹwẹ. aJisẹs mmạ ojạu ẹ obi ẹ, "Fukẹn atooli m!" aLivai mmạ onoomạ ẹ otooli ẹ.
41002015	Kẹ oogạạnạ, aJisẹs ọyau dạ ẹtọ yạ aLivai oji boong obạ yanẹn bạ yanaai tas. Yanẹn yadọyadọ bạ yabi nsọ yạ aJu yaayooyi yafạnnạ luji obạ Jisẹs obạ yatoolinẹn yawẹ, ọgẹna linẹnku jimaa soosoo njạ litooli ẹ.
41002016	Yakoowạ nsọwa bidi bạ yasẹng kạ lẹkpala jạ yanẹn bạ yadẹi Farisi bạ yayau kạ kẹnọọma, kạ yakạạ aJisẹs oji luji obạ linẹnku jimaa, mmạ yablai yatoolinẹn yawẹ yajạu bẹ, "Odạ mbọng ọkaama awọu wạ ọbaa oji luji obaa bạ kẹnaani tas obạ yanẹn bạ yabi nsọ yạ aJu yaayooyi o."
41002017	Ẹdọ kạ aJisẹs opuu kẹ boong wạ yatọnga, mmạ ọpọọna bẹ obi bẹ, "Yanẹn bạ obi ooninạ jang oboowạboowạ yaawoi, odạ yanẹn bạ obi ọọfẹ mbạ yani wooyi ẹ. Ami maa nyạ tạ ndẹ yenẹn yiyayi, nduukạ nyạ maa tạ ndẹ yẹnẹn bungạbung dạ nnạ yasodạ bẹ ntẹẹm."
41002018	Mạ kebee simaa, bạ aFarisi obạ yatoolinẹn bạ aJọn yasii luji. Ẹdọ yanẹn bidi yapạnạ maa Jisẹsa yablau ẹ yajạu ẹ, "Odạ mbọng ọkaama yatoolinẹn bạ aJọn obaa bạ aFarisi yasii luji, bạ yawu jang luji yaasi o."
41002019	aJisẹs mmạ ọpọọna bẹ obi bẹ, "Nwẹ yayoo kẹ yabi, yamạnạbẹẹn bạ kẹbẹẹ yọbẹ yafi yasi kẹ luji, kạ kebee sạ kẹbẹẹ yọbẹ ọya maa obạ mbạ o. Aajaa yaanạng.
41002020	Odạ kebee kefunni kẹn sạ nạ yanaan bẹ kẹ kẹbẹẹyọbẹ maa, ẹdọ kebee simaa mmạ nạ yasi luji.
41002021	"Ọnẹn maa oodạ wạ nạ odạạli yikọpaa yipẹ yipẹ, otạ ọbawa kạ ẹkọ yạ ẹtammi kẹ. Òodạ aa boong wạ onại aajaa, ẹkọ ẹpẹẹpẹ maa nạ enạng ẹtamkọ imaa ẹya maa kẹ ẹta maa eyeni enạng lẹma jạ ledạmmi lẹtaa maa tạ lẹya kaa.
41002022	Ọnẹn maa oodạ wạ nạ ogạnạ yatu yapẹ yapẹ kạ lẹtẹẹnkpakolạ jạ lẹwọnga kẹ. Òodạ aa boong wạ ogạn kaa, yatu yapẹ yapẹ nạ yapaa kẹ lẹtantukolạ maa, ẹdọ yatu maa obạ lẹtantukolạ maa nạ yakpoo. Yatu yapẹ yapẹ yabọọwa kạ lekolạ jạ lẹtawa."
41002023	Kạ lewi kọmẹẹmma jana, aJisẹs ọsẹngi ọbọlai kạ litạạmi ẹsaama yatoolinẹn yawẹ yasẹnga maa obạ nwạ. Yatoolinẹn yawẹ maa mmạ yamạnạ bẹ tạ yapali bẹ ẹsaama imaa.
41002024	Ọkaama bạ aFarisi mmạ yajạu Jisẹsa yajạu ẹ, "Akạạ boong wạ yatoolinẹn yawu yanại, odạ mbọng ọkaama yanạngi yonạnạng kạ Lewi Kọmẹẹmma lẹmọọn o. Mbạ yakạkạwại kẹ nsọ mmọọn!"
41002025	aJisẹs mmạ ọpọọna bẹ obi bẹ, "Nwẹ nji yayeel kẹ yagẹna boong wạ aDeved oninại kạ kebee sạ nwạ obạ yatoolinẹn yawẹ yọwa yoyuu bẹ ẹdọ bọng bọng yaayeni wạ nạ yaji.
41002026	Nwạ omlee kạ Ẹtọ yạ Ọbasẹ oji brẹẹ wạ yatooni kẹ Ọbasẹ, (Mạ kebee simaa Abiata nwạ onidạ kẹkpamma nyau) Adạ nsọ mmọọn njại, odạ bạ keyooyi nyau mbạ mbạ yayeni tạ yaji brẹẹ imaa. Odạ aDeved nwạ ọkọi oji brẹẹ imaa oyeni okạạ yanẹn yawẹ tạ yaji."
41002027	aJisẹs mmạ ojạu bẹ obi bẹ, "Imin okoowạ obi, Ọbasẹ onại Lewi Kọmẹẹmma okạạ yanẹn, òodạ aa dạ onại yanẹn okạạ Lewi Kọmẹẹmma.
41002028	Ọkaama ami wạ ndạ Wẹẹn wạ Ọnẹn ndạ aTata Lewi Kọmẹẹmma."
41003001	Lewi jana, aJisẹs oyeni oduukạ ẹ dạ edungạnạtọ yạ aJu, opạnạ daa odạm wana wạ kọbọọ kana kobạạ kẹ.
41003002	Yanẹn bạ yayau maa yaplooyi tạ yakạạ aJisẹs obi nạ oboo ẹ kạ Lewi Kọmẹẹmma jạ aJu, dạ nạ oblạ maa yamaana ẹ kạ nsọ.
41003003	aJisẹs mmạ ojạu odạm maa obi ẹ, "Fukẹn kạ lokạ kin."
41003004	Ẹdọ mmạ ọblai yanẹn bimaa obi bẹ, "Odạ mbọng nsọ mmọọn njại mọọn tạ yonạng kạ Lewi Kọmẹẹmma o. Obidạ nwẹ tạ yọkaami kẹ obidạ tạ yonạng boong wạ obuuwạ yokạạ bẹ o." Mbạ ebạạ yafai maa blee.
41003005	aJisẹs mmạ okpenạ bẹ obạ atẹẹmkọkọna, odạ yanạng ẹ kokuu ọsẹnga ọbaa ntẹẹmfa mbẹ. Ẹdọ nwạ mmạ ojạu odạm imaa obi ẹ, "Taali kọbọọ kọwu." Odạm maa mmạ ọtaali kọbọọ kọwẹ, kọbọọ mma kọtawa kẹ.
41003006	Ọkaama bạ aFarisi yablạ kẹ dạ edungạnạtọ yakọu yanạng bẹ kokpoo dạ nạ yasẹnga kaa yafi kẹ Jisẹsa.
41003007	Mạ aJisẹs obạ yatoolinẹn yawẹ yablạ kẹ yakọu dạ lọganga jạ yadẹi Galili, lẹnẹnkpala soosoo letooli ẹ daa. Bidi yablạ Galili, bidi yablạ Judiya,
41003008	bidi yablạ Jerusalẹm, obạ Idumiya wạ ọyau dạ ẹgangapaam idaa aJọdana, bidi yablạ dạ lipoondeen jạ yadẹi Taya obaa Sidọn. Lẹnẹnkpala jimaa, lepạnạ ẹ daa, kạ yapuu bloong soosoo bạ onại.
41003009	Yanẹn yasoo yakọu kẹ, ọkaama aJisẹs mạ ojạu yatoolinẹn yawẹ tạ yayonnạ kẹ ukwaa yayoo ẹ oblạ maa yanẹn yajạu ẹ yaapipiyai,
41003010	kạ nwạ oboi kẹ yanẹn bạ yasoo kaani, ẹdọ yapeenạpeenạ bạ oobi kẹ njẹn ooboi ebạạ yasimanai yatunai bẹ dạ nnạ yaakaam yapana ẹ kẹ.
41003011	Yanẹn bạ lidạn bungạbung liyau kạ awool, eti yanyanaya yạ yakạạ ẹ nạ yatọ kạ lọsẹ yayeni yawọmmai, "Awu adạ Wẹẹn wạ Ọbasẹ!"
41003012	aJisẹs mmạ ọkpaam kudạn bungạbung kimaa kạ emleefa dạ nạ kojạu koonại yanẹn yayimạ kẹ lọnẹnku jạ odạ.
41003013	aJisẹs mmạ ọkọi obạlạ kạ okpoonwẹẹn wana, ọdẹ kaa yanẹn bạ nwạ owooyi; Mbạ yapạnạ ẹ maa,
41003014	ẹdọ nwạ mmạ opimạ ẹ yanẹn joo yapoo bạ ogạn bạ ketạdạ letu. "Ami mpimạ baa tạ yayau obạ ami," oyeni ojạu bẹ obi ẹ, "nyeni ntoom baa tạ yakọu yakạạ lẹkawa yiyayi,
41003015	ẹdọ nạ yayeni ẹfa yạ nnạ yatạ yawung lidạn bungạbung."
41003016	Mina odạ yanẹn joo yapoo bạ opimạ ẹ: aSaimọn, (wạ aJisẹs okại jeen ọdẹ aPitẹ).
41003017	Jems, obaa wẹẹnyaatẹa aJọn, bạ yadạ bẹẹn bạ aZẹbẹdi. (Bạ aJisẹs ọdẹ Bonajis, wạ okoowạ bẹẹn bạ ẹwaam).
41003018	Anduru, aFilip, aBatolomiyu, Matiyu, Tọmọs, Jems wẹẹn wạ Alfiyọs, Tadiyọs, Saimọn wạ ọsẹng obạ yanẹn bạ lopoon lọbẹ lọdẹi,
41003019	Judas Iskariyọt, wạ ọtọi Jisẹsa lebạ kạ ngạm.
41003020	Ẹdọ aJisẹs mmạ oblạ kẹ; Lẹnẹnkpala leyeni lẹfuka jẹ, ọkaama Jisẹs obạ yatoolinẹn yawẹ lowạni yaayeni tạ yaji luji.
41003021	Ẹdọ kạ abẹẹnyaaka yapuu aajaa, mbạ yakọi tạ yadạạli ẹ, kạ ọgẹna yanẹn yajiyi, "Nwạ letu lebuuwạ ẹ kẹ."
41003022	Yakoowạ nsọwa bidi bạ yablại dạ aJerusalẹm yajạu, "Nwạ otoo Bẹẹlzẹbul kạ awool, Ọbọọl wạ ọkpamma lidạn bungạbung ọkaama okạạ ẹ ẹfa yạ otoo owungi lidạn bungạbung."
41003023	aJisẹs mmạ ọdẹẹ bẹ kaa ọtọnga obạ mbạ kạ yẹsẹma obi bẹ, "Nwẹ Sẹtan ofi owung kẹ Sẹtan o.
41003024	Òodạ aa boong wạ yanẹn opoondeena wana yayuuyi mbạ mbạ, opoondeen imaa jang ọtawa obee.
41003025	Òodạ aa boong wạ kepoon sana kẹpọọwa sẹ kẹ, keyeni keyui nsạ nsạ, kepoon simaa jang sẹ ọọfẹya tạ kebee.
41003026	Kpaa maa eti imaa, òodạ aa lọbọọlpoon jạ aSẹtan lọpọọwa jẹ kẹ, jang loobee, nạ lọga kẹ.
41003027	Odạ jang ọnẹn ọọfẹya tạ ọpaa ẹtọ yạ ọnẹn wạ ọtawa wool, omlee kaa ọbọu bloong yẹwẹ, obi tạ okạlạ ọbọọ wẹ kẹ njạu oodạ, mmạ nạ omung ọfẹya yẹ tạ onạng aajaa.
41003028	Baa kẹ kaayọ bloong bungạbung ebạạ bạ yanẹn, obaa bloong keblenạ bạ yatọngai, Ọbasẹ nạ oblạ kẹ kaa okạạ bẹ.
41003029	Odạ ọnẹn wạ ọtọnga keblenạ okạạ Kutumadạn, Ọbasẹ jang kẹ kaa ooblạ okạạ ẹ, kạ ọgẹna onại boong bungạbung ayoyo wạ."
41003030	aJisẹs ojại bẹ aajaa ọgẹna yanẹn bidi bạ yajiyi, "Nwạ kudạn bungạbung kọmaan ẹ."
41003031	Ẹdọ yaaka obaa bẹẹnyaaka bạ aJisẹs mmạ yayạ maa, yabee kạ ebạmkpa yatoom tạ yadẹ ẹ.
41003032	Lẹnẹnkpala jạ lesongạ ẹ kẹ maa, mmạ yajạu ẹ, "Akaa obaa bẹẹnaaka yawooyi ọ kạ ebạmkpa kin."
41003033	aJisẹs mmạ ojạu bẹ obi bẹ, "Nnẹ odạ mmuka obaa Bẹẹnnamuka o."
41003034	Ẹdọ mmạ okpenạ yanẹn bạ yanọọm maa ebạạ, mmạ ojạu bẹ obi bẹ, "Kpenạ! Mbạ min yadạ bạ mmuka obaa bẹẹnuwọu,
41003035	Kạ ọgẹna ọnẹn wanwanaya wạ onại bloong bạ yẹdẹi Ọbasẹ, nwạ odạ wẹẹnuwọu obaa wẹẹnamuka obaa mmuka."
41004001	aJisẹs oyeni omạnạ ẹ tạ okpe yanẹn dạ ẹgangapaam aGalilia. Yanẹn bạ yasongạ ẹ kẹ yasoo yakọọ kẹ, ọkaama odạạli ukwaa wana wạ ọya mạ lowi maa, ọnọọma kaa, yanẹn bikina yayau dạ ewipaam.
41004002	Otạ yẹsẹma okpe bẹ bloong soosoo. Kạ yokpekpe yọwẹ bimaa ojiyi bẹ obi bẹ:
41004003	"Baa kala kotung yapuuwạ! Odạm wana onikọi tạ owoi ntimuma.
41004004	Adạ owooyi ntimuma idi, mblẹnga dạ etipaam, yọnọọn kawọnga yotạmại kẹ.
41004005	Idi mblẹnga kạ ntakpa, dạ lọsẹ loobi dẹnẹnẹ loosoo, ntimuma imaa nsẹsẹl mbẹla yẹ kemeeni, ọsẹnga obaa mạ lọsẹ jạ lọyau maa loobi loosoo.
41004006	Ẹdọ kạ ewi efi ẹma kaa, njạ liyọiya kẹ, mmạ libạ kẹ, ọsẹnga obạ nsai nwẹ yạ mbi kạ lọsẹ mlee.
41004007	Ntimuma idi mblẹnga kạ okạmạmkạm wạ ofi odạm okạkạmại yẹ onạng yẹ liiwạạm.
41004008	Ntimuma imin yạ mblẹnga kạ lọtumanẹnsẹ, mmeeni nyeni nwạạm kạ awọwa, idi nwạạm awọwa lẹyau opạli joo, idi awọwa aatele, idi aatạạn."
41004009	Ẹdọ aJisẹs mmạ ojạu bẹ, obi bẹ, "Ọnẹn wanwanaya wạ otoo litung, tạ opuuwạ."
41004010	Kạ kebee sạ lẹnẹnkpala leblạ kẹ, yatoolinẹn yawẹ bimaa joo yapoo, obạ yanẹn yadọyadọ bạ yatạ yayau obạ nwạ, yabimai ẹ tạ ọyaala yẹsẹma bạ otoo oyin bẹ maa boong wạ yekoowạ.
41004011	aJisẹs mmạ ọpọọna bẹ obi bẹ, "Ọbasẹ okoowạ baa kẹ bloong koduuwạ bạ yẹgẹna kọkpamma kọwẹ. Mbạ bidi bạ yabi obạ amọọn yaasẹng, yapuuwại bloong ebạạ kạ eti yẹsẹma
41004012	oblạ maa, " 'Yakpenạ dạ yaakpenạ, yaakạkạạ; yapuuwạ kẹ, bẹ oogboongạ, nạ yafi yasodạ bẹ kẹ ntẹẹm. Ọbasẹ oblạ kẹ kạ aboong bungạbung ọbẹ okạạ bẹ.' "
41004013	aJisẹs mmạ ọblau bẹ obi bẹ, "Kẹsẹma simin baa keegboongạ o. Odạ yang ẹdọ yẹsẹma nạ yẹsẹnga yagboongạ baa o.
41004014	Nnạ nyin baa boong wạ kẹsẹma simin kekoowạ; Kewoi ntimuma maa odạ aa ọnẹn wạ onạngi oyinạ wạ Ọbasẹ okạạyi yanẹn.
41004015	Yanẹn bidi yadạ aa ntimuma yạ yakuudạ dạ etipaam. Yapupu likạạ jạ Ọbasẹ maa, Sẹtan oyạ maa ọnaan bẹ kẹ.
41004016	Yanẹn bidi yadạ aa ntimuma yạ mblẹnga kạ ntakpa. Yapu kẹ likạạ jạ Ọbasẹ maa, yasẹsẹẹl yanaan jẹ obạ yutẹẹmdala,
41004017	odạ jang jẹ yaamaan ogạạnạ, ọsẹnga obaa kạ yabi kạ lọtumajạu yaayooyi. Ọkaama kạ kebee sạ yogạgạ obạ likpakpawai liya maa kạ ọgẹna oyinạ wạ Ọbasẹ maa, mbạ yawau yaduukạ bẹ ngạm.
41004018	Bidi yadạ aa ntimuma yạ mblẹnga kạ okạmạmkạm; bimina yadạ aa bạ yapuu kẹ likạạ jạ Ọbasẹ.
41004019	Likạạ maa jạ liifẹya tạ lipạnnạ ntoom mbẹ ọsẹnga obaa yọbala kẹyuu ekpoonna obạ kọdọdọngatikpọọl obaa bloong bikin ebạạ bạ yẹnaai likạạ maa jẹ ọọfẹya tạ lipạnnạ ntoom mbẹ.
41004020	Bidi yadạ aa ntimuma yạ yawoki kạ lọtumanẹnsẹ. Yapuuwạ kẹ likạạ jạ Ọbasẹ, lipạnạ kẹ ntoom mbẹ yawuuyi ntoom aa yanẹn bạ Ọbasẹ. Yafi yawọọm aa litidu jạ liwọọmi awọwa kạ akpọng kạ akpọng, jidi lẹyau opạli joo, jidi aatele, jidi aatạạn."
41004021	aJisẹs mmạ oyeni obi bẹ, "Nwẹ yafi yatạmạ kẹ ọkpẹẹkọ yakpạnại kaa kepoo o. Obidạ yagạnạ kạ mkpang kamlee o. Nwẹ tạ yabạlạ kạ kekoonnọọma oodạ o.
41004022	Boong wanwanaya wạ yaduuwạ kẹ nạ omung odạbạ ẹ kạ lowạni; boong wanwanaya wạ yakpạnạ kẹ nạ yamung yafodạ kẹ.
41004023	Kala kotung, ọnẹn wanwanaya wạ otoo kẹ litung aboong kepuuwạ, tạ opuuwạ."
41004024	Oyeni ojiyi bẹ obi bẹ, "Baa kala litung yakoolạ kạ abloong bạ abaa puuwại! Kạ ọgẹna eti yạ asẹng kaa ayoomạ boong akạạ yanẹn, kpaa mạ eti imaa, Ọbasẹ nạ oyoomạ okạạ ọ ẹdọ ogạnạ ọ kaa osoo ọtamaa
41004025	Imina wạ oyeni kẹ kogbongạ kạ likạạ jạ Ọbasẹ nạ ọnaan kogbongạ ọtaa maa; Imina wạ obi ooyeni, ọwẹnwẹn wạ oyeni kẹ maa nạ yanaan ẹ kẹ lodu ebạạ."
41004026	aJisẹs mmạ oyeni ojạu bẹ obi bẹ, "Kọkpamma kạ Ọbasẹ kodạ aa ọnẹn ofi wooki ntimuma kạ litạạmi liwẹ.
41004027	Ọdọọwai ọplọkai lewi janjanaya, mạ kebee simaa ebạạ ntimuma meeni nyeni mkpạlại, nwạ ooyimạ dạ ọsẹng mmạ odạ aajaa.
41004028	Lọsẹ maa njạ lonạngi keti maa tạ kemeeni kewạạm lidu. Kạ kekạlạeti, emeeni nạ edạbạ yẹ, ẹdọ liwaa mmạ lidạbạ jẹ. Kạ kekpongạm lodu mmạ lọgai jẹ.
41004029	Kạ kebee sạ litaami kẹ, ọnẹn imaa omạnạ ẹ tạ otạ ọkpẹlẹma ọpaa ọsẹnga obaa kebee litọọwa keyạ kẹ maa."
41004030	aJisẹs mmạ ojạu bẹ obi bẹ, "Odạ yang nnạ yojạu kọkpamma kạ Ọbasẹ koseli o. Odạ naa kẹsẹma nnạ yotạ yọyala kẹ o."
41004031	Odạ aa otimumawẹẹn wạ yadẹi mọstad wạ ọnunga ọtaa kẹ ntimuma ebạạ kạ ekpoon,
41004032	Wạ ọnẹn odạạli okoon kạ lọsẹ. Kạ obepipiwẹẹn otimumawẹẹn imaa ofi okpạli odạm ọtaa kẹ yeti ebạạ, otạ yẹbọọ bạ yedạmi, dạ yọnọọn nạ yobạngạ yọtẹng bẹ kaa akpala kạ atikpakpa awẹ.
41004033	aJisẹs oyinni oyinạ ọwẹ okạạyi yanẹn, otoowại yẹsẹma ajin oyinni bẹ dạ nạ ogbongạ bẹ.
41004034	Otạ yẹsẹma mbạ mbạ otạ ọtọngai obạ yanẹn, odạ ọyaalai kẹ dạ koduuwạ okạạyi yatoolinẹn yawẹ.
41004035	Mạ ledoowạwi jimaa, aJisẹs ojại yatoolinẹn yawẹ obi bẹ, "Baa fukẹn yọbali lọganga jimin yọkọu dạ ẹpaam idaa."
41004036	Ẹdọ mmạ yadooyi maa lẹnẹnkpala maa, yatoolinẹn yawẹ yamlee kạ ukwaa wạ aJisẹs ọnọọm kaa yatoo ẹ yabalai bẹ lowi. Yakwaa yadọ yadọ yayau daa kayena.
41004037	Ẹdọ ẹwọnga mmạ enạng, ukwaa omạnạ ẹ tạ ọkọwai ẹ lowi, omunga ọwẹẹnwẹẹn tạ omlee kẹ kạ lowi.
41004038	aJisẹs ọya kạ kẹkwaafal kamlee ọdọọwai, ọnẹẹna letu kạ ketạletu. Yatoolinẹn yawẹ yayẹmi ẹ yajạu ẹ, "Okoowạ, aapọọna abi yobại kẹ o."
41004039	aJisẹs mmạ onoomạ ẹ ọkpaam kowiyạ obi kẹ fai. "Ẹwọnga koomạ! Oyeni ojạu Nwikpoon nọọma dẹẹng." Kowiyạ kobee maa kokoomạ, ẹwọnga eyeni ẹnọọma dẹẹng.
41004040	Ẹdọ mmạ ojạu bẹ obi bẹ, "Mbọng ọkalai baa o. Nwẹ tutu mina abaa woolfạnnạ yaayeni o."
41004041	Mbạ ebạạ ọkala bẹ kaani yamạnạ bẹ tạ yabimanai mbạ mbạ maa, "Mina odạ nnẹ o. Wạ kowiyạ obạ ẹwọnga yapuuwại lemlee lẹwẹ!"
41005001	aJisẹs obạ yatoolinẹn yawẹ yabali bẹ lọganga jimaa yakọu dạ ewipaam idaa yạ ẹya dạ lopoon jạ yanẹn bạ yadẹi Gẹrasa.
41005002	Kạ kebee sạ aJisẹs odạbạ ẹ kẹn kạ ukwaa, opạnạ daa odạm wana, odạbại ẹ dạ litaapu jạ yabọngai kaa yanẹn. Odạm imaa odạ wạ kudạn bungạbung kọyau kạ awool,
41005003	Owuuyi dạ mbạ. Ọnẹn ọọfẹ tạ ọbọọ ẹ ọkpintạ otạ mkpọkọbi.
41005004	Kạ nti soosoo yabọi ẹ kẹ mbọọ obạ mfẹ, odạ kebee sansanaya ọbalai kẹ mkpọkọbi oyeni opipiyại kẹ mkpakau yạ yabọi ẹ kạ mfẹ, ọnẹn maa oodạ wạ ọọfẹya tạ odibạ ẹ.
41005005	Deedeesa obạ kẹplakon opạpạmại ẹ dạ mbạ obaa dạ mkpoon owọmmai oyeni otoowại ataa onại ẹ bloong kạ awool.
41005006	Kạ kebee sạ okạạ Jisẹsa ọya kepạạlạpạạl, otuukạ ofi ọtọọ ẹ kạ mfẹ,
41005007	Oyeni owọmmai kạ emleefa ojiyi, "Jisẹs Wẹẹn wạ Ọbasẹ wạ odeen, odạ mbọng afu tạ anạng obạ ami o. Kạ legạn jạ Ọbasẹ min kọbini kaanạng."
41005008	Ọnẹn imaa ojại aajaa, ọsẹnga obạ; aJisẹs ọkpaami kudạn bungạbung ojạu, "Dạbạ ọ kaa awool liwẹ."
41005009	aJisẹs mmạ ọblau ẹ, obi ẹ, "Awu akpeyạ yang o." Odạm imaa mmạ ọpọọna ẹ, obi ẹ, "Jeen lẹmi odạ Yotuum yosoo, amọọn yọyau min yosoosoo!"
41005010	Ẹdọ mmạ libeem Jisẹsa lijạu ẹ, bẹ dạ lipaa jimaa nnạ owungi.
41005011	Mạ apaa imaa likoo soosoo liyau lifoolạ maa liji boong dạ ekpoon daa.
41005012	Lidạn jimaa libeem Jisẹsa lijạu ẹ, "Wung mọọn akọnga dạ likoo daa, dạ nạ yomlee jẹ kạ awool."
41005013	aJisẹs ọdẹya obạ njạ. Lidạn bungạbung jimaa lidạbạ jẹ kạ awool jạ odạm imaa, likọu limlee likoo jimaa kạ awool. Likoo jimaa jạ libạng adu atạạn kạ ebạạ lituukạ likọu liblẹnga kạ lọganga, likpoo kaa.
41005014	Yanẹn bạ yatạ yakpenại likoo jimaa yatuukạ yakọu yayin oyinạ imaa dẹndẹdẹndẹ, yayin yakạạ yanẹn bạ yawuuyi mạ lopoon jimaa obạ liwuu jạ libanga maa ebạạ. Yanẹn mmạ yatuukạ yadạbạ bẹ kẹn yakọu yakạạ boong wạ odạbạ ẹ.
41005015	Yapạnạ maa Jisẹsa yayeni yakạạ maa odạm wạ lidạn bungạbung liniyau kạ awool maa ọnọọmmi maa ogạn ẹ nkọ kạ awool, obạ yọbala bạ yobạngạ obạngạ. Mbạ ebạạ oyeni ọkala bẹ;
41005016	Yanẹn bạ yakạạ kẹ boong wạ odạbạ ẹ okạạ ọnẹn wạ lidạn bungạbung liniyau kạ awool maa, obaa wạ ọgẹna likoo maa, yapạpạmại bẹ yayini oyinạ imaa.
41005017	Mmạ yamạnạ bẹ tạ yadeennạ Jisẹsa tạ oblạ kẹ mạ lopoon lọbẹ maa.
41005018	Kạ aJisẹs omleenni kạ ukwaa, odạm wạ lidạn bungạbung liniya mạ awool maa obeem ẹ tạ otooli ẹ.
41005019	aJisẹs ọọdẹya, odạ oyeni ojạu ẹ obi ẹ, "Kọu apạnạ kaa yanẹn yabaa ayin bẹ dạ Ọbasẹ wạ odeen ọkaam ọ kẹ, obạ ekutẹẹm yạ oyeni obạ awu."
41005020	Odạm imaa mmạ ọkọu opạmại yẹ oyinni boong wạ aJisẹs onại okạạ ẹ mạ lipoon jimaa joo. Kạ yanẹn ebạạ yapuu boong imaa obạ bẹ wool kaani.
41005021	aJisẹs mmạ oduukạ ẹ oyeni ọbali ẹ lowi ọkọu dạ ewipaam yạ otạ okạlạeti ọya kaa daa. Yanẹn soosoo yayeni yayau daa yasongạ ẹ kẹ ebạạ.
41005022	Ẹdọ odạm wana wạ okpeyạ aJairọs, wạ ọsẹng obạ yanẹn bạ yakpamma edungạnạtọ yạ Ọbasẹ mmạ ọkọu tạ okạạ Jisẹsa. Kạ okạạ ẹ mmạ ọtọọ ẹ kạ mfẹ
41005023	Oyeni obeem ẹ kaani obi ẹ, "Wẹẹn ọmi wạ odạ yanẹẹnwẹẹn otuum oninạ ẹ, kọmbọọ, fukẹn anẹẹn ẹ mbọọ nwu, oblạ maa ọtawa, oyeni ọya etoom."
41005024	aJisẹs mmạ otooli ẹ ọkuuyi dạ ẹtọ ẹwẹ, yanẹn soosoo yayeni yatooli ẹ yakuuyi daa.
41005025	Adạ yasẹngi lẹkpala lẹkpala kạ eti yakuuyi, yanẹẹn wana ọya maa wạ isaafẹ eninại kạ mbạntam joompoo,
41005026	Okạlạ opạmạ ẹ kẹ kạ yaboowạ boowạ soosoo, odạ yaduukạ yanạngi apeen maa aninại ẹ atai maa. Ọlọọ kẹ limaan liwẹ ebạạ, ọọtatawa, kebee sansanaya boong maa oduukạ oninại ẹ kẹfẹfa ọtai maa.
41005027	Kạ nwạ opuu yayinạ bạ yagẹna Jisẹsa mmạ odạbạ ẹ kẹn omlee mạ lẹnẹnkpala maa kạ ngạm yạ aJisẹs,
41005028	Ojiyi, "Nnkaam mpana ẹ kẹ dạ kọkọtung, ami nạ ntawa."
41005029	Kạ obepipiwẹẹn wạ ọpaan mạ ẹkọ yạ aJisẹs maa, yayi bimaa yabee maa yakoomạ keyạ, nwạ oyeni opuu ẹ woolfa, ọtawa kẹ apeen awẹ.
41005030	Mạ lebebebạ jimaa Jisẹs oyimạ kẹ obi ẹfa ẹwẹ ẹyẹka kẹ kạ awool, mmạ osodạ ẹ kạ ngạm ọbimai lẹnẹnkpala maa, "Nnẹ maa ọpaan kạ ẹkọ o."
41005031	Yatoolinẹn yawẹ mmạ yapọọna ẹ, yajạu ẹ, "Awu ayimạ kẹ abi yanẹn yatuum yasoo, mbọng ọkaama abimai ọnẹn wạ ọpaan ọ o."
41005032	aJisẹs mmạ okpenại dạ nạ okạạ ọnẹn wạ onại aajaa.
41005033	Yanẹẹn imaa mmạ ọyikẹ boong wạ odạbạ ẹ, odạbạ ẹ kẹn ọtutumai obạ yọkaal ọtọọ ẹ kạ mfẹ, oyin ẹ boong wạ onại.
41005034	aJisẹs mmạ ojạu ẹ obi ẹ, "Wẹẹn ọmi, woolfạnnạ liwu linạng ọ atawa kẹ. Blạ kẹ kạ ọfai, ayeni atawa kẹ kạ agạgạ awu!"
41005035	Kạ kebee sạ aJisẹs ọyau kạ kọtọnga kimin, yatoomnẹn bạ odạm imaa wạ okpeyạ aJairọs maa yablạ dạ ẹtọ ẹwẹ yaduukạ bẹ kẹn yayin ẹ yajạu ẹ, "Wẹẹn ọwu obạ kẹ. Mbọng ọkaama ayeni akạạyi okoowạ imina agạgạ o."
41005036	aJisẹs bẹ kotung dạ aboong wạ yatọngai daa ọọkala, oduukạ ojạu odạm imaa obi ẹ, "Wạ nnạ ọọkala, duukạ ayoom kạ lọtumajạu."
41005037	Ẹdọ oomung ọdẹya ọnẹn tạ otooli ẹ, kạ ọbọọli kẹ aPitẹ obạ aJems obaa Jọn wạ odạ wẹẹnyaatẹa wạ aJems.
41005038	Kạ yayạ dạ ẹtọ yạ aJairọs, aJisẹs opạn yanẹn yatooyi lobạ yayeni yawọmmai.
41005039	Mmạ omlee kaa ojạu bẹ obi bẹ, "Mbọng otoo kẹkọọl simin o. Mbọng ọkaama yatooyi lobạ o. Wẹẹn imaa kẹ oobạ, oduukạ ọya kạ yidẹ."
41005040	Yanẹn bimaa ebạạ mmạ yamạạn bẹ tạ yadau ẹ lẹga, ẹdọ mmạ owungi bẹ ebạạ tạ yadạbạ bẹ kạ ebạmkpa, odạạli yaatẹa wạ awẹẹn imaa obạ yaaka obạ yatoolinẹn yawẹ yatele, otạ bẹ omlee dạ lekpekpeli jạ yagạli kaa wẹẹn imaa.
41005041	Odibạ ẹ dạ kọbọọ ojạu ẹ obi ẹ, "Talita kum," (wạ okoowạ, "Yanẹẹnwẹẹn njại ọ tạ anoomạ ọ.")
41005042	Wẹẹn maa mmạ onoomạ ẹ kọsa kana omạnạ ẹ kọsẹnga. (Mạ kebee simaa yanẹẹnwẹẹn imaa odạ mbạntam joompoo.) Kạ aboong imina odạbạ ẹ, yanẹn maa ebạạ, wool libạ bẹ kẹ kaani.
41005043	Ẹdọ aJisẹs odooyi bẹ lemlee, obi bẹ ndạ ọnẹn wana nnạ yaayinni, oyeni ojạu bẹ, "Baa kạạ ẹ boong wạ nạ oji."
41006001	aJisẹs mmạ oblạ kẹ mạ libọọ jimaa, oduukạ ẹ ọkọu dạ lopoon lọwẹ, yatoolinẹn yawẹ yatooli ẹ daa.
41006002	Kạ Lewi Kọmẹẹmma jạ aJu leyạ, omlee dạ edungạnạtọ, omạnạ ẹ tạ onạng yanẹn oyinạ wạ Ọbasẹ. Yanẹn soosoo yayau maa; Kạ kebee sạ yapuu ẹ, mbạ ebạạ wool libạ bẹ kẹ, yabimanai. "Odạ dẹndẹ maa ọnaani yokpekpe bimin ebạạ o. Odạ naa yoyimạyimạa bạ yobạng amina bạ yakạạ ẹ o. Odạ yang ọsẹng mmạ onạng yẹkalakala bloong bạ yedạ ajina o.
41006003	Nwẹ nji nwạ odạ wẹẹn wạ kapinta, wạ aMeri, wẹẹnyaatẹ wạ aJems obaa Josẹf obaa Judas obaa Saimọn o. Nji bẹẹnyaaka bạ yadạ banẹẹn yawuuyi min obạ amọọn o." Kạ legạn jimaa mbạ wẹ yaanaan.
41006004	aJisẹs mmạ ojạu bẹ obi bẹ, "Ọtọnganẹn wạ Ọbasẹ oyeni ledạmmi apaa yanyanaya, odạ kạ lopoon lọwẹ, kạ likạạ jạ yanẹn yawẹ obạ ẹtọ ẹwẹ, ledạmmi ooyeni."
41006005	Wẹ ọọfẹya tạ onạng yẹkalakala bloong ndạ bana mạ libọọ jimaa, obi odạ yapeenạpeenạ yapamma bạ nwạ ọnẹẹn mbọọ otạ oboo bẹ.
41006006	Obạ ẹ wool kaani, ọsẹnga obaa kạ yabi woolfạnnạ yaayeni. Ẹdọ aJisẹs mmạ ọkọi mạ yapoonbẹẹn bạ yabanga maa ebạạ, onạngi yanẹn oyinạ wạ Ọbasẹ.
41006007	Mmạ ọdẹ yatoolinẹn yawẹ joo yapoo, otoom bẹ tạ yasẹnga yapooyapoo yapạpạmại bẹ yanạng oyinạ wạ Ọbasẹ, okạạ bẹ ẹfa yạ nạ yatạ yawung yanẹn lidạn bungạbung kạ awool.
41006008	Oyeni ojạu bẹ obi, "Ọnẹn wẹ bọng bọng nnạ odạạli otạ ọkọu kọsẹnga kimaa; kạ ọbọọli kẹ ekpạl, luji yatoo, lẹkpa limaana kaatạ; limaan dạ akpaa abaa kaatạ
41006009	Baa gạạn baa nnikpa odạ ẹkọblami ẹdọẹdọ kaatạ.
41006010	Yamlee kạ lopoon janjanaya, baa yau obạ yanẹn bạ abaa bi wọọni tutu yapana.
41006011	Yayạ kạ lipaa jạ yanẹn yaabi baa yaanaani, obidạ baa litung yaakala, baa blạ kẹ mạ lipaa jimaa yayeni yakaan baa lisẹ jạ likpa baa kạ yẹfẹtọ, imaa nạ odạ kotung kẹtaali okạạ bẹ."
41006012	Yatoolinẹn yawẹ mmạ yakọi yanạng oyinạ wạ Ọbasẹ yakạạyi yanẹn, yajiyi yanẹn tạ yasodạ bẹ ntẹẹm, yaganna boong bungạbung.
41006013	Yawung lidạn bungạbung soosoo kạ awool jạ yanẹn, yayeni yapạạyi yapeenạpeenạ yamlee yatawai kẹ.
41006014	Mạ kebee simaa, Ọbọọl Ẹrọd opuu ọgẹna bloong bimin ebạạ, ọsẹnga obaa yanẹn yapuuwạ kẹ jeen jạ aJisẹs apaa yanyanaya; Yanẹn bidi yajiyi yabi, "aJọn Kẹblẹi lowi oyeni ọplọka kẹ kạ lobạ, nwạ ọkaama oyeni ẹfa yạ otoo onạngi yonạnạng bạ yodạ ajin."
41006015	Bidi yajiyi, "Odạ Ẹlaija", bidi yajiyi, "Odạ ọtọnganẹn wạ Ọbasẹ, aa ọtọnganẹn wạ Ọbasẹ wạ ijaani."
41006016	Kạ kebee sạ aẸrọd opuu aajaa, nwạ ojại obi, "Odạm imin odạ aJọn Kẹblẹi lowi wạ nninại bẹ yabali kẹ letu, nwạ oyeni ọplọka kẹ kạ lobạ."
41006017	Ọbọọl Ẹrọd kạ awool liwẹ nwạ oninạ onạng kẹ yadibạ kẹ Jọnna yayeni yabọọ ẹ kẹ yagạnạ ẹ dạ lẹkpọkạbikạm. Ẹrọd oninại aajaa, ọsẹnga obạ yanẹẹn wana wạ okpeyạ Ẹrọdiyas, wạ onidạ yanẹẹn wạ awẹẹnyaatẹ wạ Ẹrọd, wạ okpeyạ aFilip. Ẹrọd ọnaani kẹ Filipa yanẹẹnna ọbẹẹ kẹ.
41006018	Ẹdọ aJọn Kẹblẹi lowi mmạ ojạu Ọbọọl Ẹrọda obi ẹ, "Ndạ ọọyiyi tạ anaan kẹ wẹẹnawọu yanẹẹn abẹ kẹ."
41006019	Imaa onại Ẹrọdiyasa oyeni lẹkọnni obaa aJọn, owooyi tạ ofi ẹ kẹ; odạ wẹ ọọfẹya ọsẹnga obạ aẸrọd.
41006020	Ẹrọd aJọn ọkalai ẹ, ọsẹnga obaa oyimạ kẹ obi aJọn odạ ọnẹn wạ ọsanga kẹ. Onitum ọdẹi ẹ tạ ọkala Jọnna litung kebee sansanaya sạ opuu litọnga liwẹ, okpintạ odạ kạ lini kạạyi ẹ yogạgạ kạ ẹtẹẹm.
41006021	Kạ kekpongạm, aẸrọdiyas ofi oyeni lowạni; Oblạ kạ Ọbọọl Ẹrọd onại kọnangai lẹmaanawi lẹwẹa okạạ yanẹn, bạ yadeen kọkpamma kọwẹa, obạ yakonẹn bạ yadeen, obạ yatuumanẹn bạ yablạ dạ aGalili.
41006022	Wẹẹn wạ Ẹrọdiyas, wạ odạ yanẹẹnwẹẹn, mmạ odạbạ ẹ kẹn otạu boong, wạ ọdaali Ẹrọda ẹtẹẹm, obạ yanẹn bạ yayau maa ebạạ. Ọkaama Ọbọọl Ẹrọd mmạ ojạu wẹẹnmạnạ maa obi ẹ, "Mbọng maa nnạ nnạng nkạạ ọ o. Nnạ nkạạ ọ boong wanwanaya wạ abi wooyi."
41006023	Ẹrọd oji edạl ojạu wẹẹnmạnạ imaa obi ẹ, "Ami nji kẹ edạl tạ nkạạ ọ boong wanwanaya wạ abi blai m, okpintạ odạ yipaa fana kọkpamma kọmia."
41006024	Wẹẹnmạnạ maa odạbạ ẹ ọkọu ọblau yaaka obi ẹ, "Odạ mbọng awooyi m tạ mblau ọ." Yaaka mmạ ọpọọna ẹ obi ẹ, "Blau letu jạ aJọn Kẹblẹi lowi."
41006025	Wẹẹnmạnạ maa oyeni oduukạ ẹ opạnạ daa Ọbọọl obi ẹ, "Nwooyi ajajima tạ adạạli letu jạ aJọn Kẹblẹi lowi agạnạ kạ anainai akạạ m."
41006026	Kọpọọna kimin konại Ọbọọl maa ọya obạ akuyẹẹn ọgẹna wẹ oomung ọfẹya tạ ojạu ẹ ee ee! Kạ kebee sạ oji kẹ edạl kạ likạạ jạ yanẹn maa ebạạ obi tạ ọblau ẹ boong wanwanaya wạ obi wooyi.
41006027	Ọkaama otoom okonẹn ọwẹ ẹpaal ẹpaal tạ ọkọu ọbali letu jạ aJọn otạ ofukẹn. Ẹdọ okonẹn maa ọkọu dạ lẹkpọkạbikạm ọbali letu jạ aJọn.
41006028	Ogạnạ kạ anainai otạ ọkọu okạạ wẹẹnmạnạ imaa; wẹẹnmạnạ maa ọnaan otạ ọkọu okạạ yaaka.
41006029	Kạ kebee sạ yatoolinẹn bạ aJọn yapuu aajaa, yakọi yadạạli kẹ kebạạ kẹwẹ yabọnga kẹ.
41006030	Bạ ketạdạ letu bạ aJisẹs yawọọni yafi yapạnạ ẹ maa yayin ẹ bloong bạ yanại obaa bạ yakpe yanẹn.
41006031	Yanẹn soosoo yayại maa yablại kẹ, ọkaama Jisẹs obạ yatoolinẹn yawẹ kebee yaayeni tạ yatạ yaji boong; Oyeni ojiyi bẹ obi bẹ, "Amọọn tạ yodạbạ mọọn kaa yọkọu lipaa lidọlidọ dạ nạ yọya kạ awool limọọn, abaa yayeni yamẹmma baa kẹ ọwẹẹnwẹẹn."
41006032	Mmạ yanọọm kạ ukwaa bẹ kakạn, yakuuyi lipaa jạ ọnẹn oobi oodạ.
41006033	Yanẹn soosoo yakạạ bẹ kẹ mạ yakuuyi maa, yayeni yatạni bẹ kẹ. Mbạ ebạạ mmạ yadooyi daa lopoon yasẹnga bẹ dạ ekpoonekpoon yapai bẹ kẹ yakọu yakạlạ kẹ Jisẹsa obạ yatoolinẹn yawẹ eti yayạ kẹ libọọ jạ yakuuyi daa.
41006034	Kebee sạ aJisẹs oyạ daa, odạbạ ẹ kạ ukwaa, mmạ okạạ lẹnẹnkpala jạ ledeen. Kokuu konạng ẹ, ọsẹnga obaa okại bẹ aa ndạạdạạl yạ mbi ọnẹn wạ nạ okpenại yẹ nyeni. Ọkaama omạnạ ẹ tạ okpe bẹ bloong soosoo.
41006035	Kạ kebee kẹbọlai kẹ, yatoolinẹn yawẹ yapạnạ ẹ maa yajạu ẹ, "Kebee ẹdọ kẹbọlai kẹ, mina odạ apaa yạ ọnẹn obi oowuuyi.
41006036	Jạu bẹ tạ yablạ kẹ dạ nạ yakọu dạ atạạmi obạ yapoonbẹẹn bạ yayau yabangana maa, yadẹẹ bẹ luji."
41006037	aJisẹs mmạ ọpọọna bẹ obi bẹ, "Abaa kạ awool libaa, baa kạạ bẹ boong wạ nạ yaji." Mmạ yabimai aJisẹs yabi ẹ, "Awooyi mọọn tạ yọkọu yọdẹ luji kạ lẹmaankpa jana yotạ yokạạ bẹ luji o."
41006038	aJisẹs mmạ ọblai bẹ obi bẹ, "Brẹẹ wạ abaa too maa osoo obạngạ yang maa o. Baa kọu yakạạ." Kạ mbạ yakạạ kẹ yayin ẹ yajạu ẹ, "Yoyeni brẹẹkuul atạạn obạ nsau mpoo."
41006039	aJisẹs mmạ ojạu yatoolinẹn yawẹ tạ yanạng bẹ tạ yanọọma mạ yẹpẹla kạạmi maa, kạ akpọng kạ akpọng.
41006040	Yanẹn maa yanọọma kạ likaan kạ likaan, kạ akpọng idi odạ mbạ yanẹn aatạạn, idi yanẹn aapoo opạli joo.
41006041	Ẹdọ kạ aJisẹs odạạli kẹ brẹẹkuul imaa atạạn obạ nsau imaa mpoo, ọgabi lokạ okpenạ kạ kawọng, ojạu Ọbasẹ saam, mmạ ọpai brẹẹ maa okạạ yatoolinẹn yawẹ dạ nạ yatoon yanẹn, oyeni ọpaa nsau imaa mpoo ọpọọwa okạạ bẹ ebạạ.
41006042	Ọnẹnọnẹn oji odoo.
41006043	Ẹdọ yatoolinẹn bạ aJisẹs yatạ kẹ brẹẹpaabẹẹn obaa yasẹpabẹẹn bạ yamungạ yagạnạ kạ nkata joompoo yawuu kaa.
41006044	Yadạm bạ yaji luji jimin odạ mbạ adu jooapoo opạli aajoo.
41006045	aJisẹs mmạ onạng yatoolinẹn yawẹ tạ yamlee kạ ukwaa yatạ yakọu yakạlạ ẹ kẹ dạ aBẹtseda dạ ewipaam idaa, nwạ obi nạ ọya maa onạng yanẹn maa yablạ kẹ.
41006046	Kạ ojại bẹ kẹ tạ yasẹnga yakoolạ, ọkọi obạlạ kạ ekpoon tạ oyi ẹ yatạm.
41006047	Kạ kedoowạ keyạ, ukwaa maa oyạ kẹ kạ kẹgangawọọyi, aJisẹs nwạ nwạ ọya njẹna dạ ekpoon.
41006048	Ẹdọ kạ okạạ obi yatoolinẹn yawẹ yayau kạ yogạgạ mạ kẹganga wọọyi maa, ọsẹnga obạ kowiyạ kạ kọmaanai kẹ ukwaa ọbẹ. Ẹdọ kạ ọyọi kạ kewisowạ, aJisẹs mmạ opạnạ bẹ kẹn ọsẹngi kạ lowi kanẹẹni. Adạ ọsẹngi ofoolại bẹ kẹ,
41006049	Mbạ yakạạ ẹ ọsẹngi kạ lowi kanẹẹni, mbạ yabala bẹ yajạu nwạ odạ obạạ.
41006050	Kạ mbạ ebạạ yakạạ ẹ, yawọmmai ọkala bẹ kaani, aJisẹs mmạ ọtọnga obạ mbạ obi bẹ, "Baa tawa ntẹẹm, odạ ami, baa nnạ ọọkala."
41006051	Mmạ omlee kạ ukwaa maa obạ mbạ, kowiyạ kobee maa kokoomạ, yatoolinẹn yawẹ ebạạ ọkala bẹ kaani.
41006052	Ọsẹnga obaa ntẹẹm mbẹ ntawa kẹ, ọkaama bẹ oogboongạ boong wạ odạbạ ẹ maa kạ aJisẹs otoo brẹẹ ọwọu lẹnẹnkpala jạ lebạng yanẹn adu atạạn.
41006053	Mbạ yabali bẹ lowi jimaa yakọu dạ aGẹnẹsarẹt, yatoongạ daa ukwaa ọbẹ dạ ewipaam.
41006054	Kạ kebee sạ yadạbạ bẹ kẹ kẹn kạ ukwaa, yanẹn yasẹẹli yatạni kẹ Jisẹsa.
41006055	Mmạ yatuukạ yakọu dạ lipoon ebạạ, abọọ yanyanaya jạ yapuu yajạu ọyau, yatạ yapeenạpeenạ kạ liblẹni libẹ yatạ yapạnnạ ẹ maa.
41006056	Ọkaama apaa yạ aJisẹs obi kọkọi, odạ kạ opoonwẹẹn, odạ kạ lopoon jạ lodạmmi, odạ kạ atạạmi, yanẹn yabuuyi yapeenạpeenạ yabẹ yatạ yakuuyi dạ aplabạ yabeemi ẹ tạ yaakaam yapana kẹ kạ kọkọtung kọwẹ, yanẹn ebạạ bạ yapan ẹ kẹ, yatawa kẹ.
41007001	Mạ kebee simaa, bạ aFarisi bidi obạ yakoowạ nsọwa bidi yablạ dạ aJerusalẹm yafi yapạnạ maa Jisẹsa,
41007002	Mmạ yakạạ dạ yatoolinẹn yawẹ yaji luji bẹ mbọọ yaakoi adạ kenai kẹbẹ mbạ Ju kedạ.
41007003	Bạ aFarisi obaa bạ aJu bikina yayeni yọtamkpekpe bạ yanaani kạ mbọọ yạ abạ yaatẹ bạ ijaani, yakpe bẹ kẹ tạ yajạu luji yaaji obi oodạ tạ yakoi bẹ mbọọ kạ etuumanẹnti yạ yakpe bẹ kaa.
41007004	Yọtamkpekpe bimaa yoyinni bẹ tạ yakạlạeti yakooyi kẹ luji jạ yatoo yawọọn ẹpla kạ etuumanẹnti mmạ yamung yaji. Yayeni yatotolại yenại soosoo yẹbẹ ebạạ bạ abạ yaatẹ bạ ijaani yakpe bẹ. Yokpekpe, bạ yoyinni bẹ eti yạ nạ yasẹnga kaa yakoi yepoo, obạ yosowạ, obaa gbangbang, obaa yetọfal.
41007005	Ẹdọ bạ aFarisi obạ yakoowạ nsọwa bimaa mmạ yablai Jisẹsa yajạu ẹ, "Odạ mbọng ọkaama yatoolinẹn yawu yọtamkpekpe bạ abạ Yakoowạ yaayoi, yaduukạ yaji luji obạ mbọọ yạ yabi kạ etuumanẹnti yaakoi o."
41007006	aJisẹs mmạ ọpọọna bẹ obi bẹ, "Kạ lọtumajạu yadạ aa yanẹn bạ yajiyi boong wana yanạngi boong ọdọọdọ, adạ Aizaya onijại kẹ; oniyinni obi, " 'Yanẹn bimina yatoo adaal abẹ nyạ nyạ yatạ yakạạyi m kọgabi, odạ ntẹẹm mbẹ nyau kepạạlạpạạl.
41007007	Letu jạ yakạạmại yakạạyi m ledạ kẹkanga, ọgẹna yakpe yanẹn nti mbẹ, odạ yajiyi mạ odạ Nsọ yạ Ọbasẹ.'
41007008	Abaa yadạlại Nsọ yạ Ọbasẹ yadoi daa, yaduukạ yatotolại yokpekpe bạ yanẹn o."
41007009	Oyini bẹ kaa obi bẹ, "Yatuum yasolạ boong! Yatuum yayimạ nti yạ nạ yasẹnga baa kaa yanạng Nsọ yạ Ọbasẹ tạ mblemạ obaa nsọ awool libaa.
41007010	aMosis onijại obi ọnẹn wanwanaya tạ okạạ yaatẹa obạ yaaka kọgabi, oyeni obi 'Ọnẹn wạ oblenạ yaatẹa obạ yaaka, ọnẹn imaa lobạ njạ lọbọọwa ẹ.'
41007011	Odạ abaa yaduukạ yajiyi yabi, 'Òodạ aa ọnẹn oyeni boong wạ ofitoo ọkaam kẹ yaatẹa obạ yaaka,' mmạ ojạu obi, 'Boong imaa odạ Kọban.' (Wạ okoowạ Ọbasẹ nwạ oyeni).
41007012	Nnạ obạngạ ẹdọ yaatẹa obạ yaaka ọọkaam.
41007013	Ndạ abaa sẹngi baa amina yadạlại Nsọ yạ Ọbasẹ yadoi daa, odạ yakpei yanẹn nsọ awool libaawa. Lẹmaana lẹbaa jimina mạ eti imina nyạ nyạ oodạ, lekuuyi kạ abloong soosoo yẹdọ yẹdọ."
41007014	Mạ kebee simaa Jisẹs mmạ oyeni ọdẹ kaa, yanẹn bimaa ebạạ tạ yapạnạ ẹ kẹn, mmạ ojạu bẹ obi bẹ, "Baa kala m litung abaa ebạạ kạ aboong wạ nnạ njạu min dạ nạ ogbongạ baa.
41007015	Boong maa oodạ, wạ nạ omlee ọnẹn kạ ẹma, wạ nạ onạng ẹ obuuwạ kẹ, oduukạ odạ boong wạ oblại ọnẹn kạ ẹma onạng ẹ tạ obuuwạ kẹ." [
41007016	Ọnẹn wạ otoo litung aboong kepuuwạ tạ opuuwạ.]
41007017	Mạ oblạ kẹ odoo kaa lẹkpala maa omlee kạ ẹtọ. Ẹdọ mmạ yatoolinẹn yawẹ yablai ẹ tạ oyin bẹ boong wạ kẹsẹma simaa kekoowạ.
41007018	aJisẹs mmạ ojạu bẹ obi bẹ, "Nwẹ baa ogbongạ ọtakẹ yanẹn bikaa o. Boong maa oodạ wạ ọnẹn nạ odạạli ogạnạ ẹ kạ ẹma wạ nạ obạngạ onạng ẹ obuuwạ kẹ,
41007019	Kạ ọgẹna wẹ kạ ẹtẹẹm oomlee, odạ omlee kạ kẹfaal, ẹdọ nạ odạbạ ẹ kẹn kạ awool." (Mạ kọtọnga kimin aJisẹs oyinni mọọn ojiyi obi luji maa loodạ jạ ọnẹn nạ oji mmạ lonạng ẹ obuuwạ kẹ.)
41007020	Oyeni obi bẹ, "Odạ boong wạ oblạ ọnẹn kạ ẹtẹẹm nwạ nạ obạngạ onạng ẹ 'obuuwạ kẹ.'
41007021	Ọsẹnga obaa kạ ẹtẹẹm kaa nkạ yọbala bạ yobuuwạ yoblại; yọbala kẹkpasamaa, obaa aseela, obaa ẹnẹnfiya, obaa
41007022	kọtaa kẹtọọ, kọdọdọngatikpọọl obaa bloong bungạbung ebạạ; yẹkpaani, adẹẹyi kẹkpasamaa, lekạkạjẹẹn, jeen kekạbi, ẹnẹẹn obaa keduuwạduuwạ.
41007023	Bloong bungạbung bimina ebạạ yeblại kạ ẹtẹẹm yạ ọnẹn kamlee, mbạ yenạngi ẹ obuuwạ kẹ."
41007024	Kạ kebee sạ aJisẹs oblạ kẹ mạ lopoon jimaa, ọkọi lipaa jana jạ libanga lopoon jạ yadẹi Taya, omlee kạ ẹtọ yana ọya kaa, oowoo yanẹn tạ yayimạ yajạu nwạ ọya mạ ẹtọ maa, ndạ oogạnạ yanẹn yayimạ kẹ libọọ jạ ọyau.
41007025	Tutu yanẹẹn wana wạ kudạn bungạbung kọyau kạ awool jạ awẹẹnna opuuwạ ọgẹna Jisẹsa, onoomạ ẹ kọsakana opạnạ daa Jisẹsa ọtọọ ẹ kạ mfẹ.
41007026	Yanẹẹn imaa Ju oodạ, nwạ odạ oseen wạ oblạ dạ libọọ jạ yadẹi Siriya, Nwạ obeem Jisẹsa tạ owung kudạn bungạbung kạ awool jạ awẹẹnna.
41007027	aJisẹs mmạ ọpọọna ẹ obi ẹ, "Tee mọọn yokạlạeti yokạạ kẹ bẹẹnbẹẹn luji, nwẹ ọyikẹ tạ adạạli luji jạ abẹẹnbẹẹn akạạ mbla nji o."
41007028	Yanẹẹn imaa mmạ ọpọọna ẹ obi ẹ, "Okoowạ, mbla tutu yạ nyau kạ okpokolo kamlee nkoomi yẹ luji nạ mbạngạ nji yajiji lulubẹẹn bạ yablẹnga kạ lọsẹ kạ kebee sạ abẹẹnbẹẹn yayau kạ luji."
41007029	aJisẹs opuu aajaa mmạ ojạu yanẹẹn imaa, obi ẹ, "Kọpọọna kọwu kotuum kọdal, nạ abạngạ ablạ kẹ, kudạn bungạbung kimaa kodạbạ kẹ kẹn kạ awool jạ awẹẹn ọwu."
41007030	Ẹdọ nwạ oblạ kẹ ọkọu dạ ẹtọ okạạ wẹẹnna ọya dạ keyoomạ dạ, kudạn bungạbung kimaa kọdẹya koblạ kẹ wẹẹn imaa kạ awool.
41007031	Kạ aboong imin odạbạ ẹ kẹ, mmạ aJisẹs oblạ kẹ mạ lopoon jạ lọbanga Taya maa, ọbali ọtọọ dạ lopoon jạ yadẹi Sidọn, mmạ ọsẹnga ẹ mạ kepoonkpatu lipoon joowa maa, ofi oyạ dạ lọganga jạ yadẹi Galili.
41007032	Kạ yanẹn yapuu yajạu aJisẹs oyạ kẹ maa, mbạ bidi mmạ yatoo opeenạpeenạ wạ obi boong oopu, wạ kọtọnga koyeni dẹnẹnẹ kọọfẹya, yatạ yapạnạ ẹ maa yajạu ẹ tạ ọnẹẹn opeenạpeenạ imaa mbọọ kạ letu.
41007033	aJisẹs kạ opuu aajaa, mmạ odạạli ọnẹn maa, otoo ẹ ọkọu sangi, ogạnạ ẹ nninọng dạ litung, ọkpi lọtabọng oyeni ọpaana opeenạpeenạ maa kạ lẹdaal.
41007034	Mmạ ọgai yẹẹn okpenạ kạ kawọng ọplọla ẹ ojạu odạm maa obi ẹ, "Efafata." (Wạ okoowạ, Kpaaka ọ!)
41007035	Kọsakana litung liwẹ likpanga jẹ, lẹdaal lẹwẹ lẹkpaka jẹ, omạnạ ẹ tạ ọtọnga wai.
41007036	Kạ aboong imina odạbạ ẹ kẹ, aJisẹs mmạ ojại mbạ bạ yabebenại maa ebạạ obi bẹ, boong wạ abaa blạ kạ abaa kạạ maa, baa ọnẹn kaayin. Oniduukạ ojạu bẹ aajaa, mmạ yaduukạ yasenạ yayin boong wạ yakạạ.
41007037	Yanẹn ebạạ ebạạ bạ yayeni yapuuwạ obạ bẹ wool, yajiyi yabi, "Onạngi yanẹn bạ yabi boong yaapu, tạ yapuuwạ obạ yanẹn bạ yabi yaatọngai tạ yatọnga."
41008001	Kẹ oogạạnạ yanẹn soosoo yafuka bẹ dạ nạ yapuuwạ boong wạ aJisẹs nạ ojạu. Kạ yanẹn maa yabi boong wạ nạ yaji yaayeni, aJisẹs mmạ ọdẹ kaa yatoolinẹn yawẹ ojạu bẹ obi bẹ,
41008002	"Yanẹn bimina yatuum yanạng kokuu kạ ọgẹna obạngạ awi atele yạ yayau mina obạ ami, ẹdọ ajajimin luji yaayeni jạ nạ yaji.
41008003	Òodạ aa boong wạ nnjại bẹ tạ yablạ kẹ yakọu dạ ntọ mbẹ obạ yẹwafal nạ yamung kẹ kạ eti, kạ ọgẹna mbạ bidi yatuum yablạ opạlạ."
41008004	Yatoolinẹn yawẹ mmạ yablau ẹ yajạu ẹ, "Odạ dẹndẹ maa nnạ yope luji jạ nạ lobạngạ yanẹn soosoo bimin ebạạ mạ apaa yạ adạ amin o."
41008005	aJisẹs mmạ ọblai bẹ obi bẹ, "Brẹẹkuul apamma abaa yeni o." Mbạ mmạ yapọọna ẹ yajạu ẹ, "Omungạ mọọn brẹẹkuul atạạnapoo."
41008006	aJisẹs mmạ ojạu yanẹn bimaa ebạạ tạ yanọọma ọnọọma kạ lọsẹ. Mmạ odạạli brẹẹkuul imaa atạạnapoo ọmaana dạ mbọọ mmạ ojạu Ọbasẹ saam, ẹdọ ọpaa brẹẹ maa okạạ yatoolinẹn yawẹ tạ yatoon yakạạ yanẹn maa ebạạ. Aajaa ndạ yatoolinẹn yawẹ yanại.
41008007	Yayeni yadạạli yasabẹẹn yabẹ yakạạ Jisẹsa ọmaana dạ mbọọ otạ ojạu Ọbasẹ saam mmạ oyeni ojạu yatoolinẹn yawẹ tạ yatoon yakạạ yanẹn ebạạ.
41008008	Ọnẹn wanwanaya oji odoo, Ẹdọ yatoolinẹn yawẹ yafuka kaa yapaabẹẹn bạ yamungạ yawuu nkata ntạạnmpoo.
41008009	Yabạngạ kẹ yanẹn adu joo. Ẹdọ aJisẹs mmạ ojại yanẹn maa tạ yablạ kẹ,
41008010	ndạ kẹ kebee ookạbi, otoo yatoolinẹn yawẹ omlee kạ ukwaa ọkọu dạ libọọ jạ yadẹi Dalmanuta.
41008011	Bạ aFarisi bidi yayạ maa yapạnạ maa Jisẹsa yamạnạ bẹ tạ yatẹẹm ẹ liblabla yawooyi tạ yakạạ ẹ koyoomạ, yajạu ẹ tạ okoowạ bẹ kepolạ sạ nạ yatạ yayimạ yajạu ẹfa ẹwẹ eblạ kạ mbọọ yạ Ọbasẹ wạ odeen.
41008012	Kạ aJisẹs opuu aajaa ọtẹngi keyimạ, ọpọọna bẹ obi bẹ, "Odạ bọng ọkaama yanẹn bạ ayimin yawooyi ọnẹn tạ okoowạ bẹ kepolạ o. Ami jang aajaa nnạng! Ndạ kepolạ sana sạ yawooyi nkoowạ."
41008013	Ojạjại aajaa maa, mmạ odoo maa, yanẹn bimaa oblạ kẹ ọkọu omlee kạ ukwaa obalai ọkuuyi dạ ewipaam idaa.
41008014	Mạ yayau yabalai bẹ lọganga maa, mmạ yatoolinẹn bạ aJisẹs yakạạ yajạu tama yayọ kẹ tạ yatạ bẹ brẹẹ wạ nạ obạngạ bẹ, ọgẹna brẹẹkuul jana njạ njạ lẹyau mạ ukwaa maa.
41008015	aJisẹs mmạ ojạu bẹ obi bẹ, "Baa kpenại baa, kutifungạ kạ kofulai brẹẹ kạ abạ aFarisi obaa Ẹrọd."
41008016	Kạ yapuu aajaa mmạ yamạnạ bẹ tạ yabimanai mbạ mbạ: "Ojạu aajaa, ọsẹng obaa amọọn brẹẹ yooyeni."
41008017	aJisẹs oyimạ kẹ boong wạ yabali bẹ, mmạ ojạu bẹ obi bẹ, "Mbọng ọkaama yatọngai oodạ ọgẹnai brẹẹ wạ ọga baa kẹ o. Nwẹ abaa yayi, obidạ baa ogbongạ njẹna o. Nwẹ abaa jang baa boong yabala o.
41008018	Yatoo yẹẹn, eti yaakạạ o. Abaa yatạ litung boong yapuuwạ o. Nwẹ baa yabala,
41008019	Mạ nninại anẹndu jooapoo opạli aajoo yaji brẹẹkuul atạạn yadoo, odạ nkata mpang yạ abaa bọi kaa yọpaa bạ yomungạ nniwuuyi o." Yapọọna ẹ yajạu, "Odạ joompoo."
41008020	aJisẹs mmạ ọblau bẹ obi bẹ, "Mmạ nniyeni nnạng anẹndu joo yaji brẹẹkuul atạạnapoo, brẹẹpaabẹẹn bạ yomungạ, odạ nkata mpang yaniwuuyi o." Yapọọna ẹ yajạu odạ ntạạnmpoo.
41008021	aJisẹs mmạ ojạu bẹ obi bẹ, "Tutu mina okoowạ baa ofạngạ o."
41008022	Kạ kebee sạ yayạ dạ lopoon jạ yadẹi Bẹtseda, yanẹn yatoo oplạmplạmạ yapạnạ maa Jisẹsa yadeennạ ẹ tạ ọpaana ẹ kọbọọ.
41008023	aJisẹs mmạ ọmaana oplạmplạmạ imaa dạ kọbọọ otoo ẹ kọbọọ kọbọọ ọkọu dạ likool jạ libanga opoonwẹẹn imaa. Kạ yayạ daa, aJisẹs ọkpi ọnẹn maa litabọng kạ ayẹẹn ọnẹẹn ẹ mbọọ mmạ, ọblau ẹ obi ẹ, "Akạạ bọng o."
41008024	Odạm imaa okpenạ kẹn obi ẹ, "Nkại yanẹn yaseli m aa yeti bạ yẹsẹngi."
41008025	aJisẹs mmạ oyeni odạạli mbọọ nwẹ ọpaana oplạmplạmạ maa kạ ayẹẹn. Eti imaa ọnẹn maa okpenạ kẹn saam okạạ eti okoolạ.
41008026	aJisẹs mmạ ojạu ọnẹn imaa obi ẹ, "Dạ opoonwẹẹn kaa kọu."
41008027	Ẹdọ aJisẹs obạ yatoolinẹn yawẹ mmạ yablạ kẹ maa yakọu dạ yapoonbẹẹn bạ yayau yabanga apaa yạ yadẹi Siseriya Filipi. Kạ eti mmạ ọblai yatoolinẹn yawẹ obi bẹ, "Baa yin, nwẹ odạ naa lọnẹnkuwa yanẹn yajiyi nyoom ndạ o."
41008028	Yatoolinẹn yawẹ mmạ yapọọna ẹ yajạu ẹ, "Yanẹn bidi yajạu adạ Jọn Kẹblẹi lowi, bidi yajạu adạ Ẹlaija, yanẹn bidi yayeni yajiyi adạ ọtọnganẹn wạ Ọbasẹ."
41008029	Ẹdọ aJisẹs mmạ ọblai bẹ obi bẹ, "Abaa yabala baa yabi ami ndạ naa lọnẹnkuwa o." aPitẹ mmạ ọpọọna ẹ obi ẹ, "Awu adạ Ọkaaminẹn wạ opimạ kẹ."
41008030	Kạ aJisẹs opuu aajaa mmạ ojại bẹ obi bẹ, "Baa ndạ ọnẹn wana kaayin njẹn lọnẹnku jạ ami ndạ."
41008031	Ẹdọ aJisẹs mmạ omạnạ ẹ tạ ọtọnga obạ yatoolinẹn yawẹ ojiyi bẹ obi bẹ: "Wẹẹn wạ Ọnẹn, nạ ọnaan libini soosoo, yanọtam obaa bạ keyooyi nyau obaa Yakoowạ nsọwa nạ yasi m. Yayeni yafi ẹ kẹ odạ kạ awi atele nạ ọplọka kẹ kạ lobạ owuuyi etoom."
41008032	Oyinạ imina onạngi ẹ lowạni lowạni. aPitẹ ọdẹ kọpaa ẹdọ omạnạ ẹ tạ ọjanga obạ nwạ.
41008033	Odạ aJisẹs mmạ osodạ ẹ kẹn ọgai lokạ okpenạ yatoolinẹn yawẹ, mmạ ojạu Pitẹa obi ẹ, "Blạ m kẹ kạ lokạ, awu Sẹtan! Yọbala yọwu bimin kạ Ọbasẹ yooblạ odạ yoblạ kạ ọnẹn!"
41008034	Ẹdọ aJisẹs ọdẹ kaa lẹnẹnkpala obạ yatoolinẹn yawẹ, mmạ ojại bẹ obi bẹ. "Òodạ aa ọnẹn wanwanaya oowooyi tạ otooli m, oyeni tạ ọyọkẹ wool liwẹ, ọgai ketipaa kẹwẹ, ẹdọ otooli m.
41008035	Kạ ọgẹna ọnẹn wanwanaya wạ owooyi tạ ọkaam kẹ etoom ẹwẹ, nạ oduukạ okpoo. Ọnẹn wạ oduukạ okpoo ọsẹnga obaa ami oyeni ọsẹnga obaa lẹkawa yiyayi nạ ọkaam kẹ etoom ẹwẹ.
41008036	Odạ mbọng nạ odạ uluu ọwu kạ nnạ ayeni kẹ ekpoon ebạạ ẹdọ etoom ẹwu ekpoo,
41008037	Bọng bọng maa odạ wạ nnạ yakạạ yatạ yayeni ntoom mbẹ.
41008038	Ọnẹn wanwanaya wạ oyeni lẹkalajẹẹn obạ ami obạ likạạ limi mạ awi bungạbung imin, ami Wẹẹn wạ Ọnẹn nạ nyeni lẹkalajẹẹn obạ nwạ kạ nạ nduukạ m kẹn obạ kẹbọọl sạ Uwọu obạ yatoomnẹn yawẹ kawọnga bạ yasanga kẹ."
41009001	"Tạ nyin baa kaa, yanẹn soosoo yayau mina bạ nạ yajạu, yaabạ tutu yakạạ kẹ kọkpamma kạ Ọbasẹ obạ ẹfa ẹwẹ."
41009002	Kạ awi atạạn ajana anẹna kaa, aJisẹs mmạ otạ Pitẹa, obaa aJems, obaa aJọn, otạ bẹ obạlạ kạ ekpoon yạ ekpạkpạli, dạ nạ yayau bẹkakạạn. Yakpekpenại maa amina, mmạ yakạạ aJisẹs opạnạ ẹ kẹ ebạạ.
41009003	Nkọ nwẹ ebạạ nsodạ yẹ kẹ nwaanga kẹ waang kạ eti yạ nnạ ojạu ọọfẹ ọnẹn mạ ekpoon imin tạ okoi ẹ aajaa.
41009004	Oogạạnạ yatoolinẹn bạ aJisẹs bimaa yatele yakạạ Ẹlaija obaa Mosis yanạngi bẹ oyinạ obaa aJisẹs.
41009005	Kạ aPitẹ okạạ aajaa, mmạ ọgabi lemlee ojạu Jisẹsa obi ẹ, "Okoowạ, odạ yang nnạ ọyi kạ amọọn bimin tạ yoduukạ yọya min. Nạ yomạạn baa akunạ atele, lekunạ jana nạ ledạ jạ lẹwu, jana jạ aMosis, jana jạ Ẹlaija."
41009006	aPitẹ maa, likpakpa njạ otoo ọtọnga boong wạ ọtọnga maa, kạ ọgẹna nwạ obạ yatoolinẹn bidaa yapoo yayau obạ yọkaal bạ yodedeen.
41009007	Mạ kebee simaa lesisong kpala ledạbạ jẹ kẹn leyeni lekpạnạ bẹ kẹ ebạạ, yapuuwạ lemlee ledạbạ jẹ kaa, lejạu, "Mina odạ Wẹẹn ọmi kẹdẹiya, baa kalai ẹ kotung."
41009008	Kạ yapuu aajaa mbạ yasodạ bẹ tạ yakạạ ọnẹn obi yau maa odạ ọnẹn ọdọọdọ yaakạạ kạ ọbọọli kẹ Jisẹsa wạ obeenni bẹ maa.
41009009	Kạ aboong imin odạbạ ẹ kẹ, yablại kẹ kaa, yayikai ekpoon imaa, aJisẹs mmạ ojại bẹ obi bẹ, "Ndạ ọnẹn baa kaayin boong wạ abaa blạ kạ abaa kạạ maa, tutu ami wạ ndạ Wẹẹn wạ Ọnẹn mplọka kẹ kạ lobạ."
41009010	Ọnẹn yaadẹya yayin adạ aJisẹs ojại bẹ maa, yaduukạ yamạnạ bẹ tạ yabimanai mbạ mbạ liblabla yajiyi, "Kẹplọka kẹ kạ lobạ simina" kebi koowạ bọng o.
41009011	Yayeni yabimai Jisẹsa yajạu ẹ, "Bọng ọkaama yakoowạ nsọwa yayoom yajiyi Ẹlaija oyeni dạ nạ okạlạeti oyạ maa o."
41009012	aJisẹs mmạ ọpọọna bẹ obi bẹ, "Kạ lọtumajạu, Ẹlaija nwạ nạ okạlạeti oyạ maa dạ nạ oyonnạ kẹ bloong ebạạ ọban bẹ kạ likpoo. Ẹdọ odạ mbọng ọkaama Nwẹnẹ yạ Ọbasẹ nyeni njạu Wẹẹn wạ Ọnẹn nạ okạạ libini kaani, yanẹn yayeni yasẹ o.
41009013	Kạ lọtumajạu, Ẹlaija oduukạ oyạ kẹ maa, yanẹn yanạng ẹ kẹ adạ ọtuuma bẹ, adạ Nwẹnẹ yạ Ọbasẹ njại kẹ ngẹna ẹ."
41009014	Kạ yafi yayạ maa yapạnạ maa yatoolinẹn bạ aJisẹs bikina, yakạạ bẹ obạ yanẹn soosoo, yakoowạ nsọwa obạ mbạ yabimai liblabla.
41009015	Kạ yanẹn soosoo bimaa yafi yakạạ Jisẹsa, wool libạ bẹ kẹ yapạnạ ẹ kẹn tạ yakạạ ẹ lẹdẹ.
41009016	aJisẹs mmạ ọblai bẹ obi bẹ, "Mbọng onạngi baa ẹkaang obạ mbạ o."
41009017	Ọnẹn wana mạ lẹkpala maa mmạ ọpọọna ẹ obi ẹ, "Okoowạ, ntoo wẹẹn ọmi ntạ nyạ maa tạ nkạạ ọ, ọsẹnga obạ kudạn bungạbung kọyau ẹ kạ awool, konạng ẹ ọọtọnga.
41009018	Dạ kudạn maa kobisẹng koyuuyi ẹ kọmaana ẹ nạ kotoi ẹ kạ lọsẹ, mmafifi nạ ndạbạ ẹ kẹn kạ ẹma, wẹẹn maa odạm ẹ kẹ kạ agaa gạạnng! Ọtaali ẹ kẹ nọọn! Njạ kẹ yatoolinẹn yawu tạ yawung ẹ kudạn maa kạ awool, bẹ ọọfẹya."
41009019	Kạ ọnẹn maa ojại kẹ aajaa, aJisẹs mmạ ojại yanẹn maa obi bẹ, "Abaa yanẹn bạ kebee simina, odạ mbọng ọkaama mmạ yabi m kạ lọtumajạu yaayooyi o. Nnạ nya obạ abaa ogạạnạ obạngạ yang o. Komạmmạ kọmi nạ kogạạnạ kobạngạ yang o. Baa tạ wẹẹn maa yatạ yafukẹn."
41009020	Mmạ yatoo ẹ yapạnạ maa Jisẹsa, kudạn bungạbung maa kokạkạ Jisẹsa amin, koyuuyi wẹẹn maa, kọbali ẹ kạ lọsẹ, wẹẹn maa ọtọọ opingạnạ, ọkọọ mmafifi kạ ẹma ẹwẹ ebạạ.
41009021	aJisẹs mmạ ọblai yaatẹa wạ awẹẹn maa obi ẹ, "Ogạạnạ obạngạ yang maa kạ apeen imin amạn ẹ tạ aninạ wẹẹn imin o." Yaatẹ mmạ ọpọọna ẹ obi ẹ, "Kạ omạnạ ẹ kạ odạ wẹẹnwẹẹn.
41009022	"Kạ eti yana oodạ, odạ kạ nti soosoo kudạn maa kotoowại ẹ, kạ ekoon obaa kạ lọganga dạ nạ kọfi ẹ kẹ, kạ mbọọ: too mọọn kokuu akaam mọọn kẹ, nnạ ọkaam ọfẹya ọ."
41009023	aJisẹs mmạ ọpọọna ẹ obi ẹ, " 'Tutu awu nnạ ọkaam ọfẹya ọ,' ọgẹna boong maa oodạ wạ nạ ojạu ọnẹn ọọfẹ tạ onạng ọọkaam oyeni woolfạnnạ."
41009024	Yaatẹ wạ awẹẹn maa, kạ opupu aajaa, mmạ ọpẹẹ ojạu obi ẹ, "Nyeni kẹ woolfạnnạ, odạ liidạạmi. Kaam kẹ dạ awoolfạnnạ limi nạ lidạm litakẹ maa!"
41009025	Mạ kebee simaa, mmạ aJisẹs okạạ yanẹn bimaa yatạmạnại yapạnạ ẹ kaa, mmạ otạ ẹfa ojạu kudạn bungạbung kạ aSẹtan maa obi ẹ, "Awu kudạn kodungạ obạ ndua, dạbạ ọ kạ awool jạ awẹẹn imin, jang kạ awool liwẹ kamung kaamle."
41009026	Kudạn kimaa mmạ kọwọmmai koyuuyi wẹẹn maa kaani, mmạ kodạbạ ẹ kạ awool, wẹẹn maa oyoomạ maa bạii amạ nạ obạ kẹ maa, ọnẹn ọnẹn ojiyi, "Obạ kẹ!"
41009027	Ẹdọ aJisẹs mmạ ọmaana wẹẹn maa dạ kọbọọ onạng ẹ tạ onoomạ ẹ obee obeebee.
41009028	Kạ omlee kẹ kạ ẹtọ, yatoolinẹn yawẹ yablai ẹ dạ koduuwạ yajạu ẹ, "Odạ mbọng ọkaama mọọn ọọfẹya tạ yowung kudạn kimaa o."
41009029	aJisẹs mmạ ọpọọna bẹ obi bẹ, "Baa ọọfẹya tạ yawung kudạn kạ kodạ amina kạ ọbọọli kẹ yablai Ọbasẹ kạ yatạm."
41009030	aJisẹs obạ yatoolinẹn yawẹ mmạ yablạ kẹ mạ lopoon jimaa yasẹng bẹ dạ aGalili. aJisẹs oowoo ndạ ọnẹn wana tạ oyimạ lipaa jạ ọyau,
41009031	Kạ ọgẹna ọyau kạ onạngi kọtọnga okạạyi yatoolinẹn yawẹ, ojiyi bẹ obi bẹ, "Nạ yadạạli m wạ ndạ Wẹẹn wạ Ọnẹn yaganna yakạạ yanẹn bạ nạ yafi m kẹ, boong kạ awi atele nạ mplọka kẹ kạ lobạ."
41009032	Boong imina wạ aJisẹs ojại bẹ maa, bẹ oogboongạ, yapạnạ maa, wẹ yaablau ọsẹnga obạ yọkaal.
41009033	Kạ yayạ mmạ libọọ jạ yadẹi Kapanọm yakọi yayikaa bẹ dạ ẹtọ yana. aJisẹs mmạ ọblau yatoolinẹn yawẹ obi bẹ, "Odạ mbọng abaa tạ yatọngai mạ abaa yau mạ eti maa o."
41009034	Bẹ ọọdẹẹ tạ yapọọna ẹ ọsẹnga obaa mạ eti maa yatạ yayau kạ ẹkaang mbạ mbạ maa yatọngai yawooyi tạ yayimạ ọnẹn wạ odạmmi ọtaa kẹ ebạạ kạ lẹkpala lẹbẹ.
41009035	Kạ yabi ẹ yaapọọna aJisẹs mmạ odạạli ẹ keti ọnọọma ọnọọma ọdẹ kaa yatoolinẹn yawẹ bimaa joo yapoo, yapạnạ ẹ maa, mmạ ojạu bẹ obi bẹ, "Ọnẹn wanwanaya wạ owooyi tạ ọkpamma yanẹn oyeni dạ nạ okạlạ ọya kạ kapiil kabẹ ebạạ oyeni ọdẹya tạ odạ otoomnẹn okạạ bẹ ebạạ."
41009036	Ojại bẹ aajaa mmạ odạạli wẹẹnwẹẹn obee bẹ kạ likạ, ọblau bẹ, ojạu bẹ obi bẹ,
41009037	"Ọnẹn wanwanaya wạ obi naani wẹẹnwẹẹn imina kạ legạn lẹmi, ami ọnaani; ọnẹn wạ obi naani m, amiami oodạ ọnaani, odạ ọnaani imina wạ otoomi m mạ ekpoon tutu."
41009038	aJọn mmạ ojại Jisẹsa obi ẹ, "Okoowạ, yokạạ ọnẹn wana otạ jeen lẹwu owungi lidạn bungạbung mmạ yojạu ẹ tạ okoomạ aajaa kenại, kạ ọgẹna nwạ kạ lẹkpala lẹmọọn ọọsẹng."
41009039	aJisẹs mmạ ọpọọna bẹ obi bẹ, "Baa tee yẹ, ọgẹna ọnẹn wạ otoo jeen lẹmi otạ onạng yẹkalakala bloong jang wẹ ọọfẹya tạ obebee maa oblenạ m.
41009040	Kạ ọgẹna ọnẹn imina wạ obi obạ amọọn oyuu obeeyi obạ amọọn.
41009041	Tạ nyin baa njạu baa, ọnẹn wanwanaya wạ omungi baa lowi ọsẹnga obaa kạ abaa dạ yanẹn yami, ọnẹn imaa jang kẹ kọmlẹnga kọwẹ ọọsẹẹl."
41009042	"Ọnẹn wanwanaya wạ obi nại wẹẹnwẹẹn imina wạ oyooyi m kạ lọtumajạu tạ onạng boong bungạbung, nạ ọyi ọnẹn imaa tạ yatoongạ ẹ lekoitaa kạ lekool yakọu yatoi ẹ kạ lọganga.
41009043	Ọkaama kọbọọ kọwu konại ọ tạ anạng boong bungạbung, bali kẹ adoo. Ọyiyi tạ ajạu mbọọ mpoo atoo atạ amlee dạ libọọ jạ nạ ayeni etoom, ọtaa kẹ tạ atạ mbọọ mpoo atạ akọu dạ lekoonbạ jạ yadẹi Ẹẹl jạ ekoon edoomi kaa kạ ayoyoyo kebee sansanaya. [
41009044	Libooni jạ nạ liji bẹ jang liibạ, obaa ekoon ẹpọọyi bẹ jang kẹ eejạạm.]
41009045	Òodạ aa boong wạ odạ kọfẹ kọwu konại ọ tạ anạng boong bungạbung, bali kẹ adoo; ọyiyi tạ atạ kẹfẹpipi atạ amlee dạ libọọ jạ nạ ayeni etoom, ọtaa kẹ tạ atạ mfẹ mpoo yatoi ọ dạ lekoonbạ. [
41009046	Libooni jạ nạ liji bẹ jang liibạ, obaa ekoon ẹpọọyi bẹ jang kẹ eejạạm.]
41009047	Òodạ aa odạ jẹẹn lẹwu lenại ọ tạ anạng boong bungạbung, gai jẹ kẹ adoo! Ọyiyi tạ amlee kạ lekạm jạ Ọbasẹ obaa jẹẹn jana, ọtaa kẹ tạ atạ yẹẹn apoo yatạ yatoi ọ dạ lekoonbạ.
41009048	Dạ " 'Lekoonbạ daa, libooni jạ liji bẹ jang liibạ, obaa ekoon idaa yạ edoomi bẹ jang ejạạmi.'
41009049	Ọnẹn wanwanaya nạ yatạ ekoon yatạ yayonnạ ẹ. Adạ yatoo yonung yayonnại ẹtẹẹn yatoo yayoo ẹyau.
41009050	"Yonung yodạ boong wạ ọyiyi, Òodạ aa boong wạ yobi yudala yootoo, nạ yasẹnga yang yanạng bẹ yotạ yudala o. Baa yeni kigayi kọbọọma kạ kewọọyi kẹbaa yawuuyi kaa wọfai ọnẹn idi obaa idi."
41010001	Ẹdọ aJisẹs mmạ oblạ mạ lopoon jimaa ọkọu dạ aJudiya tutu ọbali lọganga jạ yadẹi Jọdan. Yanẹn soosoo yayeni yatuukạ yapạnạ maa Jisẹsa. aJisẹs mmạ onạng bẹ oyinạ wạ Ọbasẹ adạ onikaani onạngi bẹ.
41010002	Bạ aFarisi bidi, mmạ yapạnạ ẹ maa yatẹẹm ẹ liblabla, yawooyi tạ yanạng ẹ dạ nạ ọtọọ kạ nsọ yạ aMosis. Yabimai ẹ yajạu ẹ, "Yin mọọn, nwẹ nsọ mmọọn mfi ndẹya kẹ ọnẹn tạ owung yanẹẹnna o."
41010003	aJisẹs mmạ osodạ ẹ ọblau bẹ lọblabla, obi bẹ, "Odạ naa nsọwa aMosis okạạyi baa, ọgẹna kẹbẹ blạ kẹ o."
41010004	Bạ aFarisi bimaa mmạ yapọọna ẹ yabi ẹ, "aMosis ojại obi ọnẹn nạ obạngạ owung yanẹẹnna òodạ aa boong wạ ọfọngi kẹ nwẹnẹ okạạ ẹ tạ otạ oyin ẹ ojạu ẹ yọbẹ yọmọọn yọga kẹ."
41010005	Ẹdọ aJisẹs mmạ ọpọọna bẹ obi bẹ, "aMosis okạạyi baa nsọ imina ọsẹnga obạ etufa ẹbaa.
41010006	Odạ kạ kebee sạ Ọbasẹ onimung obolạ ekpoon maa, Nwẹnẹ yạ Ọbasẹ nyinni njiyi Ọbasẹ oninại odạm onạng yanẹẹn.
41010007	'Ọkaama odạm oyeni nạ oblạ kẹ dạ ẹtọ yạ yaatẹ obạ yaaka ofi owuuyi libọọ jana obạ yanẹẹnna,
41010008	Mbạ bimaa yapoo nạ yafi yadạ ọnẹn wana,' wạ okoowạ obi mbạ yanẹn yapoo yaamung yadạ, odạ nạ yadạ ọnẹn wana.
41010009	Ọkaama boong wạ Ọbasẹ obi fạnạnạ kẹ ọnẹn kẹ nnạ ọpọọwa."
41010010	Kạ yablạ kẹ, yaduukạ bẹ dạ ẹtọ, yatoolinẹn bạ aJisẹs mmạ yablai ẹ ọgẹna boong wạ oblạ kạ ojại maa.
41010011	Nwạ mmạ ọpọọna bẹ obi bẹ, "Odạm wanwanaya wạ owungi yanẹẹnna mmạ ọkọu ọbẹ yanẹẹn ọdọọdọ ọtọi kẹ kạ kọtaa.
41010012	Kpaa mạ eti imaa yanẹẹn wanwanaya tutu wạ oblạ kẹ odạmma ọkọu ọbẹ odạm ọdọọdọ, ọtọi kạ kọtaa."
41010013	Yanẹn bidi yatoo bẹẹn yabẹ yatạ yapạnạ maa Jisẹsa, tạ ọnẹẹn bẹ mbọọ. Yatoolinẹn bạ aJisẹs mmạ yajanga obạ mbạ, yajạu tạ yablạ kẹ maa.
41010014	Kạ aJisẹs ofi okạạ aajaa ọkọnni ẹ, ojạu yatoolinẹn yawẹ obi bẹ, "Baa tee bẹẹnbẹẹn tạ yapạnạ m kẹn, baa bẹ kawung, kạ ọgẹna Lẹbọọlkạm jạ Ọbasẹ lẹyau lekạ bẹ.
41010015	Kạ lọtumajạu, ọnẹn wanwanaya wạ obi kọkpamma kạ Ọbasẹ ọnaani aa wẹẹnwẹẹn, jang kaa oomlee."
41010016	Kạ ojại kẹ aajaa, mmạ ọgabi bẹẹnbẹẹn maa obạnnạ bẹ ọnẹẹn bẹ mbọọ, oyonnạ bẹ.
41010017	Kạ aJisẹs oyeni ọsẹngi ọkuuyi lopoon lọdọ lọdọ, odạm wana otuukạ daa ofi omạạn adudungi kạ lokạ lọwẹ, ojạu ẹ obi ẹ, "Okoowạ yiyayi, ami nyimạ kẹ mbi awu adạ kẹnẹn yiyayi. Odạ mbọng maa nnạ nnạng mmạ nwuuyi etoom ayoyo wạ o."
41010018	Kạ aJisẹs opuu aajaa, mmạ ọpọọna ẹ obi ẹ, "Mbọng ọkaama abi ndạ kẹnẹn yiyayi o. Ọnẹn maa oodạ wạ ọyiyi kạ ọbọọli kẹ Ọbasẹ wẹkakạn.
41010019	Awu ayimạ kẹ nsọ yạ Ọbasẹ; ọnẹn kafi, kạ kọtaa kaatọọ, seel kaawu, kẹnọọma kekạạ libeemma kaadạ, ọnẹn kẹkpaani kaanạng, gai wọuwa obạ akaa."
41010020	Odạm imaa mmạ ọpọọna ẹ obi ẹ, "Okoowạ, nsọ imin ebạạ ebạạ, mmạạn yẹ keyooyi kạ ndạ wẹẹnwẹẹn."
41010021	Kạ aJisẹs opuu aajaa mmạ okpenạ odạm maa saam obạ kẹdẹi kạ ẹtẹẹm, mmạ ojạu ẹ obi ẹ, "Boong wana, nwạ omung ọ, kọu adạạli bloong yẹwu akpe kẹ ebạạ, adạạli limaan liwẹ atoon kẹ akạạ yakpoiyẹn bẹẹn aanại kẹ aajaa nạ ayeni kẹyuu kạ lekạm jạ Ọbasẹ, mmạ afukẹn ẹdọ atooli m."
41010022	Odạm maa kạ opuu aajaa, ọtiikẹ lokạ ebạạ, mmạ oblạ kẹ, obạ akọkọna, ọgẹna otuum ọyi yẹ.
41010023	aJisẹs mmạ osodạ ẹ okpenạ yatoolinẹn yawẹ obi bẹ, "Otuum ọtawa kaani ọsuu tạ omlee kạ Lẹbọọlkạm jạ Ọbasẹ."
41010024	Boong imina wạ ojại maa obạ kẹ yatoolinẹn yawẹ wool, aJisẹs mmạ oyeni ojạu bẹ kaa, "Abaa bẹẹn yami, odạ boong wạ ọtawa kẹ wạ odeen ọnẹn tạ omlee kạ Lẹbọọlkạm jạ Ọbasẹ!
41010025	Otuum ọmẹẹm ẹpaam tạ ebobạ yẹ kạ lẹkamaa ọtaa kẹ ọsuu tạ omlee kạ Lẹbọọlkạm jạ Ọbasẹ."
41010026	Kạ yapuu aJisẹs ojạu aajaa, wool libạ kẹ yatoolinẹn yawẹ libọọli kẹ eti, yabimanai mbạ mbạ maa yajiyi, "Odạ nnẹ maa ẹdọ nnạ ọfẹya tạ ọnaan nkaami o."
41010027	aJisẹs mmạ okpenạ bẹ kạ likạạ saam, ojạu bẹ obi bẹ, "Imina kạ ọnẹn ọọfẹya, odạ aajaa oodạ obạ Ọbasẹ, ọsẹnga obaa nwạ nạ ọfẹya ẹ tạ onạng bloong ebạạ."
41010028	aPitẹ mmạ ojạu Jisẹsa obi ẹ, "Mbe, nji ayimạ kẹ abi yọganna kẹ bloong yẹmọọn ebạạ yofi yotooli ọ o."
41010029	aJisẹs mmạ ọpọọna ẹ, obi ẹ, "Eiya, nyimạ kẹ kạ lọtumajạu, ọnẹn wanwanaya wạ odooyi kaa ẹtọ ẹwẹ, obaa bẹẹnyaatẹ, obaa bẹẹnyaaka, obạ yaaka, obạ yaatẹ, obạ abẹẹna, obạ likool liwẹ ebạạ ọgẹna m, ọsẹnga obạ oyinạ wạ Ọbasẹ.
41010030	Ọnẹn imaa nạ ọnaan wạ osoosoo ọtaa kẹ maa, mạ ekpoon yạ awi imin. Nwạ nạ ọnaan kạ nti aatạạn ọtaa kẹ maa, ntọ, bẹẹnyaatẹ, bạ yaaka, bẹẹnbẹẹn, obạ akool obạ likpakpawai, aajaa kayena, kạ awi yạ afunikẹn nạ ọnaan etoom ayoyowa.
41010031	Odạ yanẹn soosoo bạ yani kạlạ kẹ eti nạ yasodạ bẹ yakpoo ngạm, bạ yanikpoo ngạm yasodạ bẹ yakạlạeti."
41010032	aJisẹs obạ yatoolinẹn yawẹ yakuuyi dạ aJerusalẹm. aJisẹs okạlạ yatoolinẹn yawẹ eti. Yatoolinẹn yawẹ maa, yayau obạ yọkaal, yanẹn bạ yatotolại bẹ tutu ọkalai bẹ. aJisẹs mmạ oyeni otạ yatoolinẹn yawẹ bimaa joo yapoo otạ ọkọu sangi, ọya daa oyin bẹ bloong bạ nnạ yẹkọu yedạbạbẹ yekạạ ẹ.
41010033	Mmạ ojạu bẹ obi bẹ, "Baa kala m litung, yọkuuyi dạ aJerusalẹm. Yoyạ daa, nạ yadibạ m ami wạ ndạ Wẹẹn wạ Ọnẹn, yaganna m yakạạ bạ keyooyi nyau wạ odeen obạ yakoowạ nsọwa, nạ yapali ikpe lobạa yakạạ m, nạ yayeni yaganna m yakạạ yanẹn bạ yabi Ju yaadạ.
41010034	Mbạ nạ yablenạ m, yayeni yakpi m litabọng kạ lokạ, yayeni yadum nti yayeni yafi m. Kạ awi atele nạ mplọka kẹ kạ lobạ."
41010035	Ẹdọ aJems obạ aJọn bạ yadạ bẹẹn bạ aZẹbẹdi mmạ yapạnạ ẹ maa yajạu ẹ, "Okoowạ, yowooyi tạ yobeem ọ boong wana."
41010036	aJisẹs mmạ ọblai bẹ obi bẹ, "Odạ bọng abaa wooyi o."
41010037	Mbạ mmạ yapọọna ẹ yajạu ẹ, "Kạ nạ abi anọọma kẹ kạ nkukpa lẹbọọlkạmma lẹwu jạ ledeen, nạ ọdẹẹ mọọn tạ anạng mọọn yọnọọma di obạ awu ọnẹn wana dạ kodạmbọọ kọwu, idi dạ akpabọọ."
41010038	aJisẹs mmạ ọpọọna bẹ obi bẹ, "Boong wạ abaa beemi m maa yaayi yakoolạ. Nwẹ nạ ọọfẹya baa tạ yawaa lowi kạ kopoo kạ nnạ nwaa kaa o. Nnạ ọfẹya baa yablẹẹ baa lowi kạ eti yạ nnạ mblẹẹ kaa lowi o."
41010039	Yapọọna ẹ yajạu ẹ, "Nnạ ọfẹya mọọn." aJisẹs mmạ ojạu bẹ obi bẹ, "Kạ lọtumajạu, nạ yawaa kạ kopoo kạ ami nạ nwaa kaa, nạ yayeni yablẹẹ baa lowi kạ eti yạ ami nnạ mblẹ m.
41010040	Odạ ami ẹfa nyeni yạ nnạ ntạ ndạạli ọnẹn wạ nạ ọnọọma m dạ kodạmbọọ obaa dạ akpabọọ, odạ yanẹn bimaa bạ Ọbasẹ ọkaani oyonnạ kẹ yẹnọọma bimaa oyoo, mbạ nnạ okạạ."
41010041	Kạ yatoolinẹn bạ aJisẹs bikina joo yaapu aajaa, ọkọnni bẹ obạ aJems obaa aJọn.
41010042	aJisẹs mmạ ọdẹẹ bẹ ofạnạnạ ojạu bẹ obi bẹ, "Abaa yayimạ kẹ yabi, yakpammanẹn bạ yanẹn bạ yabi Ju yaadạ, yani kpammai yanẹn yabẹ obạ ẹbọọfa. Bạ kedạạli eti yabẹ yakạạyi yanẹn bạ yatotolại bẹ nsọ adạ ọdẹi bẹ tạ yakoowạ ẹfa yạ yayeni kạ mbạ.
41010043	Oodạ kạ abaa, bloong amina oodạ yedạ, òodạ aa boong wạ ọnẹn wana kạ lẹkpala lẹbaa owooyi kọkpamma, oyeni dạ nnạ okạlạeti odạ kẹ otoomnẹn okạạ mbạ bikin ebạạ,
41010044	Òodạ aa boong wạ ọnẹn owooyi tạ odạ Ọbọọl, oyeni dạ nnạ okạlạ odạ kẹ ọgbanam okạạ mbạ bikin ebạạ.
41010045	Ami kayena wạ ndạ Wẹẹn wạ Ọnẹn, maa nyạ tạ ndạ Ọbọọl, odạ nyạ maa tạ ndạ otoomnẹn, nyeni ntạ etoom ẹmi ntạ mpạạ kẹ yanẹn soosoo."
41010046	Mbạ yafi yayạ lopoon jạ yadẹi Jeriko. Ẹdọ kạ aJisẹs oblại kẹ obạ yatoolinẹn yawẹ obạ lẹnẹnkpala jạ ledeen oplạmplạmạ wana wạ okpeyạ aBatimọs, wạ yaatẹ okpeyạ aTimọs, ọnọọma dạ etipaam obeemi luji.
41010047	Kạ oplạmplạmạ maa opuu obi odạ aJisẹs wạ oblạ dạ aNazarẹt nwạ ọbọlai, obee maa owọmmai ojiyi, "Jisẹs awu wẹẹn wạ aDeved too m kokuu."
41010048	Yanẹn soosoo yajanga obạ nwạ yajạu ẹ tạ ọfai. Yani duukạ yajại ẹ aajaa maa, ọsenạ owọmmai kaani, "Wẹẹn wạ aDeved too m kokuu."
41010049	Kạ aJisẹs obeeyi maa, ojạu tạ yadẹ oplạmplạmạ maa yakạạ ẹ. Ndạ yanại aajaa, yadẹ ẹ kaa yajạu ẹ, "Koomạ kebạto noomạ apạnạ ẹ kẹn, ọdẹi yọ."
41010050	Opupu aajaa, odạạli ẹkọ yạ otoo okpạnnạ ẹ otoi daa, onoomạ ẹ gbeep! Opạnạ kaa Jisẹsa.
41010051	aJisẹs mmạ ọblau wẹ obi ẹ, "Mbọng awooyi m tạ nnạng nkạạ ọ o." Oplạmplạmạ maa ọpọọna ẹ obi ẹ, "Okoowạ, nwooyi tạ nyeni nkạạ eti."
41010052	aJisẹs mmạ ojạu ẹ obi ẹ, "Woolfạnnạ liwu linạng ọ, atawa kẹ." Mạ lebebebạ jimaa, oplạmplạmạ imaa ọfẹya ẹ okạạ kẹ eti, ẹdọ otooli Jisẹsa oblạ kẹ.
41011001	Kạ omungạ bẹ owẹẹnwẹẹn tạ yamlee dạ aJerusalẹm yayạ dạ ekpoon yạ ekpeyạ Oliv, ekpoon imina ẹya ẹbanga lipoon jạ yadẹi Bẹtfeg obạ aBẹtani; aJisẹs mmạ otoomi yatoolinẹn yawẹ yapoo obi bẹ baa kọu, kạ opoonwẹẹn wạ ọyau baa kạ lokạ kaa,
41011002	okạạ bẹ yẹkpawa bimin. "Baa kọu mạ opoonwẹẹn wạ ọyau baa kạ lokạ kaa. Yayạyạ kaa amin, nạ yakạạ dạ yagạlạ daa ọyanyangwẹẹn wạ ọnẹn oobi jang kẹ kạ ngạm ọọnọọm, baa wali ẹ yatạ yafukẹn.
41011003	Ọnẹn ọblai baa, 'Bọng ọkaama yawadai ẹ,' baa jạu ẹ yabi ẹ, 'aTata ọmọọn nwạ ọtuuma, oogạnạ nạ otooli baa yẹ maa.' "
41011004	Kạ aJisẹs ojại bẹ kẹ aajaa, mbạ yakọi yafi yadẹya yakạạ ọyanyangwẹẹn dạ ẹtọfatipaam, yakạạ ẹ yagạlạ ẹ dạ lẹtọma jạ ọnẹn wana mmạ yawadai ẹ.
41011005	Yanẹn bạ yabeeyi maa kebee sạ yatoolinẹn bạ aJisẹs yayạ maa yablai bẹ yajạu bẹ, "Imaa odạ yang adạ abaa walai yẹ maa o."
41011006	Yatoolinẹn bạ aJisẹs mmạ yapọọna bẹ adạ aJisẹs otạ oyin bẹ kẹ tạ yajạu maa. Ẹdọ yanẹn bimaa, yadẹya yatee bẹ yakọu.
41011007	Mmạ yatoo ọyanyangwẹẹn imaa yatạ yapạnạ maa Jisẹsa yagai bẹ nkọ yạ yagạn bẹ kạ awool yabaan oyanyangwẹẹn maa kạ ngạm, aJisẹs ọnọọma kaa.
41011008	Yanẹn soosoo yagabi ẹ nkọ kạ awool yabaan kạ eti, mbạ bidi yabalai yẹwatibọọ mmạ akool maa yabaan mạ eti maa.
41011009	Mbạ bạ yayau kạ lokạ obạ mbạ bạ yayau kạ ngạm yamạnạ bẹ tạ yawọmmai yajiyi, "Ntọọnga tạ nyeni Ọbasẹ! Ọbasẹ tạ oyonnạ kẹ imina wạ ofunikẹn kạ ajeen jạ aTata!"
41011010	"Ọbasẹ tạ oyonnạ kẹ lẹbọọlkạm jạ Uwọu ọmọọn Ọbọọl Deved jạ lefunikẹn!" "Ntọọnga tạ nyeni Ọbasẹ kạ kawọng!"
41011011	aJisẹs mmạ omlee kạ aJerusalẹm, ọkọu dạ Ẹtọ yạ Ọbasẹ, okạạ bloong bạ yẹyau kaa ebạạ. Adạ okạạ lewi lebilại kẹ, odạbạ ẹ kẹn oblạ kẹ obạ yatoolinẹn yawẹ joo yapoo yakọu dạ aBẹtani.
41011012	Kạ lewi lesowạ di, yayeni yanoomạ bẹ mạ aBẹtani maa yagai kọsẹnga. Kạ eti yọwa mmạ yoyuu Jisẹsa.
41011013	Ẹdọ mmạ ọgabi lokạ, okạạ kẹkamaati kẹyau kepạạlạpạạl kaani obạ liwa. Mmạ ọkọu tạ okạạ lidu libiya kaa. Kạ kebee sạ oyạ mạ keti maa okạạ ketạ liwa njạ njạ, kạ ọgẹna kebee oodạ sạ nnạ ketạ kewạạm lidu.
41011014	aJisẹs mmạ ojại keti maa obi sẹ, "Ọnẹn maa oodạ wạ nnạ omung oji litidu liwu!" Yatoolinẹn yawẹ yapuuwạ kẹ boong wạ ojại maa.
41011015	Kạ kebee sạ yayạ dạ aJerusalẹm, aJisẹs ọkọi dạ Ẹtọ yạ Ọbasẹ, omạnạ ẹ tạ owung yanẹn bạ opạn dạ Ẹtọ yạ Ọbasẹ maa yadẹẹmai ẹpla. Ọluuwai yakpokolo bạ yanẹn bạ yapạnnại amaan obạ yẹnọọma bạ yanẹn bạ yakpei tọmtọm ọblẹi.
41011016	Ọọdẹya ndạ ọnẹn tạ otạ bloong otạ ọsẹnga mạ ebạmkpa Ẹtọa yạ Ọbasẹ maa.
41011017	aJisẹs ẹdọ mmạ omạnạ ẹ tạ okpe yanẹn boong, ojạu bẹ obi bẹ, "Yafọng kẹ kạ Nwẹnẹ yạ Ọbasẹ yajạu: " 'Ẹtọ ẹmi nạ yadẹi ẹ ẹtọ yatạmma yạ yanẹn nạ yabạngạ yablạ apaa yanyanaya yafi yayau kaa yayibẹ yatạm.' Odạ abaa yaduukạ yasodạ ẹ kẹ tạ edạ, 'Lẹma jạ yawuseel yaduuwại bẹ kaa.' "
41011018	Kạ abạ keyooyi nyau obaa yakoowạ nsọwa yapuu boong imina yamạạn bẹ tạ yawoo nti yạ nnạ yatạ yafi kẹ Jisẹsa; Odạ aJisẹs maa, ọkalai bẹ ọkalai, ọgẹna yokpekpe yọwẹ yomlee kẹ yanẹn ebạạ kạ ntẹẹm.
41011019	Kạ kedoowạ keeyạ, aJisẹs obạ yatoolinẹn yawẹ yablại kẹ mạ Jerusalẹm.
41011020	Kạ lewi lesowạ di kẹpọọm, yasẹngi kạ eti mmạ yakạạ keti simaa sạ yakạạ kẹ iseen daa, keti maa kebạ kẹ tutu keyạ kạ nsai.
41011021	Pitẹ mmạ ọblau ẹ boong wạ odạbạ ẹ, mmạ ojạu Jisẹsa obi ẹ, "Okoowạ, kpenạ keti simaa sạ iseen alimi maa, kebạ kẹ."
41011022	aJisẹs mmạ ọpọọna bẹ obi bẹ, "Baa fạnnạ wool obạ Ọbasẹ.
41011023	Kạ lọtumajạu, ọnẹn wanwanaya wạ ojại ekpoon imina obi ẹ, 'Noomạ maa akọu atọọ kạ lọganga,' ẹdọ ọnẹn imaa mmạ obi oseeli m kạ ẹtẹẹm oyeni odạ oyoo kạ lọtumajạu obi boong wạ ojại maa nạ odạbạ ẹ nạ odạ aajaa okạạ ẹ.
41011024	Kạ lọtumajạu njiyi baa mbi baa, yaayi baa yatạm, yabeemi Ọbasẹ boong, baa yoo kạ ẹtẹẹm ẹbaa yabi yanaan kẹ boong maa. Yanại aajaa, nạ yanaan boong wanwanaya wạ abaa blai Ọbasẹ.
41011025	Yaanoomạ baa yabee tạ yayi baa yatạm, baa blạ kẹ kaa boong bungạbung wanwanaya wạ yanẹn yabinại baa yakạạ bẹ, dạ nnạ ọsẹnga maa, Ọbasẹ wạ odạ awọu wạ ọbaa, oblạ kẹ kạ aboong bungạbung ọbaa okạạ baa." [
41011026	Òodạ aa boong wạ abaa bi kẹ kaa yanẹn bạ yanại baa boong bungạbung yablạ yakại, Ọbasẹ wạ odạ awọu wạ ọbaa, baa kẹ kaa boong bungạbung wạ abaa binại oblạ okạạ.]
41011027	Ẹdọ aJisẹs obạ yatoolinẹn yawẹ mmạ yayeni yayạ dạ aJerusalẹm. Adạ aJisẹs ọsẹngi kạ ebạmkpa Ẹtọa yạ Ọbasẹ, bạ keyooyi nyau bạ odeen, obạ yakoowạ nsọwa, obạ yanọtam bidi, yapạn maa Jisẹsa.
41011028	Yabimai ẹ yaji ẹ, "Odạ naa ẹfaa ayeni tạ atạ anạng bloong bimina ebạạ, nnẹ maa okại ọ ẹfa imaa o."
41011029	aJisẹs mmạ ọpọọna bẹ obi bẹ, "Lọblabla jana kpọt, njạ nnạ mblau baa! Òodạ aa boong wạ abaa kạạyi m kọpọọna, ami mmạ nnạ nyin baa ẹfa yạ ntoo nnạngi bloong bimina ebạạ, dạ eblạ.
41011030	Ẹfa yạ aJọn otoo ọblẹẹ yanẹn lowi, nwẹ ẹfa imaa eblạ dẹndẹ, nwẹ odạ Ọbasẹ okạạ ẹ ẹfa imaa, nwẹ obidạ dạ mbọọ yạ yanẹn eblạ o."
41011031	Mmạ yamạnạ bẹ tạ yabimanai mbạ mbạ maa yajiyi, "Odạ mbọng nnạ yopọọna ẹ. 'Òodạ aa boong wạ amọọn jại ẹfa imaa eblạ dạ mbọọ yạ Ọbasẹ, aJisẹs nạ ojạu mọọn, odạ mbọng ọkaama ẹdọ Jọnna kạ lọtumajạu yaayoo o.'
41011032	Òodạ aa boong wạ amọọn jại yobi ẹfa imaa eblạ dạ mbọọ yạ yanẹn. (Yanẹn nạ ọkọnni bẹ. Ẹdọ ọkalai bẹ ọkalai tạ yapọọna lọblabla jimin ọgẹna ọnẹn wanwanaya oyoo kẹ kạ ẹtẹẹm ẹwẹ obi aJọn onidạ ọtọnganẹn wạ Ọbasẹ.)"
41011033	Ẹdọ mmạ yapọọna Jisẹsa yajạu ẹ, "Boong wạ nnạ yọpọọna ọ yooyeni." aJisẹs nwạ mmạ ojạu bẹ obi bẹ, "Tutu ami baa nyin ẹdọ ẹfa yạ ntoo nnạngi bloong bimina dạ eeblạ."
41012001	Kạ aJisẹs ọpọọna bẹ kẹ aajaa, mmạ otoo kẹsẹma onạng bẹ oyinạ ojạu bẹ, obi bẹ. "Odạm wana oyeni litạạmi jạ okooni kaa litidu jạ yadẹi gerep. Omạạn kokạm osongạ kẹ litạạmi maa ebạạ, oyonnạ lipaa jạ nnạ yayau kaa yanạng yatu, oyeni omạạn mgbodo yạ mkpạli yạ ọnẹn nạ obạngạ obee kaa otạ ọfẹya ẹ okpenạ litạạmi maa. Odạạli litạạmi maa okpạwạ yanẹn ẹdọ mmạ ọkọu kọsẹnga.
41012002	Kạ kebee litọọwa kebạngạ, mmạ otoomi kaa otoomnẹn ọwẹ wana tạ ọkọu ọnaan lẹkpọng lẹwẹ litọọwa.
41012003	Yadạm bimaa yadibạ otoomnẹn wạ ọnẹn wạ oyeni litạạmi maa yaduu wẹ, yanạng ẹ oduukạ ẹ, ndạ bọng bọng wẹ yaakạạ.
41012004	aTata wạ oyeni litạạmi maa, mmạ oyeni otoom kaa otoomnẹn ọwẹ ọdọọdọ. Yanẹn bạ okpạwạ litạạmi maa, yayeni yaduu otoomnẹn yapoowa maa kạ letu, yayeni yablenạ ẹ.
41012005	aTata wạ oyeni litạạmi maa, mmạ oyeni otoom kaa ọnẹn ọdọọdọ, yaduu wẹ yafi ẹ kẹ. Mbạ soosoo bạ atata imaa otoomi kaa, ndạ yadui bẹ aajaa yafi kẹ bidi.
41012006	"Ọnẹn wạ omungạ kpọt! Tạ otoom kaa, odạ wẹẹnna kẹdẹiya. Kạ otoomi kẹ kaa mbạ bikina ebạạ, mmạ otoomi kaa wẹẹnna imaa tạ ọkọu okạạ yanẹn bạ okpạwạ litạạmi liwẹ maa. Ojiyi kạ ẹtẹẹm ẹwẹ kaa obi ẹ, 'Nyoo kẹ mbi nạ yakạạ wẹẹn ọmi ledạmmi.'
41012007	"Kạ mbạ bạ yakpenại litạạmi maa yakạạ wẹẹn wạ atata imaa, ididi oduukạ obi ẹ, 'Iyaa! Mina oduukạ odạ wẹẹnna, tạ yọfi ẹ kẹ, dạ amọọn ẹdọ nạ yọnaan ẹ kẹ litạạmi jimin!'
41012008	Mmạ yadibạ wẹẹn maa ẹdọ yafi ẹ kẹ, yagai kebạạ kẹwẹ yadoo dạ likool.
41012009	"Nwẹ odạ mbọng ọnẹn wạ oyeni litạạmi maa nnạ onạng o. Nạ oyạ maa ọfi kẹ yanẹn bạ okạlạeti okpạwạ litạạmi maa ebạạ, odạạli jẹ okpạwạ yanẹn yadọ yadọ.
41012010	Nyo kẹ mbi yayeel kẹ boong wạ nạ njạ baa min kạ Nwẹnẹ yạ Ọbasẹ: " 'Lẹtaa jạ yanẹn bạ yamạạnại ẹtọ yanisi kẹ. Njạ lesodạ jẹ lefi letạ ẹtọ lebee.
41012011	Boong imina wạ Ọbasẹ onại; odạ yẹkalakala bloong kạ ayẹẹn amọọn!' "
41012012	Bạ keyooyi nyau obạ mbạ bidi bạ yayau maa yapuuwại kọtọnga kạ aJisẹs maa, ẹtẹẹm efibẹ tạ yadibạ ẹ kẹ, ọgẹna yayimạ kẹ yajạu mbạ ọkaama obạ kẹsẹma simaa, yọkaal bạ yanẹn lopoonna mbạ yonại yanẹn maa wẹ yadibạ, yadoo wẹ maa yablạ kẹ.
41012013	Mmạ yakọi ẹdọ yadạạli Farisi bidi obạ yanẹn bạ yabeeyi obạ aẸrọd, yatoom bẹ tạ yapạnạ daa Jisẹsa yatẹẹm ẹ liblabla yẹkpaania.
41012014	Kạ yanẹn bimin yapạn maa Jisẹsa yajạu ẹ, "Okoowạ, amọọn yoyimạ kẹ yobi awu adạ ọnẹn lọtumajạuwa, awu jang litọnga jạ yanẹn aawai, awu jang ọnẹn jẹẹn aawai, awu lọtumajạu njạ njạ aakpei yanẹn ọgẹna eti yạ Ọbasẹ. Yin mọọn obi yiyi ọyiyi tạ yokpe tas yokạạ Ọbọọl Siza wạ ọkpamma Room o.
41012015	aJisẹs okạạ kẹ yẹkpaani bạ yatoo yafuni kẹn, ọkaama mmạ ọpọọna bẹ obi bẹ. "Mbọng maa ọkaama yawooyi tạ yakạạ m koyoomạ o. Baa tạ lọmaan yatạ yafu kẹn mkpenạ kaa nkạạ."
41012016	Mmạ yadẹya yatạ lọmaan yatạ yapạnạ ẹ maa, ẹdọ mmạ ọblau bẹ obi bẹ, "Letu jimina obạ ajeen jimina, odạ nnẹ maa oyeni o." Yapọọna ẹ yajạu ẹ, "Odạ Ọbọọl Siza oyeni."
41012017	Ọkaama aJisẹs mmạ ojạu bẹ obi bẹ, "Eiya, boong wạ aSiza, baa ganna yakạạ Siza, boong wạ Ọbasẹ, yaganna yakạạ Ọbasẹ." Wool libạ bẹ kẹ obạ nwạ.
41012018	Bạ aSadusi bidi mmạ yapạn maa Jisẹsa. Bạ yajiyi yajạu ọnẹn wạ obạ kẹ jang kẹ kạ lobạ ọọplọka. Yajạu ẹ
41012019	"Okoowạ, aMosis ọfọngi mọọn nsọ obi, ọnẹn obạ kẹ odooyi maa yanẹẹnna kạ obi kẹ wẹẹn oopooni, ọnẹn wạ ọnẹn wana oopooni bẹ oyeni dạ nạ odạạli kẹ yanẹẹn wạ awẹẹnyaatẹ wạ obạ kẹ maa kạ yọbẹ, dạ nạ opoon bẹẹn okạạ ọnẹn wạ obạ kẹ maa.
41012020	Kebee sana odạm wana oyeni yadạmbẹẹn yatạạnyapoo. Wẹẹn wạ okạlạeti ọkọi ọbẹ yanẹẹn, oogạạnạ obạ kẹ ndạ wẹẹn wana oopoon.
41012021	Wẹẹn wạ okạạmi ẹ kạ ngạm odạạli yanẹẹn wạ awẹẹnyaatẹ wạ obạ kẹ maa, ọbẹ ẹ, ndạ kẹ oogạạnạ, nwạ tutu ọtọọ di obạ kẹ, kẹ wẹẹn oopoon. Ndạ odạdạ aajaa obaa yatelea.
41012022	Obaa bẹẹnyaatẹ bikin yana ndạ yabạbạ kẹ aajaa, bẹẹn yaayeni, wạ okoowạ obi, bẹẹn bạ ẹtẹ imaa yatạạn yapoo yanẹẹn wana nwạ yabẹ tutu yabạ kẹ ebạạ wẹẹn yaayeni. Kạ kekpongạm yanẹẹn imaa ofi obạ kẹ.
41012023	Ẹdọ kạ lewi jạ yanẹn ebạạ nạ yaplọka kạ lobạ, odạ nnẹ maa ẹdọ nạ odạ odạm wạ yanẹẹn imaa, wạ mbạ bimaa yatạạn yapoo yadạạli kẹ kạ yọbẹ o."
41012024	aJisẹs mmạ ọpọọna bẹ obi bẹ, "Abaa kaa yaablemạ, ọsẹnga obaa kạ abaa bi nwẹnẹ yạ Ọbasẹ yaayi, ndạ ẹfa yạ Ọbasẹ kayena yaayimạ,
41012025	Ọgẹna kạ yanẹn bạ yabạ kẹ nạ yaplọka kạ lobạ nạ yadạ aa yatoomnẹn kawọnga bạ Ọbasẹ, kạ yọbẹ yobi yoodạ.
41012026	Òodạ aa yabimai yagẹnai keplọka kẹ kạ lobạ, nwẹ abaa kẹ kạ nwẹnẹ yạ aMosis ọfọngi yani yeeli, libọọ jạ ọtọngai ọgẹnai likool jạ lidoomi ekoon. Mạ ngạm imaa yafọngi maa yajiyi Ọbasẹ ojại Mosisa obi ẹ, 'Ami ndạ Ọbasẹ wạ Ebraam, obạ wạ Aizik, obạ wạ aJekọb o.'
41012027	Nwạ Ọbasẹ wạ yanẹn bạ yabạ kẹ oodạ, odạ Ọbasẹ wạ abạ yayau etoom; abaa kẹ kaa yaablemạ ndạ ọwẹnwẹn."
41012028	Odạm wana wạ odạ okoowạ nsọwa ọya maa opuuwại ẹkaang yạ aJisẹs obạ aSadusi, yanại maa, kạ okạạ obi aJisẹs kọpọọna kạ okạại bạ aSadusi maa kotuum kọyi mmạ odạbạ ẹ kẹn ọblau Jisẹsa obi ẹ: "Odạ naa nsọwa ndạạmi nta kẹ ebạạ o."
41012029	aJisẹs mmạ ọpọọna ẹ obi ẹ, "Nsọ yạ nkạlạeti odạ. 'Abaa yanẹn bạ aIzirẹl, baa puuwạ! Ọbasẹ wạ odạ Ọbọọl ọmọọn, nwạ nwạ odạ Ọbọọl.
41012030	Yeni kẹdẹi sạ Ọbasẹ obạ ẹtẹẹm ẹwu ebạạ, obạ kẹnẹn kẹwu ebạạ, obạ yọbala yọwu ebạạ obạ ẹfa ẹwu ebạạ.'
41012031	Nsọ yạ ntooli kaa odạ: 'Okạạmwunẹn ọwu tạ ọdẹ wọ adạ awool liwu lidẹi ọ.' Nsọ ndọndọ maa nndạ yạ ndạạmi nta kẹ imina mpoo."
41012032	Okoowạ nsọwa imaa, mmạ ọpọọna Jisẹsa obi ẹ, "Ablemạ kẹ kaa; kạ lọtumajạu, adạ awu ajại kẹ. Ọbasẹ nwạ nwạ odạ Ọbọọl, Ọbasẹ ọdọọ ọdọọ kaa oodạ, kạ ọbọọli ẹ kẹ.
41012033	Ọnẹn oyeni dạ nạ oyeni kẹdẹi sạ Ọbasẹ obạ ẹtẹẹm ẹwẹ ebạạ, obạ yọbala yọwẹ ebạạ, obạ ẹfa ẹwẹ ebạạ. Ọnẹn oyeni dạ nạ oyeni kẹdẹi obạ okạạmwunẹn ọwẹ, adạ awool liwẹ lidẹi ẹ. Ọyiyi ọnẹn tạ onạng boong wạ nsọ imina mpoo njại ọtaa kẹ tạ ọkọu ọfi yetạlạkpa kạ kẹyaunọọma okạạ Ọbasẹ."
41012034	aJisẹs kạ okạạ obi ọnẹn imaa odạ oyimạyimạnẹn oyeni ọpọọna okoolạ okoolạ mmạ ojạu ẹ obi ẹ, "Ndạ kepạạlạpạạl ọyau obạ Lẹbọọlkạm jạ Ọbasẹ." Kạ aJisẹs ojại kẹ aajaa, ọnẹn maa oodạ wạ omung ọfẹya tạ oblạ ẹ lọblabla.
41012035	aJisẹs kạ ọyau kạ onạngi yanẹn oyinạ wạ Ọbasẹ kạ Ẹtọ yạ Ọbasẹ mmạ ọblai lọblabla jana obi, "Nwẹ yayimạ kẹ yabi yakoowạ nsọwa yajiyi imin wạ opimạ kẹ oblạ kạ emeeni yạ aDeved.
41012036	Odạ Kutumadạn koninại Deveda tạ ojạu obi, " 'Jiova ojại Tata ọmi obi ẹ: "Nọọma m dạ kodạmbọọ tutu ngạnạ yakọkọnanẹn yawu kạ kapiil kawu." '
41012037	aDeved kạ awool liwẹ ọdẹ Jisẹsa 'aTata,' odạ yang maa ọsẹng mmạ odạ Wẹẹn wạ aDeved o."
41012038	Mạ ọyau onại bẹ oyinạ wạ Ọbasẹ maa, mmạ ojại bẹ obi bẹ, "Baa kpenại baa yakoowạ nsọwa bimina bạ ọdẹi tạ yasẹngi yapạpạmại bẹ obạ liwulakpọọl ọdẹyi bẹ yanẹn tạ yayau kạ lẹplabạ yakạạyi bẹ lẹdẹ.
41012039	Yanẹn bimin yakọi dạ Edungạnạtọa obaa kạ kejiji nọọma, oobi yẹnọọma bạ yedeen obạ akpokolotu oodạ jang yaawoi.
41012040	Yanạngi banẹẹn bạ yadạm yabẹ yabạ kẹ yẹkpaani, yatạ yawui kẹ bloong yẹbẹ ntọa ebạạ, yayeni yayii bẹ kotạmkpọọl dạ yanẹn nnạ yabala bẹ yajạu mbạ yadạ yẹnẹn yiyayi. Lotạmạ lọbẹ nnạ lobuuwạ lọta kẹ ebạạ."
41012041	Libọọ jạ aJisẹs ọnọọm maa oopạlạ obaa lipaa jạ yatoowại kotoon kạ Ẹtọ yạ Ọbasẹ, okại dạ yanẹn soosoo yatoowại kaa limaan libẹ. Yanẹn soosoo bạ yayeni kẹyuu yayạ maa yatoowại kaa amaan yạ asoo.
41012042	Ẹdọ mmạ yanẹẹn wana wạ odạ obuuwạnẹn wạ odạmma obạ kẹ, ofi oyạ maa otoi kaa afu afu yapoo.
41012043	Kạ aJisẹs okạạ aajaa, mmạ ọdẹ kaa yatoolinẹn yawẹ obi bẹ, "Kạ lọtumajạu, mma imina wạ odạ obuuwạnẹn kotoon, kạ okại kodạm kọtaa kẹ litoon jikina ebạạ.
41012044	Kạ ọgẹna mbạ bikina limaan jạ yatoo yakạạ kotoon maa odạ limaan jạ libi bẹ lituuma, odạ obuuwạnẹn maa otoo kẹ limaan liwẹ ebạạ otạ okạạ kẹ kotoon kọwẹ."
41013001	Kạ aJisẹs odạbại yẹ mạ Ẹtọ yạ Ọbasẹ maa, otoolinẹn ọwẹ wana mmạ ojạu ẹ obi ẹ, "Okoowạ! Kpenạ ntọ imin dạ nyiyi obạ ataa yạ yatoo yamạạn!"
41013002	aJisẹs mmạ ọpọọna ẹ obi ẹ, "Akạạ kẹ ntọ imina ebạạ yạ ndạạmi nyeni mkpạạl, obạ ataa yạ yatoo yamạạn; nạ amung akuudạ kạ lọsẹ ebạạ, ndạ jana jidi lẹnẹnẹnai."
41013003	Kạ kebee sạ aJisẹs ọyau dạ ekpoon yạ yadẹi Oliv, yạ ekpenạnạ dạ Ẹtọ yạ Ọbasẹ daa. Ẹdọ aPitẹ, obạ aJems, obaa aJọn, obaa Anduru, mmạ yayạ maa, yadẹ kọpaa yablau ẹ dạ koduuwạ yajạu ẹ,
41013004	"Yin mọọn boong imin wạ ablạ kạ ayini mọọn maa odạ naa kebeeya nnạ odạbạ ẹ o. Odạ naa yepolạ nnạ yotạ yoyimạ yojạu kebee simaa kebạngạ kẹ."
41013005	aJisẹs mmạ ọpọọna bẹ obi bẹ, "Baa kadẹya ndạ ọnẹn tạ onạng baa kẹkpaani.
41013006	Yanẹn soosoo nnạ yamung yadạbạ bẹ kẹn yatạ jeen lẹmi yajiyi, 'Mbạ yadạ Imin wạ opimạ kẹ.' Odạ yanẹn soosoo nạ yayoo bẹ kạ lọtumajạu.
41013007	Ẹdọ, baa nnạ ọọkala, kạ nạ yapuuwạ akoonmlee lekowa ayạ baa ẹlẹlu, obaa kạ nạ yapuuwạ yayinạ lekowa ayau baa kepạạlạpạạl, bloong bimina yeyeni tạ yedạbạ bẹ imaa ookoowạ obi kebee kebạngạ kẹ sạ ekpoon nạ etạ ekạạm.
41013008	Lopoon jidi nạ loyu obaa jidi, kọkpamma kidi nạ koyuu obaa kidi. Lọsẹ nạ loyungạ apaa yanyanaya, yọwa nạ yoyeni yodạm. Bloong bimina ebạạ yedạ aa kemạnạlegạn apeen yọmaana.
41013009	"Baa kẹ wool libaa kayọọ. Nạ yadibạ baa yayeni yatạ baa yakọu dạ ekpetọ. Nạ yaduu baa lotạmạ kạ ndungạnạtọ yạ aJu. Nạ yabee kạ likạ jạ yakpammanẹn obaa jạ yabọọl kạ legạn lẹmi, dạ nạ yayin bẹ lẹkawa yiyayi jạ Ọbasẹ.
41013010	Yanẹn dẹndẹdẹndẹ yayeni dạ nạ yapuuwạ lẹkawa yiyayi jạ Ọbasẹ ekpoon mmạ emung ekạạm.
41013011	Yadibạ baa yatạ baa yakọu dạ mkpetọ, ntẹẹm baa nnạ mpạdạ kạ aboong wạ abaa nạ yajạu, kebee keyạ kaa, baa jạu boong wanwanaya wạ Ọbasẹ okại baa, kạ ọgẹna likạạ jạ nạ lidạbạ baa kạ ẹma jạ libaa oodạ, nạ odạ likạạ jạ Kutumadạn.
41013012	"Yanẹn nạ yaganna bẹẹnyaatẹ yakạạ tạ yafi bẹ kẹ, ẹdọ bạ yaatẹ kayena nạ yanạng aajaa yakạạ bẹẹn yabẹ; bẹẹnbẹẹn nạ yasodạ bẹ yayuu obaa bạ yaatẹ, yayeni yanạng tạ yafi bẹ kẹ.
41013013	Nạ yakọnni yanẹn ebạạ ọsẹnga obạ ami. Ọnẹn wanwanaya wạ ọtawa obeeyi tutu oyạ kekạạmi, nwạ nạ oyeni nkaami."
41013014	"Abaa nạ yakạạ kebungạbung sạ keni kọkọnai Ọbasẹ kaani kebebenại dạ lipaa yạ kefibi kebeeyi, 'kebungạbung simaa sạ nạ kekạbi kẹ Ẹtọ yạ Ọbasẹ.' (Ọnẹn wanwanaya wạ obi yeeli boong imina tạ ogbongạ ẹ.) Ẹdọ yanẹn bạ yayau dạ aJudiya tạ yawau yakọu dạ mkpoon.
41013015	Ọnẹn wạ obi mẹmmai ẹ kạ kotạn kọwẹ, wẹ kebee nnạ ookạbi omlee kạ ẹtọ ẹwẹ ojạu odạlại ndạ boong wana otạ ọwau.
41013016	Ọnẹn wanwanaya wạ obi yau kạ litạạmi liwẹ, wẹ kebee nnạ ookạbi ọkọu kạ ẹtọ ẹwẹ odạạli nkọ nwẹ.
41013017	Mạ kebee simaa obi nạ ọkala yang okạạ banẹẹn bạ yatoo yẹfaal kạ wool obaa bạ yatoo bẹẹn kạ mbọọ!
41013018	Baa yi baa yatạm yakạạ Ọbasẹ dạ abloong bimin nạ yejạu bẹ yedạbạ kạ etạạl!
41013019	Kạ ọgẹna kọbini kạ yanẹn nạ yakạạ mạ kebee simaa, nạ kobuuwạ kọtaa kẹ kạ yanẹn yakạạ kẹ kạ omạnạ ẹ kebee sạ Ọbasẹ obolạ ekpoon tutu oyạ mina, nạ koyeni kodạm kọtaa kẹ kạ yanẹn nạ yakạạ kạ kebee lokạwa kaa.
41013020	Ọbasẹ ofibi kẹ awi imaa ọọyẹki, ọnẹn maa oodạ wạ oofisẹ kẹ kạ lobạ. Boong wạ ọkaama Ọbasẹ mmạ ọyẹi kẹ awi imaa; odạ dạ nạ ọkaam, yanẹn bimina bạ nwạ opimạ kẹ tạ yadạ bạ yawẹ.
41013021	"Mạ kebee simaa, ọnẹn ojại baa, baa kpenạ kẹn yakạạ, 'Nwạ mina odạ imin wạ opimạ kẹ!' Obidạ 'Maa mmạ odạ nwạ,' baa wẹ kạ lọtumajạu kayoo.
41013022	Kạ ọgẹna yabeembeemạ nạ yadạbạ bẹ kẹn, bạ nạ yayoo wool libẹ aa imin wạ opimạ kẹ obạ yatọnganẹn bạ Ọbasẹ libeemma, mbạ nạ yanạng yẹkalakala bloong, yayeni yajaka tạ yanạng yanẹn bạ Ọbasẹ tạ yatooli bẹ, kạ ofidạ aa nạ ọfẹya bẹ tạ yanạng aajaa.
41013023	Baa kẹ wool libaa kayọọ! Nyinni baa kẹ bloong bimina ebạạ, mmạ yemung yedạbạ bẹ.
41013024	"Mạ awi imaa, kạ kebee sạ abloong bimina nạ yẹga kẹ, " 'Ewi eemung ẹma, obạ ẹpẹ maa tutu kogbongạ eekạạ;
41013025	Mkpọkpọna nạ mblạ kạ kawọng mpaanai kạ lọsẹ, mfa yạ mkpamma kawọng nạ nyuungạ nyeni mblạ kẹ kạ yẹnọọma yẹwẹ.'
41013026	"Ẹdọ Wẹẹn wạ Ọnẹn nạ oyạ maa, ofunikẹn kạ kẹbasẹkpang kạ ẹfa obạ kẹbọọl
41013027	Nạ otoom yatoomnẹn yawẹ kawọnga yasongạ kẹ ekpoon ebạạ dạ nạ yafuka yanẹn bạ Ọbasẹ libọọ jana kạ omạnạ ẹ ketu sana ekpoonna otạ oyạ kạ asidaa.
41013028	"Baa naan yokpekpe kạ etoom yạ kẹkamaati. Kạ nạ kemạnạ sẹ liwa lipẹlipẹ ketoo, yimạ kẹ yabi ewi efoolạ kẹ."
41013029	Kpaa mạ nti imaa, yakạạ bloong bimina yedạbại bẹ, baa yimạ yabi kebee kefoolạ kẹ kaani sạ nạ oyạ maa.
41013030	Kạ lọtumajạu, nnyinni baa kẹ mbi baa, bloong bimina ebạạ nạ yedạbạ bẹ kẹ, yanẹn bạ yayau ntoom ajajimina mmạ yamung yabạ.
41013031	Kawọng obạ lọsẹ nạ kabọọli, odạ likạạ limi jang kẹ liibọọli."
41013032	"Ọnẹn maa oodạ wạ oyi kebee simaa obạ lewi jimaa jạ aWẹẹn wạ Ọnẹn nạ otạ oyạ maa, obidạ kẹpọọm, obidạ kedoowạ nnạ otạ oyạ maa. Yatoomnẹn kawọnga bạ yayau kạ lekạm jạ Ọbasẹ lewi jimaa yaayi, okpintạ odạ wẹẹn wạ Ọbasẹ nwạ lewi jimaa ooyi, Ọbasẹ kạ awool liwẹ nwạ nwạ oyi kẹ.
41013033	Baa kẹ wool libaa kayọọ, baa yonnạ baa kẹ wool, kạ ọgẹna abaa kebee sạ nạ otạ oyạ maa yaayi.
41013034	Nạ odạ aa ọnẹn wạ ọkuuyi kọsẹnga, mmạ odạạli ẹtọ ẹwẹ okpạwạ yatoomnẹn yawẹ tạ yakpenại, kạ okạạyi kẹ otoomnẹn wanwanaya kenạnạng kaa kẹwẹ, kạ oyeni ojạu kẹ kekpenạ kẹmakạm kẹwẹ tạ okpenạ.
41013035	"Baa kẹ wool libaa kayọọ, ọsẹnga obaa yaayi kebee sạ ọnẹn wạ oyeni ẹtọ maa nạ ọwọọn, nạ obạngạ odạ kedoowạ nạ ọwọọn, nạ obạngạ odạ deedeesa, nạ obạngạ odạ ntuungạntuungạ, nạ obạngạ odạ kebee sạ lewijẹẹn nạ lẹpaka.
41013036	Baa kạ yajạu yabi baa kạ yidẹ oopạn, ọgẹna nạ oyạ maa kạ kebee sạ abaa bi baa daa yaabala.
41013037	Boong wạ nyinni baa minaa, nwạ nyinni nkạạyi yanẹn ebạạ, 'baa kẹ daa yẹẹn abaa kabọi.' "
41014001	Kạ omungạ awi apoo dạ nạ odạ kọnangai kẹsẹngi kẹbọlaiya obạ kọnangai abrẹẹ wạ obi kọfula ootoo. Bạ keyooyi nyau obaa yakoowạ nsọwa yawooyi nti yạ nạ yasẹnga kaa yadibạ Jisẹsa dạ koduuwạ yafi ẹ kẹ.
41014002	Yatọngai mbạmbạ maa yajiyi, "Ọọyiyi tạ yọfi ẹ mạ kebee kọnangaiya min, ọsẹnga obaa yanẹn nạ yafi yayimạ kẹ, yayuu obạ amọọn."
41014003	Mạ lewi jimaa Jisẹs ọyau dạ lopoon jạ yadẹi Bẹtani dạ ẹtọ yạ ọnẹn wạ odạ oduukạduukạ wạ okpeyạ aSaimọn. Kạ aJisẹs ọyau kạ luji, yanẹẹn wana mmạ omlee kẹn opạnạ ẹ maa, otạ yamlẹ bạ yawoomi yadaal, yayeni yatawa ẹpla. Yamlẹ bimaa yatoo yamạạ ketia sạ yadẹi naad yatạ yanạng, yawu kạ ọmlẹkolạwẹẹn baab. Kạ yanẹẹn imaa opạn maa Jisẹsa, ofodạ ọmlẹkolạwẹẹn imin odạạli yamlẹ yawẹ okuudạ Jisẹsa kạ letu.
41014004	Yanẹn bidi bạ yayau kạ kẹnọọma ọkọnni bẹ yabimanai, "Odạ mbọng ọkaama imina ọlọọyi kẹ yamlẹ yawẹ bạ yatawa ẹpla aajaa o.
41014005	Ofi obạngạ tạ okpe bẹ kẹ kạ lẹmaankpa obaa pọng aapoo opạli joo, odạạli otoon kẹ yabuwạnẹn." Yanẹn bimaa yajanga obạ nwạ.
41014006	aJisẹs mmạ ojạu bẹ obi bẹ, "Baa tee ẹ! Mbọng ọkaama yakạạ ẹ yogạgạ o. Kenại kẹwẹ simaa obạ ami kedạ boong wạ ọyiyi kẹ wạ odeen.
41014007	Yabuwạnẹn yayawai maa obạ abaa kebee sansanaya, nạ yabạngạ yakạạ bẹ nkaami dạ obi sẹng ọtuuma baa. Odạ ami maa obạ abaa nyau kebee sansanaya;
41014008	Mmaa imina onại boong wạ ọọfẹ tạ onạng. Okuudạ m yamlẹ bimina kạ awool dạ nạ oblạ maa yatạ yayonnạ wool limi kạ lewi kọbọngaa.
41014009	Kạ lọtumajạu, ami njiyi baa mbi baa, dẹndẹ dẹndẹ dạ yabinại oyinạ wạ Ọbasẹ mạ ekpoon imin ebạạ, boong wạ mma imin onại maa jang kẹ yaayọ tạ yayin yagẹna."
41014010	Mạ kebee simaa, aJudas Iskariyọt wạ ọsẹng obạ yatoolinẹn bạ aJisẹs bimaa joo yapoo, ọkọi opạnạ daa bạ keyooyi nyau bạ yadeen dạ nạ ọtọọ Jisẹsa lebạ kạ ngạm.
41014011	Kạ kebee sạ yapuu boong wạ ọkaama opạnạ bẹ daa, mbạ ntẹẹm ndaali bẹ kaani ẹdọ, yadẹya dạ nnạ yakạạ ẹ limaan. Judas mmạ omạnạ ẹ ẹdọ tạ owoo eti yạ nnạ ọsẹnga kaa odạạli Jisẹsa ọganna okạạ bẹ.
41014012	Kạ ofi oyạ kạ lewi jạ lekạlạeti kọnangai kạ abrẹẹ wạ obi kẹfula ootoo lewi jạ mbạ Ju yanifii yadạdạạlbẹẹn yatạ yanạngi luji kọnangaiya kimaa, yatoolinẹn bạ aJisẹs mmạ yablai ẹ yajạu ẹ, "Nạ yọya dẹndẹ yonạng ọ luji kọnangai kẹsẹngai kẹbọlaiya maa o."
41014013	Kạ yablai ẹ kẹ aajaa, mmạ aJisẹs otoomi yatoolinẹn yawẹ yapoo obi bẹ: "Baa kọu kạ lopoon kaa. Yaayạ kaa, nạ yaduungạ obạ odạm wana obạ lewisiso, baa tooli ẹ,
41014014	Yajạu iyeni ẹtọa yạ obi mlee kaa, yabi ẹ: 'Okoowạ ọmọọn obi tạ akoowạ mọọn lekpekpeli jạ yatoolinẹn yawẹ obạ nwạ nạ yayau kaa yaji luji kọnangai kẹsẹngai kẹbọlaiya.'
41014015	Yaajạu ẹ kẹ aajaa, nạ okoowạ baa lekpekpeli jạ ledeen kạ ẹtọtạdạ ẹwẹ kawọng. Lekpekpeli jimaa yayonnạ jẹ kẹ ebạạ. Baa nọọna luji yayoo mọọn daa oyoyo."
41014016	Yatoolinẹn bimaa yapoo yakọi kạ lopoon yadẹya, yakạạ boong wanwanaya adạ aJisẹs oyinni bẹ kẹ. Yanạng luji jimaa kọnangaiya maa yayoo kaa.
41014017	Kạ kedoowạ keyạ, aJisẹs otoo yatoolinẹn yawẹ joo yapoo otạ oyạ kaa.
41014018	Kạ yayau kạ yaji boong, aJisẹs mmạ ojạu bẹ obi bẹ, "Ọnẹn wana kạ lẹkpala lẹbaa ọya mina oji luji obạ ami wạ nnạ ọtọọ m lebạ kạ ngạm okạạ yanẹn bạ yawooyi tạ yafi m kẹ."
41014019	Boong imina ọwọnga yatoolinẹn yawẹ ebạạ kạ ẹtẹẹm kaani ọnẹn ọnẹn ọbimai ẹ, "Odạ ami o! Odạ ami o!"
41014020	aJisẹs mmạ ọpọọna bẹ obi bẹ, "Odạ ọnẹn wana mạ abaa bimaa joo yapoo, bạ amọọn bọọmai yokạmại mọọn brẹẹ mmạ kẹpla simin.
41014021	Ami wạ ndạ Wẹẹn wạ Ọnẹn, nạ mbạ adạ Nwẹnẹ yạ Ọbasẹ njại kẹ; odạ nạ obuuwạ okạạ ọnẹn imina wạ nnạ ọtọọ m lebạ kạ ngạm. Ofi ọyi ọtaa kẹ ọnẹn imina tạ ojạu mạ ekpoon imin ọọmaana."
41014022	Mạ yayau mạ luji maa, aJisẹs mmạ odạạli brẹẹpaa fana otạ oyi yatạm ojạu Ọbasẹ saam, ọpaa otoon okạạ yatoolinẹn yawẹ ojạu bẹ obi bẹ, "Baa naan yaji, mina odạ woolmun limi."
41014023	Oyeni odạạli kopoo otạ ojạu Ọbasẹ saam mmạ ọganna okạạ bẹ tạ yawaa, mbạ ebạạ yawaa mạ kopoo kimaa.
41014024	aJisẹs mmạ ojạu bẹ obi bẹ, "Mina odạ yaayi yami bạ yataba kọwaki kạ Ọbasẹ onạngi obạ yanẹn. Nkuuyi nkuudại yayi bimina kạ lẹgạn jạ yanẹn soosoo.
41014025	Kạ lọtumajạu, jang yatu bimina mmung nyeni nwaa tutu oyạ kạ lewi jạ nnạ nwaa yatu yapẹyapẹ kạ lekạm jạ Ọbasẹ."
41014026	Ẹdọ mbạ ebạạ mmạ yatee lotee. Kạ yatee kẹ, yablạ kẹ yakọu dạ ekpoon yạ yadẹi Oliv.
41014027	Ẹdọ aJisẹs mmạ ojại bẹ obi bẹ, "Abaa ebạạ nnạ yawau yadoom, ọgẹna nwẹnẹ yạ Ọbasẹ njại, " 'Ọbasẹ nnạ ọfi kẹ kekpenạ ndạạdạạl imaa, ẹdọ ndạạdạạl nwẹ nnạ nlamma kẹ ebạạ.'
41014028	Kạ kebee sạ nnạ mplọka kẹ kạ lobạ, nnạ nkọu dạ aGalili nkạlạ baa kẹ daa, abaa mmạ yayạ daa."
41014029	aPitẹ mmạ ojạu ẹ, "Jang wọ nwau ndoo, mbạ bikin ebạạ yakpintạ yawaa kẹ!"
41014030	aJisẹs mmạ ọpọọna Pitẹ obi ẹ, "Kạ lọtumajạu, mạ adeedeesa sạ iyaasi mina, yinọọn mmạ yikọọla nti mpoo, awu nnạ akaanga m kẹ kạ nti ntele ajạu abi min aayi."
41014031	aPitẹ mmạ oyeni ọpọọna ẹ ọbamma ẹ kaa obi ẹ, "Mbi jang aajaa nnjạu, mkpintạ nạ mbạmbạ kẹ obạ awu, jang nkaanga njạu wọ nyi!" Yatoolinẹn yawẹ bikina ebạạ yajạu ẹ aajaa tutu.
41014032	Ẹdọ mmạ aJisẹs obạ yatoolinẹn yawẹ yakọi dạ libọọ jạ yadẹi Gẹtsẹmẹnẹ. Kạ yayạ kẹ daa, aJisẹs mmạ ojại bẹ obi bẹ, "Baa nọọma mina yakoom, ami nạ nkọu nyim yatạm."
41014033	Kạ aJisẹs ojại bẹ kẹ aajaa, mmạ ọdẹ Pitẹa, obạ aJems, obạ aJọn otạ bẹ ọkọu. Ẹdọ nwạ omạnạ ẹ tạ opuu wẹ atẹẹmpeen yạ adedeen, kokuu koyeni konạng ẹ.
41014034	Ojạu bẹ obi bẹ, "Atẹẹmpeen yạ ntoo kạ ẹtẹẹm atuum adạm omungạ kaa tạ afi m kẹ, baa bẹ min yatoolim yakạwạ yidẹ."
41014035	Nwạ ẹdọ mmạ ọsaka ẹ kaa ọtọọ kạ lọsẹ oyi ẹ yatạm ojiyi obi, kọdẹi Ọbasẹ, kebee yegạgạa bimina tạ kẹbọọli ẹ.
41014036	Oyeni oyi yatạm ojiyi Ọbasẹ obi ẹ, "Uwọu, boong kaa oodạ wạ nnạ ojạu ọ kenại ọọfẹ, dạạli m kẹ kopoo kọbinia kimin kạ lokạ, tạ odạ adạ ọdẹi ọ, nnạ odạ adạ ọdẹi m."
41014037	Kạ oduukạ ẹ kẹn okạạ yatoolinẹn yawẹ bimaa yatele yadọwa kẹ, mmạ ojạu Pitẹa obi ẹ, "Saimọn adọọwai kẹ o. Wạ ọọfẹ tạ ajạu kẹ aadọọ mạ obeepipiwẹẹn imin o.
41014038	Baa kẹ wool libaa kayọọ, baa yibaa yatạm dạ nnạ yajạu kạ koyoomạ yaatọ. Kạ lọtumajạu, ọdẹ baa kẹ kạ ntẹẹm tạ yajạu kẹ yaadọ, odạ wool libaa lituum limẹẹm."
41014039	Oyeni oblạ kẹ ọkọu oyi ẹ yatạm, oyeni ojạu kaa boong wạ otạ ojạjạ kẹ maa.
41014040	Mmạ oyeni oduukạ ẹ kẹn opạnạ kẹn yatoolinẹn yawẹ, oyeni okạạ bẹ yadọwa kẹ, yidẹ yinạng yẹẹnkpang adoowạ bẹ abọọli kẹ, yaayimạ boong wạ nnạ yajạu ẹ.
41014041	Kạ oyeni oduukạ ẹ kẹn kạ obạng nti ntele, ojại bẹ obi bẹ, "Yatạ yayau kạ yidẹ o. Yayau kạ kọmẹẹmma o. Imaa osoo, kebee kebạngạ kẹ. Yakạạ, yakpe m kẹ wạ ndạ Wẹẹn wạ Ọnẹn yakạạ yẹnẹn bungạbung.
41014042	Baa noomạ baa, ọnẹn wạ okpeyi m kẹ maa oyạ kẹ maa."
41014043	aJisẹs kẹ kọtọnga kọwẹ ọọwẹ, aJudas wạ ọsẹng obạ yatoolinẹn bạ aJisẹs joo yapoo maa, omạnnạ kẹ maa, otoo wẹ yanẹn soosoo yatạ nkankang dạ mbọọ, bidi yatạ akpạtipi, mbạ ebạạ odạ yanẹn bạ abạ kikpamma nyau bạ yadeen obạ yakoowạ nsọwa obạ yanọtam yatoomi bẹ tạ yatooli ẹ.
41014044	Judas okạlạ oyin kẹ yanẹn bimaa dạ nnạ ọsẹnga okoowạ bẹ Jisẹsa, odạ mạ ojại bẹ kẹ obi bẹ: "Ọnẹn wạ nnạ mblamma maa nwạ odạ ọnẹn wạ nnạ yadibạ. Baa maana ẹ yatoo wẹ yakọu, baa kadẹya tạ ọsi ẹ baa kẹ."
41014045	aJudas oyạyạ libọọ jạ abạ aJisẹs yabeeyi maa, opạnạ maa Jisẹsa obi ẹ, "Okoowạ," ọblamma ẹ.
41014046	Ẹdọ yanẹn bimaa mmạ yamaana Jisẹs kpẹẹ, yadibạ ẹ ọtawa.
41014047	Ọnẹn wana wạ obeenni maa, mmạ ọwaala ẹkankang ẹwẹ otạ obạ otoomnẹn wạ Kikpamma nyau, ọbali kẹ kotung.
41014048	aJisẹs mmạ ọtọnga obạ mbạ ojạu bẹ obi bẹ, "Nwẹ ntọọ baa nsọ wạ ọkaama yayạ maa yatạ nkankang obạ akpạtipi tạ yadibạ m o.
41014049	Yanikại m lewilewi dạ nyau nnạngi oyinạ nkạạyi yanẹn kạ Ẹtọ yạ Ọbasẹ, min yaadibạ. Bloong bạ yedạbại bẹ mina, yedạbại bẹ dạ nnạ odạ adạ yafọngi kẹ kạ Nwẹnẹ yạ Ọbasẹ."
41014050	Kạ aJisẹs ojại kẹ aajaa, yatoolinẹn yawẹ ebạạ mmạ yawai yadoo wẹ.
41014051	Wẹẹndạm wẹẹn wana wạ ọbọọwa lọkọwa jạ lodạ fidifidi nyạyạ, ototolại Jisẹsa. Mbạ yajaka tạ yadibạ ẹ,
41014052	Nwạ ọwau obạ kewoon, odoo kẹn ẹkọ fidifidi imaa.
41014053	Yanẹn bimaa mmạ yatoo Jisẹsa yakọu dạ ẹtọ yạ Kẹkpamma nyau. Mạ ẹtọ maa, bạ kẹkpamma nyau bạ yadeen ebạạ, obạ yanọtam, obạ yakoowạ nsọwa, yanọọma kẹ ebạạ baai.
41014054	aPitẹ otootolại bẹ ngạmngạm, tutu oyạ dạ lekạm jạ kẹkpamma nyau imaa, omlee kaa. Ọkọu ọnọọma obạ yanẹn bạ yakpenại lekạm maa, ọwabai ekoon.
41014055	Bạ keyooyi nyau obạ yakpammanẹn bạ aJu ebạạ yajakai tạ yapee boong wạ yafitoo yabawa Jisẹsa, oblạ maa yafi ẹ kẹ, ndạ boong wana yaapee.
41014056	Yanẹn soosoo yapai abeem yagẹnai ẹ, odạ yayinạ yabẹ bẹ yaablemạ.
41014057	Mạ kebee simaa, yanẹn bidi yanoomạ bẹ yapaa kubeem kimina yabawa Jisẹsa yajạu yabi,
41014058	"Amọọn yopuuwạ kẹ dạ nwạ ojiyi obi, nnạ oblạ kẹ Ẹtọ yạ Ọbasẹ imaa yạ oodạ yanẹn yamạnạ; Kạ awi atele nwạ nạ omạnạ ẹdọ yạ oobi yanẹn oodạ yamạạn."
41014059	Mbạ mina tutu bẹ ọọfẹya tạ yanạng yayinạ yabẹ yablemạ bẹ.
41014060	Ẹdọ keyooyi nyau wạ odeen maa, mmạ onoomạ ẹ obee kạ likạạ libẹ ebạạ ọblau Jisẹsa obi ẹ, "Nwẹ ayeni kẹ boong wạ nnạ apọọna mạ abloong bạ yabawa ọ maa ebạạ o."
41014061	Odạ aJisẹs ọfai maa blee, ndạ lemlee wẹ ọọyẹngi. Kẹkpamma nyau maa mmạ oyeni ọblau ẹ kaa obi ẹ, "Nwẹ awu adạ Ọkaaminẹn wạ opimạ kẹ, wẹẹn wạ Ọbasẹ wạ amọọn tọọngai o."
41014062	aJisẹs mmạ ọpọọna ẹ obi ẹ, "Eiya, odạ ami, ndạ Wẹẹn wạ Ọnẹn, abaa ebạạ nnạ yakạạ m nnọọma Ọbasẹ wạ odeen dạ kodạmbọọ. Abaa nnạ yayeni yamung yakạạ m mfunikẹn kạ lesisong kpala kawọnga."
41014063	Kẹkpamma nyau maa kạ awool liwẹ, mmạ ọmaana kạ nkọ yạ ogạnạ ẹ ọyaa kẹ, ojạu yanẹn bimaa obi bẹ, "Amọọn iyau daa okạạ ọdọọdọ yoomung yowoo.
41014064	Abaa yapuuwạ kẹ kọtọnga kọwẹ, yayeni yakạạ kẹ dạ oobi Ọbasẹ kọgabi ookại. Yajại yang o." Mbạ ebạạ mmạ yajại ikpe ẹfaal ẹ kẹ Jisẹsa, ẹdọ yapạạli ẹ lobạ kegạlạa.
41014065	Mbạ bidi yamạnạ bẹ tạ yakpi ẹ litabọng, yabọọ wẹ kẹ ẹkọ kạ ayẹẹn, yayeni yaduu yẹ, yajiyi, "Yin mọọn ọnẹn wạ owooli ọ!" Yanẹn bạ yakpenại lekạm jạ Ọbọọl maa yadibạ ẹ yawonại mbọọ obạ nwạ.
41014066	Kebee simin ebạạ aPitẹ ọyau mạ lekạm kamlee maa. Ẹdọ yanẹẹnwẹẹn wana wạ ọtai kẹ Kikpamma nyau maa, kotoom mmạ odạbạ ẹ kẹn ọbọlai maa.
41014067	Kạ okạạ Pitẹa ọya maa ọwabai ekoon, okpenạ ẹ kạ lokạ saam, mmạ ojạu ẹ obi ẹ, "Awu tutu adạ otoolinẹn wạ aJisẹs wạ oblạ Nazarẹt."
41014068	aPitẹ ọkaanga, ọpọọna yanẹẹnwẹẹn maa obi ẹ, "Ami nyi, boong wạ abimai m maa ndạ min oogboongạ." Ojạjại aajaa maa, onoomạ ẹ ọkọu ọnọọma kaa letimaa lekạạ maa jimaa. Oogạnạ yinọọn yikọọla.
41014069	Yanẹẹnwẹẹn imaa oyeni okạạ ẹ mạ letimaa maa, mmạ omạnạ ẹ tạ oyinni yanẹn bạ yabebenại maa, ojạu bẹ obi bẹ, "Nwạ mina tutu ọsẹng obạ mbạ."
41014070	aPitẹ oyeni ọkaanga obi aajaa oodạ. Kẹ oogạạnạ mbạ bạ yabebenại maa, mmạ yayeni yajạu Pitẹa yajạu ẹ, "Akpintạ akakaanga yang, asẹng obạ mbạ, ọgẹna tutu awu ablạ Galili."
41014071	aPitẹ mmạ ojại bẹ obi bẹ, "Ami nwaki m mbi nyinni baa lọtumajạu. Ami ọnẹn wạ abaa tọngai yagẹnai maa nyi."
41014072	Ojạjại aajaa maa, yinọọn yiyeni yikọọla nti mpoowa, aPitẹ obee maa ọbal ẹ dạ aJisẹs otạ ojạu ẹ kẹ obi ẹ, "Yinọọn mmạ yikọọla nti mpoo, awu nnạ akaanga kẹ nti ntele ajạu abi min aayi." aPitẹ mmạ ọgai yẹ kebạto.
41015001	Kạ lewi lesowạdi kẹpọọm, bạ keyooyi nyau bạ yadeen obạ yanọtam, obạ yakoowạ nsọwa, obạ yakpammanẹn bạ aJu ebạạ, yawẹ yọbala yọbẹ kenại; Mmạ yabọ Jisẹsa, yatoo wẹ yakọu yaganna ẹ yakạạ Ọbọọl wạ ọkpamma lopoon wạ okpeyạ aPailet.
41015002	aPailet mmạ ọblau Jisẹsa obi ẹ, "Nwẹ awu adạ Ọbọọl wạ aJu o." aJisẹs mmạ ọpọọna ẹ obi ẹ, "Odạ adạ ajại maa."
41015003	Bạ Kikpamma nyau bạ yadeen yatọngai, yabawai Jisẹsa bloong soosoo.
41015004	Ẹdọ aPailet mmạ ọblai Jisẹsa obi ẹ, "Nwẹ aapọọna o. Apuuwạ kẹ nwẹ bloong bạ yajại anại maa ebạạ o."
41015005	aJisẹs ndạ lemlee ọyẹyẹngi. Boong wạ odạ aajaa obạ Paileta wool ọbọọli kẹ eti.
41015006	Kạ kebee kọnangai kọsẹnga kọbọlai sansanaya, aPailet oniganna ọgbọkọbinẹn wana wạ yanẹn yabijại ẹ tạ ọganna.
41015007	Mạ kebee simaa, odạm wana wạ okpeyạ Barabas, ọyau kạ mgbọkọbi, kạ legạn jạ okoowạ nwạ ọsẹng obạ yadạm yadọyadọ bạ yafi yanẹn kạ kebee sạ yegạgạ bạ yetoo koyuu yedạbạ bẹ.
41015008	Kạ yanẹn soosoo yayạ kẹ dạ Paileta, yamạnạ bẹ tạ yaji ẹ tạ ọganna ọgbọkọbinẹn wana adạ yanikaani yanạngi.
41015009	aPailet mmạ ọblai bẹ obi bẹ, "Yawooyi tạ nganna Ọbọọl wạ aJu nkạạ baa o."
41015010	Ojại aajaa, ọgẹna oyimạ kẹ okokoolạ obi, bạ keyooyi nyau yadibạ Jisẹsa yaganna yakạạ ẹ ọsẹnga obạ lekạkạjẹẹn.
41015011	Bạ keyooyi nyau mmạ yamlee mạ lẹnẹnkpala maa, yanạng bẹ tạ yabeem Paileta tạ oduukạ ọganna odạ Barabasa okạạ bẹ.
41015012	aPailet mmạ oyeni ọblau lẹnẹnkpala maa ebạạ obi bẹ, "Odạ naa boonga ẹdọ abaa wooyi tạ nnạng obạ nwạ min wạ abaa dẹẹi Ọbọọl wạ aJu o."
41015013	Mbạ ebạạ yawọmmai, "Nạng bẹ tạ yamạnạ ẹ kạ ketipaa."
41015014	aPailet mmạ ọblai bẹ obi bẹ, "Odạ naa boong bungạbunga onại o." Lẹnẹnkpala maa ebạạ leseenạ lẹwọmmai ẹdọ, "Baa mạnạ ẹ kạ ketipaa."
41015015	aPailet nwạ owooyi tạ onạng dạ ntẹẹm nạ ndaal yanẹn maa ebạạ ọkaama ọkọu ọwali Barabasa ọganna ẹ okạạ bẹ. Ẹdọ onạng yatạ nti yaduu Jisẹsa lotạmạ jạ lobubuuwạ, mmạ ọganna ẹ okạạ yakonẹn tạ yakọu yamạnạ ẹ kạ ketipaa.
41015016	Yakonẹn bimaa mmạ yadạạli Jisẹsa yatạ yamlee dạ lekạmsongạ jạ aPailet maa, yadẹ kaa yakonẹn yabẹ bikina ebạạ,
41015017	Yadạạli ẹkọ yekooli kẹbọọla yagạnạ Jisẹsa, yayeni yadạạli oboong yatạ yayoo lẹkaal, yagạnạ ẹ kạ letu aa kọbọọljạngạ.
41015018	Yamạnạ bẹ ẹdọ tạ yakạạ ẹ lẹdẹ yaji ẹ, "Ọbọọl wạ aJu, Ọbọọl kạ mbọọ kaa!"
41015019	Ẹdọ mmạ yaduu wẹ kạ letu obạ eti, yayeni yakpi ẹ litabọng kạ lokạ. Yamạạn ẹ adudungi kạ lokạ yakạạmại atu kạ lọsẹ yakại ẹ.
41015020	Kạ yawẹ kẹ lẹga kẹdai, yagabi ẹ kẹ kẹkọkoolạ simaa, yabọu nkọ nwẹ yagạnạ ẹ. Ẹdọ mmạ yatoo wẹ yakọu dạ nnạ yamạnạ ẹ kạ ketipaa.
41015021	Kạ eti, mmạ yaadungạ odạm wana wạ okpeyạ aSaimọn, ọwọọnni dạ likool ọkuuyi kạ aJerusalẹm kaa, mmạ yajạu ẹ tạ ọnanna Jisẹsa ketipaa kẹwẹ. (aSaimọn maa ọmaana dạ lopoon jạ yadẹi Siarẹn, nwạ odạ yaatẹ wạ Alẹjanda obaa Rufus.)
41015022	Yatoo Jisẹsa yakọu libọọ jạ yadẹi Gọlgọta, wạ okoowạ ketibee, libọọ jạ anẹntu kongono.
41015023	Mạ ngạm imaa, mmạ yayau yajaka tạ yakạạ Jisẹsa yatu ọwaa, yatu maa odạ bạ yafạni kẹ kaa liboo jạ yadẹi Mẹẹ, aJisẹs ọọdẹya tạ ọwaa.
41015024	Ẹdọ mmạ yamạnạ ẹ kạ ketipaa, yadạạli nkọ nwẹ yatoonnạ kẹ, kạ yatoobi kẹ kẹsẹẹpa ọnẹnọnẹn tạ otạ oyimạ yipaa fạ nnạ odạạli ẹ.
41015025	Nkanika ntạạn kẹpọọmaa nyạ nwooli mạ kebee sạ yatoo yamạnạ ẹ kạ ketipaa.
41015026	Mmạ yadạạli ketipaa maa yafọng kaa boong wạ yabawa, yajạu odạ: ỌBỌỌL WẠ AJU.
41015027	Yayeni yabee maa yamạạn yawuseel yapoo kạ yetipaa, yamạnạ ketipaa sạ owuseel wana dạ kodạmbọọ kạ aJisẹs, sạ nwạ dinaa dạ akpabọọ kawẹ. [
41015028	Mạ eti imin okoowạ boong wạ yafọngi kạ Nwẹnẹ yạ Ọbasẹ ofi odạ lọtumajạu, ọgẹna yafọngi mạ nwẹnẹ maa yajạu, "Nwạ obạ lobạ jana obạ yawuseel."]
41015029	Ọnẹn ọnẹn onibọọli maa, ọdau ẹ lẹga ojiyi ẹ, "Eiya, anijại nnạ ablạ kẹ Ẹtọ yạ Ọbasẹ ayeni amạnạ yẹ kạ awi atele.
41015030	Mina ẹdọ yika kẹn akaam wool liwu."
41015031	Tutu bạ keyooyi nyau obạ yakoowạ nsọwa yablenạ Jisẹsa, yadau ẹ lẹga, ididi ojiyi idi, "Nwạ ọkaami yanẹn yadọyadọ, odạ wẹ ọọfẹya tạ ọkaam wool liwẹ.
41015032	Tạ onạng mọọn ẹdọ yokạạ imin wạ opimạ kẹ, wạ odạ Ọbọọl wạ Izirẹl, tạ oblạ mạ ketipaa kẹwẹ maa, ọyika kẹn mạ likạ limọọn min, mmạ yoyoo ẹ kạ lọtumajạu. Mbạ bidin yapoo bạ yamạạni kạ ketipaa, yayeni yablenai yẹ tutu."
41015033	Kạ omạnạ ẹ kạ nkanika joompoo kẹplakoonna otạ oyạ nkanika ntele, lewi lebilạ kẹ mạ lipoon jimaa ebạạ.
41015034	Kạ nkanika ntele mạ aJisẹs ọpẹẹ ojạu, "Eloi, Eloi, lemaa sabachthani o." Wạ okoowạ, "Ọbasẹ ọmi, Ọbasẹ ọmi, mbọng ọkaama aganna m aajaa o."
41015035	Yanẹn bidi bạ yabeeyi maa, kạ yapuu boong wạ ojại maa, mmạ yajại, "Baa kala kotung, oyeeli kaa Ẹlaija!"
41015036	Ọnẹn wana mmạ odạạli kusa, otạ otuukạ otinna ẹ kaa, mmạ okạạm kạ yatu bạ yabi ẹpla yaatawa, odạạli kusa maa ọkpawa kạ eti, owạlạ kaa Jisẹsa kạ ẹma obi ẹ, "Baa tạ yokpenạ yokạạ Ẹlaija obi nạ oyạ maa, odạạli ẹ kẹ mạ ketipaa maa otạ ọyika kạ lọsẹ."
41015037	aJisẹs ọpẹẹ kaani, obạ kẹ.
41015038	Ẹkọ yạ yatoonngạ dạ Ẹtọ yạ Ọbasẹ yạ ẹya dạ aJerusalẹm, ẹpanga kẹ kạ yọpaa yopoo, kạ omạnạ ẹ kạ kawọng otạ oyạ kạ lọsẹ.
41015039	Okonẹn wana wạ odạ kikpamma wạ obeenni mạ lokạ jạ ketipaa sạ yamạạni kaa Jisẹsa maa, tạ okạạ dạ aJisẹs nnạ ọsẹng obạ. Ẹdọ mmạ ojại obi, "Kạ lọtumajạu ọnẹn imina odạ Wẹẹn wạ Ọbasẹ."
41015040	Banẹẹn soosoo bạ yayau daa, yabee kepạạlạpạạl kaani yakại. Mạ lẹkpala lẹbẹ maa, aMeri Magdalin ọsẹng kaa, aMeri wạ odạ yaaka wạ aJems wạ ọnunga obaa Josẹf ọsẹng maa tutu, aSalomi oyeni ọsẹnga maa.
41015041	Mbạ yaninạ yatooli kẹ Jisẹsa, yayeni yakạạ ẹ kẹ nkaami kạ kebee sạ ọyau dạ aGalili. Banẹẹn bidi soosoo bạ yatooli ẹ yayạ mạ aJerusalẹm maa, yayau daa tutu.
41015042	Odạ kạ Lewi Koyonnạiya (Imaa okoowạ lewi jạ letotolại lewi kọmẹẹmma kạ abạ aJu). Adạ kedoowạ keyại,
41015043	aJosẹf wạ oblạ dạ Arimatiya oyạ maa. Nwạ odạ ọnẹn wạ odeen kạ ledungạnạ jạ yakpammanẹn bạ aJu, wạ oniyeni okoomi kebee sạ kọkpamma kạ Ọbasẹ nnạ koyạ maa. Onoomạ ẹ yọkaal ooyeni, opạnạ daa Paileta oblau ẹ tạ ọganna kebạạ sạ aJisẹs okạạ ẹ.
41015044	Kạ aPailet opuu obi aJisẹs obạ kẹ, boong imaa obạ ẹ wool kaani, ọdẹ kaa okonẹn imaa wạ odạ ikpamma yakonẹn bikin maa, ọblau ẹ aJisẹs obi nnạ ọdẹya obạ kẹ.
41015045	Kạ okonẹn maa oyinạ ẹ kẹ obi ẹ aJisẹs obạ kẹ, nwạ mmạ ojại Josẹfa imaa obi ẹ, nạ obạngạ ọkọu ọgai kẹ kebạạ kẹwẹ.
41015046	aJosẹf mmạ ọkọi ọdẹ lọkọwa, mmạ odạạli kebạạ sạ aJisẹs mạ ketipaa maa otạ ọyika kạ lọsẹ, odạạli sẹ ọbanna mạ lọkọwa maa ọbọọ kẹ, mmạ ọgai otạ ọkọu ogạnạ dạ ebạ yạ yatọi kẹ kạ ntakpa. Ẹdọ mmạ opingạnạ lẹtaa jạ ledeen otạ okpạnạ kẹ letimaa ebạa maa.
41015047	aMeri Magdalin, obaa Meri wạ odạ yaaka wạ aJosẹf, yasẹng maa yakpenại maa, tạ yakạạ apaa yạ ọbọnga Jisẹsa.
41016001	Kạ Lewi Kọmẹẹmma maa lẹga kẹ, aMeri Magdalin obạ aMeri wạ odạ yaaka wạ aJems, obạ Salomi, yadẹi bẹ yamlẹ bạ yadaali koploong dạ nnạ yatạ yakọu yawongạ kebạạ sạ aJisẹs dạ ebạ.
41016002	Kẹpọọm kẹpọọm kạ lewi lesowạdi, kạ lewijẹẹn lẹpakai ọpakai, mbạ yakuuyi dạ ebạ yạ aJisẹs.
41016003	Kạ eti, yatọngai mbạmbạ yajiyi, "Oodạ nnẹ maa, nạ opingạnạ mọọn kẹ lẹtaa jạ yatoo yakpạnạ ebạ maa o."
41016004	Odạ kạ mbạ yagabi likạạ libẹ, yakpenạ kaa mmạ yakạạ yapingạnạ kẹ lẹtaa maa mạ ebạ maa.
41016005	Kạ yamlee mạ ebạ maa yakạạ wẹẹndạm wana ọnọọma dạ kodạmbọọ ogạnạ ẹ ewula yạ ẹwaanga; Kạ yakạạ aajaa, ọkala bẹ kaani.
41016006	Odạm maa mmạ ojại bẹ obi bẹ, "Baa nnạ ọkala. Nyimạ kẹ mbi yawooyi Jisẹsa wạ oblạ dạ aNazarẹt wạ yani mạạni kạ ketipaa. Nwạ maa oodạ, ọplọka kẹ kạ lobạ. Baa kpenạ min yakạạ lipaa jạ yanigạli ẹ kaa.
41016007	Baa kọu ẹdọ yayin Pitẹa obạ yatoolinẹn bạ aJisẹs bikina yabi bẹ, nwạ ọwayi kẹ dạ aGalili, daa ndạ nnạ yakạạ ẹ adạ oniyini baa kẹ."
41016008	Kạ yapuu aajaa, wool libạ bẹ kẹ, yọkaal yoyeni yọmaana bẹ, mmạ yadạbạ bẹ kẹn yawau. Ndạ ọnẹn wana yaayinni kạ ọgẹna otuum ọkala bẹ.
41016009	[Kạ aJisẹs ọplọka kẹ kạ lobạ, kạ kẹpọọm kẹpọọm sạ lewi jạ letotoolại Lewi Kọmẹẹmma maa, okạlạeti okoowạ wool liwẹ okạạ Meri Magdalin, wạ aJisẹs oniwungi lidạn bungạbung litạạn lipoo kạ awool.
41016010	Kạ okạạ kẹ Jisẹsa, ọkọi oyin yatoolinẹn yawẹ. Kạ oyạ daa tạ oyin bẹ, opạn bẹ yayau kạ kebạto.
41016011	Kạ oyinni bẹ obi bẹ aJisẹs ọplọka kẹ kạ lobạ, oyeni obi bẹ nwạ okạạ ẹ kẹ, odạ wẹ kạ lọtumajạu yaayooyi.
41016012	Kạ aboong imina odạbạ ẹ kẹ, yatoolinẹn bạ aJisẹs yapoo yayeni yakạạ ẹ kạ yablại Jerusalẹm yakuuyi lopoon lọdọlọdọ. Mạ yakạạ ẹ maa aJisẹs, opạnnạ ẹ kẹ ebạạ oseel ọnẹn ọdọọdọ.
41016013	Kạ yafi yawọọn yayin yatoolinẹn bikina, mbạ bẹ kạ lọtumajạu yayeni yayoo.
41016014	Kạ otoo okpongạm, yatoolinẹn bạ aJisẹs bimaa joo awana yakạạ ẹ kạ yayau kạ luji. Mmạ ọjanga obạ mbạ ojiyi bẹ obi bẹ, "Odạ mbọng ọkaama oyinạ ọmi kạ lọtumajạu yaayooyi o. Odạ mbọng ọkaama mmạ yatawa letu aajaa, oyinạ wạ yanẹn bạ yakạạ m kẹ kạ lọtumajạu yaayeni yaayoo."
41016015	Ẹdọ nwạ mmạ ojạu bẹ obi bẹ, "Baa kọu yapạmmạ baa ekpoon ebạạ, yayin yanẹn banbanaya oyinạ wạ Ọbasẹ.
41016016	Ọnẹn wanwanaya wạ oyooyi kẹ oyinạ ọbaa kạ lọtumajạu, oyeni ọblẹẹ wẹ lowi, Ọbasẹ nnạ ọkaam kudạn kọwẹ kookpoo; odạ ọnẹn wanwanaya wạ obi baa kạ lọtumajạu ooyoyi, ọnẹn imaa kudạn kọwẹ nnạ kokpoo.
41016017	Mbạ bạ nnạ yayoo lẹkawa yiyayi maa kạ lọtumajạu, Ọbasẹ nnạ onạng bẹ yanạng yepolạ bạ nạ yekoowạ ẹfa ẹwẹ. Nạ yatạ jeen lẹmi yawungi lidạn bungạbung, nạ yayeni yatọnga kạ lipoontọnga lidọlidọ jạ yaabi yaayi.
41016018	Òodạ aa boong wạ yamaan yọọl ndạ bọng bọng bẹ oonạng, yakpintạ yawaa boong wạ ọfii yanẹn, ndạ bẹkẹ ọọfi. Nạ yanẹẹn yapeenạpeenạ mbọọ yanạng bẹ yatawa kẹ."
41016019	Kạ kebee sạ aTata Jisẹs ọtọnga kẹ obạ mbạ, Ọbasẹ odạạli ẹ otạ obạlạ kạ kawọng ọnọọma dạ kodạmbọọ kạ Ọbasẹ.
41016020	Yatoolinẹn yawẹ yakọi yapạmmạ bẹ dạ lipoon soosoo, yanạngi oyinạ wạ Ọbasẹ, aTata Jisẹs ọyau obạ mbạ, ọkaami bẹ kebee sansanaya, oyeni onạngi yanẹn tạ yakạạ yajạu yatoolinẹn yawẹ yatọngai lọtumajạu kạ abloong bạ onại bẹ tạ yanạngi bạ yekoowạ ẹfa yạ Ọbasẹ.]
42001001	Yanẹn soosoo yafọng kẹ yagẹna bloong bạ yedạbạ bẹ kẹ kạ lẹkpala lẹmọọn.
42001002	Boong wạ mbạ yafọngi odạ boong wạ amọọn puu kẹ dạ kọbọọ kạ yanẹn bạ yatoo yẹẹn abẹ yakạạ kẹ, bloong bimin kạ kemạnạlegạn, ẹdọ mmạ yakọu yayin yanẹn yadọ yadọ.
42001003	Kạ kobee kpọọl, ami mkpenạ kẹ mạ oyinạ imaa nkokoolạ, ẹdọ mmạ mpạli kạ ẹtẹẹm ẹmi mbi nạ ọyi tạ nfọng bloong bimin ebạạ kạ etolạ kạ etolạ nkạạ ọ. Awu aTiyofilọs.
42001004	Oblạ maa awu ayeni kofạngạ dẹnẹnẹ kạ kọgẹna bloong bạ yayini ọ kẹ.
42001005	Mạ kebee simaa sạ aẸrọd odạ Ọbọọl wạ ọkpamma Judiya, keyooyi ẹyau wạ Ọbasẹ wana oni yau daa wạ okpeyạ aZakariya. Nwạ oblạ kạ lẹkpala jạ abạ keyooyi nyau bạ yadẹi Abija. Yanẹẹnna okpeyạ Ẹlizabẹt. Nwạ oblạ kạ ejimạtọ yạ yanẹn bạ abạ emeeni yạ Eerọn.
42001006	Mbạ bạ yapuu yapuu yawuuyi etoom yạ ẹyiyi kạ lokạ jạ Ọbasẹ, yayeni yayoo yẹkpawa obạ nsọ yạ Ọbasẹ, kọsẹba kẹ yaayeni.
42001007	Odạ mbạ ndạ wẹẹn wana wana yaayeni ọsẹnga obaa Ẹlizabẹt kẹfaal ootoo, odạ mbạ bimaa yapoo yadạ yanọtam kaani.
42001008	Lewi jana aZakariya ọyau kạ yonạnạng kạ Ẹtọ yạ Ọbasẹ, aa keyooyi ẹyau wạ Ọbasẹ, oyeni odạ kebee sạ lẹkpala lẹbẹ lẹya kạ yonạnạng kenại.
42001009	Adạ kenại sạ mbạ bạ keyooyi ẹyau kedạ. Lewi jimaa yatoo kẹsẹẹpa yadạạli ẹ tạ ọkọu dạ Ẹtọ yạ Ọbasẹ ọpọọ ebạạm yạ ẹdaali koploong.
42001010	Mạ kebee simaa sạ yatoo yapọọyi ebạạm maa kebạngạ kẹ, yanẹn bạ yayau maa ebạạ tạ yatọọnga Ọbasẹ yayau kạ ebạmkpa kaa yayii bẹ yatạm.
42001011	Ẹdọ otoomnẹn kawọnga wạ Ọbasẹ ọmaali ẹ maa, obebenại yẹ dạ lipaa kodạmbọọwa kẹyaunọọma dạ yayau yapọọyi ebạạm yạ ẹdaali koploong daa.
42001012	Kạ aZakariya okạạ ẹ ẹtẹẹm ẹwọnga ẹ kaani, yọkaal yoyeni yọmaana ẹ.
42001013	Otoomnẹn kawọnga wạ Ọbasẹ mạ ojạu ẹ obi ẹ, "Ndạ wạ nnạ ọọkala, Zakariya, kạ ọgẹna Ọbasẹ opuuwạ kẹ yatạm yawu. Yanẹẹn ọwu Ẹlizabẹt nạ ọmaan ọ wẹẹn. Awu nạ adẹi ẹ aJọn.
42001014	Kạ nnạ ọmaana, nạ odạ boong yutẹẹmdalaa obạ kọnangai okạạ ọ oyeni okạạ yanẹn soosoo.
42001015	Ọgẹna nwạ nạ odạ ọnẹn wạ odeen kạ lokạ jạ aJiova. Nwạ yatu bạ yamẹẹmi obidạ bạ yatawa ọọwaa. Kutumadạn nạ kowuu ẹ kạ awool odạdạ kạ ọyau kạ kẹfaal sạ yaaka.
42001016	Nwạ nạ onạng yanẹn bạ Izirẹl soosoo tạ yasodạ bẹ yatooli Ọbasẹ wạ odạ aTata ọbẹ.
42001017	Nạ odạ kekạlạ eti okạạ Tata. Nạ oyeni Kutumadạn obạ ẹfa yạ edạ aa yạ Ẹlaija wạ odạ ọtọnganẹn wạ Ọbasẹ oni yeni. Nwạ nạ osodạ ntẹẹm yạ abạ yaatẹ okạạ bẹẹn yabẹ, oyeni onạng bẹ yayau kạ ọfai, nạ oyeni osodạ ntẹẹm yạ yanẹn bạ yabi jang boong wạ Ọbasẹ ojại bẹ yaanại tạ yayau kạ kedindinạ obạ Ọbasẹ. Nạ onạng yanẹn tạ yayonnạ bẹ kẹ wool tạ yanaan Tata kạ nạ oyạ maa."
42001018	aZakariya mạ ojạu otoomnẹn kawọnga wạ Ọbasẹ imaa obi ẹ, "Nạ nsẹnga yang nyimạ njạu boong imin nạ odạ aajaa o. Ami ntuum ntammi, aajaa kayena ndạ yanẹẹn ọmi ọtammi tutu."
42001019	Otoomnẹn kawọnga wạ Ọbasẹ mmạ ọpọọna ẹ obi ẹ, "Ami ndạ aGebirẹl wạ obebenại kạ lokạ jạ Ọbasẹ. Nwạ otoomi m tạ mfi ntọnga obạ awu, nyeni nyin ọ lẹkawa yiyayi jimin.
42001020	Odạ kạ aabi boong imin wạ njại ọ maa kạ lọtumajạu aayooyi jang ọọfẹya tạ atọnga tutu wẹẹn imaa ọmaana, ọgẹna likạạ limi nạ lidạbạ jạ lọtumajạu kạ kebee nạ kebạngạ."
42001021	Mạ kebee simaa, yanẹn bạ yayau kạ ebạmkpa kaa, yakoomi Zakariya obạ bẹ wool ọsẹnga obaa yaayi boong wạ ọkaama ọbawa ẹ kẹn kedạbạ mạ Ẹtọ yạ Ọbasẹ maa aajaa.
42001022	Kạ odạbạ ẹ kẹn, yakạạ wẹ ọọfẹya tạ ọtọnga obạ mbạ. Ọkaama mbạ yayimạ kẹ yajạu nwạ okạạ kẹ kokạạ kudạnna kạ Ẹtọa yạ Ọbasẹ. Otoo oodạ mbọọ nwẹ oyomại bẹ oyomại.
42001023	Kạ kebee kẹwẹ yonạnạnga kạ Ẹtọ yạ Ọbasẹ kẹga kẹ, oblạ kẹ ọkọu dạ ẹtọ ẹwẹ.
42001024	Kạ obee pipiwẹẹn, yanẹẹnna Ẹlizabẹt otoo kẹfaal jang ẹtọ ẹwẹ oodoo kạ mpẹ ntạạn.
42001025	Ẹlizabẹt mmạ ọtọnga ojạu obi, "Akạạ Ọbasẹ onạng kẹ boong imaa okạạ m. Yasi imin nwạ oyeni kẹ ekutẹẹm obạ ami, oyeni odạạli m kẹ kạ keblenạ sạ nyeni kạ likạ jạ yanẹn."
42001026	Kạ Ẹlizabẹt ọyau kạ mfapẹ ntạạnayana, Ọbasẹ otoomi kẹn otoomnẹn ọwẹ kawọnga wạ okpeyạ aGebirẹl tạ ọkọu dạ lọpoon jana jạ yadẹi Nazarẹt wạ ọyau kạ lọsẹ jạ aGalili.
42001027	Ọbasẹ otoomi ẹ tạ ọkọu opạnạ daa wẹẹnmạnạ wana wạ obi jang kẹ obạ odạm ooyoom. Wẹẹnmạnạ imin odạ wạ yatongạ kẹ lọpọọni tạ ọbẹi odạm wana wạ okpeyạ aJosẹf wạ oblạ kạ epoonnamma yạ Ọbọọl Deved, wẹẹnmạnạ imaa okpeyạ aMeri.
42001028	Otoomnẹn kawọnga imaa opạn maa Meria ojạu ẹ obi ẹ: "Nkạạ ọ lẹdẹ awu yanẹẹnwẹẹn wạ Ọbasẹ oyonnạ kẹ, Ọbasẹ ọyau obạ awu."
42001029	Kạ aMeri opuu boong imaa wạ otoomnẹn kawọnga ojại ẹ, ẹtẹẹm ebạ ẹ nii, ọbala ẹ kạ ẹtẹẹm kaa obi ẹ, Jimin lẹdẹ lebi koowạ yang o.
42001030	Otoomnẹn kawọnga wạ Ọbasẹ mmạ ojạu ẹ obi ẹ, "Wạ ọ nnạ ọkala Meri, ọsẹnga obaa Ọbasẹ ọyẹnga ọ wẹ tạ okạạ ọ kokoolạ kọwẹ.
42001031	Awu nạ atạ kẹfaal ayeni amaan odạmwẹẹn, ẹdọ awu nạ agạnạ ẹ jeen dạ nạ okpeyạ aJisẹs.
42001032	Nwạ nạ odạ ọnẹn wạ odeen. Nạ yadẹ ẹ Wẹẹn wạ Ọbasẹ wạ odạmmi ọtaa kẹ ebạạ. Jiova nạ onạng ẹ ọnọọma kạ kẹbọọl aa aDeved wạ odạ yaatẹ wạ ọtammi,
42001033	ẹdọ nwạ nạ ọkpamma epoonnamma yạ yanẹn bạ aJekọb kạ ayoyo, kọkpamma kẹbọọl kẹwẹa jang kekạạmi keeyeni!"
42001034	Ẹdọ aMeri mạ ojạu otoomnẹn kawọnga wạ Ọbasẹ imaa obi ẹ, "Odạ yang nnạ nsẹnga mmạ ntạ kẹfaal, kạ kebee sạ mbi obạ odạm nyoom."
42001035	Otoomnẹn kawọnga wạ Ọbasẹ imaa mạ ọpọọna ẹ ojạu ẹ obi ẹ, "Kutumadạn nạ komlee ọ kạ awool, ẹfa yạ Ọbasẹ wạ odạmmi ọtaa kẹ ebạạ nạ ekpạnạ ọ kẹ. Ẹdọ kạ legạn jimaa iyaya wạ nạ amaan maa nạ ọsanga kẹ, nạ yadẹi ẹ Wẹẹn wạ Ọbasẹ.
42001036	Odạdạ Ẹlizabẹt wạ ọbaa ọkuuyi oyenại wẹẹn kạ kẹnọtam kẹwẹ. Ọnẹn wạ yajại jang kẹfaal omung ootạ, ajajimin nwạ ọyau obạ mfapẹ ntạạnayana.
42001037	Ọgẹna boong maa oodạ wạ nạ ojạu Ọbasẹ ọọfẹ tạ onạng."
42001038	aMeri mmạ ọpọọna ẹ ojạu ẹ obi ẹ, "Ami ofooli yanẹẹnwẹẹn wạ aJiova, tạ odạbạ ẹ adạ ajại maa okạạ m." Ẹdọ otoomnẹn kawọnga wạ Ọbasẹ imaa odoo ẹ maa oblạ kẹ.
42001039	Mạ kebee simaa kẹbọọli kẹ, aMeri oyonnạ ẹ wool onoomạ ẹ ẹpaalẹpaal ọkọu dạ lopoon jạ lọyau dạ lọsẹ mkpoonna yạ aJudiya.
42001040	Omlee kạ ẹtọ yạ aZakariya, okạạ Ẹlizabẹta lẹdẹ.
42001041	Kạ Ẹlizabẹt opuu lẹdẹ jạ aMeri okại ẹ, ọyayawẹẹn wạ otoo kạ kẹfaal kamlee ọnuuli, Kutumadạn kobee maa komlee Ẹlizabẹta kạ awool.
42001042	Ẹdọ ọtaali lemlee ojạu ẹ obi ẹ, "Ọbasẹ ọyi kẹ obạ awu ọtaa kẹ adạ ọyiyi obạ abanẹẹn bikin ebạạ, oyeni ọyi kẹ obạ awẹẹn wạ nạ amaan.
42001043	Mbọng nnại wạ ọkaama yaaka wạ aTata ọmi opimạ m o.
42001044	Ntọnga aajaa ọsẹnga obaa ami mpupu lẹdẹ lẹwu aajin, wẹẹn wạ ọyau m kạ kẹfaal kamlee ọgaba obạ yutẹẹmdala.
42001045	Ọyi kẹ okạạ yanẹẹn imin wạ oyooyi kẹ obi boong wạ Ọbasẹ ojại kẹ okạạ ẹ nạ odạbạ ẹ lọtumajạu!"
42001046	Ẹdọ aMeri ojại: "Nạ ntọọnga Ọbasẹ kạ ẹtẹẹm ẹmi ebạạ.
42001047	Kẹnẹn kẹmi kewuuyi obạ yutẹẹmdala, ọsẹnga obạ Ọbasẹ wạ odạ ọkaaminẹn ọmi.
42001048	Ọsẹnga obaa kạ nwạ ọbala m wẹ ofooli yanẹẹnwẹẹn ọwẹ wạ obi bọng bọng oodạ. Ẹdọ kạ omạnạ ẹ miin otạ ọkọu, yanẹn ebạạ nạ yadạạli m aa ọnẹn imin wạ Ọbasẹ oyonnạ kẹ.
42001049	Ọbasẹ wạ odeen onạng kẹ bloong kalakaal okạạ m. Jeen lẹwẹ lẹsanga kẹ.
42001050	Nwạ oyenại ekutẹẹm obạ yanẹn bimin bạ ọkala. Mạnạ ọ kạ ẹmaanakaan yana atạ ayạ kạ ẹmaanakaan ẹdọẹdọ.
42001051	Nwạ ọtaali kọbọọ dongạdong kọwẹ oyeni ọlaa kẹ yanẹn bạ yanạngi ẹnẹẹn obạ yọbabaan yọbẹ.
42001052	Nwạ ọyika kẹ yakpammanẹn bạ yayau kạ nkukpa mbẹ oyeni ọgai kẹ yanẹn bimin bạ yanẹn yaabi yaayi.
42001053	Nwạ onạng kẹ yanẹn bạ yọwa yoyuyi tạ yaji yadoo, obạ abloong bạ yẹyiyi, odạ owuung yasuu tạ yablạ kẹ obạ mbọọ kanga.
42001054	Nwạ ọkaam kẹ yanẹn bạ Izirẹl bạ yadạ yanạnạngnẹn yawẹ, oyeni ọbalai ẹ tạ oyeni ekutẹẹm.
42001055	Nwạ okạạ Ebraamma obạ epoonnamma ẹwẹ ebạạ ekutẹẹm kạ ayoyo, adạ ọwaki ẹ okạạ bạ Uwọu."
42001056	aMeri ọya obạ Ẹlizabẹt kạ mpẹ ntele, ẹdọ mmạ ọpaana ọkọu dạ ẹtọ ẹwẹ.
42001057	Kạ kebee kefi kebạngạ sạ Ẹlizabẹt nạ ọyika ẹ wẹẹn, nwạ ofi ọmaan odạmwẹẹn.
42001058	Ẹdọ yakạmwunẹn yawẹ obạ yanẹn yabẹ yapuu yajạu Ọbasẹ otoo ẹ kẹ kokuu kaani, yatooli ẹ yanangai.
42001059	Kạ awẹẹn imaa obạng kẹ awi atạạnatele, mbạ yayạ maa tạ yapạạli ẹ kukpạl yayeni yawooyi tạ yagạnạ ẹ Zakariya wạ odạ jeen jạ yaatẹ.
42001060	Odạ yaaka mạ ojạu bẹ obi bẹ, "Ee ee, nwạ tạ okpeyạ aJọn."
42001061	Mmạ yajạu yaaka yajạu ẹ, "Ndạ ọnẹn ọbaa wana maa oodạ wạ okpeyạ jeen jimaa."
42001062	Ẹdọ mbạ yatạ mbọọ yayoomạ yakạạ yaatẹa wạ awẹẹn imaa tạ yablau ẹ jeen jạ nạ ọdẹẹ wẹ tạ ogạnạ wẹẹnna.
42001063	Nwạ ojại bẹ tạ yakạạ ẹ lẹwẹnẹta, ẹdọ ọfọng kaa obi, "Jeen lẹwẹ ledạ aJọn." Mbạ ebạạ obạ bẹ wool kaani.
42001064	Lẹdaal jạ aZakariya lebebema lẹkpaka jẹ kẹ, ẹdọ nwạ omạnạ ẹ tạ ọtọọnga Ọbasẹ.
42001065	Yọkaal yọmaana yanẹn bạ yawuuyi kọpaa kimaa ebạạ, ẹdọ oyinạ wạ ọgẹna bloong bimin ebạạ ọlaama kẹ dạ lọsẹ mkpoonna yạ aJudiya daa ebạạ.
42001066	Ọnẹn wanwanaya wạ opuu ọgẹna oyinạ imaa, onạngi ẹ yọbala tạ ọblau ojạu, "Odạ mbọng awẹẹn imin nạ ọkọu tạ odạ o." Ẹdọ okoowạ kẹ kạ lowạni obi ẹfa yạ Ọbasẹ ẹya obạ awẹẹn imin.
42001067	aZakariya wạ odạ yaatẹ wạ aJọn mạ owuuyi obạ ẹfa yạ Kutumadạn, ẹdọ Ọbasẹ omạnạ ẹ tạ ọsẹnga kạ nwạ ọtọnga ojạu obi:
42001068	"Baa tạ yokạạ Jiova ntọọnga wạ odạ Ọbasẹ wạ Izirẹl ọsẹnga obaa nwạ oyạ kẹ maa tạ ọkaam kẹ yanẹn yawẹ oyeni onạng bẹ tạ yawada kẹ.
42001069	Nwạ okạạ mọọn kẹ ọkaaminẹn wạ odeen wạ oblạ kạ epoonnamma yạ aDeved wạ odạ onạnạngnẹn wạ Ọbasẹ.
42001070	(Adạ oni tọnga kạ kebee sạ kẹbọọli kẹ, kạ mma yạ yatọnganẹn yawẹ bạ yasanga kẹ ojạu imin.)
42001071	Nwạ ojiyi obi nạ ọkaam mọọn kẹ kạ mbọọ yạ yakọkọnanẹn yamọọn, obaa kạ ẹfa yạ yanẹn bimin ebạạ bạ amọọn bi yọọdẹi.
42001072	Oni jại obi nwạ nạ oyeni ekutẹẹm obaa bạ uwọu, oyeni ọbala ẹ kọwaki sangasang kọwẹ obạ mbạ.
42001073	Nwạ onạngi ẹ kọwaki okạạ uwọuwa Ebraam.
42001074	Tạ ọwali mọọn kẹ dạ kọbọọ kạ yakọkọnanẹn yamọọn, dạ nạ yojạu yọkaal yooyeni tạ yonạng yonạnạng yọwẹ.
42001075	Kạ eti yạ ẹsanga kẹ obaa tạ yonạng boong wạ nạ ọdaal Ọbasẹ ẹtẹẹm kạ awi yạ amọọn nạ yotạ yowuuyi etoom ebạạ.
42001076	Ẹdọ awu wẹẹn awu nạ adạ ọtọnganẹn wạ Ọbasẹ wạ odạmmi ọtaa kẹ ebạạ. Ọgẹna awu nạ akạlạeti akọu ayonnạ kẹ eti yạ aTata ayoo ẹ.
42001077	Tạ anạng yanẹn yawẹ yayimạ yagẹna nkaami yạ mbạ nạ yayeni, oblạ kạ keblạ kẹ kạ kekạạ kạ abloong bungạbung yẹbẹ.
42001078	Ọsẹnga obaa Ọbasẹ ọmọọn otuum oyeni ekutẹẹm, Kogbongạ nạ koblạ kạ kawọng kopạnạ mọọn kẹn kọkaam mọọn kẹ.
42001079	Nwạ nạ ọwaal okạạ yanẹn bimin bạ yayau dạ obilạ dạ kudondong lobạa. Tạ otạ mọọn ọkọu kạ eti awọfaiya."
42001080	Ẹdọ wẹẹn imaa okpạlại kạ awool liwẹ, oyeni ọtawa kạ abloong kẹbasẹa. Nwạ ọkọu owuuyi dạ kẹsẹkpọnga tutu oyạ kebee sạ odạbạ ẹ kẹn kạ lowạni lowạni kạ lokạ jạ yanẹn bạ Izirẹl.
42002001	Mạ kebee simaa, kikpamma yepoonkpatu soosoo wạ okpeyạ aSiza Ọgọstọs, ọkpai ojạu obi yanẹn kọkpamma kọwẹ daa ebạạ tạ yagạn bẹ yeen kạ kọnẹn fukạ kạ nnạ yanạng.
42002002	(Mina mmạ onidạ kọnẹn fukạ kạ kokạlạeti kạ yanại kebee sạ aKwirinọs odạ kikpamma kepoonkpatu sạ yadẹi Siriya.)
42002003	Ẹdọ ọsẹngi obạ kẹkpawa simaa yanẹn ebạạ yakọu tạ yagạn bẹ yeen. Ọnẹn wanwanaya ọkọu dạ lopoon lọwẹ.
42002004	aJosẹf kayena onoomạ ẹ dạ lopoon jạ yadẹi Nazarẹt wạ ọyau kạ lọsẹ jạ aGalili, ọkọu dạ lọsẹ jạ aJudiya dạ lopoon jạ lokpeyạ Bẹtẹliyẹm wạ Ọbọọl Deved ọmaana kaa. aJosẹf onoomạ ẹ ọkọu daa, ọsẹnga obaa nwạ oblạ kạ epoonnamma yạ aDeved.
42002005	Nwạ ọkọi daa tạ ogạnạ ẹ jeen obạ aMeri wạ otonga kẹ lọpọọni tạ ọbẹi ẹ, aMeri ọya obạ kẹfaal.
42002006	Ẹdọ kạ mbạ yayau daa, kebee yọmaana kebạngạ kẹ
42002007	aMeri ọmaan wẹẹn kạlạeti ọwẹ wạ odạ odạmwẹẹn okpạn ẹ nkọ yạ yayayabẹẹn oyeni ogạli ẹ dạ kedukokạ, ọsẹnga obaa kạ yaabi lowạni mạ lekpekpeli jạ yanẹn yayikaa bẹ kaa maa yaayeni.
42002008	Mạ apaa imaa yanẹn bidi bạ yakpenại ndạạdạạl yayoom kạ likool mạ adeedeesa simaa yakpenại ndạạdạạl mbẹ.
42002009	Ẹdọ otoomnẹn kawọnga wạ Ọbasẹ wana oblạ kaa opạnạ bẹ maa, kogbongạ kạ Ọbasẹ kọwaal kosongạ bẹ kẹ ebạạ, ẹdọ mbạ yamạnạ bẹ tạ yayeni yọkaal.
42002010	Otoomnẹn kawọnga wạ Ọbasẹ imaa mạ ojạu bẹ obi bẹ, "Baa nnạ ọkala, ọgẹna ntoo lẹkawa yiyayi yutẹẹmdala bạ yodeen bạ nạ yopạnạ yanẹn ebạạ.
42002011	Mạ iyaasi imin, ọkaaminẹn ọmaana kẹ dạ lopoon jạ aDeved okạạ baa. Nwạ odạ aKrais wạ odạ aTata.
42002012	Mina odạ kepolạ sạ nạ yatạ yatạni. Nạ yakạạ ọyayawẹẹn wạ yakpạni nkọ yạ iyaya kạ awool yayeni yagạli ẹ kạ kedukokạ."
42002013	Ogạnạ yatoomnẹn kawọnga bạ Ọbasẹ yadọyadọ yablạ kạ kawọng kaa, kạ lẹkpala jạ ledạmmi yafi yafạnạnạ obạ otoomnẹn kawọnga wạ Ọbasẹ imaa wạ otạ okạlạeti oyạ kẹ maa, yatei ntọọnga yakạạyi Ọbasẹ yajiyi,
42002014	"Ntọọnga tạ nyeni Ọbasẹ wạ ọyau kạ kawọng kạ okpạli. Wọfai tạ ọya mạ ekpoon obạ yanẹn bimin bạ yadaali Ọbasẹ ẹtẹẹm."
42002015	Ẹdọ kạ yatoomnẹn kawọnga bạ Ọbasẹ bimaa yablạ kẹ yakọu kạ Lẹbọọlkạm kawọnga, bạ kekpenạ ndạạdạạl bimaa yamạnạ bẹ tạ yatọngai yakạạyi idi idi obaa idi yajiyi, "Baa tạ yọkọu dạ aBẹtẹliyẹm yokạạ bloong bimin bạ yedạbạ bẹ kẹ bạ aJiova onại mọọn kẹ tạ yoyimạ."
42002016	Ọkaama mbạ yanoomạ bẹ ẹpaalẹpaal yakọu daa yakạạ Meria obạ aJosẹf, obạ ọyayawẹẹn imaa, yagạli ẹ kạ kedukokạ.
42002017	Ẹdọ kạ mbạ yakạạ kẹ yanại oyinạ wạ yatoomnẹn kawọnga yanại bẹ yagẹna ọyayawẹẹn imaa.
42002018	Yanẹn ebạạ bạ yapuu boong imina obạ bẹ wool, ọsẹnga obạ aboong imaa wạ abạ kekpenạ ndạạdạạl yayini bẹ.
42002019	aMeri otoo ẹ oyinạ imin ebạạ kạ ẹtẹẹm kamlee oyeni ọbala ẹ boong wạ okoowạ.
42002020	Ẹdọ bạ kekpenạ ndạạdạạl bimaa yawọọn yagawai Ọbasẹ yayeni yatọọngai ẹ ọsẹnga obaa bloong bạ mbạ yapuu kẹ yayeni yakạạ kẹ ebạạ odạ adạ otoomnẹn okạlạeti yayin bẹ kẹ.
42002021	Kạ obạng kẹ awi atạạnatele, yapạạli ẹ kukpạl yayeni yagạnạ ẹ jeen tạ okpeyạ aJisẹs, jeen jạ otoomnẹn kawọnga wạ Ọbasẹ oni kạại ẹ kẹ mmạ yamung yatạ kẹfaal kẹwẹ.
42002022	Kạ kebee keyạ sạ aMeri obạ aJosẹf nạ yanạng bẹ tufaa awool kẹsanga kaa, adạ nsọ yạ aMosis mkpai bẹ. Mbạ yatạ wẹẹn ọbẹ yakọu dạ aJerusalẹm tạ yaganna ẹ yakạạ Jiova.
42002023	Yatoo ẹ yakọu ọsẹnga obaa yafọng kẹ kạ nsọ yạ aJiova, yajạu, "Wẹẹn kạlạeti wanwanaya wạ odạ odạm tạ yayoo ẹ sangi yakạạ Jiova."
42002024	Yayeni yakọu yayoo ẹyau obạ likpendu lipoo obidạ obạ atọmtọmbẹẹn yapoo adạ nsọ yạ aJiova njại.
42002025	Ọnẹn wana ọyau dạ aJerusalẹm wạ oni kpeyạ aSaimọn. Nwạ onidạ ọnẹn wạ onạngi boong wạ ọdaali Ọbasẹ ẹtẹẹm, oyeni odạ ọnẹn wạ oyeni yọkaal bạ Ọbasẹ. Okoomi kebee sạ Ọbasẹ nạ otạ okạạ yanẹn bạ Izirẹl nkaami. Kutumadạn kọya obạ nwạ.
42002026	Kutumadạn konạng ẹ kẹ tạ oyimạ ojạu obi, nwạ kẹ oobạ, obi oodạ tạ okạạ kẹ aKrais wạ odạ aTata.
42002027	Kutumadạn konạng Saimọna tạ onoomạ ẹ ọkọu dạ Ẹtọ yạ Ọbasẹ. Kạ yaatẹ obạ yaaka yatoo ẹ yamlee kạ Ẹtọ yạ Ọbasẹ tạ yanạng wẹẹn imin boong wạ nsọ njại,
42002028	aSaimọn ọnaani ẹ otạ kạ mbọọ, ẹdọ mmạ ọtọọnga Ọbasẹ ojiyi:
42002029	"Tata wạ oyeni ekpoon, awu anạng kẹ adạ ani waki ọ tạ anạng. Tee m wạ ndạ onạnạngnẹn ọwu tạ mbạ kạ ọfai
42002030	Ọgẹna ntạ yẹẹn ami nkạạ kẹ imin wạ atoomi kẹn tạ okạạ yanẹn nkaami.
42002031	Wạ awu ayonnạ ẹ kẹ kạ likạ jạ anẹnkpọng ebạạ.
42002032	Nạ odạ kogbongạ kạ nạ kokoowạ eti ẹwu kokạạ yanẹn bạ yabi Ju yaadạ, oyeni onạng yanẹn bạ Izirẹl bạ yadạ yanẹn yawu tạ yanaan kẹbọọl."
42002033	Ẹdọ yaatẹ obạ yaaka wạ awẹẹn imin obạ bẹ wool kạ aboong wạ aSaimọn ọtọnga ọgẹna ẹ maa.
42002034	aSaimọn oyonnạ bẹ oyeni ojạu Meria wạ odạ yaaka wạ awẹẹn imaa obi ẹ, "Ọbasẹ opimạ ẹ wẹẹn imin tạ otoo ẹ onạng yanẹn soosoo bạ Izirẹl bidi tạ yakpoo, bidi soosoo tạ yayeni nkaami. Nwạ nạ oyeni odạ kepolạ sạ yanẹn soosoo, nạ yabee mkpala yakạạ.
42002035	Odạ nwạ nạ onạng koduuwạ ẹtẹẹmma yạ yanẹn tạ kọyala kẹ, ẹdọ ayeen yẹẹn awẹ nạ akạạm ọ kạ ẹtẹẹm aa ẹkankang yạ edạạmi."
42002036	Ẹdọ ọtọnganẹn wạ Ọbasẹ kayena wạ odạ yanẹẹn ọya maa. Nwạ okpeyạ Anna, odạ wẹẹn wạ Fanuwẹl wạ oblạ kạ epoonnamma yạ Assa. Nwạ odạ ọnọtam yanẹẹn wạ ọbẹ kẹ odạm kạ mbạntam ntạạnmpoo.
42002037	Nwạ odạ yanẹẹn wạ odạmma obạ kẹ kạ mbạntam yạ mbạng aanaa opạli nnaa. Ọyawai mạ Ẹtọ yạ Ọbasẹ maa, kebee sansanaya, ọtọọngai Ọbasẹ oyeni osi luji oyeni oyi ẹ yatạm.
42002038	Nwạ oblạ kaa oyạ maa kpaa mạ kebee simaa, ojạu Ọbasẹ saam, oyeni ọtọnga boong wạ ọgẹna wẹẹn imaa okạạ yanẹn ebạạ bạ yakoomi kebee sạ Ọbasẹ nạ opạạ kẹ Jerusalẹm.
42002039	Ẹdọ kạ aJosẹf obạ aMeri yanại kẹ bloong ebạạ adạ nsọ yạ aJiova njại tạ yanạng. Mbạ yaduukạ bẹ yakọu dạ lọsẹ jạ aGalili, dạ lopoon lọbẹ jạ yadẹi Nazarẹt.
42002040	Wẹẹn imaa ọya daa okpạli kẹ oyeni ọtawa wool. Nwạ oyeni yoyimạyimạ bạ yodeen, nyonnạ yạ Ọbasẹ nyeni nya obạ nwạ.
42002041	Yaatẹ obạ yaaka wạ aJisẹs yani kuuyi dạ aJerusalẹm kebạntam sansanaya tạ yanạng kọnangai kạ yadẹi Kọsẹnga Kọbọlai.
42002042	Kạ aJisẹs ọtaami obạngạ kẹ mbạntam joompoo, mbạ yakọi kọnangai kimaa dạ aJerusalẹm adạ yani kaani yanạngi.
42002043	Ẹdọ kạ awi yạ yatoo yanạngi kọnangai kimaa aga kẹ yamạạn bẹ tạ yapana yablạ kẹ yakọu dạ lopoon lọbẹ, odạ wẹẹn imaa aJisẹs ọyau dạ aJerusalẹm. Yaatẹ obạ yaaka yaayimạ yajạu yadooyi ẹ kạ ngạm.
42002044	Mbạ yabala bẹ yajạu nwạ ọyau obạ yanẹn soosoo bạ yabọọma kạ eti yawọọni. Yasẹnga kẹ kạ lewi jana ebạạ mmạ yamung yamạnạ bẹ tạ yawooyi ẹ kạ kẹwọọyi sạ yanẹn yabẹ obạ yamạnạbẹẹn.
42002045	Kạ mbạ yabi ẹ yaakạạ, yaduukạ bẹ yakọu dạ aJerusalẹm tạ yawoo wẹ.
42002046	Yawooyi ẹ kạ obạng kẹ awi atele mmạ yamung yakạạ ẹ dạ Ẹtọ yạ Ọbasẹ, ọnọọma obạ yakoowạ bạ aJu ọkalai bẹ litung oyeni ọbimai bẹ liblabla.
42002047	Yanẹn bạ yapuu ẹ kẹ ebạạ obạ bẹ wool kạ eti yoyimạyimạ yạ ọsẹng kaa ọpọọnai liblabla libẹ.
42002048	Kạ yaatẹ obạ yaaka yakạạ ẹ obạ bẹ kẹ wool. Yaaka mạ ojạu ẹ obi ẹ, "Wẹẹn ọmi mbọng ọkaama anạng mọọn ajin o." Awọu obạ ami yotạ kaani yomạnạ mọọn yowooyi ọ obạ yitẹẹm wọwọngi.
42002049	Ẹdọ mạ ojạu bẹ obi bẹ, "Mbọng ọkaama yawooyi m o. Abaa kẹ yaayi yabi, Ami nyeni tạ nya kạ Ẹtọ yạ Uwọu o."
42002050	Mbạ boong wạ ojại maa yaayimạ dạ okoowạ.
42002051	Ẹdọ aJisẹs otooli bẹ oblạ kẹ ọkọu dạ aNazarẹt, dạ ọyau ọmẹẹm letu okạạ bẹ. Yaaka opoongạ ẹ kẹ bloong bimaa ebạạ kạ ẹtẹẹm.
42002052	aJisẹs ọkọu lokạ oyimại boong ọtai maa, oyeni okpạli. Ọbasẹ obạ yanẹn yakạạ ẹ nyonnạ mbẹ.
42003001	Kạ aSiza wạ yadẹi Tiberiyọs ọkpamma kạ mbạntam jiib, aPọntus Pailet ọkpamma Judiya, Ẹrọd ọkpamma Galili, aFilip wẹẹnyaatẹa ọkpamma Ituriya obạ aTrakonitis, aLisaniyạs ọkpamma Abilẹnẹ.
42003002	Annas obạ aKaifas yadạ bạ keyooyi nyau bạ yadeen. Mạ kebee simaa Ọbasẹ ọtọnga obạ aJọn wạ odạ wẹẹn wạ aZakariya kạ ọyau dạ kẹsẹkpọnga.
42003003	aJọn onoomạ ẹ ọkọu dạ lọsẹ jạ lọbanga Jọdan daa ebạạ onạngi oyinạ wạ Ọbasẹ, ojiyi yanẹn tạ yasodạ bẹ ntẹẹm yawau yadoo yebungạbung yẹbẹ, yayeni yablẹẹ bẹ lowi, ẹdọ Ọbasẹ nạ oblạkẹ kaa okạạ bẹ kạ yebungạbung yẹbaa.
42003004	Adạ yani fọngi kẹ kạ nwẹnẹ yạ ọtọnganẹn wạ Ọbasẹ wạ okpeyạ Aizaya: "Ọnẹn wana ọwọmmai dạ kẹsẹkpọnga, 'Baa yonnạ kẹ eti yạ aJiova, Baa nạng eti ẹwẹ tạ ẹyọọl ọyọyọọl yạ nnạ ọsẹnga kaa.
42003005	Lebạ janjanaya nạ yasi kẹ, mkpoon obạ yekukuli ebạạ nạ yadaali kẹ, nạ yayọda kẹ, nti yạ mbẹngai ọbẹngai, yayeni yayonnạ kẹ nti yạ ndạ kpukpulu kpukpulu.
42003006	Ẹdọ yanẹn ebạạ nạ yakạạ nkaami yạ Ọbasẹ.' "
42003007	aJọn mạ ojạu lẹnẹnkpala jạ lepạnạ ẹ kẹn tạ ọblẹẹ bẹ lowi obi bẹ, "Abaa bẹẹn bạ apọọm, nnẹ okại baa ekoo tạ yasẹkẹ ikpe yạ Ọbasẹ yạ efunikẹn kaa o.
42003008	Baa nạng bloong bạ nạ yekoowạ yejạu abaa yaganna kẹ boong bungạbung ọbaa. Baa baa kaamạnạ tạ yajiyi kạ awool libaa yajạu 'Ebraam odạ Uwọu.' Tạ nyin baa njạu baa, Ọbasẹ nạ obạngạ odạạli ataa imin otạ onạng bẹẹn bạ Ebraam.
42003009	Odạdạ mạ ajajimin, yayoo kẹ ẹbal kạ letigạn. Keti sansanaya sạ kebi litidu jạ liyiyi kewạạmi, nạ yasẹkẹ yadoo, yapọọ kẹ kạ ekoon."
42003010	Ẹdọ yanẹn bimaa mmạ yablau ẹ yajạu ẹ, "Mbọng amọọn nạ yonạng ẹdọ o."
42003011	Nwạ mạ ọpọọna bẹ obi bẹ, "Òodạ aa ọnẹn oyeni nkọblami mpoo, tạ odạạli yana okạạ ọnẹn imin wạ obi ooyeni. Ọnẹn wạ obi yeni kẹ luji tạ otoonnạ luji jimaa obạ ọnẹn wạ obi ooyeni."
42003012	Bạ kẹnai tas bidi mmạ yapạnạ ẹ maa tạ ọblẹẹ bẹ lowi, ẹdọ yablau ẹ yajạu ẹ, okoowạ, "Mbọng amọọn nạ yonạng o."
42003013	aJọn mạ ojạu bẹ obi bẹ, "Baa yanẹn limaan kaanaan lisoo litakẹ adạ yawoi baa tạ yanaan."
42003014	Yakonẹn bidi kayena yablau ẹ yajạu ẹ, "Ẹdọ mbọng amọọn nạ yonạng o." Mmạ ojạu bẹ obi bẹ, "Baa ẹfa kaatạ kanaan ọnẹn limaan, obidạ yatạ libeem yabawa yanẹn lojạu. Limaan jạ yakpei baa tạ libạngạ baa."
42003015	Yanẹn yamạnạ bẹ tạ yayoo yẹẹn kạ aJọn. Ẹdọ mbạ ebạạ yayau kạ yọbala, yabali bẹ kạ ntẹẹm, obidạ aJọn nạ odạ aKrais imaa.
42003016	aJọn mạ ọpọọna bẹ ebạạ obi bẹ, "Ami ntoo lowi mblẹi baa lowi, odạ ọnẹn wạ odạmmi ọtaa m kẹ ofunikẹn. Ami nyiyi mbạngạ tạ nwali nnikpa jạu nwẹ. Nwạ nạ otạ Kutumadạn obạ ekoon otạ ọblẹẹ baa lowi.
42003017	Nwạ oyeni ukẹn wạ nạ otạ owiyạ kẹ elesi. Owiyạ kẹ, yạ ebi yiyi oyoo kạ ẹtọ, ẹdọ likpang liwẹ nạ odạạli okuudạ kạ ekoon yạ nạ ejạu jang kẹ eejạạmi."
42003018	aJọn otạ nti ndọ ndọ yạ nsoosoo otạ okpe bẹ, oyeni onạng lẹkawa yiyayi jạ Ọbasẹ okạạ yanẹn.
42003019	aJọn ọkpamana obạ Ẹrọd wạ odạ kikpamma ọsẹnga obạ kạ odạạli kẹ Ẹrọdiyas yanẹẹn wạ oni bẹi wẹẹnyaatẹa wạ okpeyạ aFilip kạ yọbẹẹ, obaa kạ abloong bungạbung soosoo yẹdọ yẹdọ bạ onại kẹ.
42003020	Ẹdọ Ẹrọd ogạnạ Jọnna dạ ẹtọ mkpọkọbi, mạ eti imaa nwạ ọsaam kaa kebungạbung simin kạ yebungạbung soosoo yẹwẹ bikaa.
42003021	Mạ kebee sạ aJọn ọblẹi yanẹn bimaa ebạạ lowi, oyeni ọblẹẹ kẹ Jisẹsa kayena, ẹdọ kạ aJisẹs ọyau oyii yẹ yatạm kẹbasẹkpang kekuuwạ,
42003022	Kutumadạn koblạ kaa kọyi ẹ kạ awool aa lokpendu. Lemlee ledạbạ jẹ kạ Lẹbọọlkạm kawọnga kaa lejạu, "Awu adạ Wẹẹn ọmi kẹdẹiya, Ẹtẹẹm etuum ẹdaan obạ awu."
42003023	aJisẹs omạnạ ẹ tạ onạng yonạnạng yọwẹ kạ ọtammi obạngạ mbạntam lẹyau opạli joo. Yanẹn yayoo yajạu nwạ odạ wẹẹn wạ aJosẹf, wạ odạ wẹẹn wạ aẸli,
42003024	wạ odạ wẹẹn wạ aMatat, wạ odạ wẹẹn wạ aLivai, wạ odạ wẹẹn wạ aMẹlki, wạ odạ wẹẹn wạ aJanai, wạ odạ wẹẹn wạ aJosẹf.
42003025	Wạ odạ wẹẹn wạ aMatayas, wạ odạ wẹẹn wạ Emọs, wạ odạ wẹẹn wạ aNayum, wạ odạ wẹẹn wạ Ẹsli, wạ odạ wẹẹn wạ aNagai,
42003026	wạ odạ wẹẹn wạ aMaat, wạ odạ wẹẹn wạ aMatayas, wạ odạ wẹẹn wạ aSẹmeyin, wạ odạ wẹẹn wạ aJosẹk, wạ odạ wẹẹn wạ aJoda.
42003027	Wạ odạ wẹẹn wạ aJowan, wạ odạ wẹẹn wạ aResa, wạ odạ wẹẹn wạ aZẹrubabẹl, wạ odạ wẹẹn wạ aSẹlitiyẹl, wạ odạ wẹẹn wạ aNẹri,
42003028	wạ odạ wẹẹn wạ aMẹlki, wạ odạ wẹẹn wạ Adi, wạ odạ wẹẹn wạ aKosam, wạ odạ wẹẹn wạ Ẹlimadam, wạ odạ wẹẹn wạ Er.
42003029	Wạ odạ wẹẹn wạ aJosuwa, wạ odạ wẹẹn wạ Ẹliyaza, wạ odạ wẹẹn wạ aJorim, wạ odạ wẹẹn wạ aMatat, wạ odạ wẹẹn wạ aLivai,
42003030	wạ odạ wẹẹn wạ aSaimọn, wạ odạ wẹẹn wạ aJuda, wạ odạ wẹẹn wạ aJosẹf, wạ odạ wẹẹn wạ aJonam, wạ odạ wẹẹn wạ Ẹliyakim.
42003031	Wạ odạ wẹẹn wạ aMẹlẹya, wạ odạ wẹẹn wạ aMẹnna, wạ odạ wẹẹn wạ Mattata, wạ odạ wẹẹn wạ Natan, wạ odạ wẹẹn wạ Deved,
42003032	wạ odạ wẹẹn wạ aJesi, wạ odạ wẹẹn wạ Obẹd, wạ odạ wẹẹn wạ aBowaz, wạ odạ wẹẹn wạ Salmọn, wạ odạ wẹẹn wạ Nasọn.
42003033	Wẹẹn wạ Aminadab, wạ odạ wẹẹn wạ Adim, wạ odạ wẹẹn wạ Ani, wạ odạ wẹẹn wạ Ezẹrọn, wạ odạ wẹẹn wạ Pẹrẹz,
42003034	wạ odạ wẹẹn wạ aJuda, wạ odạ wẹẹn wạ Jekọb, wạ odạ wẹẹn wạ Aizik, wạ odạ wẹẹn wạ Ebraam, wạ odạ wẹẹn wạ Tẹra, wạ odạ wẹẹn wạ Nahọ.
42003035	Wạ odạ wẹẹn wạ Sẹrug, wạ odạ wẹẹn wạ aRawu, wạ odạ wẹẹn wạ Pẹlẹg, wạ odạ wẹẹn wạ Ẹba, wạ odạ wẹẹn wạ aSela,
42003036	wạ odạ wẹẹn wạ Kenan, wạ odạ wẹẹn wạ aFasad, wạ odạ wẹẹn wạ Sẹm, wạ odạ wẹẹn wạ Nowa, wạ odạ wẹẹn wạ Lamẹk.
42003037	Wạ odạ wẹẹn wạ Mẹtusẹla, wạ odạ wẹẹn wạ Ẹnọk, wạ odạ wẹẹn wạ Jarẹd, wạ odạ wẹẹn wạ Mahalalel, wạ odạ wẹẹn wạ aKenaan,
42003038	wạ odạ wẹẹn wạ Enos, wạ odạ wẹẹn wạ Sẹt, wạ odạ wẹẹn wạ Adam, wạ odạ wẹẹn wạ Ọbasẹ.
42004001	Kạ aJisẹs oblạ dạ lọganga jạ yadẹi Jọdan ọwọọn ẹfa yạ Kutumadạn ẹya wẹ kạ awool, ẹdọ Kutumadạn kimaa kotoo ẹ kọkọu dạ kẹsẹkpọnga,
42004002	Adạ nwạ ọya daa, aSẹtan oyạ maa oyoomạ ẹ kạ awi aapoo. Mạ awi imaa ebạạ bọng bọng ooji, ẹdọ kạ ọwẹ kẹ yọwa yoyuu ẹ.
42004003	aSẹtan mạ ojạu ẹ obi ẹ, "Òodạ aa boong wạ ajại abi awu adạ Wẹẹn wạ Ọbasẹ, nạng lẹtaa jimin tạ lesodạ jẹ kẹ ledạ luji."
42004004	aJisẹs mạ ọpọọna ẹ obi ẹ, "Yafọngi kạ nwẹnẹ yạ Ọbasẹ yajạu: 'Kạ luji nkạ nkạ oodạ ọnẹn nạ ọsẹnga kaa ọya etoom.' "
42004005	Ẹdọ aSẹtan otoo ẹ obạlạ kạ okpạli, otạ obee pipiwẹẹn okoowạ ẹ liwu jạ liyau ekpoon ebạạ.
42004006	Mmạ ojạu Jisẹsa obi ẹ, "Ami nạ kạạ ọ ẹfa tạ akpamma liwu jimin ebạạ, nyeni nkạạ ọ kẹyuu sạ kẹyau kaa ebạạ Ọgẹna yaganna kẹ yakạạ m, ẹdọ nạ mbạngạ nkạạ ọnẹn wanwanaya wạ nwooyi tạ nkạạ.
42004007	Ọkaama òodạ aa boong wạ awu akạạmi letu akạạ m, bloong bimin ebạạ nạ yedạ bạ yẹwu."
42004008	aJisẹs mạ ọpọọna ẹ obi ẹ, "Yafọngi kẹ kạ nwẹnẹ yạ Ọbasẹ yajạu, 'Kạạm letu akạạ Tataa wạ odạ Ọbasẹ ọwu ayeni anạng yonạnạng akạạ ẹ wẹkakạn.' "
42004009	Ẹdọ aSẹtan mmạ otạ Jisẹsa ọkọu dạ aJerusalẹm onạng ẹ tạ obạlạ kạ Ẹtọ yạ Ọbasẹ kawọng, obee kạ apaa yạ akpạkpạli, ẹdọ mạ ojạu ẹ obi ẹ, "Òodạ aa boong wạ awu adạ Wẹẹn wạ Ọbasẹ gabaa amạnạ kạ lọsẹ kaa.
42004010	Ọgẹna yafọng kẹ kạ nwẹnẹ yạ Ọbasẹ yajạu: " 'Nwạ nạ ojạu yatoomnẹn yawẹ kawọnga tạ yakpenạ ọ yakoolạ okoolạ.
42004011	Mbạ nạ yayeni yatạ mbọọ mbẹ yakpọli ọ kẹ oblạ maa ajạu kọfẹ kọwu kạ lẹtaa aapaki.' "
42004012	aJisẹs mạ ọpọọna ẹ obi ẹ, "Nwẹnẹ yạ Ọbasẹ njại, 'Jang Tata wạ odạ Ọbasẹ ọwu kaayoomạ.' "
42004013	Ẹdọ kạ aSẹtan oyoommạ kẹ Jisẹsa kạ abloong ebạạ ọwẹ kẹ, nwạ oblạ kẹ otee yẹ kạ obee pipiwẹẹn.
42004014	aJisẹs ọwọọn oyạ dạ aGalili obạ ẹfa yạ Kutumadạn yạ ẹya obạ nwạ. Oyinạ wạ ọgẹnạ ẹ ọlaama kẹ dạ lipoon jidaa ebạạ.
42004015	Nwạ okpei kạ ndungạnạtọ yạ abạ aJu, ẹdọ yanẹn ebạạ yakpoomạ ẹ.
42004016	Ẹdọ aJisẹs mạ ọkọi dạ lopoon jạ aNazarẹt dạ oni yau okpạli. Kạ lewi Kọmẹmma kạ abạ aJu, ọkọu dạ edungạnạtọ ẹbẹ, adạ onikaani onạngi. Mạ onoomạ ẹ tạ oyeel nwẹnẹ yạ Ọbasẹ.
42004017	Yaganna nwẹnẹ yạ ọtọnganẹn wạ Ọbasẹ wạ okpeyạ Aizaya ọfọọngi yakạạ ẹ. Ofodạ nwẹnẹ imaa dạ apaa yạ yafọngi kẹ yajạu,
42004018	"Kutumadạn kọyau obạ ami, ọsẹnga obạ Ọbasẹ odạạli m kẹ. Tạ nnạng lẹkawa yiyayi lẹwẹ nkạạ yanẹn bạ yadạ yabuwạnẹn. Otoomi m tạ nyin mbạ bimin bạ yamaan kẹ yayoo dạ mkpọkọbi, njạ bẹ abaa yawada kẹ, tạ nyin yanẹn bạ yamlee kẹ mplọọng, njạu mbạ yakạạ kẹ eti. Tạ nwali kẹ yanẹn bimin bạ yayau kạ kọbọi kẹ,
42004019	tạ mkpaa nkạạ yanẹn njạ bẹ kebee sạ Ọbasẹ nạ otạ okạạ yanẹn yawẹ nkaami kẹ keyạ kẹ maa."
42004020	Ẹdọ aJisẹs okpạnạ kẹ nwẹnẹ imaa, otooli yẹ okạạ onạnạngnẹn Ẹtọ yạ Ọbasẹ maa, mạ ọnọọma ọnọọma. Yanẹn ebạạ bạ yayau mạ edungạnạtọ imaa yasodạ bẹ daa yakpenạ Jisẹsa saam.
42004021	Ẹdọ aJisẹs omạnạ ẹ tạ ọtọnga obạ mbạ, ojạu bẹ obi bẹ, "Iyaasi miin oyinạ wạ Ọbasẹ wạ abaa puu yayeni yayeel maa odạbạ ẹ kẹ lọtumajạu."
42004022	Ẹdọ yanẹn bimaa ebạạ obạ bẹ wool kạ eti yạ aJisẹs ọsẹng kaa onạng kọtọnga kọwẹ kọdaal bẹ. Yabimai yajiyi, "Nwẹ mina wẹẹn wạ aJosẹf maa odạ o."
42004023	aJisẹs mmạ ojạu bẹ obi bẹ, "Ami nyoo kẹ mbi nạ yabạạ m kẹsẹma simin sạ kejiyi 'Awu keboi yapeenạpeenạ boo kẹ wool liwu Nạ yayeni yajạu m, Nạng mạ lopoon lọwu jimin boong wạ amọọn puu yajạu anạngi dạ aKapanọm.' "
42004024	Tạ nyin baa lọtumajạu, "Ọtọnganẹn wạ Ọbasẹ jang wẹ yaanaani dạ lopoon jạ nwạ oblạ kaa.
42004025	Ami nyinni baa kạ lọtumajạu mbi. Kebee sạ Ẹlaija ọyau etoom, banẹẹn soosoo bạ yadạm yabẹ yabạạ kẹ yani yau dạ Izirẹl. Kạ ọmaan kẹ ọbasẹ tạ otạạ kạ mbạntam ntele obạ mpẹ ntạạnayana, ẹdọ onạng yọwa bạ yodeen tạ yọya mạ lọsẹ jimaa ebạạ.
42004026	Kạ okpintạ odạ aajaa, Ẹlaija wẹ yaatoomi tạ ọkọu opạnạ daa ndạ ọnẹn wana dạ Izirẹl oduukạ odạ, dạ yanẹẹn wana wạ odạmma obạ kẹ wạ owuuyi dạ lopoon jana jạ yadẹi Zarẹfat, wạ ọyau dạ lọsẹ jạ aSidọn.
42004027	Ndạ oni dạdạ aajaa kạ kebee sạ Ẹlisa ọyau maa etoom. Yaduukạduukạ soosoo yani yayau dạ Izirẹl, ẹdọ wana wana maa oodạ wạ ọtawa kẹ keduukạ kẹwẹ, obi odạ aNeman wẹkakạn wạ oblạ dạ lọsẹ jạ aSiriya."
42004028	Kạ yanẹn bimaa ebạạ bạ yayau mạ edungạnạtọ yạ abạ aJu maa yapuu boong imin, ọkọnni bẹ kaani,
42004029	Yanoomạ bẹ yawung Jisẹsa mạ lopoon maa, yayeni yatoo ẹ yabạlạ kạ okpoonwẹẹn kawọng wạ lopoon lọbẹ lobeeyi kaa. Ẹdọ yawooyi tạ yaluuwa ẹ dạ nạ otạ letu okạlạ kạ lọsẹ kẹtọọ.
42004030	Odạ nwạ ọsẹnga mạ kẹwọọyi lẹkpala lẹbẹ maa ọbọọli oblạ ẹ kẹ.
42004031	Ẹdọ aJisẹs ọkọu dạ aKapanọm wạ ọyau dạ lọsẹ jạ aGalili, dạ ọyau okpe yanẹn boong kạ lewi kọmẹẹmma kạ abạ aJu.
42004032	Mbạ ebạạ obạ bẹ wool kạ eti yạ ọsẹng okpe bẹ boong, ọsẹnga obaa okpei bẹ obạ ẹfa.
42004033	Mạ edungạnạtọ imaa ọnẹn wana ọya maa wạ otoo kudạn bungạbung kạ awool, ẹdọ ọwọmmai kạ emleefa ojạu Jisẹsa obi ẹ,
42004034	"Mbọng ofạnạ ọ obạ amọọn, awu Jisẹs wạ oblạ dạ aNazarẹt o. Nwẹ awu ayạ mina tạ afi mọọn kẹ o. Ami nyimạ ọ kẹ. Awu ọnẹn sangasang wạ Ọbasẹ."
42004035	aJisẹs mạ ọkpamana obạ kudạn bungạbung kimaa obi kẹ. "Fai. Dạbạ ọ kạ awool jạ ọnẹn imin!" Kudạn bungạbung kimaa kọgai ọnẹn imaa kotoi kạ lọsẹ kạ likạ jạ yanẹn bimaa ebạạ, ẹdọ mmạ kodạbạ kẹ kẹn kạ awool liwẹ, odạ wẹ bọng bọng koonạng.
42004036	Yanẹn bimaa ebạạ obạ bẹ wool, ẹdọ yamạnạ bẹ tạ yatọngai yakạạyi idi obaa idi yajiyi, "Mina odạ naa yokpekpea yodạ ajin o. Nwạ ọtọnga obạ ẹfa okạạ lidạn bungạbung, ẹdọ njạ lidạbạ jẹ kẹn!"
42004037	Ẹdọ oyinạ imin wạ ọgẹna Jisẹsa ọlaama kẹ oyạ dạ apaa yanyanaya mạ lọsẹ jimaa.
42004038	aJisẹs onoomạ ẹ oblạ kẹ mạ edungạnạtọ imaa ọkọu dạ ẹtọ yạ aSaimọn. Opạnạ yaaka wạ yanẹẹn wạ aSaimọn kạ kokukumạ kạ kodeen, ẹdọ mmạ yayin Jisẹsa ọgẹna ẹ.
42004039	aJisẹs ọkọi obee dạ lipaam keyoomạ kẹwẹ ọkpamana obạ kokukumạ kimaa, ẹdọ kọganna ẹ. Nwạ onoomạ ẹ kọsakana ọkọu onạng luji okạạ bẹ.
42004040	Kạ lewijẹẹn lẹpan kẹ yanẹn bạ yayeni yamạnạbẹẹn bạ yadạ yapeenạpeenạ bạ lipeenku soosoo lininại yatạ bẹ yapạnạ maa Jisẹsa. Nwạ ọnẹẹn bẹ mbọọ ebạạ, ẹdọ mbạ yatawa kẹ
42004041	Lidạn bungạbung lidạbạ jẹ kẹn kạ awool jạ yanẹn soosoo. Liwọmmai lijiyi ẹ, "Awu adạ Wẹẹn wạ Ọbasẹ!" aJisẹs mạ ọkpamana obạ njạ, ẹdọ jẹ lowạni ookạạ tạ litọnga ọsẹnga obaa liyimạ kẹ lijạu nwạ odạ imina wạ opimạ kẹ.
42004042	Kạ lewi lesowạ kẹ, aJisẹs onoomạ ẹ ọkọu dạ apaa yạ akoongi. Yanẹn yamạnạ bẹ tạ yawoo ẹ tutu yayạ dạ apaa yạ nwạ ọyau kaa daa. Kạ mbạ yakạạ ẹ yajaka tạ yanạng ẹ dạ nạ omung ojạu bẹ ọọganna.
42004043	aJisẹs mạ ojạu bẹ obi bẹ, "Ami nyeni tạ nkạạ lẹkawa yiyayi jạ lẹgẹna kọkpamma kạ Ọbasẹ nkạạ lipoon lidọlidọ, jidaa kayena, ọsẹnga obaa maa mmạ odạ boong wạ Ọbasẹ otoomi m tạ nạng."
42004044	Ẹdọ nwạ ọkọu lokạ onạngi oyinạ wạ Ọbasẹ kạ ndungạnạtọ yạ abạ aJu dạ lipoon jidaa ebạạ.
42005001	Lewi jana aJisẹs ọkọi obee dạ ẹpaam lepạạmbạ dạ lọsẹ jạ yadẹi Gẹnẹsarẹt. Yanẹn soosoo yatunai bẹ tạ yapạnạ ẹ kaa yapuuwạ oyinạ wạ Ọbasẹ.
42005002	Nwạ mạ okạạ yakwaa yapoo bạ abạ kẹkọọ ẹsau yatongạ dạ ewipaam daa, mbạ yablạ kẹ kaa, ẹdọ yayau kạ yakokoowại liwaal libẹ.
42005003	aJisẹs mạ omlee kạ ukwaa wana wạ odạ wạ aSaimọn, ẹdọ ojạu Saimọna tạ otạmạ ukwaa imaa kạ ẹgangawọọyi kaa ọwẹẹnwẹẹn, ọkọnga kạ lowi kaa. aJisẹs ọnọọma ọnọọma mạ ukwaa kamlee ọyau kaa okpe yanẹn bimaa ebạạ.
42005004	Kạ onại kọtọnga ọwẹ kẹ, aJisẹs ojại Saimọna obi ẹ, "Baa kọnga ukwaa kạ lowi lodongạ kaa, yayeni yagạnạ ntofo mbaa kạ lowi kaa yakọọ ẹsau."
42005005	aSaimọn mạ ọpọọna ẹ ojạu ẹ obi ẹ, "Tata, yotuum yonạng yonạnạng deedeesa maa ebạạ, bọng bọng yoodibạ, odạ akạạ ajạu aajaa, ami nạ ngạnạ kaa ntofo."
42005006	Ẹdọ kạ mbạ yagạn kẹ liwaal libẹ kạ lowi, yakọọ ẹsau esoosoo kaani, ẹdọ ntofo mbẹ mmạạnạ yẹ tạ nya maa kẹ.
42005007	Yatạ mbọọ yadẹẹ kaa yanẹn bạ yabọọma bạ yayau dạ ukwaa idaa tạ yafukẹn yakaam bẹ. Yakọu yapạnạ bẹ daa yabọu ẹsau imin yagạnạ kạ yakwaa bạ yapuyapu yawu kẹ baab obạ ẹsau, tutu omungạ ọwẹẹnwẹẹn yakwaa tạ yamlee kẹ kạ lowi.
42005008	Ẹdọ kạ aSaimọn Pitẹ okạạ boong imin wạ odạbạ ẹ, ọkọi omạạn adudungi kạ lokạ jạ aJisẹs ojạu ẹ obi ẹ, "Tata, blạ kẹ dạ nyau ọgẹna ami ndạ kẹnẹn bungạbung."
42005009	aPitẹ obạ yanẹn bidaa obạ bẹ wool ọsẹnga obạ ẹsau soosoo imaa yạ mbạ yakọọ kẹ
42005010	aajaa kayena aJems obạ aJọn bạ yadạ bẹẹn bạ aZẹbẹdi, bạ yabọọma obạ aSaimọn yanạngi yonạnạng bimaa, mbạ kayena obạ bẹ wool aajaa. Ẹdọ aJisẹs mmạ ojạu Saimọna obi ẹ, "Wạ nnạ ọkala, kạ omạạn ẹ yasi, awu nạ adạ kẹkọọ yanẹn."
42005011	Ẹdọ kạ mbạ yatali kẹ yakwaa yabẹ yayoo dạ ẹpaam, yaganna daa bloong ebạạ yakọu yatooli Jisẹsa.
42005012	Kạ aJisẹs ọyau kạ opoondeen, ọnẹn wana wạ keduukạ kẹjọla kẹ kạ awool ebạạ opạnạ ẹ maa, ọtọọ ẹ kạ mfẹ, odeennạ ẹ obi ẹ, "Tata, òodạ aa boong wạ nạ ọdẹẹ ọ nạ abạngạ anạng tạ ntawa kẹ oblạ maa nsanga kẹ!"
42005013	aJisẹs mmạ ọtaali kọbọọ ọpaana ẹ ojạu ẹ obi ẹ, "Ọdẹẹ m kẹ, awu tawa kẹ!" Ẹdọ mạ lebebebạ jimaa keduukạ simaa kẹga kẹ.
42005014	Ẹdọ aJisẹs mmạ ojạu ẹ obi ẹ, "Jang ọnẹn ọdọọdọ boong imin kaayin. Yọọla ọ akọu dạ ẹtọ yạ keyooyi ẹyau wạ Ọbasẹ, tạ okpenạ ọ, tạ otạ okoowạ ọnẹn wanwanaya ojạu awu atawa kẹ, yoo ẹyau adạ nsọ yạ aMosis njại."
42005015	Odạ oyinạ imin wạ ọgẹna Jisẹsa ọlaama oyạ kẹ apaa idaa ebạạ ọtaa kẹ adạ oni lamai, ẹdọ yanẹn bạ yasoosoo yafi yafuka bẹ maa tạ yapuuwạ oyinạ ọwẹ obaa tạ oyeni oboo bẹ kẹ yekạmạ yẹbẹ.
42005016	Odạ nwạ ọgannai bẹ maa kebee sansanaya ọkuuyi dạ apaa yạ okongi tạ ọya daa oyi ẹ yatạm.
42005017	Lewi jana aJisẹs ọyau kạ okpei yanẹn boong, bạ Farisi bidi obạ yakoowạ yablạ dạ aJerusalẹm yanọọma maa. aJiova okạạ kẹ Jisẹsa ẹfa yạ otoo oboo kẹ yapeenạpeenạ.
42005018	Yadạm bidi yatạ ọnẹn wạ ibokọpal eninại kạ mkpang, ẹdọ yajaka tạ yatoo ẹ yamlee mạ ẹtọ maa yayoo ẹ kạ lokạ jạ aJisẹs.
42005019	Kạ obi bẹ ọọfẹ tạ yayeni lowạni tạ yatoowạ ẹ yamlee kaa ọsẹnga obạ lẹnẹnkpala, mbạ yadạạli ẹ yatạ yakọu yabạlạ kạ kotạn kawọng, yablại lẹma kạ kotạn yasẹnga kaa yakọnga ẹ kạ lọsẹ kaa obạ mkpang nwẹ, kạ kẹwọọyi sạ yanẹn bimaa yayoo ẹ mạ lokạ jạ aJisẹs maa.
42005020	Kạ aJisẹs okạạ woolfạnnạ jạ yanẹn bimaa yayeni, nwạ ojại odạm imaa obi ẹ, "Omạnạwaam yablạ kẹ kạ yebungạbung yẹwu yakạạ ọ."
42005021	Yakoowạ nsọwa obạ bạ Farisi yamạnạ bẹ tạ yajạu kạ ntẹẹm bẹ, "Maa odạ nnẹ wạ ọtọngai keblenạ simaa ọgẹna Ọbasẹ. Ọnẹn maa oodạ wạ obạng tạ oblạ kẹ kạ abloong bungạbung okạạ ọnẹn. Odạ Ọbasẹ nwạ nwạ obạng!"
42005022	aJisẹs oyimạ kẹ boong wạ yabali bẹ, ẹdọ mạ ọblau bẹ obi bẹ, "Mbọng ọkaama yabali baa bloong bạ yedạ amin kạ ntẹẹm o.
42005023	Odạ wẹnwẹ ọmẹẹm tạ ajạu, 'Yablạ kẹ kạ abloong bungạbung yẹwu yakạạ ọ,' obaa tạ ajạu, 'Noomạ ọ kạ kawọng asẹnga o.'
42005024	Odạ ami nạ nnạng baa tạ yayimạ yajạu Wẹẹn wạ Ọnẹn oyeni ẹfa mạ lọsẹ min, tạ oblạ kẹ kaa kạ abloong bungạbung bạ yanẹn okạạ bẹ." Mmạ ojạu ọnẹn wạ ibokọpal eninại maa obi ẹ, "Ami njại ọ, noomạ ọ kạ kawọng agai mkpang nwu atạ ablạ kẹ akọu dạ ẹtọ."
42005025	Kọsakana, ọnẹn imaa onoomạ ẹ mạ likạ jạ yanẹn bimaa ebạạ, odạạli mkpang yạ oni yoommi kaa maa otạ oblạ kẹ ọkọu dạ ẹtọ ẹwẹ, ọtọọngai Ọbasẹ.
42005026	Yanẹn bimaa ebạạ wool libạ bẹ kẹ yayau obạ yọkaal, ẹdọ yatọọngai Ọbasẹ yajiyi, "Odạ naa yẹkalakala bloonga amọọn kạạ yaasi imin."
42005027	Kạ imaa ọbọọli kẹ aJisẹs oblạ kẹ mạ ẹtọ imaa ẹdọ ọkọu okạạ ọnẹn wana wạ oni naai yanẹn tas wạ okpeyạ aLivai, ọnọọmi dạ enạnạngtọ ẹwẹ. aJisẹs mạ ojạu ẹ obi ẹ, "Tooli m."
42005028	aLivai onoomạ ẹ otooli Jisẹsa, ẹdọ ọganna kẹn bloong ebạạ.
42005029	Kạ obee pipiwẹẹn, aLivai onại kọnangai kạ kodeen dạ ẹtọ ẹwẹ okạạ Jisẹsa. Ẹdọ bạ kẹnai tas soosoo obạ yanẹn yadọ yadọ yanọọma daa obạ mbạ yaji luji.
42005030	Bạ Farisi bidi obạ yakoowạ nsọwa bạ yasẹẹn obạ ẹkaan yạ Farisi yamạnạ bẹ tạ yayiyimại yakạạyi yatoolinẹn bạ aJisẹs yajiyi bẹ, "Mbọng ọkaama abaa yaji luji kọpaa kana obạ bạ kẹnai tas obạ yanẹn bạ yabi Ọbasẹ ẹtẹẹm yadaali o."
42005031	aJisẹs mmạ ọpọọna bẹ ojạu bẹ obi ẹ, "Yanẹn bạ yabi kạ apeen yaayau jang oboowạ boowạ yaawooyi, odạ yanẹn bạ yayau obạ apeen yani wooyi.
42005032	Ami maa nyạ tạ ndẹ yanẹn bạ yanạngi kedindinạ, odạ ami nyạ maa tạ ndẹ yẹnẹn bungạbung tạ yasodạ bẹ ntẹẹm yanạngi boong wạ ọdaali Ọbasẹ ẹtẹẹm."
42005033	Yanẹn bidi mmạ yajạu Jisẹsa yajạu ẹ, "Yatoolinẹn bạ aJọn yasii luji yayeni yayii bẹ yatạm kebee sansanaya. Aajaa kayena, ndạ yatoolinẹn bạ abạ Farisi yanạngi. Odạ bạ yawu yaji yayeni yawai."
42005034	aJisẹs mạ ọpọọna bẹ obi bẹ, "Nạ ọfẹya baa tạ yanạng yamạnạbẹẹn bạ ọnẹn wạ onạngi kẹbẹẹyọbẹ tạ yasi luji kạ kebee sạ kẹbẹẹyọbẹ ọyau obạ mbạ o. Ndạ aajaa oodạ.
42005035	Odạ kebee kefunikẹn sạ nnạ yanaan bẹ kẹ kẹbẹẹyọbẹa, ẹdọ mạ kebee simaa nsạ mbạ nạ yasii luji."
42005036	aJisẹs mạ oyeni onạng bẹ oyinạ kẹsẹma simin, "Ọnẹn maa oodạ wạ nạ ọpai ọkọpawẹẹn kạ ẹkọ ẹpẹẹpẹ otạ ọbawa kạ ẹkọ yạ ẹtammi kẹ. Òodạ aa boong wạ anại ajin, nyạ nạ enạng ẹkọ ẹpẹẹpẹ maa tạ ẹyaama kẹ. Ẹdọ ẹkọ ẹpẹẹpẹ yạ yabawa mạ ẹtamkọ maa jang maa eesenạ.
42005037	Ọnẹn maa oodạ wạ nạ odạạli yatu yapẹyapẹ ogạnạ kạ lẹtẹẹnkpakolạ jạ lẹtaami kẹ. Ọsẹng obaa, yatu yapẹyapẹ bimaa nạ yapaa kẹ lẹtam tẹẹnkpakolạ jimaa. Ẹdọ yatu nạ yakpoo lẹtẹẹnkpakolạ nạ leyeni lebuuwạ kẹ.
42005038	Ee ee! Yayeni tạ yagạnạ yatu yapẹyapẹ kạ lẹtẹẹnkpakolạ lẹpẹlẹpẹ.
42005039	Ẹdọ ọnẹn maa oodạ wạ nạ owoo tạ ọwaa yatu yapẹyapẹ kạ kebee sạ ọwaa kẹ ketukpan, Nạ ojạu obi 'Odạ ketukpan nsạ kẹyiyi kẹta kẹ ebạạ.' "
42006001	Kạ lewi kọmẹẹmma kạ abạ aJu jana, aJisẹs obạ yatoolinẹn yawẹ yasẹngi yabọlai kạ litạạmi ẹsaama. Yatoolinẹn yawẹ yamạnạ bẹ tạ yapaa ẹsaama imaa yapikai ẹ kạ mbọọ yaji kẹ yamumabẹẹn yawẹ
42006002	Bạ Farisi bidi bạ yayau maa mmạ yablau bẹ yajạu bẹ, "Mbọng ọkaama abaa yanạngi boong wạ nsọ mmọọn njại nnạ yoonại kạ lewi kọmẹẹmma o."
42006003	aJisẹs mạ ọpọọna bẹ obi bẹ, "Nwẹ abaa kẹ yaayeeli boong wạ aDeved onại kạ kebee sạ nwạ obạ yanẹn bạ yabọọma, kạ yọwa yoyuu bẹ o.
42006004	Dạ nwạ omlee dạ Ẹtọ yạ Ọbasẹ, odạạli kẹ brẹẹ wạ yaganna kẹ yakạạ Ọbasẹ oji kẹ. Oyeni odạạli idi okạạ yanẹn yawẹ kayena. Dạ okping odạ nsọ ọnẹn ọdọọdọ tạ oji kạ ọbọọli kẹ bạ keyooyi ẹyau bạ Ọbasẹ."
42006005	Ẹdọ aJisẹs mạ ojạu bẹ obi bẹ, "Wẹẹn wạ Ọnẹn odạ Tata wạ ọkpamma lewi kọmẹẹmma."
42006006	Kạ lewi kọmẹẹmma kạ abạ aJu lẹdọ lẹdọ leyạ maa, aJisẹs onoomạ ẹ ọkọu dạ edungạnạtọ yạ abạ aJu okpe yanẹn boong. Ọnẹn wana wạ kodạmbọọ kọwẹ kọkunakẹ kẹ ọya daa.
42006007	Yakoowạ nsọwa obaa bạ Farisi bidi yawooyi tạ yakạạ boong wạ nạ yatạ yabawa ẹ lojạu. Ọkaama yaplo ẹ yakokoolạ tạ yakạạ nnạ oboo ọnẹn kạ lewi kọmẹẹmma.
42006008	Odạ aJisẹs oyimạ kẹ boong wạ yabali bẹ kạ ntẹẹm, ẹdọ mạ ojạu ọnẹn imaa obi ẹ, "Fukẹn abee kạ lokạ kin." Ọnẹn imaa onoomạ ẹ onạng aajaa.
42006009	Ẹdọ aJisẹs mạ ojạu bẹ obi bẹ, "Ami mbimai baa, odạ bọng nsọ mmọọn njạu tạ yanạng kạ lewi kọmẹẹmma o. Tạ yonạng boong wạ ọyiyi obidạ tạ yonạng boong wạ obuuwạ o. Tạ yọkaam etoom yạ ọnẹn obidạ tạ yokạbi kẹ o."
42006010	Mạ okpenạ bẹ kạ likạ ebạạ, ẹdọ ojạu ọnẹn maa obi ẹ, "Taali kọbọọ kọwu." Nwạ ọdẹya onạng aajaa, ẹdọ kọbọọ kimaa kọtawa kẹ.
42006011	Yanẹn bimaa ẹtẹẹm ẹkonni bẹ, ẹdọ yamạnạ bẹ tạ yatọngai yakạạyi idi obạ idi, yawooyi boong wạ yafitoo mmạ yafi kẹ Jisẹsa.
42006012	Mạ kebee simaa aJisẹs ọkọu dạ okpoonwẹẹn oyii ẹ yatạm, ọyau daa mạ adeedeesa simaa oyii yatạm okạạyi Ọbasẹ.
42006013	Kạ lewi lesowạ kẹ ọdẹẹ kaa yatoolinẹn yawẹ tạ yapạnạ ẹ maa, ẹdọ mạ opimạ ẹ kaa mbạ joo yapoo bạ ọdẹẹ bạ ketạdạ letu:
42006014	aSaimọn (wạ nwạ ọdẹ Pitẹ) obaa awẹẹnyaatẹ Anduru. aJems obaa aJọn, aFilip obaa aBatolomiyu.
42006015	aMatiyu obaa aTọmọs, aJems wạ odạ wẹẹn wạ Alfiyọs, obaa aSaimọn (wạ lopoon lọwẹ lọdẹi).
42006016	aJudas wạ odạ wẹẹn wạ aJems, obaa Judas Iskariyọt, wạ oni tọọyi ẹ lebạ kạ ngạm.
42006017	Ẹdọ otạ bẹ ọyika kẹn mạ okpoonwẹẹn imaa yakọu yabee apaa yạ lọsẹ lodạ baani baani obạ yatoolinẹn yawẹ bikin ebạạ bạ yasoosoo. Yanẹn soosoo yadọ yadọ yablạ dạ lipoon ebạạ jạ liyau dạ lọsẹ jạ aJudiya obaa Jerusalẹm, obaa bạ yablạ dạ lipoon jạ liyau dạ ewipaam lọganga jạ lodeen jạ lofoolạ dạ aTaya obạ aSidọn.
42006018	Mbạ yayạ daa tạ yapuuwạ oyinạ wạ aJisẹs, obaa tạ oyeni oboo bẹ kẹ yekạmạ yẹbẹ. Yanẹn bimin bạ lidạn bungạbung likạạyi agạgạ yayạ daa kayena nwạ oboo bẹ kẹ.
42006019	Yanẹn bimaa ebạạ yajakai tạ yapana ẹ ọsẹnga obaa ẹfa eblại ẹ kạ awool yạ ebooyi bẹ kẹ ebạạ.
42006020	aJisẹs mmạ ọgai lokạ okpenạ yatoolinẹn yawẹ ojạu bẹ obi bẹ, "Ọyi kẹ obạ abaa yabuwạnẹn, ọgẹna abaa nạ yadạ yanẹn bạ nạ yayau kạ kọkpamma kạ Ọbasẹ.
42006021	Ọyi kẹ obạ abaa bạ yọwa yoyuyi ajajimin, abaa nạ yaji yadoo. Ọyi kẹ obạ abaa bimina bạ yayau kạ kebạto ajajimin, ọgẹna abaa nạ yadau lẹga.
42006022	Ọyi kẹ obạ abaa kạ abaa kọnni yanẹn, obaa kạ yawuugi baa. Yayeni yablenại baa yajiyi abaa yadạ yẹnẹn bungạbung ọsẹnga obaa ami, Wẹẹn wạ Ọnẹn.
42006023	"Baa yeni yutẹẹmdala mạ kebee simaa, yatạu yanangai, ọsẹnga obaa kọmlẹnga kạ yayooyi baa kạ Lẹbọọlkạm kawọnga kotuum kodạm. Ọgẹna bạ yaatẹ ndạ yani nại aajaa yakạạ yatọnganẹn bạ Ọbasẹ.
42006024	"Odạ obuuwạ okạạ baa bạ yadạ yasuu mạ ajajimin, ọgẹna abaa yanaan kẹ ntẹẹm fawa mbaa.
42006025	Obuuwạ okạạ baa bạ yaji yadoo kạ ajajimin, ọgẹna abaa nạ yatạ yọwa. Obuuwạ okạạ baa bạ yaduuyi lẹga ajajimin, ọgẹna abaa nạ yapin yayeni yatoo lobạ.
42006026	Obuuwạ okạạ baa, kạ yanẹn ebạạ yatọngai wạ ọyiyi yagẹna baa, ọgẹna bạ yaatẹ ndạ yani tọngai aajaa yagẹnai yatọnganẹn libeema.
42006027	"Odạ ami njiyi baa bimin bạ yapuuwại m mbi baa, yeni kẹdẹi obạ yanẹn bạ abaa kọnni, Baa nạng boong wạ ọyiyi yakạạ yanẹn bạ abaa bi yaadẹi.
42006028	Baa yonnại yanẹn bimin bạ yapongi baa, yayeni yayii yatạm yakạạyi yanẹn bimin bạ yatoo baa kạ eti yạ ebuuwạ.
42006029	Òodạ aa ọnẹn owoli ọ dạ kubeem kana, tạnạ ẹ kẹn kidaa tạ owool ọ kaa tutu. Òodạ aa ọnẹn odạạli kẹ ẹkọ yạ agạnạ ọ kanẹẹnia, tee ẹ tạ oyeni odạạli kẹ ẹkọ ẹwu yạ agạnạ ọ kamlee.
42006030	Ọnẹn wanwanaya wạ obeemi ọ boong, kạạ ẹ boong imaa. Òodạ aa ọnẹn odạạli kẹ boong ọwu, wẹ kaajạu tạ oyeni otooli okạạ ọ.
42006031	Boong wạ awooyi yanẹn tạ yanạng yakạạ ọ, nwạ nạ anạng akạạ yanẹn.
42006032	"Òodạ aa boong wạ awu ayeni kẹdẹi obạ yanẹn bạ adẹi mbạ mbạ, odạ mbọng maa ẹdọ nạ odạ kọmlẹnga kọwu o. Odạdạ yanẹn bạ yabi Ọbasẹ ẹtẹẹm yaadali yani yenại kẹdẹi obạ yanẹn bạ yadẹi.
42006033	Òodạ aa boong wạ anạngi kẹyiyayi akạạyi yanẹn bạ yanạngi ọ kẹyiyayi, mbọng ofikaama anaan nyonnạ o. Yanẹn bạ yabi Ọbasẹ yaayi yanạngi aajaa tutu.
42006034	Ẹdọ òodạ aa awu apạpạlại boong akạạyi oodạ yanẹn bimin bạ ayi kẹ abi nạ ọfẹya bẹ yatooli yakạạ ọ, mbọng nạ ọkaama awoo tạ anaan kọmlẹnga o. Odạdạ yanẹn bạ yabi Ọbasẹ ẹtẹẹm yaadali yapạpạlại boong yakạạyi yanẹn bạ yayi kẹ yajạu nạ yabạngạ yatooli boong imaa yakạạ bẹ kobạngạ kobạnga.
42006035	Odạ baa yeni kẹdẹi obạ yanẹn bạ abaa kọnni yayeni yanạng boong yiyayi yakạạ bẹ. Baa pạpạlại yanẹn boong ẹdọ baa yẹẹn kaayoo tạ yatoli bọng bọng yakạạ baa. Ẹdọ abaa nạ yayeni kọmlẹnga kạ kodeen, yayeni yadạ bẹẹn bạ Ọbasẹ wạ odeen. Ọgẹna nwạ onạngi boong wạ ọyiyi okạạyi yanẹn bimin bạ yabi jang wẹ saam yaajại, obạ yanẹn bạ yabuuwạ ntoom.
42006036	Baa yeni ekutẹẹm obạ yanẹn adạ awọu wạ ọbaa oyeni ekutẹẹm.
42006037	"Baa yanẹn yadọyadọ kaata dạ Ọbasẹ nạ ojạu baa ọọtai. Baa yanẹn yadọyadọ lobạ kaapạạli, dạ Ọbasẹ nạ ojạu ọ lobạ opạli. Baa blại kẹ kaa yakạạyi yanẹn yadọyadọ kạ aboong bungạbung ọbẹ, dạ Ọbasẹ nạ oblại kẹ kaa okạạyi baa kạ abloong bungạbung yẹbaa.
42006038	Baa kạạ yanẹn boong wạ ọkpaki bẹ, dạ Ọbasẹ nạ okạạ baa boong wạ obi ọkpaki baa. Ọbasẹ nạ oyoomạ boong wạ ọyiyi ọyiyi wạ yayami kẹ kaa mbọọ yayeni yayuu kẹ obạngạ, owu ọblẹnga dạ lọsẹ ọganna okuudạ baa kạ akpaa. Ọgẹna boong wạ abi too ayoomạ akại yanẹn yadọyadọ, boong imaa nwạ Ọbasẹ nạ otạ oyoomạ boong okạạ baa."
42006039	Ẹdọ aJisẹs mmạ obạ bẹ kẹsẹma obi bẹ, "Nwẹ oplạmplạmạ wana ofi obạngạ kẹ tạ okoowạ oplạmplạmạ ọdọọdọ eti o. Òodạ aa onạngi aajaa mbạ bimaa yapoo nạ yabọọma maa yatọọ kạ lebạ.
42006040	Ọnẹn maa oodạ wạ yayau kạ yakpei boong wạ nnạ odạm ọtaa kẹ okoowạ ọwẹ, odạ ọnẹn wanwanaya kạ nạ ọwẹ kẹ yokpekpe yọwẹ, nạ odạ aa okoowạ ọwẹ.
42006041	"Ẹdọ mbọng ofidạ agạgạ awu ọgẹna ọsẹmumaawẹẹn wạ ọyau dạ ajẹẹn jạ awẹẹnawọu, kạ kebee sạ ketibọọ kẹyau ọ dạ ajẹẹn.
42006042	Awu aabạng tạ aajạu wẹẹnnaaka ajạu ẹ, 'kọmbọọ wẹẹnamuka, tạ ndạạli ọ kẹ ọsẹmumaawẹẹn wạ ọyau ọ mạ ajẹẹn maa,' kạ kebee sạ awu kạ awool liwu abi aakạạ ketibọọ sạ kẹyau ọ kạ ajẹẹn o. Abaa keyomima kenạngi! Kạlạeti adạạli ọ kẹ ketibọọ sạ kẹyau ọ kạ ajẹẹn mạ akạạ akokoolạ dạ nạ adạạli kẹ ọsẹmumaawẹẹn wạ ọyau kạ ajẹẹn jạ awẹẹnaaka.
42006043	"Keti sạ kẹyiyi wool jang litidu bungạbung keewạạmi. Aajaa kayena keti sạ kebi kẹyiyi jang litidu jạ liyiyi keewạạmi.
42006044	Keti sansanaya yayimại sẹ kạ litidu jạ kewạạmi. Ọnẹn jang usokolo kạ yẹkana ọọpaa, obidạ kọkaama kạ yẹkpẹkau.
42006045	Ọnẹn wạ ọyiyi ẹtẹẹm, onạngi bloong yiyayi bạ yeblạ wẹ kạ ẹtẹẹm kamlee kaa, Ọnẹn wạ obuuwạ ẹtẹẹm onạngi bloong bungạbung bạ yeblạ ẹ kạ ẹtẹẹm kamlee. Ọgẹna bloong bạ yewuuyi ọnẹn kạ ẹtẹẹm kaa mbạ yedạbại bẹ kạ ẹma ẹwẹ.
42006046	"Mbọng ọkaama abaa yayeeli m, 'Tata, Tata,' odạ boong wạ njại baa yaanạng o.
42006047	Ọnẹn wanwanaya wạ otooli m mạ opuuwạ oyinạ ọmi oyeni ogạnạ kạ kenại, ami nạ nkoowạ ẹ boong wạ nwạ oodạ.
42006048	Nwạ odạ aa ọnẹn wana wạ omạạn ẹtọ, ọtọọ mfa nwẹ ndongạ odongạ kạ ntakpa mmạ omạnạ kaa ẹtọ ẹwẹ. Kạ lowi lowuuyi lotạmạnạ lodui mạ ẹtọ imaa, odạ nyạ eeyukạ, ọsẹnga obaa yatuum yamạnạ yẹ kạ ẹtakpa.
42006049	Odạ ọnẹn wạ opu oyinạ ọmi mạ obi kạ kenại oogạn, oodạ aa ọnẹn wana wạ obi kẹ mfa kạ lọsẹ ọọtọi opạnạ maa omạnạ kaa ẹtọ. Kạ lowi lowuuyi lotạmạnạ lodui mạ ẹtọ imaa, nyạ ẹtọ kẹ kọsakana. Ẹdọ kẹtọọ sạ ẹtọ imaa nạ kebuuwạ kẹ wạ odeen."
42007001	Kạ aJisẹs ọwẹ kẹ bloong bạ ọtọngai ebạạ okạạ yanẹn bimaa, oblạ kẹ ọkọu dạ lopoon jạ yadẹi Kapanọm.
42007002	Okonẹn wana wạ odeen wạ leko jạ aRoom, oyeni otoomnẹn wạ ọdẹyi ẹ kaani. Oninạ otoomnẹn ọwẹ imaa omungạ ọwẹẹnwẹẹn tạ obạ kẹ.
42007003	Okonẹn imaa opuu ọgẹna Jisẹsa, ẹdọ mmạ otoom yanọtam bạ aJu bidi tạ yakọu yajạu ẹ tạ ofukẹn oboo kẹ otoomnẹn ọwẹ.
42007004	Kạ mbạ yapạn maa Jisẹsa yadeennạ ẹ ọtatawa yajạu ẹ, "Ọnẹn imin ọbọọwa kẹ tạ akạạ ẹ nkaami,
42007005	ọsẹnga obaa yanẹn yamọọn yatuum yadẹẹ wẹ. Nwạ omạnạ kẹ edungạnạtọ okạạ mọọn."
42007006	Ẹdọ aJisẹs otooli bẹ tạ ọkọu daa. Kạ yakuuyi kẹ tạ yamlee dạ ẹtọ ẹwẹ, okonẹn imaa otoomi yamạnạbẹẹn yawẹ tạ yakọu yayin Jisẹsa yajạu ẹ, "Tata, wool liwu yogạgạ kaakạạ, ọgẹna ami mmbọọwa tạ nạng ọ amlee kạ ẹtọ ẹmi.
42007007	Imaa ọkaama, ami miin mbala mbi mmbọọwa kẹ tạ mpạnạ ọ kaa. Kaam atọnga, ẹdọ otoomnẹn ọmi nạ ọtawa kẹ.
42007008	Ọsẹnga obaa ami kạ awool limi ndạ ọnẹn wạ yayooyi kạ kapiil kạ yakonẹn bạ yadạmi yata m kẹ. Yakonẹn yadọyadọ yayeni yayau kạ kapiil kaami. Nyeni ẹfa tạ njạu imin wana, 'Kọu!' Nwạ onạng aajaa, nyeni njạu idaa wana, 'Fukẹn!' Nwạ ofukẹn. Ami njiyi otoomnẹn ọmi, 'Nạng amin!' Ẹdọ onạng aajaa."
42007009	Kạ aJisẹs opuu boong imin, obạ ẹ wool tạ okạạ ọnẹn wạ odạ aajaa, ẹdọ osodạ ẹ ojạu yanẹn soosoo bidaa ebạạ bạ yatotolại ẹ obi bẹ, "Ami jang kẹ woolfạnnạ kalakaal jạ lidạ ajin nkạạ, odạdạ mạ yanẹn bạ Izirẹl min!"
42007010	Ẹdọ yanẹn bimaa bạ okonẹn imaa otoomi maa yaduukạ bẹ yakọu dạ ẹtọ, yafi yakạạ otoomnẹn ọwẹ ọtawa kẹ.
42007011	Kẹ oogạnạ kạ imaa ọbọọli kẹ, aJisẹs otoo yatoolinẹn yawẹ yakọu dạ opoondeen wana wạ yadẹi Neen. Yanẹn soosoo yatooli ẹ yakọu daa.
42007012	Adạ yasẹng yayạ kẹ dạ kẹmakạm lopoonna jimaa, yakạạ yatạ odạm wạ obạ kẹ yadạbại bẹ kẹn. Ọnẹn imaa wạ yatoo kebạạ kẹwẹ maa, yaaka oyeni ẹ wẹkakạn kpọkọlọ. Yaaka odạ yanẹẹn wạ odạmma obạ kẹ odoo ẹ maa. Yanẹn bạ yasoosoo bạ yablạ mạ lopoon jimaa yayau obạ nwạ.
42007013	Kạ aJisẹs okạạ yanẹẹn imaa oyeni ekutẹẹm obạ nwạ, ẹdọ mạ ojạu ẹ obi ẹ, "Lobạ kaatoo."
42007014	Ẹdọ aJisẹs ọkọu ọpaana mạ mkpang yạ yatoo kaa kebạ sạ odạm imaa, yanẹn bạ yatoo sẹ maa yabee maa. aJisẹs mmạ ojạu ẹ, "Wẹẹndạm njại ọ tạ anọọma ọ!"
42007015	Ọnẹn wạ obạ kẹ maa onoomạ ẹ ọnọọma ọnọọma oyeni omạnạ ẹ tạ ọtọnga. Ẹdọ aJisẹs ọganna ẹ okạạ yaaka.
42007016	Yanẹn bimaa bạ yayau maa ebạạ yọkaal yọmaana bẹ, ẹdọ mbạ yatọọngai Ọbasẹ yajiyi, "Ọtọnganẹn wạ Ọbasẹ wạ odeen ọmaali ẹ kẹ maa kạ kẹwọọyi kẹmọọn. Ọbasẹ oyeni oyạ kẹ maa tạ onạng yanẹn yawẹ tạ yayeni nkaami."
42007017	Oyinạ imin ọgẹna boong wạ aJisẹs onại maa ọlaama opạmạ ẹ kẹ dạ aJudiya daa ebạạ obaa lipoon jạ liyau libanga daa ebạạ.
42007018	Yatoolinẹn bạ aJọn Kẹblẹi lowi yayini Jọnna yagẹna bloong bimin ebạạ bạ aJisẹs onạngi. aJọn mạ ọdẹẹ bẹ mbạ yapoo tạ yapạnạ ẹ maa.
42007019	Ẹdọ otoom bẹ tạ yakọu yapạnạ kạ Jisẹsa yablau ẹ yajạu ẹ, "Nwẹ odạ awu aJọn ojại obi nạ ayạ maa obidạ ọnẹn ọdọọdọ amọọn yeni tạ yokpenạ yọgẹna o."
42007020	Ẹdọ yapạn maa Jisẹsa yajạu ẹ yabi ẹ, "aJọn Kẹblẹi lowi otoomi mọọn tạ yọblau ọ, 'obidạ awu yajại nạ ayạ maa, obidạ ọnẹn ọdọọdọ nnạ yokpenạ yọgẹna o.' "
42007021	Mạ kebee simaa, aJisẹs oboo kẹ yanẹn soosoo yekạmạ, obạ apeen, oyeni owuung kẹ lidạn bungạbung kạ awool jạ yanẹn, onạng yaplạmplạmạ soosoo tạ yakạạ eti.
42007022	Ẹdọ mạ ọpọọna yatoomnẹn bimaa obi bẹ, "Baa kọu yayin Jọnna boong wạ abaa kạạ kạ awool libaa obaa boong wạ abaa puu kẹ kạ awool libaa. Yaplạmplạmạ yakại eti, yatiyatiya yanoomại bẹ yasẹngi, yaduukạduukạ yatawa kẹ, yanẹn bạ yamlee kẹ ndu yapuuwại boong. Yayẹmai kẹ yanẹn bạ yabạ kẹ kạ lobạ, yanẹn yakạạyi yabuwạnẹn lẹkawa yiyayi jạ Ọbasẹ.
42007023	Yutẹẹmdala nạ yọya yokạạ yanẹn bimin bạ yabi oseeli m yayeni obạ ami."
42007024	Kạ yatoomnẹn bạ aJọn kẹblẹi lowi yablạ kẹ, aJisẹs omạạn ẹ tạ ọtọnga boong ọgẹna Jọnna mạ lẹnẹnkpala jimaa, ojiyi, bẹ obi bẹ, "Mạ abaa dạbạ baa kaa yakọu dạ kẹsẹkpọnga daa, odạ bọng abaa wooyi tạ yakạạ o. Odạ lọpẹla jạ kowiyạ konạngi lọbẹlai jẹ ọbẹlai.
42007025	Odạ bọng abaa kọi kaa tạ yakạạ o. Ọnẹn wạ ogạn ẹ sẹndạm obạ nkọ yạ nyiyi o. Kạ lọtumajạu yanẹn bạ yagunni bẹ sẹndạm sạ kedạ aajaa, yayeni yawuuyi etoom yạ ekpạli, yani kạại bẹ dạ abọọlkạm.
42007026	Baa yin, odạ bọng abaa kọi kaa tạ yakạạ o. Odạ ọtọnganẹn wạ Ọbasẹ o. Eiya, tạ nyin baa, yakạạ ọnẹn wạ odạmmi ọtaa kẹ ọtọnganẹn wạ Ọbasẹ.
42007027	Ọgẹna mina mmạ odạ ọnẹn imaa wạ yafọngi kẹ kạ nwẹnẹ yạ Ọbasẹ yabi: " 'Ami Ọbasẹ nạ ntoom otoomnẹn ọmi tạ ọkọu, dạ nạ okạlạ oyonnạ kẹ eti okạạ ọ.'
42007028	Tạ nyeni nyin baa kaa, aJọn odạạm ọtaa kẹ ọnẹn wanwanaya wạ oni wuuyi kẹ etoom, okpintạ odạ kạ odạ aajaa, ọnẹn imin wạ ọnunga ọtaa kẹ kạ kọkpamma kạ Ọbasẹ, nwạ odạmmi ọtakẹ Jọnna."
42007029	(Yanẹn ebạạ, odạdạ bạ kẹnai tas, kạ mbạ yapuu boong wạ aJisẹs ọtọnga, yapọọna yajạu eti yạ Ọbasẹ nyạ ẹyiyi, ọgẹna mbạ yablẹẹ bẹ kẹ lowi jạ aJọn.
42007030	Odạ bạ aFarisi obạ yakoowạ nsọwa yaadẹya tạ yanạng boong wạ Ọbasẹ owooyi bẹ tạ yanạng, ẹdọ yaplạm kẹ tạ yakọu yablẹẹ bẹ lowi dạ kọbọọ kạ aJọn.)
42007031	"Odạ mbọng nnạ ntạ nyoomạ obạ yanẹn bạ awi imin o. Mbạ yaseli bọng o.
42007032	Mbạ yadạ aa bẹẹnbẹẹn bạ yayau kạ lukpaal yayeeli kaa bidi obaa bidi yajiyi bẹ, " 'Amọọn yotee litee kẹbẹẹ yọbẹa, baa yaanoomạ tạ yatạu yotạtạu, yotee litee kọbọngaa, abaa lobạ yaatoo.'
42007033	aJọn kẹblẹi lowi oyạ maa jang luji etieti ooji, aajaa kayena jang yatu banbanaya ọọwaa, ẹdọ abaa yajiyi yabi, 'Otoo kudạn bungạbung kạ awool.'
42007034	Wẹẹn wạ Ọnẹn oyạ maa, ojii oyeni ọwai, ẹdọ abaa yajiyi, 'Baa kpenạ kaa yakạạ, ojijiyạ imin obạ otuuwạtuuwạ. Nwạ odạ omạnạwẹẹn wạ abạ kẹnai tas obạ yanẹn bạ yabi Ọbasẹ ẹtẹẹm yaadali.'
42007035	Yoyimạyimạ bạ Ọbasẹ yokoowạ kẹ tạ yodạ lọtumajạu oblạ kạ yanẹn ebạạ bạ yanaani bẹ kẹ."
42007036	Farisi wana ọdẹẹ Jisẹsa tạ oji luji obạ nwạ. Ẹdọ aJisẹs ọkọu dạ ẹtọ yạ Farisi imaa ọnọọma ọnọọma tạ oji luji.
42007037	Yanẹẹn wana ọyau mạ lopoon jimaa wạ owuuyi etoom yạ ebi Ọbasẹ ẹtẹẹm ẹẹdaali, kạ opuu obi aJisẹs ọyau kạ oji luji kạ ẹtọ yạ Farisi wana, nwạ otoo yamlẹ bạ yadaali koploong kạ ekpomạ yạ yatoo lẹtaa jạ yadẹi aLabasta yanạng ọkọu daa.
42007038	Adạ oyạ daa, obeeyi ofoolạ dạ apaa yạ aJisẹs oyooyi mfẹ. Otoi lobạ, omạnạ ẹ tạ ọdọli kẹ mfẹ yạ aJisẹs obạ yoyeen. Ẹdọ otạ yiil liwẹ ọsang kẹ, owowongại yẹ kaa, mạ odạạli yamlẹ bimaa ofodạ opạạyi Jisẹsa kạ mfẹ.
42007039	Kạ aFarisi imaa wạ ọdẹẹ Jisẹsa tạ ọkọu oji luji dạ ẹtọ ẹwẹ okạạ aajin, otoo kạ ẹtẹẹm kamlee ojiyi wool liwẹ obi ẹ, "Ofidạ aa ọnẹn imin ọdẹya odạ ọtọnganẹn wạ Ọbasẹ ofi oyimạ kẹ lọnẹnku jạ yanẹẹn wạ ọpaana ẹ miin odạ, ofi oyimạ kẹ obi yanẹẹn imin odạ ọnẹn wạ owuuyi etoom yạ eebi Ọbasẹ ẹtẹẹm ẹẹdaali."
42007040	aJisẹs mạ ọpọọna ẹ ojạu ẹ obi ẹ, "Saimọn nwooyi tạ njạu ọ boong." aSaimọn obi ẹ, "Okoowạ kọu lokạ ajạu m."
42007041	aJisẹs mmạ ojạu ẹ obi ẹ, "Yanẹn yapoo yanitoo odạm wana wạ opạpạlại yanẹn limaan kạ kutun. Wana onitoo ẹ limaan jạ libạng amaankpa pọng aapoo opạli joo, idi naa otoo ẹ limaan jạ libạng pọng lẹyau opạli yatạạn.
42007042	Mbạ bimaa yapoo ọnẹn wana maa oodạ wạ ọfẹẹ tạ ọmlẹnga kutun kọwẹ, ọkaama odạm imaa mạ ọlaa kẹ litun libẹ jạ yapuyapu. Nwẹ mạ mbạ bimaa yapoo odạ nẹẹ maa nạ oyeni kẹdẹi sạ odạm imaa kạ ẹtẹẹm ọtaa kẹ o."
42007043	aSaimọn mạ ọpọọna ẹ obi ẹ, "Mbala m mbi nạ odạ ọnẹn imin wạ limaan liwẹ lisoo litakẹ wạ oblạ kẹ kaa okạạ ọtaa kẹ ebạạ nwạ nạ oyeni kẹdẹi sạ odạm imaa kạ ẹtẹẹm ọtaa kẹ." aJisẹs mạ ọpọọna ẹ obi ẹ, "Ablemạ kẹ kaa."
42007044	Ẹdọ aJisẹs osodạ ẹ kạ yanẹẹn imaa mạ ojạu Saimọna obi ẹ, "Nji akạạ kẹ yanẹẹn imin o. Mblạ kaa nyạ mạ ẹtọ ẹwu, awu miin lowi aakại tạ ntạ nkooyi m kẹ mfẹ. Odạ nwạ otoo yoyeen yọwẹ ọdọli kẹ mfẹ mmi, oyeni otạ yiil liwẹ otạ ọsang kẹ.
42007045	Awu miin aablamma tạ anaan mạ ẹtọ ẹwu min, odạ yanẹẹn imin kạ omạạn ẹ kebee sạ ntạ nya min, nwạ kẹ ookoomạ tạ owowongạ m kạ mfẹ.
42007046	Awu min yamlẹ kạ letu aawongạ, odạ yanẹẹn imin owongạ m kẹ yamlẹ bạ yadaali koploong kạ mfẹ.
42007047	Ọkaama tạ nyin ọ ẹdọ njạu ọ, yablạ kẹ kaa yakạạ ẹ kạ abloong bungạbung yẹwẹ soosoo, ọsẹnga obaa nwạ otuum oyeni kẹdẹi sạ kedạmi. Ọnẹn wạ oyeni kẹdẹi ọwẹẹnwẹẹn, odạ nạ yablạ kẹ kaa yakạạ ọwẹẹnwẹẹn."
42007048	Ẹdọ aJisẹs mạ ojạu yanẹẹn imaa obi ẹ, "Yablạ kẹ kaa yakạạ ọ kạ abloong bungạbung bạ anại ebạạ."
42007049	Yanẹn bidaa bạ yabọọma yadẹ bẹ luji maa yamạnạ bẹ tạ yajiyi kạ ntẹẹm mbẹ kamlee kaa, "Mina odạ nnẹ wạ oblại kẹ kạ aboong bungạbung okạạyi ọnẹn."
42007050	Ẹdọ aJisẹs mạ ojạu yanẹẹn imaa obi ẹ, "Keyooyi kẹwu kạ lọtumajạu kẹkaam ọ kẹ; Blạkẹ kạ ọfai."
42008001	Kẹ oogạnạ kạ imin ọbọọli kẹ, aJisẹs onoomạ ẹ kọsẹnga opạmạ ẹ ọkuuyi yapoondeen obạ yapoonbẹẹn, okạạyi lẹkawa yiyayi jạ Ọbasẹ jạ lẹgẹna kọkpamma kọwẹ. Yatoolinẹn yawẹ bimaa joo yapoo yatooli ẹ yakọu kaa.
42008002	Aajaa kayena banẹẹn bidi bạ oniwuungi kẹ lidạn bungạbung kạ awool, obaa bạ oboi kẹ yekạmạ. aMeri (wạ yadẹi Magdalin) wạ aJisẹs owuungi lidạn bungạbung litạạnlipoo kạ awool.
42008003	aJowana wạ odạ yanẹẹn wạ Kuza, wạ odạ kẹkpamma kạ ẹtọ yạ aẸrọd. aSusana obạ mbạ bidaa soosoo bạ yatoo yoyeyeen yọbẹ yaplạwại Jisẹsa obạ yatoolinẹn yawẹ.
42008004	Kạ yanẹn yafukai bẹ kạ lẹkpala jạ ledeen, obạ yanẹn bạ yablại kạ lopoon jana obaa jidaa yapạnại maa Jisẹsa, ẹdọ nwạ onạng bẹ oyinạ kẹsẹma simina obi bẹ:
42008005	"Ọnẹn wana onoomạ ẹ ọkọu okoon litipoo liwẹ. Adạ ọlaayi litipoo jimaa kạ litạạmi liwẹ, jidi liblẹnga kạ eti, yasạmại jẹ, ẹdọ yọnọọn kawọnga yotạmại yoji kẹ.
42008006	Jidi liblẹnga kạ ntakpa, ẹdọ kạ limeeni liyọiya kẹ ọsẹnga obaa kạ lowi loobi maa loodạ.
42008007	Jidi liblẹnga kạ okạmạmkạm wạ yabọọma obạ litipoo maa yamạạn yakpạli, ẹdọ okạkạmại yeti yẹwẹ.
42008008	Ẹdọ jidi liblẹnga kạ lọtuumanẹnsẹ. Yeti yẹwẹ yekpạli yeyeni yewạạm lidu atạạn kạ nti soosoo, litakẹ jạ yatạ yakoon." Kạ aJisẹs ọtọnga kẹ imin, mmạ ojại bẹ obi bẹ, "Ọnẹn wạ otoo litung aboong puuwạ tạ opuuwạ."
42008009	Ẹdọ kạ yatoolinẹn yawẹ yablai ẹ, boong wạ kẹsẹma simin kekoowạ,
42008010	nwạ ojại bẹ obi bẹ, "Ọbasẹ okạạ baa kẹ ẹfa tạ yayimạ lọtumajạu jạ lọgẹna kọkpamma kọwẹ. Odạ yanẹn bikin bạ yabi min yaatooli ntoowại yẹsẹma, oblạ maa. " 'Mbạ yakpintạ yakpenạ odạ bẹ ọọfẹya tạ yakạạ. Yakpintạ yakala kotung bẹ oofạngạ.' "
42008011	"Mina odạ boong wạ oyinạ kẹsẹma simaa kekoowạ: Litipoo jimaa odạ oyinạ wạ Ọbasẹ.
42008012	Litipoo jạ liblẹnga kạ eti, odạ yanẹn bimin bạ yapuu kẹ oyinạ wạ Ọbasẹ, ẹdọ aSẹtan mạ oyạ maa odạạli kẹ likạạ jimaa kạ ntẹẹm mbẹ otạ oblạ kẹ, oblạ maa yajạu kạ lọtumajạu yaayooyi dạ nạ yayeni nkaami.
42008013	Jimin jạ liblẹnga kạ ntakpa odạ yanẹn bạ yapuu kẹ oyinạ wạ Ọbasẹ mmạ yanaan obạ yutẹẹmdala. Odạ mạ likạạ maa liibi bẹ kạ ntẹẹm dẹnẹnẹ liimlee, ọkaama yayoo jẹ kạ lọtumajạu kạ obee pipiwẹẹn, ẹdọ kạ koyoomạ koyạ maa mbạ yakoomạ Ọbasẹ ketooli.
42008014	Litipoo jạ liblẹnga kạ okạmạmkạm odạ yanẹn bimin bạ yapuu kẹ oyinạ wạ Ọbasẹ, ẹdọ adạ yakuuyi lokạ lokạ, mbạ yafi yakoomạ ọsẹnga obạ yiwọwọngi obạ kẹyuu obạ yudala etoomma imin, ọkaama amaana abẹ adạ kpuu.
42008015	Litipoo jạ liblẹnga kạ lọtuumanẹnsẹ odạ yanẹn bimin bạ yapuu kẹ oyinạ wạ Ọbasẹ, yamaana ẹ ọtatawa kạ eti lọtumajạuwa obạ ntẹẹm yạ nyiyi tutu yawạạm litidu.
42008016	"Ọnẹn maa oodạ wạ otạmạ kẹ ọkpẹẹkọ odạạli kepoo otạ okpạnạ kẹ kaa, obidạ odạạli ẹ oyoo kạ mkpang kamlee. Yani duukạ yadạlại ẹ yabạlại kạ kekoon beebee kawọng, oblạ maa yanẹn bạ yamlenni kaa yakạạ kogbongạ.
42008017	Ọgẹna bọng bọng maa oodạ wạ yapongạ kẹ wạ nạ yajạu kạ lowạni yatoo yakọu. Aajaa kayena bọng bọng maa oodạ wạ yaduuwạ kẹ wạ nạ yajạu yaayi, odạdạ yatoowạ ẹ yadạbạ bẹ kẹn kạ lowạni.
42008018	Ọkaama baa kpenại baa yakoolạ okoolạ dạ abaa sẹng yapuuwại, ọsẹnga obaa ọnẹn wanwanaya wạ oyeni kẹ nạ yagạnạ ẹ kaa osoo ọtaa kẹ maa. Ọnẹn wanwanaya wạ obi bọng bọng ooyeni odạdạ boong wạ nwạ ọbal ẹ obi oyeni kạ maa, nạ yanaan ẹ kẹ."
42008019	Bẹẹnyaaka bạ aJisẹs obạ yaaka wạ ọbẹẹ yayạ maa tạ yakạạ Jisẹsa, odạ bẹ ọọfẹya tạ yakọu kạ ọyau kaa, ọsẹnga obạ yanẹn bạ yasoo kẹ wạ odeen.
42008020	Ọnẹn wana wạ ọyau mạ lẹkpala jimaa mmạ ojạu Jisẹsa obi ẹ, "Bẹẹnnaaka obạ akaa yayau kạ ebạmkpa kin yawooyi tạ yadungạnạ obạ awu."
42008021	aJisẹs mạ ọpọọna ẹ ojạu ẹ obi ẹ, "Yanẹn bạ yadạ bẹẹnnamuka obạ mmuka odạ bimin bạ yapuu oyinạ wạ Ọbasẹ mmạ yagạnạ kạ kenại."
42008022	Lewi jana aJisẹs obạ yatoolinẹn yawẹ yamlee kạ ukwaa, ẹdọ mạ ojạu bẹ obi bẹ, "Baa tạ yọbali yọkọu dạ ewipaam idaa." Ẹdọ yagaba yakọu.
42008023	Adạ yayali bẹ yakuuyi, aJisẹs ọdọọ kẹ. Oogạnạ ẹwọnga yạ ẹtatawa emạnạ yẹ kenại mạ lowi maa, ẹdọ ukwaa ọbẹ omạnạ ẹ tạ omleenni kẹ kạ lowi mbạ yakuuyi dạ nạ yakpoo kaa.
42008024	Yatoolinẹn yawẹ yakọu yayẹmi ẹ yajạu ẹ, "Tata, Tata, yọkuuyi dạ nnạ yobạkẹ ee!" aJisẹs mmạ onoomạ ẹ ọkpamana obạ kowiyạ kimaa obaa ẹwọnga. Bloong bimaa ebạạ yekoomạ, yeyeni yẹnọọma dẹẹng.
42008025	Ẹdọ aJisẹs mạ ojạu yatoolinẹn yawẹ obi bẹ, "Woolfạnnạ libaa kii o." Odạ mbạ ọkala bẹ oyeni obạ bẹ wool, yamạnạ bẹ tạ yabimai idi obạ idi yajiyi, "Mina oyoom odạ naa ọnẹnna o. Nwạ oyinni kowiyạ obạ mwikpoon boong wạ nạ yanạng, mbạ yanạng aajaa!"
42008026	Ẹdọ mbạ yayaal yakọu dạ lọsẹ jạ yadẹi Gẹrasa jạ lọyau dạ ewipaam idaa yạ ekpenạ Galili.
42008027	Kạ aJisẹs odạbạ ẹ kẹn mạ ukwaa maa obạlạ dạ ẹpaam, odungạnạ maa obạ ọnẹn wana wạ otoo lidạn bungạbung kạ awool, oblạ mạ lopoon jimaa. Ọgẹna kạ kobee kpọọl nwạ jang wẹ nkọ oogạn, obidạ tạ owuuyi kạ ẹtọ kamlee, ọyawai oodạ dạ litaapu jạ yabọngai yanẹn.
42008028	Kạ okạạ Jisẹsa omạnạ ẹ tạ otoo lobạ, ọgaba ọtọọ ẹ kạ mfẹ, oyeni owọmmai kạ emleefa ẹwẹ ojiyi, "Mbọng ofạnnạ mọọn obạ awu, Jisẹs Wẹẹn wạ Ọbasẹ wạ odeen, Kọmbọọ miin lotạmạ kaadu. "
42008029	Ojại aajaa ọsẹnga obaa aJisẹs owuung kẹ lidạn bungạbung jimin kạ awool liwẹ. Kạ nti soosoo lidạn bungạbung jimaa nạ lidibạ ẹ kẹ ọkaama yakpintạ yafẹli ẹ kẹ mkpọkọbi kạ mbọọ obạ mfẹ nạ ọmaana kaa ọbalai kẹ, ẹdọ otuukạ ọkọu dạ kẹsẹkpọnga obạ mfa yạ lidạn bungạbung ebạạ.
42008030	aJisẹs mạ ọblau ẹ obi ẹ, "Mbọng odạ jeen lẹwu o." Ọpọọna ẹ obi ẹ, "Mkpeyạ Yosoo osoosoo" ọsẹnga obaa lidạn bungạbung soosoo liwuuyi ẹ kạ awool.
42008031	Lidạn bungạbung jimaa lidennạ Jisẹsa kạ nti kạ nti dạ nạ ojạu bẹ oowuungi ọkọnga dạ lebạ jạ leebi kekạạmi leetoo.
42008032	Mạ kebee simaa, likoo soosoo liyau kạ luji dạ okpoonwẹẹn daa. Lidạn bungạbung jimaa lidennạ Jisẹsa lijạu ẹ, "Kọmbọọ tạ yọkọu yomlee likoo jimaa kạ awool, ẹdọ nwạ ọdẹya obạ njạ."
42008033	Lidạn bungạbung jimaa lidạbạ jẹ mạ awool jạ ọnẹn imaa likọu limlee likoo jimaa kạ awool. Ẹdọ likoo jimaa ebạạ liblạ mạ ekpoon maa liyika kẹn, lituukạ likọu liblẹnga kạ lewibạ jimaa liwaa lowi libạ kẹ.
42008034	Kạ yanẹn bạ yakpenại likoo jimaa yakạạ boong wạ odạbạ ẹ maa, yatuukạ yakọu yayin yakạạ yanẹn bạ yayau dạ lopoon, obaa bạ yawuuyi kạ atạạmi.
42008035	Ẹdọ yanẹn yanoomạ bẹ tạ yakọu yakạạ boong wạ odạbạ ẹ. Kạ yayạ kaa yapạnạ kaa Jisẹsa, yakạạ ọnẹn imaa wạ lidạn bungạbung liblạ kẹ kạ awool maa ọnọọma kạ mfẹ yạ aJisẹs kapiil ogạnạ ẹ kẹ nkọ kạ awool oyeni ọtangana ẹ kẹ kạ letu obạ yọbala. Ẹdọ yanẹn bimaa ebạạ yọkaal yọmaana bẹ.
42008036	Yanẹn bimin bạ yakạạ kẹ, yakọu yayin yanẹn dạ ọnẹn wạ otoo lidạn bungạbung kạ awool ọsẹng ọtawa kẹ.
42008037	Ẹdọ yanẹn ebạạ bạ yablạ mạ lọsẹ jạ Gẹrasa yakọu yajạu Jisẹsa tạ oblạ kẹ ọgẹna yọkaal yotuum yonạng bẹ. aJisẹs omlee kạ ukwaa oblạ kẹ.
42008038	Ọnẹn imaa wạ yawungi lidạn bungạbung kạ awool maa, odeennạ Jisẹs obi ẹ, "Kọmbọọ tạ ntooli ọ." aJisẹs owuung ẹ tạ oblạ kẹ, ojạu ẹ,
42008039	"Kọu dạ ẹtọ ayin boong wạ Ọbasẹ onại okạạ ọ." Ẹdọ ọnẹn imaa oblạ kẹ ọkọu dạ lipoon libẹ daa ebạạ oyinni yanẹn boong wạ aJisẹs onại okạạ ẹ.
42008040	Kạ aJisẹs oblạ kẹ daa ọwọọn dạ ewipaam idin, yanẹn yayau maa yanaan ẹ kạ yutẹẹmdala, ọsẹnga obaa mbạ ebạạ yatạ yakoomi ẹ.
42008041	Ẹdọ ọnẹn wana okpeyạ aJairọs, odạ kikpamma edungạnạtọ yạ abạ aJu. Nwạ oblạ kaa oyạ maa ọtọọ Jisẹsa kạ mfẹ odeennại ẹ tạ ọkọu dạ ẹtọ ẹwẹ,
42008042	ọsẹnga obaa oyeni wẹẹn wana wẹkakạn wạ odạ yanẹẹnwẹẹn wạ obạng kẹ mbạntam joompoo, ẹdọ owooyi tạ obạ kẹ. Adạ aJisẹs ọyau kạ eti ọkuuyi dạ ẹtọ yạ ọnẹn imaa, yanẹn soosoo yatotolại ẹ wowowo.
42008043	Yanẹẹn wana wạ yayi yayại oyại kạ mbạntam joompoo ọsẹnga maa. Nwạ opạmmạ ẹ kẹ mbotọ oyeni ọlọọ kẹ limaan liwẹ dạ kọbọọ kạ yaboowạ boowạ ebạạ, odạ ọọfẹya tạ yaboo ẹ kẹ.
42008044	Ọpipiyai ẹ mạ kẹwọoyi sạ yanẹn bimaa, tutu ọkọu ọpaana dạ kọkọtung kạ aJisẹs, ẹdọ nwạ obebee maa ọtawa kẹ.
42008045	Ẹdọ aJisẹs mmạ ọblau bẹ obi bẹ, "Odạ nnẹ maa ọpaan ọ." Kạ mbạ ebạạ yakanga kẹ, aPitẹ mmạ ojạu ẹ obi ẹ, "Tata, yanẹn bimin ebạạ yayau yasongạ ọ kẹ yayeni yaluluwai ọ."
42008046	aJisẹs ojại bẹ obi bẹ, "Ọnẹn wana ọpaana m kẹ, ọgẹna puuwạ kẹ dạ ẹfa eblạ m kẹ kạ awool."
42008047	Ẹdọ kạ yanẹẹn imaa okạạ kẹ obi wẹ ọọfẹ tạ oduuwạ ẹ kẹ, ọtutumai otạ opạnạ kẹn Jisẹsa, ọtọọ ẹ kạ mfẹ. Ọyau mạ likạ jạ yanẹn bimaa ebạạ oyin boong wạ ọkaama ọpaana ẹ dạ kọkọtung obaa dạ nwạ obebeeyi mạ apaa imaa ọtawa kẹ.
42008048	aJisẹs mạ ojạu ẹ obi ẹ, "Awu mmuka, woolfạnnạ liwu obạ Ọbasẹ linạng ọ atawa kẹ. Blạ kẹ obaa wạ ọfai."
42008049	Adạ aJisẹs ọyau kạ ọtọngai imin, ọnẹn wana oblạ dạ ẹtọ yạ aJairọs wạ odạ kikpamma edungạnạtọ yạ abạ aJu, oyin ẹ obi ẹ, "Yanẹẹnwẹẹn ọwu obạ kẹ. Jạu okoowạ abi ẹ nwạ kẹn nnạ omung oofu."
42008050	Odạ kạ aJisẹs opuu boong imin, ojại Jairọs obi ẹ, "Wạ nnạ ọkala, boong wẹkakạn wạ nạ anạng odạ tạ ayoo kạ lọtumajạu ajạu wẹẹn imaa nạ ọtawa kẹ."
42008051	Kạ oyạ kẹ dạ ẹtọ yạ aJairọs, ọkpai kẹ yanẹn yadọ yadọ tạ yamlee kaa, kạ ọbọọli kẹ aPitẹ, obạ aJọn obạ aJems obạ yaatẹ wạ awẹẹn imaa obạ yaaka.
42008052	Yanẹn bạ yayau daa ebạạ yatoi lobạ, yayeni yayau obạ mkpạnạ ọsẹnga obạ awẹẹn imaa. aJisẹs mmạ ojạu bẹ obi bẹ, "Baa koomạ lobạ ketoo, nwạ oobạ odạ ọdọọwai ọdọọwai."
42008053	Mbạ ebạạ yadau Jisẹsa lẹga keblenạa, ọsẹnga obaa yayimạ kẹ yakoolạ yajạu wẹẹn imaa obạ kẹ.
42008054	aJisẹs ọmaana wẹẹn maa dạ kọbọọ ojạu ẹ obi ẹ, "Wẹẹn ọmi, noomạ ọ kạ kawọng!"
42008055	Yanẹẹnwẹẹn imaa kẹwọọwa kẹwẹ kẹwọọn onoomạ ẹ kọsakana obee obebee. Ẹdọ aJisẹs ojạu bẹ tạ yakạạ ẹ boong wạ nạ oji.
42008056	Yaatẹ obạ yaaka obạ bẹ wool kaani, odạ aJisẹs ọkpa bẹ kẹ tạ yayin ọnẹn wanwanaya boong wạ odạbạ ẹ maa.
42009001	Kạ aJisẹs ọdẹẹ kẹ yatoolinẹn yawẹ bimaa joo yapoo ọfuka lipaa jana, nwạ okạại bẹ ẹfa yạ nnạ yatạ yawung lidạn bungạbung ebạạ obaa yạ nạ yatạ yaboo kẹ yekạmạ.
42009002	Oyeni otoom bẹ tạ yakọu yanạng oyinạ wạ ọgẹna kọkpamma kạ Ọbasẹ, yayeni yaboo kẹ yapeenạpeenạ.
42009003	Ojạu bẹ obi bẹ, "Baa bọng bọng kaatạ kakọu kọsẹnga. Ndạ kekpạku obidạ lẹkpa, obidạ luji, obidạ limaan, obidạ tạ yatạ ẹkọblami ẹdọẹdọ.
42009004	Ẹtọ yanyanaya yạ abaa yika baa kaa, baa yakaa tutu kebee sạ nạ yablạ kẹ mạ lopoon jimaa.
42009005	Lipaa janjanaya jạ yaabi baa yaanaani, baa kaan baa kọfọu yẹfẹtọa yẹbaa yakuudạ daa, kạ nnạ yablạ kẹ mạ lopoon jimaa tạ okoowạ kotung kẹtaali kokạạ bẹ."
42009006	Ẹdọ mbạ yagai kọsẹnga kimaa yakuuyi kạ yapoonbẹẹn kạ yapoonbẹẹn yakạạyi lẹkawa yiyayi jạ Ọbasẹ yayeni yabooyi yanẹn dạ apaa yanyanaya.
42009007	Kạ aẸrọd wạ ọkpamma lọsẹ jạ aGalili opuu ọgẹna bloong ebạạ bạ yedạbạ bẹ, yọbala yoblenạ ẹ kẹ ọsẹnga obaa yanẹn bidi yajiyi yabi, aJọn Kẹblẹi lowi ọplọka kẹ kạ lobạ.
42009008	Yanẹn yadọ yadọ bidi yajiyi yabi Ẹlaija oyạ kẹ maa, ẹdọ yadọ yadọ yayeni yajiyi yabi, odạ ọtọnganẹn wạ Ọbasẹ wana wạ ijaani nwạ oyeni ọplọka kẹ.
42009009	Ẹrọd ojiyi obi, "Ami nnại tạ yabali kẹ letu jạ aJọn. Ẹdọ maa odạ nnẹ o. Wạ mpuuwại oyinạ abloong bạ yedạ ajin ngẹnai o." Ẹrọd ọjakai kebee obạ kebee tạ okạạ Jisẹsa.
42009010	Bạ ketạdạ letu bạ aJisẹs yawọọni kẹ, yayin ẹ boong wạ mbạ yanại kẹ. Ẹdọ aJisẹs odạạli bẹ, oyeni otạ bẹ ọkọu dạ apaa opoondeena wạ yadẹi Bẹtseda.
42009011	Kạ lẹnẹnkpala leyi kẹ lẹbanga, yakọi yatooli ẹ daa. aJisẹs ọnaan bẹ daa, oyeni onạng bẹ oyinạ wạ ọgẹna kọkpamma kạ Ọbasẹ, ẹdọ oboo kẹ yanẹn bimaa bạ yawooyi ẹ tạ oboo bẹ kẹ.
42009012	Kạ ọkuuyi kẹ kạ ledoowạwi yatoolinẹn bạ aJisẹs bimaa joo yapoo yapạn ẹ maa yajạu ẹ, "Ganna yanẹn bimin tạ yablạ kẹ yakọu dạ yapoonbẹẹn obạ liwuu jạ libanga min dạ nạ yawoo bẹ boong wạ nạ yaji obaa apaa yạ nnạ yayoomạ, ọsẹnga obaa libọọ jạ amọọn yau kaa mina lituum lipạlạ."
42009013	aJisẹs mmạ ojạu bẹ obi bẹ, "Baa kạạ bẹ boong wạ nạ yaji." Mbạ mmạ yapọọna yajạu ẹ, "Boong wẹkakạn wạ amọọn yeni odạ brẹẹkuul atạạn obạ nsau mpoo. Awooyi mọọn tạ yọkọi yọdẹ luji yokạạ yanẹn bimin ebạạ o."
42009014	(Yanọtamdạm bạ yayau maa ebạạ yabạngạ kẹ adu jooapoo opạli aajoo), aJisẹs mmạ ojạu yatoolinẹn yawẹ obi bẹ, "Baa nạng yanẹn bimaa ebạạ tạ yanọọma ọnọọma kạ akpọng kạ akpọng yạ nạ abạngạ yanẹn aapoo opạli joo."
42009015	Yatoolinẹn yawẹ yanạng adạ ojại bẹ. Yakọu yanạng yanẹn bimaa ebạạ tạ yanọọma ọnọọma kạ lọsẹ.
42009016	aJisẹs kạ odạạli kẹ brẹẹ bimaa yatạạn obạ nsau imin mpoo, otạ ọgai lokạ okpenạ kạ kawọng ojạu Ọbasẹ saam, ẹdọ ọpaa bẹ oyeni ọganna ookạạ yatoolinẹn yawẹ tạ yatoon yakạạ yanẹn maa ebạạ.
42009017	Mbạ ebạạ yaji, ẹdọ ọnẹn wanwanaya oji odoo. Yatoolinẹn yawẹ yatạ kẹ brẹẹ paabẹẹn bạ yamungạ yawu kạ nkata joompoo.
42009018	Kebee sana, aJisẹs ọyau kạ oyi ẹ yatạm dạ lipaa jạ ọnẹn obi oodạ. Yatoolinẹn yawẹ yapạnạ ẹ daa, ẹdọ mmạ ọblau bẹ obi bẹ, "Odạ naa lọnẹnkuwa yanẹn yabala bẹ yajạu ami ndạ o."
42009019	Ẹdọ mbạ yapọọna ẹ yajạu ẹ, yanẹn bidi yabala bẹ yajạu, "Awu adạ aJọn Kẹblẹi lowi. Mbạ bidi yajạu adạ Ẹlaija, bidi yayeni yajiyi yajạu awu adạ ọtọnganẹn wạ Ọbasẹ wana wạ ijaani wạ obạ kẹ oyeni ọplọka kẹ ọya maa."
42009020	aJisẹs mmạ oyeni ọblau bẹ kaa obi bẹ, "Abaa ki o. Odạ naa lọnẹnkuwa abaa jại yabi ami ndạ o." aPitẹ mmạ ọpọọna ẹ ojạu ẹ obi ẹ, "Awu adạ imina wạ Ọbasẹ opimạ kẹ."
42009021	aJisẹs mmạ ọtaali bẹ kotung ojạu bẹ obi bẹ, boong imin, baa ndạ ọnẹn wana kaayin.
42009022	Ẹdọ ojiyi bẹ obi bẹ, "Wẹẹn wạ Ọnẹn nạ ọnaan libini soosoo. Yanọtam bạ abạ aJu obaa bạ keyooyi nyau bạ yadeen obaa Yakoowạ nsọwa nạ yasẹ. Mbạ nạ yafii ẹ kẹ, ẹdọ kạ awi atele nwạ nạ ọplọka kẹ kạ lobạ."
42009023	Ẹdọ mmạ ojạu bẹ ebạạ obi bẹ, "Ọnẹn wanwanaya wạ owooyi tạ otooli m, nwạ nạ ọyọọ kẹ ọgẹna wool liwẹ. Tạ ọgai ketipaa kẹwẹ otạ otooli m kạ lewi janjanaya.
42009024	Ọgẹna ọnẹn wanwanaya wạ owooyi tạ ọkaam kẹ etoom ẹwẹ nạ okpoo. Ọnẹn wanwanaya wạ etoom ẹwẹ ebi ẹ ẹẹtuma ọsẹnga obạ ami, nạ okummạ yẹ kẹ.
42009025	Mbọng nạ odạ uluu wạ ọnẹn, kạ oyeni kẹ ekpoon ebạạ, ẹdọ mạ okpoo obidạ alọọ yẹkẹ o. Ee ee aajaa nnạ oodạ!
42009026	Òodạ aa yanẹn yayeni lẹkalajẹẹn obạ yokpekpe yọmi, aajaa ndạ aWẹẹn wạ Ọnẹn nạ oyeni lẹkalajẹẹn obạ mbạ, kebee sạ nnạ oyạ maa kạ kẹbọọl kẹwẹ obaa kạ kẹbọọl sạ yaatẹ obaa sạ yatoomnẹn bạ Ọbasẹ kawọnga bạ yasanga kẹ.
42009027	Ami nnyinni baa lọtumajạu, yanẹn bidi bạ yabebeni mina jang kẹ yaabạ tutu obi odạ yakạạ kẹ kọkpamma kạ Ọbasẹ."
42009028	Kạ obạng kẹ awi atạạnatele, kạ aJisẹs ọtọnga kẹ bloong bimin ebạạ ọwẹ kẹ, ẹdọ mmạ otạ Pitẹa obạ aJems obạ aJọn otạ bẹ obạlạ kạ ekpoon tạ oyi yatạm.
42009029	Kạ ọyau mạ yatạm bimaa keyi, lokạ lọwẹ lopạnnạ jẹ kẹ, nkọ yạ ogạn ẹ kayena nsodạ yẹ kẹ nwaanga maa waang nyeni nwilại.
42009030	Kẹ ogạnạ yanẹn yapoo yayạ maa yatọngai obạ nwạ. Yanẹn bimaa odạ aMosis obạ Ẹlaija,
42009031	Bạ yamaali bẹ obạ kogbongạ kalakaal kawọnga, yatọngai obạ aJisẹs yagẹnai lobạ lọwẹ jạ nạ oogạnạ oyạ dạ aJerusalẹm obạ, adạ Ọbasẹ oyooyi ẹ kẹ tạ onạng.
42009032	aPitẹ obạ yanẹn bạ yabọọma yayau kạ yidẹ, ẹdọ kạ yaplọka yakạạ kogbonga kạ aJisẹs obạ yanẹn bimaa yapoo yabenni kọpaa obạ nwạ.
42009033	Adạ yanẹn bimaa yapoo yawooyi tạ yablạ kẹ yadoo maa Jisẹsa, aPitẹ mmạ ojại ẹ obi ẹ, "Tata, odạ boong wạ ọyiyi amọọn tạ yọya mina. Tạ yomạnạ akunạ atele. Jana jạ lẹwu, jana jạ aMosis, jana jạ Ẹlaija." (aPitẹ ọtọnga kẹ aajaa odạ boong wạ ojiyi ooyimạ.)
42009034	Adạ ọyau kạ ojiyi boong imin, kosisong kẹbasẹkpanga kofi koyạ maa kokpạnạ bẹ kẹ, ẹdọ yatoolinẹn bimaa ọkala bẹ adạ kosisong kimaa kokpạnạ bẹ maa.
42009035	Lemlee ledạbạ jẹ kaa lejạu, "Mina odạ Wẹẹn ọmi wạ ami mpimạ kẹ, baa kala ẹ kotung."
42009036	Kạ lemlee jimaa lẹwẹ kẹ kọtọnga, yakpenạ kẹn yakạạ oodạ Jisẹsa wẹkakạn obeenni maa. Ẹdọ yatoolinẹn bimaa yafai maa. Boong wạ yakạạ kẹ mạ kebee simaa ndạ ọnẹn wana yaayin.
42009037	Kạ lewi lesowạdi, aJisẹs obạ yatoolinẹn yawẹ yayikaa kẹn mạ ekpoon imaa, ẹdọ yanẹn bạ yasoosoo kẹ wodeen yapạnạ maa Jisẹsa.
42009038	Ẹdọ ọnẹn wana wạ ọyau mạ lẹkpala jimaa mmạ owọmmai ọdẹi kaa Jisẹsa obi ẹ, "Okoowạ, kọmbọọ ami ndeennạ ọ tạ akpenạ kẹn wẹẹn ọmi wana wạ nyeni wẹkakạn!
42009039	Kudạn bungạbung kọmaan ẹ, nạ ọpẹẹ kebạto. Koyuuyi ẹ, konạng ẹ ọkọyikẹn mmafifi. Jang wẹ kọọsẹli kẹganna, ọkaama onạng ẹ bloong kạ awool dạ nạ kọfi ẹ kẹ.
42009040	Ndeennạ kẹ yatoolinẹn yawu tạ yawung kẹ, ẹdọ bẹ ọọfẹya."
42009041	aJisẹs mạ ọpọọna ẹ ojạu ẹ obi ẹ, "Abaa yanẹn kebee simina, Ọbasẹ kạ lọtumajạu yaayooyi, ntẹẹm mbaa ntuum mbuuwạ. Nạ nya obạ abaa ogạnạ obạngạ yang o. Nạ ogạnạ obạngạ yang tạ nwuuyi obạ abaa o." Ẹdọ mạ ojạu ọnẹn imaa obi ẹ, "Tạ wẹẹn ọwu afukẹn miin."
42009042	Adạ awẹẹn imaa ọkuuyi kaa kudạn bungạbung kimaa kọgabi ẹ kodoo kạ lọsẹ koyuuyi ẹ. aJisẹs mmạ ọkpamana obạ kudạn bungạbung kimaa, oboo kẹ wẹẹn imaa, ẹdọ ọganna ẹ okạạ ẹ yaatẹa.
42009043	Yanẹn bimaa ebạạ obạ bẹ wool tạ yakạạ ẹfa yạ Ọbasẹ dạ edạạmi ebạngạ. Adạ yanẹn bimaa ebạạ yayau kạ awool bạ kẹ ọsẹnga obaa abloong bimin ebạạ bạ aJisẹs onại maa, nwạ osodạ ẹ ojạu yatoolinẹn yawẹ obi bẹ,
42009044	"Baa kala kotung yakoolạ okoolạ kạ aboong wạ ami nwooyi tạ nyin baa. Wẹẹn wạ Ọnẹn ọkuuyi dạ nạ yatọọ ẹ lebạ kạ ngạm, yayeni yaganna ẹ yagạnạ ẹ dạ mbọọ yạ yanẹn."
42009045	Odạ mbạ boong wạ imina okoowạ bẹ oogbongạ. Ọbasẹ oduuwạ bẹ kẹ ọkaama mbạ bẹ oogbongạ, ẹdọ ọkala bẹ tạ yablau yagẹna boong wạ nwạ ọtọnga maa.
42009046	Ẹdọ ẹkaang edạbạ yẹ kạ kẹwọọyi sạ yatoolinẹn bạ aJisẹs yạ ẹgẹna ọnẹn wana mạ lẹkpala lẹbẹ maa wạ odạmmi ọtaa kẹ ebạạ.
42009047	aJisẹs oyimạ kẹ boong wạ odạ yọbala yọbẹ kạ ntẹẹm kaa, ọkaama odạạli wẹẹnwẹẹn wana onạng ẹ tạ obee ẹ dạ lipaam.
42009048	Ẹdọ mạ ojạu bẹ obi bẹ, "Ọnẹn wanwanaya wạ ọnaani wẹẹnwẹẹn imina kạ legạn lẹmi okoowạ odạ ami ọnaani. Ẹdọ ọnẹn wanwanaya wạ ọnaani m, okoowạ ọnaani Ọbasẹ wạ otoomi m kẹn. Ọgẹna ọnẹn wạ ọyika wool liwẹ kạ kẹwọọyi kẹ baa ọtaa kẹ ebạạ, nwạ odạ ọnẹn wạ odạmmi ọtaa kẹ."
42009049	aJọn mmạ ojạu ẹ obi ẹ, "Tata, yokạạ ọnẹn wana otạ jeen lẹwu owungi lidạn bungạbung, ẹdọ mmạ yọjaka tạ yonạng ẹ okoomạ, ọsẹnga obaa nwạ ọnẹn ọmọọn oodạ."
42009050	aJisẹs mạ ojạu bẹ obi bẹ, "Baa kaajaka tạ yanạng ẹ okoomạ, ọsẹnga obaa ọnẹn wanwanaya wạ obi mkpala mkpala oobeeyi obạ abaa odạ ọnẹn ọbaa."
42009051	Kạ kebee kefoolại kẹ sạ aJisẹs nạ otạ obạlạ ọkọu kạ Lẹbọọlkạm kawọnga, ọgaba ọkọu dạ aJerusalẹm.
42009052	Ẹdọ okạlạeti otoom kẹ kaa yatoomnẹn tạ yakọu dạ opoonwẹẹn wana wạ ọyau dạ aSameriya, dạ nạ yayonnạ kẹ bloong ebạạ yayoo ẹ kaa.
42009053	Odạ yanẹn bạ yayau daa bẹ ọọdẹ tạ yanaan ẹ ọsẹnga obaa yakạạ kẹ yajạu aJisẹs ọkuuyi dạ aJerusalẹm.
42009054	Ẹdọ kạ aJems obạ aJọn bạ yadạ yatoolinẹn yawẹ yakạạ boong imin, yablai ẹ yajạu ẹ, "Tata, awooyi mọọn tạ yonạng dạ ekoon nạ eblạ kạ kawọng ẹyika kẹn ẹpọọ bẹ kẹ o."
42009055	aJisẹs mmạ osodạ ẹ daa ọkpamana obạ mbạ.
42009056	Ojiyi bẹ, "Abaa kudạn kạ abaa yeni yaayi, ọsẹnga obaa Wẹẹn wạ Ọnẹn maa ooyạ tạ okạbi ntoom yạ yanẹn, oduukạ odạ tạ ọkaam bẹ kẹ." Ẹdọ yablạ kẹ yakọu dạ opoonwẹẹn ọdọọdọ.
42009057	Adạ yasẹngi yakuuyi mạ eti imaa, ọnẹn wana ojại Jisẹsa obi ẹ, "Nạ ntooli ọ nkọu dạ libọọ janjanaya jạ akọi."
42009058	aJisẹs mmạ ọpọọna ẹ obi ẹ, "Yẹkpẹya yeyeni kẹ apaa yạ yewuuyi kaa, aajaa kayena yọnọọn kawọnga yoyeni kẹ akpala abẹ, odạ Ami Wẹẹn wạ Ọnẹn libọọ jạ nnạ nya kaa ntaali m egạn nyeni."
42009059	Ẹdọ aJisẹs kạ awool liwẹ mmạ ojạu ọnẹn wana ọdọọdọ obi ẹ, "Fukẹn atooli m." Ọnẹn imaa ọpọọna ẹ ojạu ẹ obi ẹ, "Tata tee m tạ nkạlạ nkọu mbọnga kẹ uwọuwa."
42009060	aJisẹs ọpọọna ẹ obi ẹ, "Tee yanẹn bạ yabạ kẹ tạ yakọu yabọnga kẹ yabạạ yabẹ. Odạ awu kọu anạng oyinạ wạ ọgẹna kọkpamma kạ Ọbasẹ."
42009061	Ọnẹn ọdọọdọ mmạ ojạu Jisẹsa obi ẹ, "Tata, Ami nạ ntooli ọ, odạ tee m tạ nkạlạ nkọu kẹ dạ ẹtọ, njạu kẹ yanẹn yami tạ yanọọma yakoolạ."
42009062	aJisẹs ọpọọna ẹ ojạu ẹ obi ẹ, "Ọnẹn wanwanaya wạ omạnạ ẹ kẹ yonạnạng kenại kạ litạạmi liwẹ, ẹdọ mmạ osodạ ẹ okpenại kạ ngạm okoowạ oobạng tạ onạng yonạnạng kạ kọkpamma kạ Ọbasẹ."
42010001	Kạ imin ọbọọli kẹ, aTata Jisẹs ọbọ ẹ yanẹn yadọyadọ bạ yabạng aatele opạli joo yapoo, ọpọọwa bẹ mbạ yapoo yapoo mạ otoom bẹ tạ yakạlạ ẹ kẹ eti yakọu kạ lopoon janjanaya obạ apaa yạ nwạ kạ awool liwẹ owooyi tạ ọkọu daa.
42010002	aJisẹs ojạu bẹ obi bẹ, litọọ lituum lisoo kẹ wạ odeen, odạ yanạnạngnẹn bạ nạ yaatẹa yakọnga kạ mkpoo yaasonạnạ. Baa beem kiyeni litạạmi tạ otoom yanạnạngnẹn kạ litạạmi liwẹ.
42010003	Baa kọu! Ami ntoomi baa aa yadạdạạlbẹẹn bạ yayau kạ kẹwọọyi sạ mkpẹ.
42010004	Baa yakpabẹẹn limaana kaatạ, obidạ lẹkpa, obidạ nnikpa. Baa kebee kạ eti kaakạbi tạ yasenạ yanẹn lẹdẹ kekạạyi.
42010005	"Kạ abaa kọi, yamlee kạ ẹtọ, baa kạlạ yajạu, 'Wọfai tạ ọya obạ abaa.'
42010006	Òodạ aa ọnẹn wạ owooyi wọfai ọyau mạ ẹtọ imaa, wọfai ọbaa nạ ọya maa obạ nwạ. Òodạ aa obi maa oodạ wọfai ọbaa nạ oduukạ ẹ opạnạ baa wool.
42010007	Baa yau mạ ẹtọ imaa, yaji, yayeni yawaa boong wạ yanẹn bimaa yakại baa, ọsẹnga obaa ọbọọwa kẹ onạnạngnẹn tạ yakpe ẹ limaan liwẹ. Baa kapạmmại kạ ntọ kạ ntọ.
42010008	"Lopoon janjanaya jạ abaa kọi yamlee kaa, mmạ yanaan baa kẹ, baa jii boong wanwanaya wạ yabi yooyi baa kẹn tạ yaji.
42010009	Baa boo kẹ yapeenạpeenạ bạ yayau daa, yayeni yayin bẹ yabi bẹ, 'Kọkpamma kạ Ọbasẹ koyạ baa kẹ ẹlẹlu.'
42010010	Odạ kạ abaa mlee kạ lopoon, ẹdọ yanẹn bimaa baa yaanaan, baa kọu kạ ntọfati mbẹ yajạu yẹ yabi yẹ,
42010011	'Odạdạ kọfọu lopoonna lọbaa min kạ kọkpaa mọọn kạ yẹfẹtọ yọkaan mọọn kẹ yokuudạ baa maa, dạ nạ kobee mkpala mkpala kokạạ baa. Odạ baa balai baa yabi, kọkpamma kạ Ọbasẹ koyạ baa kẹ maa ẹlẹlu!'
42010012	Ami nyinni baa mbi, kạ lewi jạ Ọbasẹ nạ okpe yanẹn ikpe, nạ oto yanẹn bạ aSodom kokuu ọtaa kẹ yanẹn lopoonna jimaa."
42010013	"Nạ obuuwạ obạ abaa yanẹn bạ yablạ dạ, Korazin! Nạ obuuwạ okạạ abaa yanẹn bạ yablạ dạ, aBẹtseda! Ofidạ aa yẹkalakala bloong bạ yanại baa yakạạ kẹ, yani nại bẹ yakạạ yanẹn bạ yablạ dạ aTaya obạ aSidọn, yanẹn bimaa bạ yayau daa tama kaani yafi yasodạ bẹ kẹ ntẹẹm, yanọọma kẹ kạ lọsẹ yagạn bẹ mkpạnạkọ yayeni yapạwạ kẹ litọng kạ awool tạ okoowạ boong jạu m ọbẹ.
42010014	Ẹdọ kạ lewi ikpẹa yạ Ọbasẹ nạ oto yanẹn bạ aTaya obạ aSidọn kokuu ọtaa baa kẹ.
42010015	Abaa yanẹn bạ yablạ dạ aKapanọm, nwẹ yawooyi tạ yagai wool libaa yayoo kạ kawọng o. Ọbasẹ nạ otoi baa kạ lekoonbạ kamlee.
42010016	"Ọnẹn wanwanaya wạ ọkala baa kotung okoowạ obi ọkala m kẹ kotung. Ọnẹn wanwanaya wạ obi sii baa, okoowạ obi ami osii. Ẹdọ ọnẹn wanwanaya wạ obi sii m, okoowạ obi nwạ osi kẹ ọnẹn imina wạ otoomi m kẹn."
42010017	Yanẹn bimaa aatele opạli joo yapoo bạ aJisẹs otoomi kotoom yawọọni obạ yutẹẹmdala bạ yodeen, ẹdọ yajiyi ẹ, "Tata odạdạ lidạn bungạbung lipu mọọn kạ amọọn too jeen lẹwu yọtọnga obạ njạ."
42010018	aJisẹs mạ ọpọọna bẹ obi bẹ, "Ami nkạ kẹ dạ aSẹtan oblạ kạ kawọng ọtọọ kẹn aa ẹwaam ẹmaali yẹ
42010019	Baa kala m kotung! Ami nkạạ baa kẹ ẹfa yạ nạ yatạ yasạm yọọl kạ awool, obạ kukpẹdang, obaa kạ mfa yạ ọkọkọnanẹn ebạạ, ẹdọ boong maa oodạ wạ nạ onạng baa.
42010020	Kạ okping odạ aajaa, ntẹẹm baa nnạ ndaali ọgẹna lidạn bungạbung lipu baa, odạ ntẹẹm tạ nduukạ ndaal baa kạ yafọngi kẹ yeen abaa kạ nwẹnẹ Lẹbọọlkạm kawọnga."
42010021	Kpaa mạ kebee simaa Kutumadạn konại Jisẹsa tạ owu owuwu obạ kọnangai, ẹdọ nwạ mmạ ojạu, "Njại ọ saam kaani. Uwọu wạ adạ aTata wạ ọkpamma kawọng obạ lọsẹ, ọsẹnga obaa kạ anại boong imin tạ odạ koduuwạ okạạ yanẹn bạ yayi boong, yayeni yayimạ kẹ nwẹnẹ, ẹdọ aduukạ akoowạ oodạ bẹẹnbẹẹn. Eiya, Uwọu, ndạ ọdẹi ọ tạ anạng aajaa ọdaali ọ ẹtẹẹm.
42010022	"Uwọu ọganna kẹ bloong bimin ebạạ okạạ m, ọnẹn maa oodạ wạ oyi lọnẹnku jạ aWẹẹn odạ kạ ọbọọli kẹ yaatẹ. Ọnẹn maa oodạ wạ oyi lọnẹnku jạ yaatẹ odạ kạ ọbọọli kẹ Wẹẹnna, mbạ bimin bạ aWẹẹnnạ opimạ tạ yayimạ yaatẹa."
42010023	Ẹdọ aJisẹs osodạ ẹ daa obạ yatoolinẹn yawẹ, oyeni oduuwạ oduuwạ ojạu bẹ obi bẹ, "Ọyiyi ọyiyi okạạ yanẹn bạ yakại bloong bạ abaa kạại maa!
42010024	Ọgẹna tạ nyin baa, njạu baa, yatọnganẹn bạ Ọbasẹ soosoo, obạ yabọọl soosoo yawoo kẹ tạ yakạạ boong wạ abaa kạạ, odạ bẹ ọọfẹya tạ yakạạ, obaa tạ yayeni yapuuwạ boong wạ abaa puu, odạ bẹ ọọfẹya tạ yapuuwạ."
42010025	Ọnẹn wana wạ okpe nsọ dẹnẹnẹ ọtaa kẹ ebạạ, onoomạ ẹ obee obebee kạ kawọng oyoomạ Jisẹsa ojạu ẹ obi ẹ, "Okoowạ, odạ naa boonga nnạ nnạng mmạ nyeni etoom ayoyowa o."
42010026	aJisẹs mmạ ọpọọna ẹ obi ẹ, "Nwẹnẹ yạ Ọbasẹ njại yang o. Odạ bọng ayeeli kaa o."
42010027	Ọnẹn imaa ọpọọna ẹ obi ẹ, " 'Oyoom tạ ayeni kẹdẹi obạ aTata wạ odạ Ọbasẹ ọwu, obạ ẹtẹẹm ẹwu ebạạ, obạ kẹnẹn kẹwu ebạạ, obạ ẹfa ẹwu ebạạ, obạ yọbala yọwu ebạạ,' ẹdọ 'Oyoom okạạ tạ ayeni kẹdẹi obạ ọnẹn ọdọọdọ wạ odạ awu maa, adạ ayeni obạ awool liwu.' "
42010028	aJisẹs mạ ọpọọna ẹ ojạu ẹ obi ẹ, "Awu ablemạ kẹ kaa, kọu anạng aajaa, ẹdọ nạ awuuyi etoom."
42010029	Ẹdọ okoowạ nsọwa imaa owooyi tạ okoowạ ojạu nwạ otuum oyimạ nsọ ọkaama oyeni ọblau Jisẹsa obi ẹ, "Nnẹ odạ okạmwunẹn ọmi o."
42010030	aJisẹs mạ ọpọọna ojạu ẹ obi ẹ, "Ọnẹn wana oni blại dạ aJerusalẹm ọkuuyi dạ lopoon jana jạ yadẹi Jeriko. Kạ ọyau kạ eti odungạnạ obạ yawuseel bạ yamaan ẹ yanaan ẹ kẹ bloong yẹwẹ ebạạ. Yaduu wẹ lotạmạ tutu omungạ ọwẹnwẹẹn tạ obạ kẹ, ẹdọ mmạ yadoo ẹ maa yablạ kẹ.
42010031	Keyooyi ẹyau wana wạ Ọbasẹ wạ ọsẹng ẹ kpaa mạ eti imaa ofi odungạnạ kaa. Kạ okạạ ọnẹn imaa, nwạ ọsẹnga ẹ dạ kotipambọọ kidaa ọbọọli maa oblạ kẹ.
42010032	Ọnẹn wana ọdọọdọ wạ oblạ kạ emeeni yạ aLivai oyạ mạ apaa imaa okạạ ọnẹn imin, ẹdọ nwạ kayena oyeni ọsẹnga ẹ dạ kotipambọọ kidaa ọbọọli maa oblạ wẹ kẹ.
42010033	Ẹdọ odạm wana oblạ dạ aSameriya wạ ọsẹng ẹ mạ eti imaa ọkuuyi kọsẹnga, oyạ mạ apaa yạ ọnẹn imaa ọyau kaa maa okạạ ẹ, ẹdọ kokuu konạng ẹ obạ nwạ kaani.
42010034	Mạ ọkọu opạnạ ẹ daa, odạạli yamlẹ obạ yatu otạ okoi ẹ kẹ yepoi bạ yanạngi ẹ maa ebạạ, oyeni otạ yọkọpaa otạ ọbọ ẹ bẹ kẹ. Ẹdọ ọgai ẹ ọnọọma ẹ kạ nyanyang nwẹ otoo ẹ ọkọu dạ ejijitọ yana oyoo ẹ daa, oyeni ọya daa okpenạ ẹ okoolạ okoolạ.
42010035	Kạ lesowạdi odạm imaa odạạli pẹni yapoo okạạ kekpenạ ejijitọ imaa, ojiyi kekpenạ ejijitọ maa obi ẹ, 'Kpenạ ọnẹn imin akoolạ. Limaan janjanaya jạ abi yeni akạbi kạ letu lẹwẹ nạ ntooli nkạạ ọ, kebee sạ nnạ nsẹnga m mạ eti imin nwọọn.'
42010036	"Mạ yanẹn bimin yatele, odạ wẹ nwẹ maa abala ọ abi nwạ onại boong wạ okoowạ obi nwạ odạ okạmwunẹn wạ ọnẹn imaa wạ yawuseel yadui maa o."
42010037	Okoowạ nsọwa imaa, mạ ọpọọna ẹ obi ẹ, "Odạ odạm imaa wạ oyeni ekutẹẹm obạ ọnẹn imaa." aJisẹs mmạ ojạu ẹ obi ẹ, "Awu kọu anạng aajaa."
42010038	aJisẹs obạ yatoolinẹn yawẹ kạ yablạ kẹ maa yakọi dạ opoonwẹẹn wana wạ yanẹẹn wạ okpeyạ aMaata ọnaan ẹ kạ ẹtọ ẹwẹ.
42010039	Oyeni wẹẹnyaaka wana wạ okpeyạ aMeri, wạ ọkọi kạ mfẹ yạ aTata kapiil ọnọọma ọnọọma opuuwại boong wạ okpei.
42010040	aMaata oyeni bloong soosoo bạ yẹyau ẹ kạ lokạ tạ onạng, ọkaama ọkọu opạnạ daa Jisẹsa ojạu ẹ obi ẹ, "Tata, nwẹ ọyiyi ọyiyi adạ aMeri obi kẹn oofu opạnạ m lesongạ jạ nya kaa miin ebạạ. Jạu ẹ tạ ofukẹn opạnạ m yonạnạng!"
42010041	aJisẹs mmạ ọpọọna ẹ ojạu ẹ obi ẹ, "Maata, awu atuum ayoo ọ bloong soosoo bạ awooyi tạ anạng kạ ẹtẹẹm.
42010042	Odạ boong wana maa nwạ odạ ọtuuma. aMeri odạạli ẹ kẹ boong wạ ọyiyi, ọnẹn maa oodạ wạ nạ ọnaan ẹ kẹ."
42011001	Kebee sana aJisẹs oni yau libọọ jana oyii ẹ yatạm. Kạ ọwẹ kẹ otoolinẹn ọwẹ wana ojại ẹ obi ẹ, "Tata kpe mọọn dạ nạ yọsẹnga yooyi mọọn yatạm, adạ aJọn okpe kẹ yatoolinẹn yawẹ."
42011002	aJisẹs mmạ ojạu bẹ obi bẹ, "Kạ abaa wooyi tạ yayi baa yatạm, baa jạu: " 'Uwọu: Ọdẹi mọọn tạ yọgai lẹbọọl jeen sangasang lẹwu, Ọdẹi mọọn kọkpamma kọwu tạ kofukẹn.
42011003	Kạạ mọọn luji jạ nạ lobạngạ mọọn kạ lewi kạ lewi.
42011004	Blạ kẹ kaa boong bungạbung ọmọọn akạạ mọọn, adạ amọọn blại kẹ kaa yokạạ yanẹn bạ yanại mọọn boong bungạbung. Kaadẹya tạ yọtọọ kạ koyoomạ.' "
42011005	Ẹdọ aJisẹs mmạ ojạu yatoolinẹn yawẹ obi bẹ, "Ofitamaa ọnẹn ọbaa wana oyeni omạnạwẹẹn, mmạ ọkọu opạnạ ẹ daa kạ kewiwọọyi ojạu ẹ obi ẹ, 'Omạnạwaam, pạạli m brẹẹkuul atele.
42011006	Ọgẹna omạnạwaam wạ oblạ kạ kọsẹnga ọwọọnni m, ẹdọ bọng bọng nyeni wạ nạ nkạạ ẹ.'
42011007	"Ẹdọ ofitamaa omạnạwọ ọyau kạ ẹtọ kamlee kaa ọpọọna ojạu ẹ obi ẹ, 'Tee m tạ ndọọwa. Mpạn kẹ lẹma. Ami obạ abẹẹn yami yoyoomạ kẹ. Miin ọọfẹya tạ nnoomạ m nkạạ ọ bọng bọng.'
42011008	Ami nnyinni baa mbi okpintạ nạ ojạu ẹ oonoomạ tạ ookạạ ẹ brẹẹ maa ọsẹnga obaa odạ omạnạwẹẹn, nạ onoomạ ẹ okạạ ẹ dạ osoosoo obạngạ adạ owooyi, ọsẹnga obaa nwạ kẹ ọọwọọna tạ ọkọu lokạ ọbimai ẹ.
42011009	"Imaa ọkaama njiyi baa mbi baa blau boong wạ abaa wooyi, Ẹdọ abaa nạ yanaan. Baa woo ẹdọ nạ yakạạ. Baa foo kọbọọ, ẹdọ letimaa nạ lekuuwạ lekạạ baa.
42011010	Kạ ọgẹna ọnẹn wanwanaya wạ ọblai Ọbasẹ boong nạ ọnaan. Imina wạ owoi boong nạ yakạạ ẹ, nạ yakuuwạ letimaa yakạạ ọnẹn imina wạ ofoo kaa kọbọọ.
42011011	"Ọnẹn maa oodạ wạ odạ yaatẹ wạ awẹẹn wạ awẹẹnna nạ obeem ẹ tạ okạạ ẹ ẹsau, otu kạ ofi kạại ẹ ẹsau, oduukạ okạạ ẹ oodạ yọọl.
42011012	Obidạ kạ nạ obeem ẹ tạ okạạ ẹ ẹnọọnsengạ, okạạ ẹ oodạ Kukpẹdan.
42011013	Ẹdọ òodạ aa abaa bạ yabuuwạ ntẹẹm yayi kẹ likạạyi yiyayi jạ nạ yakạạ bẹẹn yabaa, Awọu wạ ọbaa Lẹbọọlkạm kawọnga nạ onạng ọtaa kẹ maa, kạ nạ ọganna Kutumadạn kọwẹ okạạ yanẹn bimin bạ yabimai ẹ."
42011014	aJisẹs owungi Kudạn bungạbung kạ kobi kọọtọnga kạ awool jạ ọnẹn wana. Adạ Kudạn bungạbung kimaa koblạ wẹ kẹ kạ awool, ọnẹn imaa omạnạ ẹ tạ ọtọnga. Yanẹn bạ yakạạ boong imin wạ odạbạ ẹ maa, wool libạ bẹ kẹ.
42011015	Odạ yanẹn bidi yajạu, "Ọbọọl wạ yatana wạ yadẹi Bẹẹlzẹbul, okạại ẹ ẹfa yạ otoo owungi lidạn bungạbung."
42011016	Mbạ bidaa yajiyi tạ onạng kepolạ sạ nạ kekoowạ bẹ odạ Ọbasẹ otoomi ẹ kẹn
42011017	aJisẹs mạ oyi kẹ boong wạ yabali bẹ kạ ntẹẹm ọkaama mmạ ojạu bẹ obi bẹ, "Kọkpamma kankanaya kạ kọpọọwa kẹ, kobee mkpala kokạạ wool liwẹ nạ kọtọọ kẹ.
42011018	Ọkaama òodạ aa boong wạ aSẹtan ọpọọwa ẹ kẹ oyeni obee mkpala okạạ wool liwẹ, odạ yang kọkpamma kọwẹ nạ kọsẹnga kobee o. Ọgẹna abaa yajại yabi Bẹẹlzẹbul nwạ okạạyi m ẹfa yạ ntoo nwungi lidạn bungạbung.
42011019	Òodạ aa nwungi lidạn bungạbung obạ ẹfa yạ aBẹẹlzẹbul okạạyi m, odạ naa boonga yatoolinẹn yabaa yatoo yawungi jẹ o. Yanẹn bạ yadạ yatoolinẹn yabaa yakoowạ baa kẹ yajạu abaa kaa yaayeni.
42011020	Ẹdọ òodạ aa nwungi lidạn bungạbung obạ ẹfa yạ Ọbasẹ, okoowạ obi kọkpamma kạ Ọbasẹ kopạnạ baa kẹ maa.
42011021	"Kạ kebee sạ akạạ ọnẹn wạ ọtawa wool ogạnạ ẹ yekobloong yẹwẹ otạ okpenại ẹtọ ẹwẹ, okoowạ obi bloong yẹwẹ ebạạ bọng bọng kaa ọọpana.
42011022	Odạ kạ ọnẹn wạ ọtawa wool ọtaa ẹ kẹ ofi oyu obạ nwạ, mmạ ọsuuwa ẹ, nạ ọnaan ẹ kẹ yekobloong ebạạ bạ kiyeni ẹtọ oplạkại kaa ngạm ebạạ. Nạ oyeni ọpọọwa kẹ bloong bimaa ebạạ bạ oni wuu kẹ maa, okạạ yanẹn yadọyadọ.
42011023	"Ọnẹn wạ obi obạ ami oobeeyi, oyui obạ ami. Ọnẹn wạ obi miin ootooli ọfuka, ọlaayi ọlaayi.
42011024	"Kạ kebee sạ kudạn bungạbung koblạ kẹ kạ awool jạ ọnẹn, nạ kogbongạnạ kọkọu dạ apaa yạ lowi loobi loodạ, kowooyi libọọ jạ nạ kọmẹẹmma kẹ kaa. Koobi kookạạ, nạ kojạu wool liwẹ, 'Ami nạ nduukạ m dạ ẹtọ ẹmi yạ nniwuuyi kaa, mmạ mblạ kẹ ndoo daa.'
42011025	Kạ koyạ daa, mmạ kokạạ yasida kẹ ẹtọ imaa ẹsanga, yayeni yayonnạ yẹ kẹ.
42011026	Ẹdọ nkạ nạ kọkọu kotạ lidạn litạạn lipoo lidọlidọ jạ libuuwạ litakẹ ẹ kẹ maa, ẹdọ mbạ ebạạ nạ yakọu yawuuyi maa, ẹdọ etoom yạ ọnẹn imaa nạ ọya mạ kebee simaa nạ ebuuwạ ẹta kẹ yạ oni kạlạeti ọya."
42011027	aJisẹs ọyau kạ ọtọngai bloong bimin, yanẹẹn wana wạ ọyau mạ lẹkpala jimaa mmạ ọgai lemlee, ojạu Jisẹsa obi ẹ, "Ọyiyi okạạ yanẹẹn imin wạ ọmaani ọ oyeni ọwọu wọ."
42011028	aJisẹs mmạ ọpọọna ẹ obi ẹ, "Oduukạ ọyi ọyiyi okạạ yanẹn bimin bạ yapuuwại oyinạ wạ Ọbasẹ yayeni yagạnạ kạ kenại."
42011029	Adạ lẹnẹnkpala jạ lebeeyi lesongạ ẹ kẹ maa, ledumi kẹ odumi, ẹdọ aJisẹs omạnạ ẹ tạ ọtọnga obạ mbạ ojạu bẹ obi bẹ, "Abaa yẹnẹn bungạbung ẹmaana kaana imina yawooyi tạ yakạạ kepolạ yẹkalakala bloonga. Ndạ kepolạ sana yaakạạ kạ ọbọọli kẹ kepolạ sạ aJona.
42011030	Kạ ọgẹna adạ aJona onidạ kepolạ okạạ yanẹn bạ yablạ dạ lopoon jạ yadẹi Ninẹva, aajaa kayena ndạ aWẹẹn wạ Ọnẹn nạ odạ okạạ ẹmaanakaan imina.
42011031	Ọbọọl yanẹẹn wạ oblạ kạ lipaa jạ yadẹi Sẹba, nạ onoomạ ẹ tạ obee ikpe obạ yanẹn ẹmaanakaana imina. Nạ ọfal bẹ ikpe, kạ ọgẹna nwạ oblạ dạ lipaa jạ lipạpạlạ tạ ọkọu opuuwạ yoyimạyimạ bạ aSọlọmọn. Ẹdọ ajajimina, ọnẹn wạ odạmmi ọtaa kẹ Sọlọmọna ọyau mina.
42011032	Yanẹn bạ yablạ dạ lopoon jạ aNinẹva nạ yanọọma bẹ yabee ikpe obạ yanẹn ẹmaanakaana imina. Nạ yafal bẹ ikpe kạ ọgẹna mbạ yasodạ bẹ ntẹẹm kạ yapuu oyinạ wạ Ọbasẹ wạ aJona onại bẹ. Ẹdọ ajajimina ọnẹn wạ odạmmi ọtaa kẹ Jona ọyau mina.
42011033	"Ọnẹn maa oodạ wạ nạ otạmạ ọkpẹẹkọ odạạli ẹ opongạ opongạ, obidạ odạạli yisowạ okpạnạ kẹ kaa. Nạ oduukạ odạạli ẹ obạlạ kạ okpạkpạli kawọng oblạ maa yanẹn bạ yamlee kẹn yakạạ kogbongạ.
42011034	Yẹẹn awu adạ aa kogbongạ akạạ wool liwu. Kạ ayẹẹn awu ayiyi, wool liwu ebạạ liwuuyi obạ kogbongạ; Odạ kạ ayẹẹn abaa abuuwạ kẹ, wool libaa liyau kạ kewibloong.
42011035	Baa kạạ yajạu yabi kogbongạ kạ kọyau baa kạ awool kewibloong koodạ.
42011036	Ọkaama òodạ aa wool libaa liwuuyi owuwu obạ kogbongạ, ẹdọ lipaa jana kaa liidạ jạ kewibloong nạ kẹyau kaa, kogbongạ nạ kọya kạ njạ ebạạ, adạ otolikang ọwali ọ obạ kogbongạ kọwẹ."
42011037	Kạ aJisẹs ọwẹ kẹ boong wạ ọtọngai maa, ọnẹn wana wạ odạ Farisi ọdẹẹ ẹ luji dạ ẹtọ ẹwẹ, aJisẹs ọkọu daa ọnọọma ọnọọma tạ oji boong.
42011038	Bạ Farisi kạ yakạạ Jisẹsa omạnạ ẹ luji keji, kạ kebee sạ obi ẹ kẹ mbọọ okạlạeti okoi, obạ bẹ wool.
42011039	aTata Jisẹs mmạ ojạu ẹ obi ẹ, "Abaa bạ Farisi yani kokoowại kanẹẹni kạ kopoo obạ kẹpla, odạ kamlee kabaa kaa kawuuyi obạ kọdọdọngatikpọọl obạ kutan.
42011040	Abaa yẹnẹndạdu, nwẹ ọnẹn wạ onại kanẹẹni oodạ onại kamlee o.
42011041	Baa dạạli bloong bạ yẹyau kạ lipoo obạ yẹpla yẹbaa kamlee yatoon yakạạ yakpoiyẹẹnbẹẹn, dạ abloong ebạạ nạ yẹyi yekạạ baa.
42011042	"Nạ odạ boong akuyẹẹnna okạạ baa Farisi, ọsẹnga obaa yakạạyi Ọbasẹ yipaa fana kạ boong joo yọbaa, kạ abloong aa ebukapoong obạ ẹwẹwẹ, obạ awaakejia adọadọ kaa ebạạ, odạ yadoo tạ yawuuyi kạ mblemạ obạ yanẹn obaa tạ yayeni kẹdẹi obạ Ọbasẹ. Ọbọọwa kẹ tạ yanạng bloong bimaa, yayeni yajạu bimin yaadoi kenại.
42011043	"Nạ odạ boong akuyẹẹnna okạạ baa Farisi! Ọsẹnga obaa abaa onidẹi baa tạ yanọọma kạ yeti yẹnọọma bạ yedeen dạ ndungạnạtọ yạ aJu, obạ yanẹn tạ yayeni yakạạyi baa adẹẹ ledạmmia dạ aplabạ.
42011044	"Nạ odạ boong akuyẹẹnna ọsẹnga obaa abaa yadạ mbạ yạ yabi kẹ yaakpạnạ, yạ yanẹn yasẹngi kạ kanẹẹni kawẹ yaayimạ."
42011045	Okoowạ nsọwa wana mmạ ọpọọna Jisẹsa obi ẹ, "Okoowạ boong imin wạ atọnga maa ablenạ mọọn afạnạ kaa."
42011046	aJisẹs ọpọọna ẹ obi ẹ, "Abaa yakoowạ nsọwa nạ odạ boong akuyẹẹnna okạạ baa kayena; ọsẹnga obaa yakạạyi yanẹn atoo yạ adoowạ kẹ wạ odeen tạ yatạ, ẹdọ abaa kạ awool libaa baa ọọdẹẹ tạ yaplạwạ bẹ ẹninọng yana mạ atoo maa yatạ yakaam bẹ.
42011047	"Nạ odạ boong akuyẹẹnna okạạ baa, ọsẹnga obaa abaa yamunni kẹ mbạ yạ yatọnganẹn bạ Ọbasẹ kpaa yatọnganẹn bạ abạ awọu yani fi kẹ.
42011048	Ọkaama abaa yayini yajiyi yabi, yadẹya kẹ boong wạ abạ awọu bạ ijaani yanại, mbạ yafii kẹ yatọnganẹn bạ Ọbasẹ, abaa yamunni kẹ mbạ mbẹ.
42011049	Kạ legạn jimin ọkaama kạ nwẹnẹ yạ yadẹi Yoyimạyimạ bạ Ọbasẹ yafọng yajạu, 'Ami nạ nkọnga kaa yatọnganẹn obạ yatoomnẹn yami. Nạ yafii kẹ bidi, yayeni yakạạ bidaa likpakpawai.'
42011050	Obi yanẹn ẹmaanakaanna imina nạ yanaan lotạmạ kạ yafii kẹ yatọnganẹn bạ Ọbasẹ ebạạ mạnạ ọ kạ Ọbasẹ obeebee obolạ ekpoon.
42011051	Mạnạ ọ kebee sạ yafii kẹ Ebẹla tutu otạ oyạ kebee sạ aZakariya wạ yayau kạ Ẹtọ yạ Ọbasẹ mmạ yafi ẹ kẹ. Eiya, ami nnyinni baa lọtumajạu, yanẹn ẹmaanakaanna imina nạ yanaan lotạmạ lọbẹ ebạạ!
42011052	"Nạ odạ boong akuyẹẹnna okạạ baa, abaa yakoowạ nsọwa, ọsẹnga obaa abaa yamaan kẹ ọgbọngọnọ wạ okuuwại ẹtọ yoyimạyimạa. Abaa kạ awool libaa kaa yaamlee, odạ yakpa kẹ nti yạ yanẹn bạ yajakai tạ yamlee kaa."
42011053	Kạ kebee sạ aJisẹs oblạ kẹ mạ apaa imaa, yakoowạ nsọwa obaa bạ Farisi yamạạn bẹ tạ yaataa wẹ ẹ kạ eti yạ ebubuuwạ yayeni yablau ẹ liblabla jạ ligẹna bloong soosoo.
42011054	Yajakai tạ yanạng ẹ ọtọọ, dạ nnạ yamaana ẹ kạ nnạ ọtọnga boong wạ ọbọọwa.
42012001	Kạ imin ebạạ odạbạ ẹ kẹ, yanẹn yablạ kaa yayạ maa kạ lẹmina, ọkaama bidi yasuumi bidi kạ mfẹ, yafuka bẹ mạ kọpaa kạ aJisẹs ọyau kaa maa. Ẹdọ aJisẹs mmạ omạnạ ẹ tạ okạlạeti ọtọnga obạ yatoolinẹn yawẹ ojạu bẹ obi bẹ, "Baa kpenại baa, ọsẹnga obạ yenại bạ abạ Farisi bạ yaseli aa kutifungạ kạ kọfulai boong kạ yadẹi yist wạ okoowạ keyomima kenạngi kẹ bẹ.
42012002	Boong maa oodạ wạ yakpạnạ kẹ wạ nạ yajạu kẹ yafodạ yoyoo keyạ. Boong maa oodạ wạ yapongạ kẹ wạ nạ yajạu yadạạli yayoo kạ lowạni.
42012003	Ọkaama boong wanwanaya wạ yayau kạ adeedeesa yatọnga nạ yapuuwạ kạ lewi lesowạ kẹ. Boong wanwanaya wạ yayau dạ lekpekpeli kamlee yayiyimạ yanẹn dạ litung, nạ yayau kạ litạạn kawọng yatatalai yayin dạ yanẹn nạ yapuuwạ."
42012004	"Abaa yamạnạbam, tạ nyin baa njạ baa, yanẹn bimin bạ yayeni ẹfa tạ yafi woolmun njạ njạ, odạ bẹ ọọfẹya tạ yanạng boong ọdọọdọ ọtaa kẹ maa, baa nnạ yakala.
42012005	Ami nạ nkoowạ baa ọnẹn wạ nạ ọkala baa. Ọbasẹ tạ ọkala baa, wạ nạ ọfẹya tạ ọfi baa kẹ, oyeni ẹfa tạ odạạli baa otooyi dạ lekoonbạ. Eiya imaa nwạ njiyi baa tạ ọkala baa.
42012006	"Nwẹ nji yakpei yọkilikili yotạạn kạ apẹni yepoo o. Kạ okping odạ aajaa, ndạ fana maa yiidạ fạ Ọbasẹ obi ẹ ọọbala.
42012007	Odạdạ yiil jạ liyau wọ kạ letu ebạạ yafukạ kẹ. Ọkaama baa nnạ ọkala, ọgẹna yayau Ọbasẹ kạ ọtuuma yaatakẹ yọkilikili soosoo.
42012008	"Tạ nyin baa njạu baa, ọnẹn wanwanaya wạ ọyau kạ likạ jạ yanẹn oyin obi nwạ odạ ọnẹn ọmi, Ami Wẹẹn wạ Ọnẹn kayena nạ nya kạ likạạ jạ yatoomnẹn kawọnga bạ Ọbasẹ nyin njạu nwạ odạ ọnẹn ọmi.
42012009	Ọnẹn wanwanaya wạ ọkanga m kạ likạ jạ yanẹn, ami Wẹẹn wạ Ọnẹn kayena nạ nkaanga ẹ kạ likạ jạ yatoomnẹn kawọnga.
42012010	Ọnẹn wanwanaya wạ obi tọnga boong wạ obuuwạ okạạ Wẹẹn wạ Ọnẹn, nạ yablạ kẹ kaa yakạạ ẹ, odạ ọnẹn wanwanaya wạ obi tọnga bloong bạ yebuuwạ okạạ Kutumadạn jang wẹ kẹ kaa yablạ yakạạ.
42012011	"Kạ kebee sạ yatoo baa yakọu kạ likạ jạ yakpammanẹn ndungạnạtọa yạ aJu tạ yakpe baa ikpe, obidạ kạ likạ jạ yanẹn bạ yakpamma, baa kaapọọna kạ aboong wạ abaa nạ yatọnga obidạ yajạu,
42012012	ọgẹna Kutumadạn nạ kokpe baa mạ kebee simaa boong wạ abaa nạ yajạu."
42012013	Ọnẹn wana oblạ mạ lẹnẹnkpala jimaa ojạu Jisẹsa obi ẹ, "Okoowạ, kọmbọọ tọnga obạ awẹẹnuwọu tạ ọpọọwa kẹ yoyeyeen bạ Uwọu obạ odoo mọọn, dạ nạ okạạ m lẹkpọng lẹmi."
42012014	aJisẹs ọpọọna ẹ ojạu ẹ obi ẹ, "Awu omạnạwaam, odạ nnẹ odạạli m tạ ndạ kẹpọọwa yoyeyeen bạ awọu obạ odoo baa bimaa yapoo o."
42012015	Ẹdọ mmạ ọkọu ojạu yanẹn bimaa ebạạ obi bẹ, "Baa kpenại baa, yayeni yamaana baa wool kạ adẹẹyi kẹyuuwa obạ abloong ebạạ ọsẹnga obaa etoom yạ ọnẹn abạng tạ ayoomạ yẹ obạ kẹyuu sạ oyeni okpintạ oyeni kẹyuu sạ kesoo kebạngạ yang."
42012016	aJisẹs mmạ onạng bẹ oyinạ wạ ọgẹna kẹsẹma simin, obi bẹ, "Ọnẹn wana wạ odạ ọsuu oni yeni litạạmi jạ ọpai kaa bloong soosoo.
42012017	Mmạ ọbala ẹ kạ ẹtẹẹm kaa ojiyi, 'Mbi nạ nạng yang o. Ami libọọ jạ nạ nyoo kaa bloong yẹmi nyeni.'
42012018	"Ẹdọ mmạ ojạu obi, 'Ndạ nạ nnạng ajin. Nạ nya kẹ mkpoo mmi ebạạ, nyeni mạạn kaa mpẹmpẹ yạ ndạạmi nta kẹ maa. Mạ apaa imaa. Mmạ nạ nyoo yojiji yọmi obạ abloong bạ nyeni kẹ ebạạ.
42012019	Ẹdọ nạ njạu wool limi, "Awu ayeni kẹ yokạyu ayeni kẹ bloong soosoo bạ nạ yebạngạ ọ kạ mbạntam yạ nsoosoo. Ajajimin, mẹẹmma ọ lesongạ. Jii ayeni awaa, ayeni adaal wool liwu ẹtẹẹm." '
42012020	"Odạ Ọbasẹ mmạ ojạu ẹ obi ẹ, 'Awu kẹnẹndạdu, mạ adeedeesa simin, nạ nnaan ọ kẹ etoom ẹwu. Ẹdọ odạ nnẹ nạ oyeni kẹyuu simin ebạạ sạ asạli ayoo kạ wool liwu o.'
42012021	"Ajin ndạ nạ odạ obạ yanẹn bimin bạ yatạmạ kẹyuu yayoo kạ awool libẹ, odạ yadạ yakpoiyẹẹn kạ abloong bạ Ọbasẹ."
42012022	Ẹdọ aJisẹs mmạ ojạu yatoolinẹn yawẹ obi bẹ, "Bloong bimin ọkaama njiyi baa mbi, baa nnạ ọwọnga kạ ẹtẹẹm ọgẹna boong wạ nạ yaji yatạ yawuuyi etoom, obidạ nkọ yạ nạ yagạn baa kạ awool.
42012023	Etoom ẹya kạ ọtuuma ẹta kẹ luji, wool liyeni liya kạ ọtuuma litakẹ nkọ.
42012024	Baa kpenạ kaa yakạạ yẹkọọ likoola mbạ jang litạạmi yeetại obidạ tạ yetọọ litọọ, mbạ akpekpeli yạ yeyooyi kaa luji obidạ mkpoo yeeyeni, odạ Ọbasẹ nwạ okạạyi bẹ luji. Abaa yayau kạ ọtuuma yaatakẹ yọnọọn!
42012025	Nwẹ odạ nnẹ nạ owuuyi etoom egạnạ oblạ kạ yiwọwọngi yiwẹ o.
42012026	Ẹdọ òodạ aa boong wạ nạ ojạu baa ọọfẹ tạ yanạng boong wẹẹn aajaa, mbọng ọkaama yakpawai ntẹẹm mbaa kạ abloong bikina o.
42012027	"Baa kpenạ kaa yakạạ litipoo jạ likooli jạ likpạlại. Njạ jang yonạnạng liinại, obidạ tạ liyoo nkọ, kạ okping odạ aajaa, nnyinni baa mbi, odạdạ Sọlọmọn kạ kẹyuu sạ oyeni ebạạ, jang wẹ nkọ yạ nyiyi ndạ aa litipoo jimin jana oogạn.
42012028	Odạ aajaa Ọbasẹ onại apẹẹla likoola ayi yạ ayau min iyaasi, odạ koowạ yawọmma yapọọ kẹ kạ ekoon. Nạ ọsẹnga yang ojạu baa kẹ kewoon okpạnạ, abaa bạ yaatakẹ lipẹẹla o. Abaa bạ yayeni woolfạnnạ jạ linunga!
42012029	Ọkaama baa ntẹẹm kaakpawa kạ nạ yabali baa boong wạ nạ yaji, obidạ boong wạ nạ yawaa.
42012030	(Ọgẹna yanẹn bạ yabi Ọbasẹ yaayi yakạạyi wool libẹ agạgạ ọgẹna bloong bimin) Awọu wạ ọbaa oyimạ kẹ obi bloong bimin ebạạ mbạ yedạ yikpaa yẹbaa.
42012031	Otu kạ aajaa, baa yeni kọtẹẹmaa kạ kọkpamma kạ Ọbasẹ, ẹdọ nwạ nạ okạạ baa bloong bimina ebạạ.
42012032	"Baa nnạ ọọkala, okpintạ odạ kạ abaa bi yasonạnạ, ọgẹna ọdaali wọuwa ẹtẹẹm tạ onạng baa yadạ yanẹn bạ yakpamma adạ nwạ odạ maa.
42012033	Baa kpe kẹ bloong bạ abaa yeni ebạạ, yadạạli limaan jimaa yakạạ yakpoiyẹẹnbẹẹn. Mạ eti imin abaa nạ yanạng akpaa yakạạ wool libaa yạ nạ ajạu kẹ aablạạngạ, nạ yayeni yakpạwạ kẹyuu kẹbaa kạ Lẹbọọlkạm kawọnga, dạ nạ kejạu kẹ kẹẹyẹka. Ọsẹnga obaa owuseel maa oodạ wạ nạ ọfẹya ofoolạ dạ kẹyau, ẹdọ ọkọkọi ọọfẹya tạ okạbi kẹ.
42012034	Ọsẹnga obaa apaa yạ kẹyuu kewu kẹyau, ndạ ẹtẹẹm ẹwu nạ ẹya kebee sansanaya.
42012035	"Baa yonnạ baa kẹ wool kạ aboong wanwanaya wạ nạ ofukẹn. Baa gạạn baa nkọ yayeni yatạmạ kẹ nkoon mbaa.
42012036	Baa dạ aa yatoomnẹn bạ yakoomi tata ọbẹ wạ ọkọi kọnangai kẹbẹẹ yọbẹa tạ ọwọọn. Kạ nạ oyạ maa ofoo kọbọọ kạ letimaa, mbạ nạ yanọọma bẹ kọsakana yakuuwạ ẹ lẹma.
42012037	Obi nạ odạ boong yutẹẹmdala yang okạạ yatoomnẹn bimaa, kạ atata wạ ọbẹ nạ ọwọọn opạnạ bẹ. Kẹ yaadọọwa yayeni yayonnạ bẹ kẹ wool, kạ lọtumajạu, nnyinni baa mbi nwạ nạ ogạnạ ẹ kẹ ẹkọ ẹwẹ, onạng bẹ yanọọma ọnọọma okạạ bẹ luji.
42012038	Obinạ odạ boong yutẹẹmdala yang okạạ yatoomnẹn bimin, òodạ aa aTata ọbẹ opạn bẹ kạ yayonnạ bẹ kẹ wool. Odạdạ kạ nạ oyạ maa kạ kewiwọọyi, obidạ kạ kewisowạ!
42012039	Odạ baa kẹ imin kaayọ. Ofidạ aa kiyeni ẹtọ oyi kẹ kebee sạ owuseel nạ otạ oyạ daa, nwạ ọọdẹya owuseel tạ ọpaa omlee kạ ẹtọ ẹwẹ.
42012040	Abaa kayena baa yonnạ baa kẹ wool, ọsẹnga obaa Wẹẹn wạ Ọnẹn nạ oyạ maa kạ kebee sạ abaa bi yẹẹn yaayooyi yabi nạ oyạ maa."
42012041	aPitẹ mmạ ọblau Jisẹsa obi ẹ, "Tata, nwẹ odạ amọọn ayinni kẹsẹma simin, nwẹ obidạ yanẹn bikaa ebạạ o."
42012042	aTata Jisẹs mmạ ọpọọna ẹ obi ẹ, "Odạ nnẹ ẹdọ odạ otoomnẹn imin wạ obạng kẹ ngạm keplạkạ oyeni oyimạ kẹ boong o. Odạ otoomnẹn imin wạ aTata ọbẹ nạ ọganna kọkpamma ẹtọ ẹwẹa ebạạ okạạ ẹ. Tạ okpenạ yatoomnẹn yawẹ bikin yadọyadọ, dạ nạ otoon luji kạ ketuumanẹnbee ookạạ bẹ.
42012043	Nạ odạ boong yutẹẹmdala okạạ otoomnẹn imaa kạ atata wạ ọbẹ nạ ọwọọn opạnạ ẹ onạngi aajaa."
42012044	Kạ lọtumajạu, nkạ nyinni baa, atata nạ okạạ otoomnẹn imaa kọkpamma yoyeyeen yọwa ebạạ.
42012045	Òodạ aa boong wạ otoomnẹn imaa ọbala ẹ kạ ẹtẹẹm ẹwẹ kaa obi ẹ, 'Atata nạ ọbawa kẹwọọnni,' ẹdọ omạnạ ẹ tạ oduuyi yatoomnẹn bikin, bạ yadạ yadạm obaa bạ yadạ banẹẹn, ẹdọ ojii oyeni ọwaa yatu tutu yayuu ẹ.
42012046	Atata wạ ọkpamma otoomnẹn imaa nạ ọwọọn kạ lewi jạ obi ẹ daa ọọbala, obạ kebee sạ nạ ojạu ooyi. Atata nạ oduu ẹ lotạmạa jạ lobubuuwạ mmạ ọkọnga ẹ dạ libọọ jạ yanẹn bạ yabi Ọbasẹ kạ lọtumajạu yaayooyi.
42012047	"Otoomnẹn imaa wạ oyi kẹ boong wạ atata ọbẹ owooyi ẹ tạ onạng, odạ mmạ obi ẹ wool ooyonnạ tạ onạng boong wạ atata ọwẹ owoi, nạ yatạ ẹkpa yaduu ẹ mkpa.
42012048	Odạ otoomnẹn imaa wạ obi ooyi boong wạ aTata ọwẹ owooyi ẹ tạ onạng, ẹdọ mmạ onạng, ẹdọ oduukạ onạng boong wạ ọbọọwa tạ ọnaan mkpa, nạ yaduu ẹ mkpa ọwẹnwẹn. Ọnẹn imin wạ yaganna wạ osoosoo yakạạ nạ yawoo wạ osoosoo dạ kọbọọ kọwẹ. Ọnẹn imin wạ yakại osoo ọtaa kẹ nạ yawoo wạ osoo ọtaa kẹ dạ kọbọọ kọwẹ."
42012049	"Ami nyạ maa tạ ngạnạ ekoon mạ ekpoon, ẹdọ ofi otuum ọdẹẹ m dạ mfi bolạ kẹ ekoon imaa.
42012050	Ami nyeni kewiblẹẹyi sạ nạ nnaan, ẹdọ ẹtẹẹm ẹmi saam ẹẹnọọma tutu obi oodạ nnạngi nwẹkẹ.
42012051	Nwẹ yabala baa yabi, ami ntoo wọfai nyạ mmạ ekpoon o. Ee ee! Wọfai oodạ, nduukạ ntạ oodạ kọpọọwa kẹ nyạ maa.
42012052	Kạ omạạn ẹ ajajimin otạ ọkọu, yanẹn yatạạn bạ yablạ kạ ẹtọ yana nạ yapọọwa bẹ kẹ. Yanẹn yatele nạ yakpala yanẹn yapoo. Yanẹn yapoo nạ yakpala yanẹn bidaa yatele.
42012053	Mbạ nạ yapọọwa bẹ kẹ, bạ yaatẹ bạ abẹẹn nạ yabee mkpala obạ abẹẹn yabẹ. Bẹẹn nạ yabee mkpala obaa bạ yaatẹ. Bạ yaaka nạ yabẹẹ mkpala obạ abanẹẹnbẹẹn yabẹ. Banẹẹnbẹẹn nạ yabee mkpala obaa bạ yaaka. Yaaka bạ yadạm bạ yabẹ banẹẹn nạ yabee mkpala obạ abanẹẹn bạ abẹẹn yabẹ bạ yabẹi. Banẹẹn bạ yabẹ yadạm nạ yabee mkpala obạ yaaka bạ yadạm yabẹ."
42012054	aJisẹs mmạ oyeni ojạu yanẹn bimaa obi bẹ, "Kebee sạ abaa kạạ ọbasẹ obilạ dạ apaa yạ lewijẹẹn lejuumi, abaa yani jiyi, 'Ọbasẹ nạ otạ,' ọdẹya otạ o.
42012055	Yayeni yapuu kowiyạ kạ koblạ kạ kapiil ekpoonna konại, abaa nạ yajạu, 'Kokukumạ kofunikẹn,' ọdẹya odạ aajaa.
42012056	Abaa bạ keyoomimaa kenạngi, ọfẹya baa kẹ tạ yakpenạ mạ lọsẹ miin obaa kạ kẹbasẹkpang, yayin boong wạ odạ, mbọng ọkaama ẹdọ yaayimạ boong wạ kebee simin kekoowạ o.
42012057	"Mbọng ọkaama abaa kạ awool libaa nạ yajạu yaapạli tạ yanạng boong wạ ọbọọwa tạ yanạng o.
42012058	Òodạ aa boong wạ ọnẹn ọdọọ lojạu dạ ekpetọ, jaaka kaa nti ebạạ tạ anạng wọfai obạ nwạ. Abi aajaa anại nạ yatali ọ yatạ yakọu kạ lokạ jạ kekpe mkpe, ẹdọ kekpe mkpe nạ ọganna ọ okạạ yanạnạngnẹn nsọwa, bạ nạ yatạ wọ yakọu yagạnạ ọ dạ ẹtọ mkpọkọbia.
42012059	Tạ nyin baa, njạu baa, jang wọ yaatee adạbạ ọ kẹn tutu obi oodạ akại kẹ kotuwạ kọwu ebạạ awẹ kẹ."
42013001	Yanẹn bidi bạ yayau daa mạ kebee simaa, yayini Jisẹsa yagẹna dạ aPailet ọfi kẹ yanẹn bạ yablạ Galili bạ yayau kạ yayoi ẹyau yakạạyi Ọbasẹ.
42013002	aJisẹs mmạ ọpọọna bẹ obi bẹ, "Nwẹ abaa yabali baa yabi, yanẹn bạ aGalili bimin bạ yafi kẹ kạ eti yạ edạ aajaa, mbạ mbạ yadạ bạ kenại boong bungạbung, bạ yaatakẹ yanẹn bạ yablạ dạ aGalili daa ebạạ o.
42013003	Ee ee! Ndạ aajaa oodạ, tạ nyin baa njạu baa, obi oodạ abaa yasodạ baa ntẹẹm kạ aboong bungạbung, ọbaa ebạạ nạ yabạ kẹ, adạ mbạ yabạạ kẹ maa.
42013004	Obidạ yanẹn bimin jiib yatele bạ yabạ kẹ kạ ẹtọ yạ ekpạkpạli yạ ẹya dạ aSilọm ẹtọ bẹ. Nwẹ yabali baa yabi mbạ yadạ yẹnẹn bungạbung yaatakẹ yanẹn bikin ebạạ bạ yawuuyi dạ aJerusalẹm o.
42013005	Ee ee, Ndạ aajaa oodạ! Tạ nyin baa njạu baa, obi oodạ abaa yasodạ baa ntẹẹm kạ aboong bungạbung ọbaa ebạạ nạ yabạ kẹ adạ mbạ yabạ kẹ maa."
42013006	Ẹdọ aJisẹs mmạ onạng bẹ oyinạ wạ ọgẹna kẹsẹma simin, obi bẹ, "Ọnẹn wana oni yeni kẹkamaati sạ kekpạli kẹ dạ litạạmi liwẹ. Mmạ ọkọu daa tạ okạạ nnạ opee daa likamaadu, odạ oopee.
42013007	Ọkaama ojạu ọnẹn wạ oyooyi maa tạ okpenạ ẹ litạạmi obi ẹ, 'Akạạ kẹ obạngạ kẹ mbạntam ntele kạ nyại miin nwooyi tạ mpaa likamaadu mạ kẹkamaati simin, ẹdọ jang kaa bọng bọng mpeeyi. Sẹ kẹ adoo! Mbọng ọkaama nạ kẹyau maa kẹnaai luji mạ lọsẹ jimin kạ kẹkanga o.'
42013008	"Kekpenạ litạạmi maa mmạ ọpọọna ẹ obi ẹ, 'Tata, kọmbọọ, tee sẹ tạ kẹyau kẹ maa mạ kebạntam simin sana. Ami nạ ntọọ lebạ nsongạ kẹ mạ legạn lẹwẹ mmạ nkuudạ kaa ublẹni.
42013009	Òodạ aa boong wạ kewạạmi lidu maa adeel jạ lofunikẹn maa odạ boong wạ ọyiyi. Òodạ aa boong wạ kebi lidu keewạạmi ẹdọ nạ yọsẹ kẹ yotoi kạ lọsẹ.' "
42013010	Kạ lewi kọmẹẹmma kạ abạ aJu jana, aJisẹs ọyau kạ edungạnạtọ yạ aJu okpei yanẹn boong.
42013011	Yanẹẹn wana wạ kudạn bungạbung kogạn ẹ apeen kạ awool kạ mbạntam jiib ntele ọya maa. Nwạ ọsẹngi ọbẹlai yẹ ọbelai kạ lọsẹ ọgẹna wẹ ọọfẹ tạ ọsẹnga ọyọọda ẹ.
42013012	Kạ aJisẹs okạạ ẹ, ọdẹẹ kaa tạ opạnạ ẹ kẹn, mma ojạu ẹ obi ẹ, "Mma agạgạ awu aga kẹ."
42013013	aJisẹs ọnẹẹn yanẹẹn imin mbọọ, ẹdọ nwạ obebeema ọyọọda ẹ kẹ oyeni omạnạ ẹ tạ ọtọọnga Ọbasẹ.
42013014	Ikpamma edungạnạtọ imin ọkọnni ẹ kạ okạạ aJisẹs oboo kẹ yanẹẹn imaa kạ lewi kọmẹẹmma kạ aJu, ẹdọ mmạ ojạu yanẹn bimaa obi bẹ, "Awi atạạnajana nyạ yayooyi ọnẹn tạ otạ onạng yonạnạng. Baa tạạ awi imaa yayại maa dạ nạ yabo baa kẹ, kạ lewi kọmẹẹmma kạ aJu nnạ oodạ."
42013015	aJisẹs mmạ ọpọọna ẹ obi ẹ, "Abaa bạ keyomima kenạngi, nji abaa ebạạ yaniwalai yetạlạkpa yẹbaa tạ yẹkọu yẹwa lowi kạ lewi kọmẹẹmma kạ aJu o.
42013016	Ẹdọ mina odạ yanẹẹnwẹẹn wạ oblạ kạ yopooni bạ Ebraam, wạ aSẹtan ọfẹli kẹ kạ mbạntam jiib ntele, nwẹ ọọbọọwa tạ nwali ẹ kẹ mạ mkpọkọbi imin kạ lewi kọmẹẹmma kạ aJu o."
42013017	Kạ aJisẹs ọtọnga ajin obạ mbạ yakọkọnanẹn yawẹ ebạạ yanaani lẹkalajẹẹn. Odạ yanẹn bikin ebạạ yanangai kạ yẹkalakala bloong bạ yakạạ aJisẹs onạng.
42013018	aJisẹs mmạ oyeni ojạu bẹ obi bẹ, "Kọkpamma kạ Ọbasẹ maa kodạ yang o. Odạ naa boonga nạ ntạ nyoomạ obạ nkạ o.
42013019	Kodạ aa otimumawẹẹn wạ keti sạ yadẹi mọstad, wạ ọnẹn odạạli okoon kạ litạạmi liwẹ. Kạ otimumawẹẹn imaa omeeni, okpạli, odạm keti sạ kedeen, ẹdọ yọnọọn kawọnga yọtẹng bẹ akpala kạ yẹbọọ yẹwẹ."
42013020	aJisẹs mmạ oyeni ojạu bẹ obi bẹ, "Odạ naa boonga nạ ntạ nyoomạ obạ kọkpamma kạ Ọbasẹ o.
42013021	Kodạ aa ajin. Kutifungạ kạ kọfulai boong, kạ yanẹẹn odạạli ofạn obạ kutifungạ kọdọkọdọ kạ yadẹi yist wạ osoosoo tutu onạng boong maa ebạạ ọfula."
42013022	aJisẹs oblạ kẹ ọsẹnga ẹ dạ lipoon jạ lideen obaa jạ linunga okpei yanẹn boong adạ ọyau kạ eti ọkuuyi daa Jerusalẹm.
42013023	Ọnẹn wana mmạ ọblau ẹ ojạu ẹ obi ẹ, "Tata, nwẹ odạ yanẹn bạ yabi yaasonạnạ mbạ nạ yayeni nkaami o." aJisẹs mmạ ojạu bẹ obi bẹ,
42013024	"Baa jaaka dạ nạ yasẹnga baa dạ otimaawẹẹn wạ ọnunga, ọsẹnga obaa, yanẹn soosoo nạ yawoo tạ yamlee kaa, bẹ ọọfẹya.
42013025	Kạ kebee sạ ọnẹn wạ oyeni ẹtọ onoomạ ẹ opạn kẹ lẹma nạ yamạnạ baa tạ yabee kạ lẹtọma kin yafoi kọbọọ yayeni yajiyi, 'Tata, kuuwạ mọọn lẹma.' Nwạ nạ ọpọọna ojạu baa, 'Ami abaa nyi!' "
42013026	"Ẹdọ abaa nạ yajiyi, 'Amọọn yoji kẹ, yoyeni yọwa kẹ obạ awu. Awu akpe kẹ kạ nkạạmti mmọọn.'
42013027	"Odạ nwạ nạ ọpọọna baa ojạu, 'Ami nyi dạ abaa blạ! Baa blạ kẹ maa, abaa bạ kenại boong bungạbung!'
42013028	"Maa mmạ nạ yayau yatoo lobạ yayeni yaji baa agaa. Kạ nạ yakạạ Ebraamma obaa Aizik obaa Jekọb, obạ yatọnganẹn bạ Ọbasẹ kạ kọkpamma kạ Ọbasẹ, odạ abaa kạ awool libaa yawung baa yakọnga kạ ebạmkpa!
42013029	Yanẹn nạ yablạ dạ apaa yạ lewijẹẹn lẹpakai obaa dạ apaa yạ lewijẹẹn lejuumi, kạ kabạli obaa kạ kapiil, nạ yanọọma kạ konạngi kọkpamma kạ Ọbasẹ.
42013030	Ẹdọ yanẹn bạ ajajimin yakạlạeti nạ yabi yakpoo ngạm. Bạ yakpoo ngạm nạ yakạlạeti."
42013031	Kpaa maa kebee simaa bạ Farisi bidi yayạ maa yapạnạ maa Jisẹsa yajạu ẹ, "Nạ ọyi tạ ablạ kẹ mạ apaa imin akọu dạ apaa adọadọ, ọgẹna aẸrọd owooyi tạ ọfọ kẹ."
42013032	aJisẹs mạ ọpọọna bẹ obi bẹ, "Baa kọu yayin kẹkpẹya simaa yabi sẹ, 'Nạ nwung lidạn bungạbung nyeni mbọọ kẹ yanẹn bạ obi ọọfẹ iyaasi obaa koowạ, ẹdọ kạ awi atele, ami nạ nwẹ yonạnạng yọmi.'
42013033	Kạ okpin nạ odạ aajaa, ami nạ mmạạnạ m kọsẹnga iyaasi miin obaa koowạ obạ iyeni, ọgẹna jang ọọfẹya tạ yafi kẹ ọtọnganẹn wạ Ọbasẹ kạ lipaa lidọlidọ kạ ọbọọli kẹ dạ aJerusalẹm.
42013034	"Oo! Abaa yanẹn bạ yablạ dạ aJerusalẹm bạ yafii kẹ yatọnganẹn bạ Ọbasẹ, yayeni yatooyi yanẹn bạ okạại baa ataa. Nni wooyi dạ mfi fuka kẹ bẹẹnbẹẹn yabaa kạ lipaa jana, adạ yọnọọn yowobạ bẹẹnna dạ yẹpẹmi yẹwẹ, odạ jang baa aajaa ọọdẹi.
42013035	Baa kpenạ Ọbasẹ nạ osi ẹtọ ẹbaa okạạ baa, ẹdọ tạ nyin baa, min yaamung yakạạ tutu kebee sạ abaa nạ yajạu, 'Ọyi kẹ obạ imin wạ ofunikẹn kạ ajeen jạ Ọbasẹ.' "
42014001	Kạ lewi kọmẹẹmma jana jạ aJu, aJisẹs ọkọi dạ ẹtọ yạ ọnẹn wana wạ odeen wạ abạ aFarisi tạ oji boong. Bạ Farisi yadọ yadọ bạ yayau maa yaplo ẹ tạ yakạạ obi nạ onạng boong wạ nạ yatạ yamaana ẹ nsọ.
42014002	Ọnẹn wana wạ kọbọbọ koninại ọyau mạ lokạ lọwẹ maa.
42014003	aJisẹs mạ ojạu yakoowạ nsọwa obaa bạ Farisi bimaa obi bẹ, "Nwẹ nsọ mmọọn njạ kẹ mbi tạ yoboo kẹ ọnẹn kạ lewi kọmẹẹmma jạ aJu, nwẹ mbibi aajaa nnjại o."
42014004	Mbạ ebạạ yafai maa blee. Ọkaama aJisẹs odạạli ọnẹn imaa oboo ẹ kẹ, oyeni ojạu ẹ tạ oblạ kẹ.
42014005	Ẹdọ mmạ ojạu bẹ obi bẹ, "Odạ nnẹ mạ abaa yau min wạ awẹẹnna obidạ ẹpaam ẹwẹ nạ ẹtọ kạ lewibạ kạ lewi kọmẹẹmma, mạ ojạu ẹ oonoomạ ọkọu ọwọba ẹ kẹ ẹpaalẹpaal o."
42014006	Odạ yanẹn bimaa bẹ ọọfẹya tạ yapọọna ẹ bọng bọng.
42014007	Kạ aJisẹs okạạ yanẹn bimaa bạ yadẹ maa, yapai bẹ kẹ yẹnọọma bạ yedeen, ọkaama onạng bẹ oyinạ kẹsẹma simin, ojạu bẹ obi bẹ.
42014008	"Kạ ọnẹn ọdẹẹ baa kọnangai kẹbẹẹyọbẹa, mmạ yayạ daa, baa mkpạạl yạ ndạạmi kaapimạ yạ nnạ yanọọma kaa, ọgẹna nwạ nạ obạngạ ọdẹ kẹ ọnẹn ọdọọdọ wạ odạmmi ọtaa baa kẹ, tạ oyạ daa kọnangai kimaa.
42014009	Ẹdọ imin wạ ọdẹ baa bimin yapoo nạ oyạ maa ojạu ọ ganna kẹnọọma simin akạạ ọnẹn imin, ẹdọ awu nạ amạnạ ọ tạ ayeni lẹnẹnjẹẹn tạ anoomạ ọ akọu anọọma dạ ekpạạl yạ ẹnunga daa.
42014010	Odạ kạ yadẹ baa, baa kọu yanọọma kạ yeti bạ yẹnunga, oblạ maa kạ kebee sạ ọnẹn wạ ọdẹ baa maa nạ oyạ maa, nwạ nạ ọjạu baa, 'Abaa yamạnạbam baa noomạ baa maa yakọu yanọọma dạ yeti bạ yedeen daa.' Ẹdọ mạ kebee simaa abaa nạ yanaan kakadeen kạ likạ jạ yanẹn bimaa ebạạ bạ yanọọm obạ abaa tạ yaji luji.
42014011	Ọgẹna ọnẹn wanwanaya wạ ọgabi wool liwẹ kạ kawọng nạ yayika ẹ kạ lọsẹ. Ọnẹn wanwanaya wạ ọyika wool liwẹ kạ lọsẹ, nạ yagai ẹ kạ kawọng."
42014012	Ẹdọ aJisẹs mạ ojạu ọnẹn wạ ọdẹ bẹ maa obi ẹ, "òodạ aa boong wạ anọọni luji jạ nạ akạạ yanẹn, yamạnạbọọ obaa abẹẹnnaka obaa bẹẹnawọu obạ yakạnwunẹn yawu bạ yadạ yasuu kaadẹ. Òodạ aa adẹẹ bẹ mbạ kayena nạ yamung yadẹ ọ kạ nnạ yanạng kọkọ bẹ, ẹdọ mbạ nạ yatuukạ ọ boong wạ anại akạạ bẹ.
42014013	Kạ anọọni luji jạ nạ akạạ yanẹn, dẹẹ yakpoiyẹẹn, obạ yanẹn bạ yabana kẹ mfẹ, obidạ mbọọ, obạ yatiyatiya obạ yaplạmplạmạ.
42014014	Ẹdọ awu nạ anaan koyonnạ. Okpintạ odạ kạ nnạ ojạu bẹ ọọfẹ tạ yatuukạ ọ, Ọbasẹ nwạ nạ ọmlẹnga ọ mạ kebee simaa sạ nạ onạng yanẹn bạ yanạngi boong wạ ọdaali ẹ ẹtẹẹm tạ yaplọka kẹ kạ lobạ."
42014015	Ọnẹn wana mạ yanẹn bạ yanọọm kạ okpokolo obạ aJisẹs, kạ opuu boong imin, ojại Jisẹsa obi ẹ, "Ọyi kẹ obạ ọnẹn wạ nạ omung oji luji kạ kọkpamma lẹbọọlkạmma jạ Ọbasẹ!"
42014016	aJisẹs mmạ ọpọọna ẹ obi ẹ, "Ọnẹn wana oni nạngi kọnangai kạ ọnọọn luji kạ eti yạ edeen, ẹdọ mạ ọdẹ yanẹn soosoo tạ yayau daa.
42014017	Kạ kebee sạ yawooyi tạ yamạnạ bẹ, nwạ otoomi otoomnẹn ọwẹ tạ ọkọu ojạu yanẹn bạ otạ ọdẹẹ kẹ maa, obi bẹ, 'Baa fukẹn ọgẹna onạng kẹ luji ọwẹ kẹ ebạạ.'
42014018	"Odạ mbạ ebạạ ọnẹn wọwọ omạạn ẹ tạ okạạ legạn jạ lẹkaama nạ ojạu kaa ọọkọi. Ọnẹn wạ okạlạeti ojạu, Ami mmung ndẹi likool, nyeni tạ nkọu nkạ kẹ dạ lidạ, kọmbọọ wạ nnạ ọkọnni.
42014019	"Ọdọọdọ ojạu ẹ obi ẹ, 'Ami ndẹ kẹ mpaam joo yạ nnạ ntạ nnạng litạạmi. Nyau kạ nkuuyi tạ nkạ dạ ndạ, kọmbọọ wạ nnạ ọkọnni.'
42014020	"Ọdọọdọ ojạu ẹ obi ẹ, 'Mmung mbẹbẹyai yanẹẹn, ọkaama miin ọọfẹya tạ nyạ kaa.'
42014021	"Otoomnẹn imaa mmạ oduukạ ẹ ọkọu oyin tataa wạ ọkpamma bloong bimin ebạạ. Ẹdọ kikpamma ẹtọ mmạ otạ akọkọna ojạu, 'Otoomnẹn ọwẹ obi ẹ, dạbạ ọ kaa ẹpaalẹpaal akọu kạ ntọfati obaa kạ yatipani bẹẹn opoondeena wạ abạ yakpoiyẹẹn obạ yatiyatiya obạ yaplạmplạmạ obạ yanẹn bạ mfẹ obidạ mbọọ mbana kẹ atạ afukẹn.'
42014022	"Ẹdọ otoomnẹn imaa mmạ ojạu ẹ obi ẹ, 'Tata, boong wạ ajại tạ nnạng maa, nnạng kẹ, odạ tutu maa ẹtọ njẹn eewuuyi.'
42014023	"aTata mmạ ojạu otoomnẹn ọwẹ imaa obi ẹ, 'Dạbạ ọ kaa, akọu kạ ntọfati yạ ndeen obaa kạ akạạmma anạng yanẹn tạ yafukẹn, oblạ maa ẹtọ ẹmi tạ ewu.
42014024	Tạ nyin ọ njạu ọ, ndạ ọnẹn wana maa odạ wạ oblạ mạ yanẹn bạ ntạ nkạlạ ndẹ kẹ nạ oji luji lọmi jimin.' "
42014025	Lẹnẹnkpala jạ ledeen letooli Jisẹsa, ẹdọ mmạ osodạ ẹ ojạu bẹ obi bẹ,
42014026	"Ọnẹn wanwanaya wạ otooli m mmạ mbi ẹ ndẹi ntakẹ yaatẹ obạ yaaka, obạ yanẹẹnna, obạ abẹẹna obaa bẹẹnyaaka bạ yadạ yadạm obaa abanẹẹn odạdạ etoom ẹwẹ, jang wẹ ọọfẹya tạ odạ otoolinẹn ọmi.
42014027	Ọnẹn wanwanaya wạ obi ketipaa kẹwẹ ọọgabi otạ otooli m jang wẹ ọọfẹya tạ odạ otoolinẹn ọmi.
42014028	"Ofitamaa ọnẹn ọbaa wana owooyi tạ omạnạ yẹtọtạdạ, nwẹ nwạ okạlạ ọnọọma ọnọọma tạ ofukạ kẹ boong wạ nạ obạ ẹ tạ okạạ obi nạ oyeni kẹ limaan jạ nạ libạngạ ẹ tạ otạ ọwẹ ẹtọ imaa o.
42014029	Ọgẹna òodạ aa boong wạ omạạn ẹ kẹ legạn tạ omạnạ, ẹdọ mạ obi ẹ ọọfẹ tạ ọwẹ, ọnẹn wanwanaya wạ okạại ẹ nạ ọdau ẹ lẹga.
42014030	Ojiyi ọnẹn imin omạnạ ẹ kẹ lẹbọi ẹdọ wẹ ọọfẹya tạ ọwẹ.
42014031	"Ofitamaa Ọbọọl lopoon owooyi tạ ọkọu leko obạ Ọbọọl lopoon ọdọọdọ wạ owooyi tạ oyuu obạ nwạ, nwẹ nji nwạ nạ okạlạeti onạng ẹ kẹ yọbala tạ okạạ obi nạ ọfẹya ẹ otạ yakonẹn yawẹ bạ yabạng adu aapoo opạli joo otạ ọkọu oyuu obạ yakonẹn bạ yabạng adu aatạạn.
42014032	Òodạ aa nạ ojạu ẹ ọọfẹ, nwạ nạ otoom kaa yatoomnẹn yawẹ tạ yakọu yanạng wọfai obạ mbạ bikaa kạ kebee sạ yayau kepạạlạpạạl kaa njẹn.
42014033	Ọkaama ọnẹn wana wana maa oodạ wạ nạ ọfẹya tạ odạ otoolinẹn ọmi kạ ọbọọli kẹ nwạ ọganna kẹ bloong bạ oyeni ebạạ.
42014034	"Yonung yodạ boong wạ ọyiyi. Òodạ aa boong wạ yonung yobi yọdaal yootoo, nạ yasẹnga yang yanạng bẹ yotạ yọdaal o.
42014035	Yọọyiyi tạ yakuudạ bẹ kạ lọsẹ obidạ dạ edukpoon, ẹdọ nạ yadạạli bẹ yadoo. "Ìitoo litung tạ opuuwạ."
42015001	Kebee sana bạ kẹnai tas soosoo obạ yẹnẹn bungạbung yakọi tạ yapuuwạ oyinạ wạ aJisẹs.
42015002	Bạ Farisi obạ yakoowạ nsọwa yayiyimại yajiyi, "Ọnẹn imin ọnaai yẹnẹn bungạbung oyeni oji luji kọpaa kana obạ mbạ."
42015003	Ẹdọ aJisẹs mạ obạ bẹ kẹsẹma simin: Ojạu bẹ obi bẹ.
42015004	"Odạ nnẹ maa wana mạ abaa bimin, wạ nạ oyeni ndạạdạạl atạạn, ẹdọ kạ ayana ekpoo kaa, mmạ ojạu anaa opạli jiib nnaa ikin yạ nyau dạ kẹsẹkpọnga odooyi tạ ọkọu owoo imaa yana yạ ekpoo kaa tutu okạạ yẹ o.
42015005	Ẹdọ kạ nwạ nạ okạạ ẹ kẹ, nạ ọgai ẹ ọnẹẹna ẹ dạ kẹkọkọwa obạ yutẹẹmdala,
42015006	Kạ nnạ otạ ẹ ọwọọn dạ ẹtọ, nạ ọdẹ kaa yamạnạbẹẹn obạ yakạmwunẹn yawẹ kọpaa kana, ojạu bẹ, 'Baa nangai obaa ami, ọgẹna nkạ kẹ edạạdạạl ẹmi imaa yạ ekpoo kaa.'
42015007	Tạ nyin baa njạu baa, aajaa ndạ kọnangai kạ kosoo nạ kọya kạ Lẹbọọlkạm kawọnga kạ kẹnẹn bungạbung sana sạ kesodạ sẹ ẹtẹẹm, ọtaa kẹ yẹnẹn yiyayi anaa opạli jiib yanaa bạ obi ọọdẹi tạ yasodạ bẹ ntẹẹm.
42015008	"Odạ naa yanẹẹnna wana wạ nạ oyeni pẹni joo bạ yadạ siliva, ẹdọ wana mmạ kekpo kaa, nwạ nạ oojạu otolikang ọwẹ otạmạ oyeni ọsida ẹtọ ẹwẹ tạ owoo dẹndẹ dẹndẹ tutu okạạ sẹ o.
42015009	Ẹdọ kạ nnạ okạạ pẹni imaa, nwạ nạ ọdẹ yamạnạbẹẹn obạ yakạmwunẹn yawẹ kọpaa kana mmạ ojạu bẹ obi bẹ, 'Baa nangi obạ ami, ọgẹna nkạạ kẹ pẹni ọmi wana wạ okpoo kaa.'
42015010	Tạ nyin baa njạu baa, aajaa ndạ konạngi kọyau kạ kewọọyi sạ yatoomnẹn kawọnga bạ Ọbasẹ kạ kẹnẹn bungạbung sana sạ kesodạ sẹ ẹtẹẹm."
42015011	aJisẹs ọkọu lokạ tạ obạ bẹ kẹsẹma kạ ojại bẹ obi bẹ, "Ọnẹn wana oniyau maa wạ oyeni bẹẹn yapoo bạ yadạ yadạmbẹẹn.
42015012	Ẹdọ wạ odạ wẹẹnwẹẹn mạ mbạ bimaa yapoo mmạ ojạu yaatẹa obi ẹ 'Uwọu pọọwa yoyeyeen maa akạạ m ajajimin lẹkpọng jạ leyoom lekạạ m tạ nyeni.' Yaatẹ ọpọọwa kẹ yoyeyeen yọwẹ kạ akpọng apoo okạạ bẹ.
42015013	"Kẹ oogạnạ wạ odạ wẹẹnwẹẹn maa ọfuka bloong bạ oyeni ebạạ okpe kẹ, otạ limaan liwẹ ọkọu kọsẹnga kạ lopoon jạ lopạpạlạ, kạ ọyau ọlọọ kẹ limaan liwẹ ebạạ ọsẹnga obạ etoom bungạbung yạ owuuyi.
42015014	Ẹdọ kạ ọlọọ kẹ limaan liwẹ ebạạ ọwẹ kẹ yọwa bạ yodeen yoyạ mạ lopoon jimaa, ẹdọ nwạ omạnạ ẹ tạ ọya kạ kikpaa.
42015015	Mmạ onoomạ ẹ ọkọu obeem tạ onạng yonạnạng obạ odạm wana wạ oblạ mạ lopoon jimaa. Odạm imaa mmạ ọkọnga ẹ dạ litạạmi liwẹ tạ okạạ likoo luji.
42015016	Yọwa yoyuu wẹẹn imin kạ eti yạ ẹtatawa ọkaama ọdẹ wẹ dạ ofi jii lijenkpang jạ okạạyi likoo tạ liji maa. Odạ ọnẹn maa oodạ wạ okạạyi ẹ bọng bọng tạ oji.
42015017	"Kạ yọbala yofi yọwọọn ẹ, mmạ ojại kạ ẹtẹẹm ẹwẹ, 'Yanạnạngnẹn ebạạ bạ Uwọu okpei limaan yayeni luji jạ losoosoo lọtakẹ tạ yajii yayeni yasạkạ bẹ daa, ẹdọ ami nya miin tạ mbạ kẹ obạ yọwa.
42015018	Nạ nnoomạ m nkọu kạ Uwọuwa, njạu ẹ mbi ẹ, "Uwọu, nnạng kẹ boong bungạbung kạ lokạ jạ Ọbasẹ obaa kạ lokạ lọwu.
42015019	Mmung mmbọọwa tạ yadẹ m wẹẹn ọwu. Yoo m tạ ndạ aa onạnạngnẹn ọwu wana mạ yanạnạngnẹn yawu bimin." '
42015020	Ẹdọ onoomạ ẹ ọkọu opạnạ kaa yaatẹa. "Adạ ọyau kepạạlạpạạl kaani ofunikẹn njẹn, yaatẹ obeeyi kẹn okạạ ẹ kẹ, ẹdọ oyeni ekutẹẹm obạ nwạ. Mmạ otuukạ ọkọu kaa ọblamma ẹ oyeni okạạ ẹ ẹma.
42015021	"Wẹẹn imaa mmạ ojạu yaatẹa obi ẹ, 'Uwọu, nnạng kẹ boong bungạbung kạ lokạ jạ Ọbasẹ obaa kạ lokạ lọwu. Mmung mmbọọwa tạ yadẹ m wẹẹn ọwu.'
42015022	"Odạ yaatẹ mạ ojạu yatoomnẹn yawẹ obi bẹ, 'Baa tạ nkọ yạ nyiyi ẹpaalẹpaal yatạ yafukẹn yagạn ẹ, yayeni yadạạli ẹgbaninọng yagạnạ ẹ kạ ẹninọng obạ nnikpa kạ mfẹ.
42015023	Baa dạạli ọpaamdạmwẹẹn wạ ọyiyi maa yafi kẹ oblạ maa amọọn yoji yoyeni yọnangai.
42015024	Ọgẹna wẹẹn ọmi imina oni bạ kẹ, ẹdọ nwạ oyeni ọya etoom. Nwạ oni kpoo, ẹdọ amọọn yokạạ ẹ kẹ.' Ẹdọ mbạ yamạnạ bẹ tạ yanạng kọnangai.
42015025	"Mạ kebee simaa, wẹẹnna wạ ọtammi ọyau kạ litạạmi. Adạ ọwọọnni ọsẹnga ofoolạ kẹ dạ ẹtọ ẹbẹ, opuu yotetee obạ yotạtạu.
42015026	Mmạ ọdẹ kaa otoomnẹn ọbẹ wana, ọblau wẹ boong wạ ọkuuyi lokạ.
42015027	Otoomnẹn imaa ojạu ẹ obi ẹ, 'Wẹẹnawọu oyạ kẹ maa, nwạ ọkaama awọu ọfi kẹ ọpaamdạmwẹẹn imaa wạ ọyiyi maa, ọsẹnga obaa nwạ okạạ kẹ wẹẹnna.'
42015028	"Wẹẹnyaatẹ imin onạng akọkọna, ọọdẹya tạ omlee kạ ẹtọ. Yaatẹ odạbạ ẹ ẹ kẹn odeennạ ẹ tạ omlee kạ ẹtọ.
42015029	Mmạ ọpọọna yaatẹa ojạu ẹ obi ẹ, 'Nnạng kẹ yonạnạng nkạạ ọ kạ mbạntam yạ nsoosoo, ami jang kẹ lemlee lẹwu mbọọli. Odạ awu jang miin kẹ obuwẹẹn aakại yạ nạ ntạ nnạng kọnangai obạ yamạnạbam.
42015030	Odạ kạ awẹẹn imin oyạ maa wạ ọlọọ kẹ yoyeyeen yọwu obạ yakpasạm, awu afi kẹ ọpaamdạm yiyayi wẹẹn ọwu maa akạạ ẹ.'
42015031	"Yaatẹ mmạ ojạu ẹ obi ẹ, 'Wẹẹn ọmi, kebee sansanaya ayawai min obạ ami, bloong banbanaya bạ nyeni ebạạ odạ bạ yẹwu.
42015032	Yoyeni tạ yonạng kọnangai, ntẹẹm nyeni ndaal mọọn, ọgẹna wẹẹnawọu imin oni bạ kẹ, ẹdọ ọyau etoom ajajimin, oni kpoo kaa, ẹdọ yopee yẹ kẹ.' "
42016001	aJisẹs oyeni oyin yatoolinẹn yawẹ kẹsẹma simin, obi bẹ, "Ọsuu wana oyeni ọnẹn wạ ọkpamma kọplasẹnga kọwẹ. Ẹdọ yanẹn yapạnạ ẹ maa yayin ẹ yajạu ẹ, ọnẹn imin ọlọọyi kẹ bloong yẹwu.
42016002	Ọsuu imaa mmạ ọdẹ kaa ojạu ẹ obi ẹ, 'Boong imin wạ mpuuwại yajạu anại maa, odạ aajaa o. Doo kẹ bloong yẹmi akạạ m, bloong bạ nyeni ebạạ fukạ bẹ kẹ. Ọgẹna ọọfẹya tạ akọu lokạ adạ ọkpammanẹn kọplasẹnga kọmi.'
42016003	"Ọnẹn imin mạ otạ ẹtẹẹm kaa ojạu wool liwẹ obi ẹ, 'odạ bọng ami nạ nnạng o. Adạ aTata wạ ọkpamma m owungi m kạ yonạnạng o. Wool min liitawa dẹnẹnẹ tạ ntọọ abạ, lẹkalajẹẹn nạ lenạng tạ mbeemi obeemi.
42016004	Ami nyimạ kẹ boong wạ nạ nnạng oblạ maa yanẹn yanaan dạ ntọ mbẹ kạ kebee sạ nạ yawung kẹ kạ yonạnạng.'
42016005	"Ẹdọ ọdẹ yatunạtunạ bạ aTata wạ ọkpamma ẹ ọnẹn wọwọ ojạu wạ okạlạeti obi ẹ, 'odạ limaan lipang atoo Tata o.'
42016006	"Ọnẹn imaa obi ẹ, 'Ntoo ẹ mlẹsang aatạạn.' "Ikpamma kọplasẹnga kạ ọsuu imaa mmạ ojạu ẹ obi ẹ. 'Dạạli nwẹnẹ nwu kutunna anọọma ọnọọma afọng kaa mlẹsang aapoo opạli joo.'
42016007	"Ẹdọ oyeni ọblau ọnẹn ọdọọdọ wạ ototolại kaa obi ẹ, 'Awu odạ limaan lipang atoo.' "Ọnẹn imaa ojạu ẹ obi ẹ, 'Ntoo ẹ alesikpa aatạạn.' Oyeni ojạu ẹ obi ẹ, 'Dạạli nwẹnẹ nwu kutunna afọng kaa alesikpa aanaa o.'
42016008	"Ọsuu imaa okpoomạ ọnẹn bungạbung wạ okạại kọplasẹnga kọwẹ tạ ọkpamma maa kạ yoyimạyimạ yọwẹ. Kạ ọgẹna bẹẹn ekpoonna imin yatuum yayimạ dạ nạ yasẹnga yanạng obạ yanẹn bạ yadạ aa mbạ maa, yaatakẹ bẹẹn bạ yadạ bạ Ọbasẹ.
42016009	Ẹdọ nnyinni baa mbi baa tạ kẹyuu kẹbaa yanạng ekoo obạ yanẹn oblạ maa kẹgakẹ kedooyi baa mbạ nạ yamung yanaan baa kạ lekạm ayoyowa.
42016010	"Ọnẹn wanwanaya wạ obi nại lọtumajạu kạ abloong bạ yẹnunga, nạ ọfẹya ẹ tạ onạng lọtumajạu kạ abloong bạ yedeen. Ọnẹn wanwanaya wạ obibi lọtumajạu oonại kạ abloong bạ yẹnunga, nwạ lọtumajạu oyeni onạng kạ abloong bạ yesoo.
42016011	Ẹdọ òodạ aa obi baa ọọfẹ tạ yanạng lọtumajạu kạ kẹyuu ekpoonna, odạ nnẹ nạ okpạwạ baa kẹyuu lọtumajạuwa o.
42016012	Ẹdọ òodạ aa boong wạ abaa bi lọtumajạu yaanại kạ abloong bạ ọnẹn ọdọọdọ, odạ nnẹ nạ okạạ baa bloong bạ nạ yedạ bạ yẹbaa o.
42016013	"Otoomnẹn maa oodạ wạ nạ onạng yonạnạng okạạ bạ aTata yapoo kobạngạ kobạngạ kạ kebee sana. Imin nạ ọdẹ wẹ, idaa ọkọnni ẹ, obidạ nạ okạạ wana ledạmmi, osi idaa. Wạ ọọfẹya atooli Ọbasẹ obạ limaan."
42016014	Bạ Farisi bạ limaan lidali, kạ yapuu bloong bimin ebạạ yadai Jisẹsa lẹga.
42016015	aJisẹs mmạ ojạu bẹ obi bẹ, "Abaa bimin yadạ yanẹn bạ yani koowại wool libẹ yajạu mbạ yablemạ kẹ kạ lokạ jạ Ọbasẹ, odạ Ọbasẹ oyimạ kẹ ntẹẹm mbẹ.
42016016	"Nsọ yạ aMosis obạ yọfọfọng bạ yatọnganẹn bạ Ọbasẹ yọya kẹ maa aJọn mạ omung oyạ maa. Kạ omạạn ẹ kebee simaa yanạngi lẹkawa yiyayi kọkpamma kạ Ọbasẹ yakạạyi yanẹn, ẹdọ ọnẹn wanwanaya ọjakai tạ otạ ẹfa omlee kaa.
42016017	Otuum ọmẹẹm kawọng obạ lọsẹ tạ kabọọli ọtaa kẹ ọsọpaawẹẹn wana nsọwa tạ yayoo kọpaa.
42016018	"Ọnẹn wanwanaya wạ owungi yanẹẹnna mmạ ọkọu ọbẹ ọdọọdọ, ọtọọ kẹ kạ kọtaa. Odạm wạ odạạli yanẹẹn wạ odạmma owungi kẹ ọbẹ, nwạ kayena ọtọọ kẹ kạ kọtaa.
42016019	"Ọnẹn wana oni yau kaa, wạ odạ ọsuu. Nwạ oni gunni ẹ nkọ yạ yabọọl yạ ntawa ẹpla yạ ndạ ebạwạ ebạwạ nyeni mfidi ọfidi. Owuuyi kạ kẹnẹ sạ kedeen keji kạ lewi janjanaya.
42016020	Okpoiyẹẹn wana wạ okpeyạ aLazarọs oyoommi kạ kẹmakạm sạ ọsuu imin, otạ yẹpaa kạ awool ebạạ.
42016021	Owooyi dạ ofi tạạyi yẹ yajiji lulubẹẹn bạ yablại mạ okpokolo wạ ọsuu imaa yakuudại kạ lọsẹ oji. Mbla mpạnạ ẹ maa ndaayi yẹpaa yẹwẹ.
42016022	"Ẹdọ kebee keyạ sạ okpoiyẹẹn imin obạ kẹ, yatoomnẹn kawọnga bạ Ọbasẹ yayạ maa yadạạli ẹ yatạ yakọu yayoo dạ lipaa jạ Ebraam ọyau. Ọsuu imaa kayena obạ kẹ yayeni yabọnga ẹ.
42016023	Ẹdọ ọya kạ lekoonbạ ọnaan apeen yạ adeen. Ọgabi yẹẹn awẹ kạ kawọng okạạ Ebraamma ọya kepạạlạpạạl kaani, obaa aLazarọs dạ kọpaa kọwẹ.
42016024	Ẹdọ ọdẹ kaa obi ẹ, 'Uwọu Ebraam yeni ekutẹẹm obạ ami, ayeni atoom Lazarọsa tạ okạạm ẹninọng ẹwẹ kạ lowi otạ ọfawa m kẹ ẹdọdọngati, ọgẹna nyau kạ apeen yạ adedeen mạ lekoonmini jimin.'
42016025	"Ebraam mmạ ojạu ẹ obi ẹ, 'Wẹẹn ọmi, kẹ kayọọ kajạu, awu kebee sạ aniyau etoom, anaan kẹ bloong bạ yẹyiyi, aLazarọs ọnaan kẹ bloong bạ yebuuwạ. Odạ ajajimin nwạ ọyau min tạ ọnaan yutẹẹmdala, ẹdọ awu ayau kaa tạ anaan apeen.
42016026	Kạ adạạli kẹ kaa imin ebạạ, lebạ jạ ledeen lẹyau mọọn kạ kẹwooyi obạ awu, oblạ maa yanẹn bạ yafi wooyi tạ yablạ min yabali yakọu kạ ayau kaa ojạu bẹ ọọfẹ. Bạ yafi wooyi tạ yablạ kạ amọọn yau kin kạ yabali yakọu kạ abaa yau kaa ojạu aajaa ọọfẹ.'
42016027	"Ọsuu imaa mmạ ojạu ẹ obi ẹ, 'Uwọu kọmbọọ ndeen ọ tạ atoom Lazarọsa tạ ọkọu kạ ẹtọ yạ uwọu,
42016028	Ọgẹna ami nyeni kaa bẹẹnuwọu yatạạn dạ nạ ọtaali bẹ kotung oblạ maa mbạ kayena yajạu min yaakọi.'
42016029	"Ẹdọ Ebraam mmạ ojạu ẹ obi ẹ 'Mbạ yayeni kaa Mosisa obạ yatọnganẹn bạ Ọbasẹ, tạ yapuuwạ bẹ yayeni yanạng boong wạ yajại bẹ.'
42016030	"Ọsuu imaa mmạ ọpọọna ẹ obi ẹ, 'Ebraam! Òodạ aa ọnẹn oblạ mạ lobạạpoon min ọkọi kaa mbạ nạ yasodạ bẹ ntẹẹm.'
42016031	"Ebraam mmạ ojạu ẹ obi ẹ, 'òodạ aa boong wạ yabi Mosisa obạ yatọnganẹn bạ Ọbasẹ yaapu, odạdạ ọnẹn oblạ min ọkọu kaa, wạ ọplọka kạ lobạ oyin bẹ mbạ jang bẹ kẹ ẹtẹẹm yaagạnạ.' "
42017001	aJisẹs mmạ ojạu yatoolinẹn yawẹ obi bẹ, "Bloong bạ nạ yẹtali yanẹn tạ yanạng kebungạbung yayeni tạ yedạbạ bẹ. Odạ obuuwạ okạạ ọnẹn wạ otoo bẹ oyạ maa.
42017002	Ofi otuum ọyi okạạ ọnẹn imaa, dạ yafi toongạ ẹ lekoitaa jạ ledeen kạ lekool mmạ yagai ẹ yakọu yatoi ẹ kạ lọganga jạ lodeen, ọtaa kẹ nwạ tạ onạng bẹẹnbẹẹn bimin yanạng boong bungạbung.
42017003	Ọkaama baa kpenại baa. "Òodạ aa boong wạ awẹẹnawọu onại ọ kebungạbung kạạ ẹ kobi, ẹdọ òodạ aa nwạ osodạ ẹ ẹtẹẹm, blạ kẹ kaa akạạ ẹ.
42017004	Òodạ aa onại ọ kebungạbung kạ nti ntạạnmpoo kạ lewi jana, ẹdọ eti yanyanaya mạ nti imaa ntạạnmpoo opạnại ọ maa ojiyi ọ obi ọ, 'Nsodạ m kẹ ẹtẹẹm,' ayeni tạ ablạ kẹ kaa akạạ ẹ."
42017005	Bạ ketạdạ letu jạ aKrais mmạ yajạu ẹ yabi ẹ, nạng mọọn tạ yoyoo ẹfa ẹwu kạ lọtumajạu.
42017006	aJisẹs mmạ ọpọọna bẹ obi bẹ, "òodạ aa keyooyi kạ lọtumajạu kẹbaa nạ kedạm kebạngạ aa otimumawẹẹn ketia sạ yadẹi mọstad, nạ yabạngạ yajạu yokạm bimin 'Munga akọu atọọ kạ lọganga jạ lọdeen,' ẹdọ mbạ yonạng aajaa.
42017007	"Nwẹ oyeni kẹ ọnẹn ọbaa wana wạ otoomnẹn ọwẹ nạ ọkọu otạu ketạu obidạ okpenạ ndạạdạạl, wạ nạ okạạ ẹ kạ ọwọọnni ojạu obi ẹ, 'sẹnga ẹpaal afukẹn aji boong o.'
42017008	Nwẹ nwạ wẹ oduukạ ojạu ẹ obi ẹ, 'Nọọna kẹ ojiji doowạ ọmi, ayonnạ ọ wool tạ akoom tutu nji nyeni nwaa kẹ awu mmạ amung aji ayeni awaa o.'
42017009	Nwẹ nwạ nạ ojạu onạnạngnẹn ọwẹ saam ọsẹnga obaa kạ onại boong wạ ojại ẹ tạ onạng o.
42017010	Ọkaama abaa kayena, kạ kebee sạ abaa nại kẹ bloong ebạạ bạ yajại baa tạ yanạng, baa jạu, 'Yabi ẹ, amọọn yanạnạngnẹn bạ yobi kạ abọng bọng yọọbọwa, yonạng kẹ yonạnạng bạ amọọn yeni tạ yonạng.' "
42017011	Adạ aJisẹs ọyau kạ eti ọkuuyi dạ aJerusalẹm, ọsẹnga ẹ dạ nyẹi yạ aSameriya obaa yạ aGalili.
42017012	Kạ omleenni dạ opoonwẹẹn wana, yanẹn joo bạ keduukạ keninại, yapạn ẹ maa, yabee kepạạlạpạạl kaani,
42017013	Yadẹi ẹ kaa, yatatalai yajiyi, "Tata Jisẹs too mọọn kokuu."
42017014	Ẹdọ kạ aJisẹs okạạ bẹ, nwạ ojại bẹ obi bẹ, "Baa kọu dạ keyooyi ẹyau wạ Ọbasẹ yakoowạ ẹ wool libaa." Adạ mbạ yakọi daa, mbạ yatawa kẹ.
42017015	Kạ ọnẹn ọbẹ wana okạạ kẹ obi nwạ ọtawa kẹ, oduukạ ẹ ngạm ọkọu ọtatalai kaani otạ ọtọọngai Ọbasẹ.
42017016	Oyạ maa ọtọọ Jisẹsa kạ mfẹ kapiil ojạu ẹ saam. Ọnẹn imaa oblạ dạ lopoon jạ yadẹi Sameriya.
42017017	Ẹdọ aJisẹs mmạ ọblau ẹ obi ẹ, "Nji odạ abaa joo yatawa kẹ o. Mbạ bidaa yatạạnyaanaa yayau dẹndẹ o.
42017018	Akạạ ndạ ọnẹn wana maa ooyạ tạ ofi ojạu Ọbasẹ saam kạ ọbọọli kẹ oseen imin."
42017019	Ẹdọ aJisẹs mmạ ojạu ẹ obi ẹ, "Noomạ ọ ablạ kẹ, woolfạnnạ liwu obạ Ọbasẹ linạng ọ atawa kẹ."
42017020	Kebee sana bạ Farisi yakọi yablau Jisẹsa kebee sạ kọkpamma kạ Ọbasẹ nạ koyạ maa. aJisẹs mmạ ọpọọna bẹ obi bẹ, "Kọkpamma kạ Ọbasẹ kẹn kofunni obạ yepolạ bạ nạ yakạạ,
42017021	Obidạ kạ eti yạ yanẹn nạ yajiyi, 'Kpenạ kạ nkạ min!' obidạ, 'Kạ nkạ daa!' Obidạ Kọkpamma kạ Ọbasẹ kọyau kạ ntoom mbaa kamlee."
42017022	Ẹdọ aJisẹs mmạ ojạu yatoolinẹn yawẹ obi bẹ, kebee kefunni kẹn sạ nạ yawoo tạ yakạạ kebee sạ Wẹẹn wạ Ọnẹn nạ ọya maa, odạ abaa kebee simaa yaakạạ.
42017023	Yanẹn nạ yayin baa yajạu baa, 'Kạ nwạ ọyau daa!' Obidạ, 'Kạ nwạ ọyau min!' Daa kaakọu, bẹ kaatooli.
42017024	Ọgẹna adạ ẹwaam ẹmaalai yẹ obạ kogbongạ kạ kẹbasẹkpang, mạnạ ketu sana atạ ayạ ketu sidaa, aajaa ndạ keyạ maa sạ aWẹẹn wạ Ọnẹn nạ kedạ.
42017025	Odạ nwạ nạ okạlạeti ọnaan kẹ libini kạ abloong soosoo, ẹdọ yanẹn ekpoonna bạ awi imin mmạ yayeni yasẹ.
42017026	"Adạ onidạ kạ kebee sạ aNowa, aajaa ndạ nạ odạ kạ kebee sạ aWẹẹn wạ Ọnẹn nạ oyạ maa.
42017027	Mạ kebee simaa yanẹn yawuuyi kạ kejijiyạ obaa kạ etuwangana, yadạm obạ abanẹẹn yabẹnganai yayeni yakạạyi bẹẹn yabẹ kạ yọbẹ tutu oyạ kebee sạ aNowa omlee kạ ukwaa, ọbasẹ otạ, lowi lowuu lofi lojạmi bẹ kẹ ebạạ.
42017028	"Aajaa kayena, adạ onidạ kebee sạ aLọt, yanẹn yawuuyi kạ kejijiyạ obaa kạ etuwangana, yasẹngi ẹpla yatuuyi atạạmi yayeni yamunni ntọ.
42017029	Odạ mạ lewi jạ aLọt otoo onoomạ ẹ mạ aSodom maa oblạ kẹ, Ọbasẹ onại ekoon obạ ataa yạ adoomi odoomi tạ ablạ kạ kawọng atạ afi bẹ kẹ ebạạ.
42017030	"Aajaa ndạ nạ oyeni odạ, kạ kebee sạ aWẹẹn wạ Ọnẹn nạ oyạ maa.
42017031	Mạ lewi jimaa, ọnẹn wạ ọyau kạ ẹtọ kawọng, odạ bloong yẹwẹ yẹya kạ ẹtọ kamlee, kẹn nnạ ọyika dạ nạ ọbọu kẹ bloong yẹwẹ. Ọnẹn wạ ọyau kạ litạạmi, aajaa kayena wẹ nnạ oduukạ ọkọu kạ ẹtọ ẹwẹ tạ odạạli bọng bọng.
42017032	Baa balabaa oyinạ wạ yanẹẹn wạ aLọt!
42017033	Ọnẹn wạ obi wooyi tạ ọkaam kẹ etoom ẹwẹ, nạ oleemạ oleemạ. Ọnẹn wạ obi wooyi yẹ tạ ekpoo kaa nạ okummạ yẹ kẹ.
42017034	Tạ nyin baa, mạ adeedeesa simaa, yanẹn yapoo nạ yayau dạ kẹtọfal sana, nạ yadạạli kẹ wana yamung kaa idaa.
42017035	Banẹẹn yapoo nạ yayau kạ yabọọma yakooyi boong, nạ yadạạli kẹ wana yamung kaa idaa." [
42017036	Yadạm yapoo nạ yayau kạ litạạmi, nạ yadạạli kẹ wana yamung kaa idaa.]
42017037	Ẹdọ yatoolinẹn yawẹ yajạu ẹ yabi ẹ, "Tata odạ dẹndẹ imin nạ odạbạ ẹ o." aJisẹs mmạ ọpọọna bẹ obi bẹ, "Dạ apaa yạ ọtẹẹnbạ ọyau daa ndạ yatẹlẹ yanifukai bẹ."
42018001	Ẹdọ aJisẹs mmạ oyin yatoolinẹn yawẹ kẹsẹma sạ nạ kenạng bẹ yayi bẹ yatạm kebee sansanaya yajạu kẹ yaawọọna.
42018002	Ojạu bẹ obi bẹ, "Kekpe ikpe oniyau kạ lopoon jana. Wạ obi yọkaal bạ Ọbasẹ ooyeni, jang ọnẹn kọgabi oyeni okạạ.
42018003	Yanẹẹn wana wạ odạmma obạ kẹ ọya mạ lopoon jimaa tutu. Kebee sansanaya oni pạnại daa kekpe ikpe imaa ojạu ẹ obi ẹ, 'Mkpe m kẹ ikpe obạ ọkọkọnanẹn ọmi iyaa.'
42018004	Kekpe Ikpe ọya maa kạ kobee kpọọl wẹ ọọdẹ tạ ọkaam kẹ yanẹẹn imin. Ẹdọ kạ kekpongạm maa ojạu wool liwẹ obi ẹ, 'Okpintạ odạ kạ mbi yọkaal bạ Ọbasẹ nyeni, ọnẹn kọgabi nkạạ,
42018005	Odạ kạ legạn jạ yanẹẹn imin wạ obi m ooteeyi tạ nwọwa, nạ kạạ ẹ nkaami yạ owooyi, obi aajaa odạ keyạ maa kẹwẹ kạ lewi janjanaya nạ kefi kenạng nlamma kẹ.' "
42018006	aTata Jisẹs mmạ ojạu bẹ obi bẹ, "Yapuuwạ kẹ boong wạ kekpe ikpe bungạbung imaa ojại.
42018007	Nwẹ Ọbasẹ ofi oplạm kẹ tạ okạạ yanẹn yawẹ bạ opimạ ẹ kẹ nkaami, bạ yayeeli ẹ kạ kẹplakoon obaa kạ adeedeesa o. Nwẹ nwạ wẹ onoomạ ọkaam bẹ kẹ ẹpaalẹpaal o.
42018008	Tạ nyin baa njạu baa, nwạ nạ onoomạ ẹ ẹpaalẹpaal ọkọu ọkaam bẹ kẹ. Kạ okping nạ odạ aajaa, kebee sạ aWẹẹn wạ Ọnẹn nạ oyạ mạ ekpoon imin, nwẹ obi nạ opạnạ maa yanẹn bạ yayeni woolfạnnạ o."
42018009	Ẹdọ aJisẹs mmạ oyeni oyin bẹ kẹsẹma simin sạ kẹgẹna mbạ bidi bạ yabala bẹ yajạu yayi kẹ kạ lokạ jạ Ọbasẹ ọkaama yakpenại mbạ bikin aa yanẹn bạ yabi bọng bọng yaadạ.
42018010	"Yanẹn yapoo yakọi dạ Ẹtọ yạ Ọbasẹ tạ yayi bẹ yatạm. Wana odạ Farisi, idaa odạ kẹnai tas.
42018011	Imaa wạ odạ Farisi maa onoomạ ẹ obee obebee oyi ẹ yatạm kạ awool liwẹ aajin, 'Ọbasẹ njại ọ saam, ọgẹna ami aa yanẹn bidaa ebạạ nndạ. Bạ yadạ yawuseel, bạ kenại kebungạbung, bạ kẹtọ kạ kọtaa obidạ aa nwạ daa wạ odạ kẹnai tas.
42018012	Ami nnisii luji kạ nti mpoo kạ ikọbasẹ yanyanaya, nyeni nkạạyi yipaa fana kạ boong joo kạ abloong bạ nyeni ebạạ.'
42018013	"Ọnẹn idina wạ odạ kẹnai tas, obee kepạạlạpạạl kaani lokạ kạ kawọng ọọgai. Odạ owolại ẹ kạ ntẹẹmsi ojiyi, 'Ọbasẹ yeni ekutẹẹm obạ ami kenại boong bungạbung.'
42018014	"Tạ nyin baa wạ odạ kẹnai tas maa ọban ẹ kẹ obạ Ọbasẹ mmạ oblạ kẹ ọkọu dạ ẹtọ ẹwẹ, ọtaa kẹ idaa wạ odạ Farisi. Ọgẹna ọnẹn wanwanaya wạ obi yika wool liwẹ nạ yagai ẹ kạ kawọng."
42018015	Yanẹn bidi yatạ bẹẹnbẹẹn yapạnạ maa Jisẹsa tạ ọnẹẹn bẹ mbọọ oyi bẹ yatạm. Ẹdọ kạ yatoolinẹn yawẹ yakạạ aajaa yakpai bẹ kẹ.
42018016	aJisẹs mmạ ọdẹ kaa bẹẹnbẹẹn bimaa tạ yapạnạ ẹ maa, ẹdọ ojạu yatoolinẹn yawẹ obi bẹ, "Baa tee bẹẹnbẹẹn tạ yafu dạ nyau baa bẹ kẹ kakpaa, ọgẹna mbạ bimin yayau kạ kọkpamma kạ Ọbasẹ.
42018017	Tạ nyin baa lọtumajạu, Ọnẹn wanwanaya wạ obi ẹ ọọfẹ tạ ọnaan kọkpamma kạ Ọbasẹ aa wẹẹnwẹẹn imina jang kaa oomlee."
42018018	Ọnẹn wana wạ odạ kikpamma wạ abạ aJu mmạ oyạ maa ọblau Jisẹsa, obi ẹ, "Okoowạ wạ ọyiyi, odạ naa boonga nnạ nnạng mmạ nyeni etoom ayoyowa o.
42018019	Mbọng ọkaama adẹi m kẹnẹn yiyayi o. Ọnẹn maa oodạ wạ ọyiyi kạ ọbọọli kẹ Ọbasẹ wẹkakạn.
42018020	Awu ayimạ kẹ boong wạ yẹkpawa bạ Ọbasẹ yejại, 'Kạ kọtaa kaatọọ, ọnẹn kaafi, seel kaawu, libeem kaapa, kạạ wọuwa obạ akaa ledạmmi.' "
42018021	Ọnẹn imin mmạ ojạu Jisẹsa obi ẹ, "Kạ omạạn ẹ kạ ndạ wẹẹndạmwẹẹn nkạ mmạạn tạ nyoo yẹkpawa bimin ebạạ."
42018022	Ẹdọ kạ aJisẹs opuu aajaa, nwạ ojại ọnẹn imin obi ẹ, "Boong wana omungạ tạ anạng. Kọu akpe kẹ bloong bạ abi yeni kẹ ebạạ, adạạli limaan liwẹ akạạ yakpoiyẹẹn, nạ ayeni kẹyuu kạ Lẹbọọlkạm kawọnga. Ẹdọ mmạ afukẹn atooli m."
42018023	Kạ ọnẹn imin opuu boong imin, ẹtẹẹm ebuuwạ ẹ kẹ, ọgẹna nwạ onitum oyeni kẹyuu.
42018024	Kạ aJisẹs okạạ ọnẹn imin otạ akọkọna oblại kẹ, osodạ ẹ daa okpenạ yatoolinẹn yawẹ, mmạ ojạu bẹ obi bẹ, "Akạạ dạ ọtawa ọnẹn wạ odạ ọsuu tạ omlee kạ kọkpamma kạ Ọbasẹ!
42018025	Ọgẹna otuum ọmẹẹm nyanyang yạ yadẹi Kamẹl tạ emlee kạ lẹkamaa, ọtaa kẹ ọnẹn wạ odạ ọsuu tạ omlee kạ kọkpamma kạ Ọbasẹ."
42018026	Yanẹn bimin bạ yapuu kẹ boong wạ aJisẹs ojại maa, yablai ẹ yajạu ẹ, "Odạ nnẹ maa ẹdọ nạ oyeni nkaami yạ Ọbasẹ o."
42018027	aJisẹs mmạ ọpọọna bẹ obi bẹ, "Boong wạ obi ọnẹn ọọfẹ tạ onạng, odạ Ọbasẹ nwạ nnạ ọfẹya tạ onạng."
42018028	aPitẹ mmạ ojạu bẹ obi bẹ, "Akạạ amọọn yọganna kẹ ntọ mmọọn tạ yotooli ọ."
42018029	aJisẹs mmạ ojạu bẹ obi bẹ, "Tạ nyin baa lọtumajạu. Ọnẹn maa oodạ wạ nạ ọganna ẹtọ ẹwẹ obidạ yanẹẹnna, obidạ bẹẹnyaaka, obidạ yaatẹ obạ yaaka, obidạ bẹẹnbẹẹn yawẹ, kạ ọgẹna kọkpamma kạ Ọbasẹ,
42018030	Wạ nạ ojạu ọnaani kạ nti yạ nsoosoo mạ ekpoon imin, oyeni ọnaan etoom ayoyowa kạ ekpoon yạ efunni kẹn kạ lokạ kaa."
42018031	aJisẹs mmạ odạạli yatoolinẹn yawẹ bimaa joo yapoo otạ ọkọu dạ kọpaa, ojạu bẹ obi bẹ, amọọn yọkuuyi dạ aJerusalẹm. Bloong banbanaya bạ yatọnganẹn bạ Ọbasẹ yafọngi kẹ yagẹna Wẹẹn wạ Ọnẹn nạ yedạbạ bẹ lọtumajạu.
42018032	Ọgẹna nwạ nạ yaganna ẹ yakạạ yanẹn bạ yabi Ju yaadạ. Nạ yadau ẹ lẹga, yanạng ẹ keblenạ keblenạ, yayeni yakpi ẹ litabọng.
42018033	Nạ yaduu wẹ mkpaa yayeni yafi ẹ kẹ, odạ kạ nạ obạngạ awi atele nwạ nạ ọplọka kẹ kạ lobạ.
42018034	Yatoolinẹn yawẹ kofạngạ kana kana yaayeni kạ aboong imin. Yaduuwạ bẹ kẹ boong wạ kọtọnga kọwẹ kimin kokoowạ. Mbạ boong wạ ọtọngai ọgẹnai yaayimạ.
42018035	Adạ aJisẹs obạ yatoolinẹn yawẹ yafoolạ kẹ dạ lopoon jana jạ yadẹi Jeriko, ẹdọ oplạmplạmạ wana wạ obeemi boong ọnọọm dạ eti kọpaa,
42018036	Kạ opuu yanẹn kạ lẹkpala yabọlai ẹ maa, nwạ ọblai boong wạ odạ.
42018037	Mmạ yayin ẹ yajạu ẹ, "aJisẹs wạ oblạ dạ aNazarẹt nwạ ọbọlai maa."
42018038	Mmạ ọdẹ ẹ kạ ojạu ẹ obi ẹ, "Jisẹs wạ adạ wẹẹn wạ aDeved, yeni ekutẹẹm obạ ami."
42018039	Ẹdọ yanẹn bimin bạ yayau kạ lokạ kaa, yakpamana obạ nwạ, yajiyi ẹ fai, odạ oduukạ ọwọmmai ọtaa kẹ maa, obi ẹ, "Wẹẹn wạ aDeved yeni ekutẹẹm obạ ami."
42018040	aJisẹs mmạ obee maa, ojạu bẹ tạ yatoowạ ẹ yapạnạ ẹ kẹn. Kạ ofoolại ẹ kẹ, aJisẹs ọblai ẹ obi ẹ.
42018041	"Odạ mbọng awooyi m tạ nnạng nkạạ ọ o." Oplạmplạmạ imaa ojạu ẹ obi ẹ, "Tata nạng tạ nyeni nkạạ eti."
42018042	Ẹdọ aJisẹs mmạ ojạu ẹ obi ẹ, "Kạạ eti, woolfạnnạ liwu linạng ọ atawa kẹ."
42018043	Mạ lebebebạ jimaa oplạmplạmạ imaa omạnạ ẹ tạ okạạ eti, ẹdọ ọtọọngai Ọbasẹ otạ ototolại Jisẹsa. Kạ yanẹn bimin ebạạ yakạạ boong imaa, mbạ yatọọnga Ọbasẹ.
42019001	Kạ aJisẹs ọsẹngi ọbọlai mạ lopoon jạ yadẹi Jeriko ọkuuyi,
42019002	Odạm wana okpeyạ aZakiyọs ọya maa. Nwạ odạ ọsuu, oyeni odạ kikpamma yanẹn bạ yanaai tas ebạạ.
42019003	Owooyi tạ okạạ lọnẹnku jạ aJisẹs odạ. Ẹdọ ọsẹnga obaa mạ opiyạ ọkọu kẹ ọkaama wẹ ọọfẹya tạ okạạ ẹ, ọgẹna yanẹn bạ yatotolại Jisẹsa yatuum yasoo kẹ wạ odeen.
42019004	Nwạ mmạ otuka ọkọu okạlạ kẹ lẹnẹnkpala jimaa eti, obạlạ kạ keti sana sạ yadẹi Sikamo, dạ nạ okạạ Jisẹsa, ọgẹna ọbọlai mmạ eti imaa.
42019005	Kạ aJisẹs oyạ mạ apaa imaa, ọgabi lokạ okpenạ kạ kawọng mmạ ojạu Zakiyọsa obi ẹ, "Yika kẹn ẹpaalẹpaal, ọgẹna iyaasi imin ami nyeni tạ nwọọn kạ ẹtọ ẹwu."
42019006	aZakiyọs ọyika kẹn kạ lọsẹ kọsakana ọnaan Jisẹsa obạ yutẹẹmdala.
42019007	Yanẹn bimaa ebạạ bạ yakạạ kẹ boong imin yamạnạ bẹ kolilimại, yajiyi, "Ọnẹn imin ọkuuyi tạ ọwọọn loseen dạ ẹtọ yạ kẹnẹn bungạbung."
42019008	aZakiyọs mmạ onoomạ ẹ obee obebee ojạu Jisẹsa obi ẹ, "Tata kpenạ kẹn akạạ, Ami mpọọwai kẹ yoyeyeen yọmi kạ akpọng apoo, ndạlại lẹkpọng jana nkạạyi yakpoiyẹẹn. Òodạ aa boong wạ naani ọnẹn limaan lisoo litakẹ, nạ ntooli kạ nti nnaa nkạạ ẹ."
42019009	Ẹdọ aJisẹs mmạ ojạu ẹ obi ẹ, "Iyaasi nkaami nyạ kẹ mạ ẹtọ imin, ọsẹnga obaa nwạ kayena odạ wẹẹn wạ Ebraam.
42019010	Ọgẹna Wẹẹn wạ Ọnẹn oyạ maa tạ owoo oyeni ọkaam kẹ."
42019011	Adạ yanẹn bimaa yakala ẹ litung tạ yapuuwạ bloong bimin, aJisẹs obạ bẹ kẹsẹma ọsẹnga obaa yafoolạ kẹ dạ aJerusalẹm. Ẹdọ yanẹn bimaa yayeni yabali bẹ yajạu kọkpamma kạ Ọbasẹ nạ koyạ maa mạ lebebebạ jimaa.
42019012	aJisẹs mmạ ojạu bẹ obi bẹ, "Ọtuumanẹn wana onikọu tạ ọnaan kẹbọọl dạ lopoon jạ lopạpạlạ mmạ oyeni ọwọọn.
42019013	Nwạ mạ omung ọgaba ọdẹẹ kaa yanạnạngnẹn yawẹ joo okạạ bẹ pọng joo, ojạu bẹ obi bẹ, 'Baa tạ limaan jimin yasẹnga ẹpla tutu nyạ maa.'
42019014	"Ẹdọ mạ nwạ obi yanẹn lopoon lọbaa maa oodẹi, ọkaama kạ ọkọi kẹ yadạạli bẹ ọnẹn wana tạ ọkọu opạnạ ẹ kaa ojạu ẹ obi ẹ, 'Amọọn wọ yoowoi tạ akpamma mọọn.'
42019015	"Kạ ọtuumanẹn imaa ọnaani kẹ kẹbọọl ọwọọnni oyạ dạ ẹtọ. Mmạ ojạu bẹ tạ yadẹ kaa yanạnạngnẹn yawẹ bimin bạ okạại limaan tạ yatạ yasẹnga ẹpla maa yakạạ ẹ, dạ nạ oblạ maa oyimạ boong wạ ọnẹẹna bẹ kạ kọplasẹnga kọbẹ.
42019016	"Onạnạngnẹn ọwẹ wạ okạlạeti oyạ maa ojạu ẹ obi ẹ, 'Tata, pọng wana wạ akạạyi m pọng joo ọdọọdọ ọnẹẹna kẹ kaa.'
42019017	" 'Atuum anạng, awu onạnạngnẹn wạ ọyiyi! Kạ ọfọfọ kẹ tạ anạng lọtumajạu kạ aboong wạ ọnununga, nạ nnạng ọ dạ nạ akpamma lipoon joo.'
42019018	"Onạnạngnẹn wạ ototolại kaa oyạ maa ojạu ẹ obi ẹ, 'Tata pọng wana wạ akạạyi m, pọng yatạạn yadọyadọ yanẹẹnna kẹ kaa.'
42019019	"aTata mmạ ojạu ẹ obi ẹ, 'Awu nạ akpamma lipoon litạạn.'
42019020	"Ẹdọ onạnạngnẹn ọwẹ ọdọọdọ oyạ maa ojạu ẹ obi ẹ, 'Tata kạạ pọng wana wạ akạạyi m min. Mbọi jẹ kẹ kạ ọplọngwẹẹn nyoo daa.
42019021	Ọgẹna atuum akala m, mạ adạ ọnẹn wạ ọtawa ẹtẹẹm aajaa, awu ani dạlại kẹ boong wạ obi awu oodạ abaan, ayeni atọọyi bloong bạ abi aakooni.'
42019022	"aTata mmạ ojạu onạnạngnẹn ọwẹ imaa obi ẹ, 'Nạ mkpạ ọ ikpe oblạ kạ kọtọnga kạ koblạ ọ kạ ẹma, awu onạnạngnẹn bungạbung imin! Awu aninạ ayimạ kẹ abi, ami ntuum ntawa ẹtẹẹm, nni dạlại boong wạ obi ami oodạ mbaan, nyeni ntọọyi boong wạ ami mbi nkooni.
42019023	Mbọng ọkaama ẹdọ mmạ abi limaan limi dạ ẹmaantọ aagạn, oblạ maa kebee sạ nyạ maa nạ nnaan jẹ obạ kọmaan nẹẹna kọwẹ o.'
42019024	"Ẹdọ aTata imaa mmạ ojạu yanẹn bạ yabeeyi maa obi bẹ, 'Baa naan ẹ kẹ pọng wana imaa, yayeni yadạạli jạ yakạạ ọnẹn imin wạ oyeni pọng joo maa.'
42019025	"Yanẹn bimaa mmạ yajạu ẹ, 'Tata, nwạ oduukạ okạlạ oyeni kẹ pọng joo!'
42019026	"aJisẹs mmạ ojạu bẹ obi bẹ, 'Tạ nyin baa njạu baa, ọnẹn wanwanaya wạ oduukạ oyeni kẹ bloong nạ yagạnạ ẹ kaa yatama. Odạ ọnẹn wạ oduukạ ooyeni, odạdạ ọwẹnwẹẹn wạ oyeni kẹ maa nạ yanaan ẹ kẹ.
42019027	Ẹdọ odạ yakọkọnanẹn yami bimin bạ yabi m yaawooyi tạ mkpamma bẹ baa tạạ bẹ yafukẹn min dạ nạ yayau kạ lokạ lọmi yafi bẹ.' "
42019028	aJisẹs ọwẹwẹ bẹ oyinạ imin kenại aajin, okạlạ bẹ eti ọkuuyi dạ aJerusalẹm.
42019029	Kạ ofoolại kẹ dạ lopoon jạ yadẹi Bẹtfeg obạ aBẹtani, otoomi yatoolinẹn yawẹ yapoo mạ yayạ mạ ekpoon imaa yạ yadẹi Oliv, ojạu bẹ obi bẹ,
42019030	"Baa kọu kạ opoonwẹẹn wạ ọya baa kạ lokạ kaa, yamlee kaa nạ yakạạ nyanyang yạ yanitoowại yatai atoo, wẹẹnna yagạlạ ẹ kẹ. Ọnẹn wana wana jang yẹ kẹ kạ ngạm ọọnọọm njẹna, baa wali ẹ yatạ yafukẹn min.
42019031	Òodạ aa boong wạ ọnẹn ọblai baa boong wạ ọkaama yawalai ẹ. 'Baa jạu ẹ yabi ẹ, aTata owooyi ẹ tạ otạ onạng ọtuuma ọwẹ.' "
42019032	Yatoolinẹn yawẹ bimaa bạ otoomi kaa maa yanọọma bẹ yakọu yakạạ ẹ adạ oyinni bẹ.
42019033	Ẹdọ adạ yayau kạ yawalai ọyanyangwẹẹn imaa, ọnẹn wạ oyeni ẹ, ojạu bẹ obi bẹ, "Mbọng ọkaama yawalai ẹ kẹ o."
42019034	Mbạ yapọọna ẹ yajạu ẹ, "aTata owooyi ẹ tạ otạ onạng ọtuuma ọwẹ."
42019035	Yadạạli ẹ yatạ yapạnạ maa Jisẹsa, mmạ yabọu nkọ mbẹ yayala yẹ kạ awool ebạạ, ẹdọ aJisẹs obạlạ kaa ọnọọma ọnọọma.
42019036	Adạ ọyali ọyanyangwẹẹn imaa otạ ọkuuyi, yanẹn yabanni nkọ mbẹ kạ lọsẹ mạ eti maa.
42019037	Adạ ọyikai ekpoon imaa yạ yadẹi Oliv, kạ ofoolại kẹ daa Jerusalẹm, yanẹn soosoo bạ yatotolại ẹ ebạạ yamạnạ bẹ tạ yanangai yayeni yatọọnga Ọbasẹ kạ emleefa, ọsẹnga obạ abloong bạ yedeen bạ yakạạ ẹ kẹ onạng ebạạ. Yajiyi,
42019038	"Ọyi kẹ okạạ Ọbọọl wạ ofunikẹn kạ ajeen jạ Ọbasẹ!" "Wọfai ọyau kạ lẹbọọlkạm kawọnga, ukpoom tạ oyeni Ọbasẹ wạ odeen!"
42019039	Ẹdọ Farisi bidi bạ yasẹng obạ lẹnẹnkpala jimaa yajạu Jisẹs yabi ẹ, "Okoowạ, jạu yatoolinẹn yawu tạ yakpạnạ mma mbẹ."
42019040	aJisẹs mmạ ọpọọna bẹ obi bẹ, "Tạ nyin baa, òodạ aa boong wạ mbạ bimin yakpạnạ mma mbẹ, ataa imin nạ anọọma yẹ awọmmai."
42019041	Kạ aJisẹs ofoolạ kẹ daa, okạạ opoondeen imaa mmạ, otoo lobạ,
42019042	ojiyi, "Ofidạ aa abaa yayi kẹ iyaasi imin bloong bạ nnạ yatạ yanạng wọfai, odạ mạ ajajimina yaduuwạ baa kẹ bloong bimin dạ nnạ yajạu bẹ yaakạạ.
42019043	Kạ ọgẹna kebee kefunikẹn kekạạyi baa, kạ yakọkọnanẹn yabaa nạ yamạạn kọtọpiya yatạ yasongạ baa kẹ yayeni yakpạnạ baa kẹ dạ apaa yanyanaya dạ nạ yajạu baa kẹ yaadạbạ.
42019044	Awu obaa bẹẹnbẹẹn bạ yayau kạ kẹfaal kẹwu ebạạ nạ yafi baa yaala kạ lọsẹ. Ndạ lẹtaa jana jana yaamung jạ nạ lẹnẹnẹnai kaa jidi, ọsẹng obaa abaa yaaniyi kebee sạ Ọbasẹ otoo oyạ maa tạ ọkaam baa kẹ."
42019045	Ẹdọ aJisẹs mmạ omlee kạ Ẹtọ yạ Ọbasẹ omạnạ ẹ tạ owung yanẹn bạ yayau kaa yakpei bloong.
42019046	Ojiyi bẹ obi bẹ, "Yafọng kẹ yajạu, Ẹtọ ẹmi nạ edạ Ẹtọ yatạmma, odạ abaa yanạngi yẹ tạ edạ apaa yạ yawuseel yaduuwại bẹ."
42019047	aJisẹs ọya mạ Ẹtọ yạ Ọbasẹ maa kạ lewi kạ lewi okpei yanẹn boong. Bạ keyooyi nyau bạ yadeen, obạ yakoowạ nsọwa yạ aMosis, obạ yakpammanẹn bạ aJu, yawooyi tạ yafi ẹ kẹ.
42019048	Odạ ndạ eti yaapee yạ nạ yatạ yanạng aajaa ọsẹnga obaa yanẹn ebạạ yakalai ẹ kotung bẹ ọọdẹẹ tạ yadoo maa.
42020001	Lewi jana adạ aJisẹs ọyau kạ okpei yanẹn oyeni onạngi bẹ oyinạ wạ Ọbasẹ kạ Ẹtọ yạ Ọbasẹ. Bạ keyooyi nyau bạ yadeen obạ yakoowạ nsọwa yạ aMosis, obạ yanọtam bạ abạ aJu yapạn ẹ maa,
42020002	Yajạu ẹ yabi ẹ, "Yin mọọn dạ ayeni ẹfa yạ atoo anạngi bloong bimin, obidạ ọnẹn wạ okạại ọ ẹfa imin o."
42020003	aJisẹs mmạ ọpọọna bẹ obi bẹ, "Ami kayena nạ mblau baa lọblabla. Baa yin ajajimina,
42020004	Nwẹ kewiblẹẹyi sạ aJọn maa keblạ kạ mbọọ yạ Ọbasẹ obidạ kạ mbọọ yạ yanẹn o."
42020005	Ẹdọ mbạ yatọnga boong maa mbạ mbạ, yajiyi, "Òodạ aa boong wạ amọọn jại, keblạ kạ mbọọ yạ Ọbasẹ, nạ ojạu mọọn, 'Mbọng ọkaama wẹ kạ lọtumajạu yaayoo o.'
42020006	Ẹdọ òodạ aa yojại 'Keblạ kạ mbọọ yạ yanẹn, yanẹn ebạạ nạ yatoo mọọn ataa,' ọgẹna mbạ yayoo kẹ yajạu aJọn odạ ọtọnganẹn wạ Ọbasẹ."
42020007	Ọkaama yapọọna Jisẹsa yajạu ẹ, "Yooyi dạ keblạ."
42020008	aJisẹs mmạ ojạu bẹ obi bẹ, "Ndạ ami baa nyin ẹfa yạ ntoo nạngi bloong bimin dạ eblạ."
42020009	aJisẹs mmạ omạnạ ẹ tạ oyin yanẹn kẹsẹma simin, ojạu bẹ obi bẹ: "Ọnẹn wana oninại litạạmi, ẹdọ mmạ ọganna jẹ okạạ yanẹn tạ yajinnạ, onoomạ ẹ ọkọu lopoon lọdọlọdọ ọya kaa, kạ kobee kpọọl.
42020010	Kạ kebee yọpapaa litiduwa litạạmia jimaa kebạnga kẹ, otoomi otoomnẹn ọwẹ tạ ọkọu kạ yanẹẹnna bạ yajinnạ litạạmi liwẹ dạ nạ yakạạ ẹ litidu litạạmia jạ lidạ lẹkpọng lẹwẹ. Odạ yanẹn bimaa bạ ojinnạ litạạmi liwẹ yamaana otoomnẹn ọwẹ yaduu ẹ yayeni yawung ẹ oblạ kẹ obạ mbọọ kẹkanga.
42020011	Oyeni otoom kaa otoomnẹn ọwẹ ọdọọdọ, odạ yanẹn bimaa yayeni yaduu ẹ, yanạng ẹ keblenạ keblenạ, yayeni yawung ẹ oblạ kẹ obạ mbọọ kẹkanga.
42020012	Oyeni otoom kaa otoomnẹn wạ obạng yatele. Yamaana imin yaduu ẹ yanạng ẹ boong mmạ yagai ẹ yatoi kạ ebạmkpa.
42020013	"Ẹdọ ọnẹn wạ oyeni litạạmi jimaa mmạ ọblau wool liwẹ obi ẹ, 'odạ mbọng nnạ nnạng o. Nạ ntoom kaa wẹẹn wana wẹkakạn wạ nyeni wạ ọdẹyi m maa. Wạ ọdọ mbạ nạ yawau ẹ jẹẹn!'
42020014	"Odạ kạ yanẹn bạ ojinnạ litạạmi yakạạ wẹẹn maa ofunikẹn, mbạ yakpoo bẹ kẹ yajiyi, 'ọnẹn imin odạ wẹẹn wạ kiyeni litạạmi. Tạ yọfi ẹ kẹ oblạ maa yoyeyeen yọwẹ yodạ bạ yọmọọn!'
42020015	Ẹdọ mbạ yadạạli ẹ yatạ yakọu kạ ebạmkpa yafi ẹ kẹ. "Odạ naa boonga ẹdọ wạ ọnẹn wạ oyeni litạạmi jimaa nạ onạng bẹ o.
42020016	Nạ oyạ maa ọfi kẹ yanẹn bimin bạ ojinnạ litạạmi jimaa, oyeni odạạli jẹ okạạ yanẹn yadọyadọ." Kạ yanẹn bimin yapuu boong imin yajại ẹ, "Jang aajaa nnạ oodạ."
42020017	aJisẹs mmạ okpenạ bẹ saam oyeni ọblau bẹ obi bẹ, "ẹdọ boong imaa wạ yafọngi kẹ kạ nwẹnẹ yạ Ọbasẹ maa, odạ mbọng okoowạ o. " 'Lẹtaa jimaa jạ abạ kimạạmạ ẹtọ yasi kẹ, lesodạ jẹ kẹ ledạ lẹtaa jạ letoo ẹtọ lebee.'
42020018	Ọnẹn wanwanaya wạ ọbitọọ mạ lẹtaa jimaa nạ ọwina kẹ. Odạ ọnẹn wanwanaya wạ lẹtaa jimaa lẹtọ kạ awool nạ lẹbil ẹ kẹ bilibilibili."
42020019	Ẹdọ yakoowạ nsọwa yạ aMosis, obaa bạ keyooyi nyau bạ yadeen yawoo eti yạ yafi sẹng bẹ kaa yamaan ẹ mạ lebebebạ jimaa, ọsẹnga obaa kạ yayi kẹ yajạu, kẹsẹma sạ obạ maa ọtọngai ọgẹnai bẹ. Odạ yayenại yọkaal tạ yanạng aajaa ọsẹnga obạ yanẹn.
42020020	Ẹdọ mbạ yaplooyi Jisẹsa, yayeni yatoom yanẹn eploplowa bạ yayomima yanạngi aa yawooyi tạ yayimạ lọtumajạu dạ kọbọọ kọwẹ. Dạ nạ oblạ maa ọtọnga boong wạ obi kạ eti ọọsẹng yamaana ẹ kẹ yaganna ẹ yakạạ ẹfa yạ ẹkpamma.
42020021	Ọkaama yanẹn eploplowa bimaa yapạnạ ẹ maa yablau ẹ yajạu ẹ, "Okoowạ, amọọn yoyimạ kẹ yobi atọngai ayeni akpei yanẹn lọtumajạu. Awu jang ọnẹn kạ lokạ aakpenạ, odạ ani kpei eti yạ Ọbasẹ kạ lọtumajạu dẹnẹnẹ.
42020022	Yin mọọn, Nwẹ nsọ mmọọn njạu mọọn kẹ tạ yokạạ Sizaa tas, nwẹ mbibi mọọn aajaa nnjại o."
42020023	Odạ aJisẹs oyimạ kẹ yẹkpaani yẹbẹ, ẹdọ mmạ ojạu bẹ obi bẹ,
42020024	"Baa koowạ m lọmaan. Odạ kọgabi obạ ajeen jạ nnẹ lẹyau min o. Yapọọna ẹ yajạu ẹ, odạ kọgabi obạ ajeen jạ aSizaa lẹyau kaa."
42020025	aJisẹs mmạ ojạu bẹ obi bẹ, "Baa dạạli bloong bạ yedạ bạ aSizaa yakạạ Sizaa, yadạạli bloong bạ yedạ bạ Ọbasẹ yakạạ Ọbasẹ."
42020026	Ẹdọ mbạ bẹ ọọfẹya tạ yamaana Jisẹsa kạ abọng bọng wạ obuuwạ wạ ojại mạ likạ jạ yanẹn maa, odạ mbạ yafai maa blee, ọsẹnga obạ kọpọọna kạ okạại bẹ kobạ bẹ wool kaani.
42020027	Bạ aSadusi bidi bạ yajại, kẹplọka kẹ kạ lobạ maa keedạ, yatoo lọblabla jimaa yapạnạ maa Jisẹsa.
42020028	Ẹdọ mbạ yablau ẹ lọblabla yajạu ẹ, Okoowạ, aMosis onifọngi okạạ mọọn obi, òodạ aa wẹẹnyaatẹa wạ ọnẹn obạ kẹ, wạ ọbẹ kẹ yanẹẹn odạ bẹẹnbẹẹn ooyeni, obi ọnẹn imaa oyeni tạ odạạli kẹ yanẹẹn imaa ọbẹi ẹ. Oblạ maa bẹẹnbẹẹn bạ obi pooni nạ yadạ bạ awẹẹnyaatẹ wạ obạ kẹ maa.
42020029	Ẹdọ mạ ajajimina, oyeni yadạm yatạạnyapoo bạ odạ ọnẹn wana opooni. Wạ okạlạ bẹ eti ọbẹ yanẹẹn ẹdọ obạ kẹ bẹẹnbẹẹn oopoon.
42020030	Wạ ototolại kaa, odạạli kẹ yanẹẹn imaa kạ yọbẹ, ẹdọ nwạ obạ kẹ bẹẹnbẹẹn oopoon.
42020031	Yatelea, oodạạli kẹ yanẹẹn imaa, ẹdọ odạdạ aajaa, mạ mbạ bimaa yatạạnyapoo ebạạ yabạ kẹ, bẹẹn dạ kọbọọ kạ yanẹẹn imaa yaayeni.
42020032	Kạ kekpongạm yanẹẹn imaa kayena obạ kẹ,
42020033	Ẹdọ kạ kebee sạ yanẹn nạ yaplọka kạ lobạ, odạ nnẹ maa nạ odạ odạm wạ yanẹẹn imina o. Ọgẹna nwạ ọbẹi kẹ yadạm bimaa yatạạnyapoo.
42020034	aJisẹs mmạ ọpọọna bẹ obi bẹ, "Yanẹn bạ awi imin yabẹi yọbẹ.
42020035	Odạ yadạm obạ abanẹẹn bạ yabọọwa kẹ tạ yaplọka kẹ kạ lobạ yayeni yawuuyi mạ kebee simaa jang yọbẹ yaabẹ.
42020036	Ọgẹna mbạ jang kẹ yamung yabạ, ọsẹnga obaa mbạ nạ yadạ aa yatoomnẹn kawọnga bạ Ọbasẹ. Mbạ yadạ bẹẹn bạ Ọbasẹ, ọsẹnga obaa kạ mbạ yadạdạ kẹ bẹẹn kẹplọka kẹ kạ lobạ.
42020037	"Yanẹn bạ yabạ kẹ nạ yaplọka kẹ kạ lobạ. Odạdạ aMosis kạ oyinạ ọwẹ wạ ọgẹna keti sạ kedoomi ekoon, onạng mọọn kẹ tạ yoyimạ, kạ ojại obi 'Ọbasẹ nwạ odạ aTata wạ odạ Ọbasẹ wạ Ebraam, obaa Aizik obaa Jekọb.'
42020038	Wạ okoowạ obi nwạ odạ Ọbasẹ wạ yanẹn bạ yayau etoom, nwạ Ọbasẹ wạ yanẹn bạ yabạ kẹ oodạ, ọgẹna kạ lokạ jạ Ọbasẹ mbạ ebạạ yayau etoom."
42020039	Ẹdọ yakoowạ nsọwa bidi mmạ yapọọna ẹ yajạu ẹ, "Okoowạ atuum apọọna akoolạ.
42020040	Ọgẹna mbạ ẹtẹẹm yaatawa tạ yamung yablau ẹ lọblabla janjanaya."
42020041	aJisẹs mmạ ojạu bẹ obi bẹ, "Odạ yang maa ọkaama yajạu yabi aKrais odạ wẹẹn wạ aDeved o."
42020042	Ọgẹna aDeved kạ awool liwẹ ojại kạ nwẹnẹ yatạmma obi " 'Tata ojại Tata: "Nọọma m dạ kodạmbọọ
42020043	Tutu nnạng yakọkọnanẹn yawu yadạ kẹlai mfẹ kẹwu." '
42020044	Òodạ aa boong wạ aDeved ọdẹ Kraisa 'Tata ọmi,' ẹdọ aKrais maa ọsẹng yang odạ wẹẹn wạ aDeved o."
42020045	Kạ yanẹn bimaa ebạạ yayau kạ yapuuwại boong imin, aJisẹs ojại yatoolinẹn yawẹ obi bẹ,
42020046	"Baa kpenại baa yanẹn bimin bạ yadạ yakoowạ nsọwa yạ aMosis, mbạ ọdẹẹyi bẹ tạ yagạn bẹ liwulakpọọl yatạ yapạpạmại bẹ. Ọdẹyi bẹ yanẹn tạ yayikaa wool libẹ yatạ yakạạyi bẹ lẹdẹ dạ aplabạ; obaa tạ yawoo bẹ yẹnọọma bạ yedeen bạ nnạ yanọọma kaa dạ ndungạnạtọ yạ aJu. Yawooyi tạ yakạạ bẹ apaa yạ adeen yạ nạ yanọọma kebee kọnangai lujia.
42020047	Odạ mbạ yanạngi banẹẹn bạ yadạm yabẹ yabạ kẹ yẹkpaani kạ yoyeyeen yọbẹ lẹkalajẹẹn yaayeni. Tạ yakpạnạ kẹ linẹnku jạ mbạ yadạ, yayii bẹ kotạm kpọọl dạ nạ yakoowạ yanẹn yajạu mbạ yatuum yayimạ Ọbasẹ. Ọsẹnga obaa aajaa, lotạmạ jạ mbạ nạ yanaan nạ lodạm lọta kẹ ebạạ."
42021001	Adạ aJisẹs ọgabi yẹẹn okpenạ kaa, okạạ yasuu yakạạyi litoon libẹ kạ kimaankul sạ kẹyau kạ Ẹtọ yạ Ọbasẹ.
42021002	Oyeni okạạ obuuwạnẹn yanẹẹn wana wạ odạmma obạ kẹ, otowại kaa afu afu yapoo.
42021003	aJisẹs mmạ ojạu bẹ obi bẹ, "Kạ lọtumajạu, tạ nyin baa njạu baa obuuwạnẹn yanẹẹn imin okạạ kotoon kạ kosoo kọtaa kẹ kạ mbạ bikin ebạạ.
42021004	Ọsẹnga obaa yanẹn bikin ebạạ yakại kạ limaan soosoo jạ mbạ yayeni kẹ, odạ yanẹẹn imin okạại kạ kebuuwạ kẹwẹ ebạạ wạ nwạ oyeni tạ otạ owuuyi etoom."
42021005	Adạ yatoolinẹn bạ aJisẹs bidi yatọọngai yọyu bạ Ẹtọ yạ Ọbasẹ imaa, obaa dạ yakpoomại ataa dindinạ yatoo yamạnạ yẹ obạ litoon jạ yakạạyi Ọbasẹ. aJisẹs ojại bẹ obi bẹ,
42021006	"Bloong bimin bạ abaa kạạ maa ebạạ, kebee kefunikẹn sạ nnạ yajạu mạ apaa imina, ndạ lẹtaa jana yaakạạ lẹnẹnẹnai kạ kanẹẹni jạ lẹtaa lẹdọlẹdọ nạ yeblạ yẹ kẹ yakuudạ kạ lọsẹ."
42021007	Ẹdọ mbạ yablau Jisẹsa yajạu ẹ, "Okoowạ, odạ naa kebeeya imin nạ odạbạ ẹ, ẹdọ odạ bọng nạ odạ kepolạ sạ nnạ kekoowạ kejạu boong imin nạ odạbạ ẹ o."
42021008	aJisẹs mmạ ojạu bẹ obi bẹ, "Baa kpenại baa, oblạ maa yajạu baa yẹkpaani yaanại. Ọgẹna yanẹn soosoo nạ yayạ maa, yaseel aa mạ odạ ami ntoomi bẹ, yajiyi, 'Ami ndạ nwạ,' ẹdọ 'Kebee simaa kẹyạ kẹ maa.' Odạ baa bẹ kaatooli.
42021009	Kạ nạ yapuuwạ yagẹna ako obạ yikpọ baa nnạ ọọkala ọgẹna bloongku bimin nạ yekạlạeti yedạbạ bẹ kẹ, imaa ookoowạ obi kekạạmi kefoolạ kẹ."
42021010	Ẹdọ mmạ ọkọu lokạ ojạu bẹ obi bẹ, "Opoondeen idi nạ oyuu obạ idi. Kọkpamma nạ koyuu obạ kọkpamma kidi.
42021011	Lisẹyungạ jạ lideen, yọwa obạ yekạmạ nạ yẹya apaa yanyanaya, yẹkalakala bloong obạ yepolạ bạ yededeen bạ yeblạ kạ kẹbasẹkpang kawọng.
42021012	"Odạ bloong bimin ebạạ mmạ yemung yedạbạ bẹ, mbạ nạ yamaana baa, yayeni yakạạ baa likpakpawai; nạ yakpe baa ikpe dạ ndungạnạtọ yạ aJu, yayeni yagạn baa dạ mkpọkọbi; nạ yatạ baa yakọu kạ likạ jạ yabọọl obạ yakpammanẹn kạ legạn jạ abaa nạngi oyinạ ọmi.
42021013	Mina mmạ nạ odạ lowạni okạạ baa tạ yatạ yayin lẹkawa yiyayi jạ Ọbasẹ yakạạ bẹ.
42021014	Baa yoo ntẹẹm mbaa dẹẹng, dạ nạ yajạu baa kẹ yakạlạeti yabala boong wạ nạ yapọọna bẹ.
42021015	Ọgẹna ami nạ nkạạ baa likạạ obaa yoyimạyimạ bạ nnạ yonạng yakọkọnanẹn yabaa ojạu bẹ ọọfẹ tạ yabee mkpala yakạạ baa, kạ aboong wạ abaa bi yajại.
42021016	Baa awọu obaa bạ akaa obaa bẹẹnawọu, obaa bẹẹnaaka obạ yamạnạbẹẹn yabaa mbạ nạ yamaana baa yakạạ bẹ. Ẹdọ abaa bidi nạ yayeni yafi baa kẹ.
42021017	Nạ yakọnni yanẹn ebạạ ọsẹnga obạ ami.
42021018	Odạ ndạ yiilti ẹbaa yana jang kaa eekpoo.
42021019	Baa bee ọtawa ẹdọ nạ yakaam kẹ ntoom mbaa.
42021020	"Kạ nạ yakạạ yakonẹn yasongạ kẹ Jerusalẹm ebạạ baa yimạ ẹdọ yabi kekạbi kẹ kefoolạ kẹ maa.
42021021	Ẹdọ yanẹn bimin bạ yayau dạ lọsẹ jạ aJudiya tạ yawau yakọu dạ mkpoon kawọng. Yanẹn bạ yayau mạ opoondeen kamlee maa tạ yablạ kẹ. Yanẹn bimin bạ yabi mạ lopoon kamlee maa yaadạ kaa nnạ yaamlee.
42021022	Ọgẹna kebee simin odạ kebee lotạmạ, adạ yafọngi kẹ ebạạ kạ nwẹnẹ tạ odạbạ ẹ.
42021023	Nạ obuuwạ yang obạ abanẹẹn bimin bạ yatoo yẹfaal obaa bạ yakạạyi bẹẹn lẹbẹ o. Mạ kebee simaa akuyẹẹn yạ adedeen nạ ayau mạ lọsẹ min ọsẹnga obạ akọkọna yạ Ọbasẹ.
42021024	Nạ yafi bidi kạ leko, yayeni yakọọ bẹ kẹ aa yakpọkọbinẹn yatạ yakọu kạ lipoon jạ yanẹn bạ yabi Ju yaadạ. Yanẹn bạ yabi Ju yaadạ nạ yasạm mfẹ kạ lopoon jạ aJerusalẹm, tutu kebee kẹbẹ kẹga.
42021025	"Yepolạ nạ yedạbạ bẹ kạ lewijẹẹn obaa kạ ẹpẹ, obaa kạ mkpọkpọna. Mạ ekpoon min yanẹn nạ yawuuyi obạ yọkaal, dạ nạ yanạng yaayimạ ọsẹnga obạ kẹkọọl sạ lọganga jạ lodeen obạ kobạnni kọyikai kạ nwikpoon lọganga.
42021026	Yanẹn nạ yabạ kẹ kạ yọkaal kạ nạ yayau kạ yakoomi boong wạ nạ odạbạ ẹ kạ ekpoon, ọgẹna mfa yạ nyau kạ kawọng nạ mblạ kẹ kạ yebeebee yẹbẹ.
42021027	Ẹdọ Wẹẹn wạ Ọnẹn nạ oyạ maa, oblại kạ kẹbasẹkpanga ofunikẹn kạ ẹfa obạ kẹbọọl.
42021028	Kạ kebee sạ abloong bimin nạ yemạnạ bẹ tạ yedạbạ bẹ, baa gai atu yakpenạ kạ kawọng ọsẹnga obaa nkaami mbaa nfoolạ kẹ maa."
42021029	Ẹdọ aJisẹs mmạ oyin bẹ kẹsẹma simin, ojạu bẹ obi bẹ, "Baa kpenạ kẹkamaati obạ yeti bikin ebạạ.
42021030	Akạkạạ kẹpai sẹ liwaa aajin, abaa kạ awool libaa nạ yakạạ yayeni yayimạ yajạu ewi eyạ kẹ maa.
42021031	Ọkaama kayena, kạ abaa nạ yakạạ bloong bimin yedạbại bẹ, baa yimạ yajạu yabi kọkpamma kạ Ọbasẹ kofoolạ kẹ.
42021032	"Tạ nyin baa, kạ lọtumajạu, ẹmaanakaan imin jang ẹẹbọọli eblạ kẹ, tutu bloong bimin ebạạ yedạbạ bẹ kẹ.
42021033	Kawọng obạ lọsẹ nạ kabọọli kablạ kẹ, odạ oyinạ ọmi jang kẹ ọọbọọli oblạ kạ.
42021034	"Baa kpenại baa, dạ ntẹẹm mbaa nạ njạu nwuuyi obạ kejijiyạ, obạ yatu bạ yatawa kẹwẹa obạ yitẹẹm wọwọngi etoomma imin, dạ lewi jimaa nạ lejạu baa lẹfuna ọfuna kạ eti yạ abaa bi baa daa yaabala.
42021035	Ọgẹna nạ leyạ maa aa kẹpana lekạạ yanẹn ebạạ bạ yawuuyi mạ ekpoon imin.
42021036	Baa yau kạ lokpenạ kạ kebee sansanaya, yayii baa yatạm oblạ maa abaa yayeni ẹfa yạ nạ yatạ yasẹ kẹ kạ abloong bimin ebạạ bạ nạ yedạbạ bẹ. Ẹdọ ọfẹya baa tạ yabee kạ lokạ jạ aWẹẹn wạ Ọnẹn."
42021037	Ẹdọ kạ lewi lewi aJisẹs ọya kạ Ẹtọ yạ Ọbasẹ okpei yanẹn boong. Odạ ooyạ kedoowạ nạ odạbạ ẹ kaa ọkọu ọya dạ ekpoon yạ yadẹi Oliv.
42021038	Kạ kẹpọọm kẹpọọm yanẹn ebạạ nạ yapạnạ ẹ dạ Ẹtọ yạ Ọbasẹ tạ yapuuwạ oyinạ ọwẹ.
42022001	Kạ kebee kefoolại kẹ sạ nạ yatạ yanạng konạngi kana kạ aJu kạ yadẹi brẹẹ wạ yabi kaa kutifungạ kạ kọfulai boong yaafạni, obaa yadẹi kọsẹnga kọbọlai.
42022002	Bạ keyooyi nyau bạ yadeen obạ Yakoowạ nsọwa yạ aMosis yawooyi nti yạ nạ yasẹnga bẹ kaa yafi kạ Jisẹsa, odạ yayenại yọkaal bạ yanẹn.
42022003	Ẹdọ aSẹtan mmạ omlee Judasa wạ yadẹi Iskariyọt kạ ẹtẹẹm. aJudas onidạ ọnẹn wana wạ ọsẹng obạ yatoolinẹn bạ aJisẹs bimaa joo yapoo.
42022004	Nwạ oblạ kẹ ọkọu opạnạ daa bạ keyooyi nyau bạ yadeen obaa bạ kẹkpamma lẹkpala jạ yanẹn bạ yakpenại Ẹtọ yạ Ọbasẹ tạ yakpoo bẹ dạ nnạ ọsẹnga ọganna Jisẹsa okạạ bẹ.
42022005	Ẹtẹẹm ẹdaal yanẹn bimin, ẹdọ mbạ yadẹya kẹ tạ yakạạ ẹ limaan.
42022006	Kạ aJudas ọdẹya kẹ obạ mbạ omạạn ẹ tạ owoo nti yạ nạ ọsẹnga kaa ọganna Jisẹsa okạạ bẹ dạ yanẹn nạ yajạu yaayi.
42022007	Kạ lewi jimaa jạ yanạngi konạngi abrẹẹ wạ yabi kaa kutifungạ kạ kọfulai boong yaafạni maa leyạ jạ yani yooyi ẹyau obạ odạạdạạlwẹẹn kẹsẹngi kẹbọlaiya.
42022008	aJisẹs otoomi Pitẹa obạ aJọn ojiyi bẹ obi bẹ, "Baa kọu yayonnạ mọọn kẹ luji kẹsẹngi kẹbọlaiya dạ nạ yoji."
42022009	aPitẹ obạ aJọn mmạ yablau ẹ yajạu ẹ, "Odạ dẹndẹ maa awooyi mọọn tạ yọkọu yọya yoyonnạ jẹ o."
42022010	aJisẹs ọpọọna bẹ obi bẹ, "Kạ nạ yamlee kẹ mạ opoondeen maa, nạ yakạạ ọnẹn wana wạ otoo lewisiso opạnạ baa maa. Baa tooli ẹ ngạm yakọu yamlee kạ ẹtọ yạ nwạ obi mlee kaa.
42022011	Baa jạu ọnẹn wạ oyeni ẹtọ maa yabi ẹ. 'Okoowạ ọmọọn obi tạ akoowạ mọọn lekpekpeli jạ yaseen maa, jạ nwạ obạ yatoolinẹn yawẹ nạ yayau kaa yaji luji kẹsẹngi kẹbọlaiya o.'
42022012	Ẹdọ nwạ nạ okoowạ baa lekpekpeli jạ ledeen kạ ẹtọ kawọnga kaa, jạ yayooyi kẹ kaa mkpạạl obạ yakpokolo. Baa yau maa yayonnạ."
42022013	Mbạ yakọi, mạ yayạ kaa, yakạạ bloong ebạạ adạ aJisẹs oyinni bẹ. Ẹdọ mmạ yoyonnạ luji kẹsẹngi kẹbọlaiya mạ apaa imaa.
42022014	Kạ kebee kebạngạ, aJisẹs obạ bạ ketạdạ letu yakọi yanọọma kạ okpokolo tạ yaji luji.
42022015	Ẹdọ aJisẹs mmạ ojạu bẹ obi bẹ, "Otuum ọdẹẹ m tạ nji luji kẹsẹngi kẹbọlaiya min obạ abaa mmạ mmung nkọu naan libini.
42022016	Ọgẹna nnyinni baa mbi, jang kaa lọdọlọdọ mmung nji, tutu obi oodạ kạ nạ nyạ kạ kọkpamma lẹbọọlkạmma jạ Ọbasẹ."
42022017	Ẹdọ aJisẹs mmạ ọgai kopoo otạ oyi yatạm ojạu Ọbasẹ tạ ọsaam, mmạ oyeni ojạu bẹ obi bẹ, "Baa naan imin yatoonnạ.
42022018	Ọgẹna nnyinni baa mbi, mạnạ ọ miin atạ akọu, jang yatu min mmung nwaa tutu kọkpamma kạ Ọbasẹ koyạ maa."
42022019	aJisẹs oyeni odạạli brẹẹpaa otạ oyi yatạm ojạu Ọbasẹ tạ ọsaam, mmạ ọpaa ọganna okạạ bẹ, ojiyi bẹ obi bẹ, "Mina odạ woolmun limi jạ yaganna yakạạ baa. Baa nạng imin yatạ yabali m baa."
42022020	Aajaa kayena, odạạli kopoo kạ yawẹ kẹ luji, ojiyi bẹ obi bẹ, "Kopoo kimin kạ yakuudạ yakạạ baa odạ kokpoo kọpẹkọpẹ kạ yatoo yaayi yami yabọọ.
42022021	Odạ kọbọọ kạ ọnẹn imin wạ ọtọọyi m lebạ kạ ngạm maa kọyau obaa kọbọọ kọmi mạ okpokolo min!
42022022	Ọgẹna Wẹẹn wạ Ọnẹn nạ ọkọu obạ adạ Ọbasẹ opạli kẹ obi nạ obạ, odạ obuuwạ okạạ ọnẹn imaa wạ nạ ọtọọ m, lebạ kạ ngạm."
42022023	Ẹdọ yatoolinẹn yawẹ yamạnạ bẹ tạ yabimai idi obaa idi, ọnẹn ọbẹ wana wạ nạ onạng boong wạ odạ aajaa.
42022024	Ẹkaang yạ ẹgẹna ọnẹn wana wạ yabala bẹ yajạu nwạ nạ yayoo tạ odạm ọtaa bẹ kẹ ebạạ.
42022025	aJisẹs mmạ ojạu bẹ obi bẹ, "Yabọọl bạ yanẹn bạ yabi Ọbasẹ yaayi yakpamma yanẹn yabẹ obạ ẹbọọfa. Yanẹn bạ yayau mạ ẹfa kọkpamma maa yawooyi yanẹn maa tạ yadẹi bẹ yamạnạbẹẹn bạ yanẹn."
42022026	Odạ aajaa oodạ obạ abaa. Oduukạ odạ ajin ọnẹn wạ odạ ọnẹn wạ odeen kạ kẹwọọyi kẹbaa, nwạ tạ osodạ ẹ odạ aa wẹẹnwẹẹn. Ọnẹn wạ odạ kikpamma tạ odạ onạnạngnẹn ọbaa
42022027	Ọgẹna odạ nnẹ nnạ yojạu nwạ odạmmi ọtaa kẹ ebạạ, ọnẹn wạ ọnọọm ọnọnọọm tạ oji, obidạ wạ otoo ofunikẹn okạạ ẹ o. Nwẹ ọnẹn wạ ọnọọm ọnọnọọm tạ oji oodạ o. Odạ ami nyau kạ kẹwọọyi kẹbẹ aa otoomnẹn.
42022028	Abaa yadạ yanẹn bimin bạ yatawa yabee obạ ami kạ lijaka jạ lipạạn maa ebạạ.
42022029	Ẹdọ ami nạ nkạạ baa kọkpamma adạ Uwọu okạạyi m kọkpamma.
42022030	Oblạ maa abaa yamung yanọọma kạ okpokolo obạ ami dạ nạ yaji yayeni yawaa kạ kọkpamma kọmi. Nạ yayeni yanọọma kạ nkukpa yakpei ikpe yakạạyi yepoonkpatu joo yapoo bạ yanẹn bạ yablạ daa Izirẹl.
42022031	aJisẹs mmạ ọdẹ ẹ ojạu ẹ obi ẹ, "Saimọn akạạ kẹ aSẹtan ọnaan kẹ lemlee tạ oblạ maa owoo wọ adạ yawọọyi lilesikpang kạ elesi.
42022032	Odạ ami nyi ọ kẹ yatạm dạ awoolfạnnạ liwu nạ lijạu kẹ liimẹẹmi. Kạ nạ ayeni aduukạ ọ kẹ ngạm atooli m taba woolfạnnạ jạ abẹẹnawọu."
42022033	aSaimọn mmạ ọpọọna Jisẹsa obi ẹ, "Tata, ami nyonnạ m kẹ tạ ntooli ọ nkọu dạ mkpọkọbi obaa tạ mbạ obạ awu."
42022034	aJisẹs mmạ ojạu ẹ obi ẹ, "Pitẹ, tạ nyin ọ njạu ọ mbọọ ọ kẹnọọndạm jang kẹẹkọla iyaasi tutu obi odạ awu akanga m kẹ nti ntele ajạu miin aayi."
42022035	Ẹdọ aJisẹs mmạ ojạu bẹ obi bẹ, "Kebee sạ nnitoomi baa tạ yadạbạ baa kaa yakọu yanạng oyinạ wạ Ọbasẹ maa nji limaan obidạ lẹkpa obidạ nnikpa Yanitoo, oyeni kẹ boong wạ onidạ kikpaa kẹbẹ o." Yapọọna ẹ yajạu ẹ, "Bọng bọng mọọn onikpaki."
42022036	aJisẹs mmạ ojạu bẹ obi bẹ, "Ajajimina, ọnẹn wạ oyeni kẹ ọkpawẹẹn limaana obạ lẹkpa kọsẹnga tạ odạạli kẹ. Ọnẹn wạ obibi ẹkankang ooyeni tạ okpe kẹ nkọ nwẹ otạ ọdẹ yana.
42022037	Tạ nyin baa njạu baa, likạạ jạ Ọbasẹ jimin liyeni tạ lidạbạ jẹ lọtumajạu likạạ m. 'Nwạ yafukạ ẹ yagạnạ obạ yanẹn bungạbung,' Ọgẹna boong wạ yafọngi kẹ yagẹna m oyeni tạ odạbạ ẹ lọtumajạu."
42022038	Yatoolinẹn yawẹ mmạ yajạu ẹ yabi ẹ, "Tata, kpenạkẹn akạạ, mina odạ nkankang mpoo." aJisẹs ọpọọna bẹ obi bẹ, "Imaa mbạngạ kẹ."
42022039	aJisẹs mmạ odạbạ ẹ kaa ọkọu dạ ekpoon yạ Oliv adạ onikaani onạngi. Ẹdọ yatoolinẹn yawẹ yatooli ẹ daa.
42022040	Kạ oyạ kẹ daa, aJisẹs ojạu bẹ obi bẹ, "Baa yii baa yatạm dạ nạ yajạu kạ koyoomạ yaatọ."
42022041	Mmạ odoo bẹ maa ọsakẹ kạ lokạ kaa ọwẹẹnwẹẹn, mmạ omạạn adudungi oyi ẹ yatạm.
42022042	Ojiyi, "Uwọu, òodạ aa boong wạ nạ ọdẹẹ wọ dạạli m kẹ maa kopoo libinia kimin. Nnạ odạ adạ ọdẹẹyi m tạ odạ adạ ọdẹi yọ."
42022043	Otoomnẹn kawọnga wạ Ọbasẹ oblạ kaa opạnạ ẹ maa tạ onạng wool litawa ẹ.
42022044	aJisẹs ọya obạ akuyẹẹn yạ adedeen ọkaama oyi ẹ yatạm yatawa yaatakẹ maa tutu kegạngạ sạ keblạ ẹ kạ awool kekuudại kạ lọsẹ kedạ aa yayi.
42022045	Kạ ofi ọwẹ kẹ yatạm keyi onoomạ ẹ ọkọu opạnạ kaa yatoolinẹn yawẹ okạạ bẹ yadọwa kẹ, yawọna kẹ obạ akuyẹẹn yạ yayau kaa.
42022046	Ẹdọ mmạ ojạu bẹ obi bẹ, "Mbọng ọkaama yadọwai kẹ o. Baa noomạ baa yayi baa yatạm dạ nạ yajạu kạ koyoomạ yaatọ."
42022047	Adạ aJisẹs njẹn ọyau kạ ọtọngai obạ yatoolinẹn yawẹ, lẹnẹnkpala leblạ kaa lepạnạ ẹ maa. Ọnẹn wạ otoo bẹ odạ otoolinẹn wạ aJisẹs wana wạ ọsẹng obạ yatoolinẹn yawẹ bimaa joo yapoo, wạ yadẹi aJudas. Nwạ oblạ kaa opạnạ maa Jisẹsa okạạ ẹ ẹma.
42022048	Odạ aJisẹs ojạu ẹ obi ẹ, "Judas, Nwẹ odạ ẹma kekạại nyạ atoo atọọyi Wẹẹn wạ Ọnẹn lebạ kạ ngạm."
42022049	Kạ yatoolinẹn bạ aJisẹs yakạạ boong wạ owooyi tạ odạbạ ẹ, yajại ẹ yabi ẹ, "Tata, nwẹ yofibi yotạ nkankang mmọọn yoyuu obạ mbạ."
42022050	Ọnẹn ọbẹ wana mmạ ọbali kẹ kotung kodạmbọọwa kạ otoomnẹn wạ kẹkpamma nyau.
42022051	aJisẹs mmạ ọpọọna ẹ ojạu ẹ obi, "Mana maa, kaa kamung kaanạng! Odạạli kotung kimaa ọpila ẹ daa oboo ẹ kẹ."
42022052	Ẹdọ aJisẹs mmạ ojạu bạ keyooyi nyau bạ yadeen obaa kẹkpamma Ẹtọ yạ Ọbasẹ obạ yanọtam bạ aJu bạ yayau maa tạ yamaana ẹ maa obi bẹ, "Nwẹ yatoo nkankang obạ akpạtipi yayạ maa tạ yamaana m aa ndạ owuseel o.
42022053	Lewi janjanaya nniyawai kạ Ẹtọ yạ Ọbasẹ kaa obạ abaa, abaa miin yaamaan, Odạ kebee simin mạ odạ kebee kẹbaa oyeni odạ kebee sạ mfa kewibloonga nnạ ntạ nạng adạ ọdẹi ẹ."
42022054	Ẹdọ mmạ yadibạ kẹ Jisẹsa yatoowạ ẹ yablạ kẹ yakọu dạ ẹtọ yạ kẹkpamma nyau. aPitẹ ọya kepạạlạpạạl kaani ọyamai bẹ ngạm ngạm.
42022055	Odạ kạ mbạ yabolạ kẹ ekoon mạ lekạmsongạ kamlee maa yanọọma yasongạ bẹ maa ebạạ, ẹdọ aPitẹ oyạ maa ọnọọma maa obạ mbạ.
42022056	Yanẹẹnwẹẹn wana wạ odạ otoomnẹn okạạ Pitẹa ọnọọma mạ kogbongạ ekoona okpenạ ẹ saam mmạ ojạu ẹ obi ẹ, "Ọnẹn imin kayena otạ, ọsẹng obạ nwạ."
42022057	Odạ aPitẹ ọkanga, ojiyi, "Mmaa ami wẹ kẹ nyi, boong wạ atọngai ọgẹna nyi."
42022058	Kẹ oogạnạnạ, ọnẹn idi wana okạạ ẹ, mmạ ojạu ẹ obi ẹ, "Awu kayena adạ ọnẹn ọbẹ wana." Odạ aPitẹ ojạu ẹ obi ẹ, "Aajaa oodạ, ami ọnẹn ọbẹ ndạ."
42022059	Kạ obee pipiwẹẹn ọnẹn wana ọdọọdọ oyeni ọkọu lokạ ojạu ẹ, "Dẹnẹnẹ ọnẹn imin oniyau obạ nwạ. Ọgẹna nwạ odạ ọnẹn wạ oblạ dạ aGalili."
42022060	aPitẹ mmạ ọpọọna ojạu ẹ obi ẹ, "Awu ọnẹn imin boong wạ atọngai maa nyi ngẹna." Ẹdọ mạ lebebebạ jimaa, adạ njẹn ọyau kạ ọtọngai, kẹnọọndạm kẹkọọla.
42022061	aTata osodạ ẹ daa okpenạ Pitẹa, ẹdọ aPitẹ ọbala ẹ boong wạ aTata otạ ojại ẹ kẹ obi ẹ, "Kẹnọọndạm mmạ kemung kẹkọọla iyaasi, awu nạ akanga kẹ nti ntele ajạu abi miin aayi."
42022062	aPitẹ mmạ odạbạ ẹ ọkọu kạ ebạmkpa ọpẹẹ kebạto.
42022063	Yakonẹn bạ aJisẹs ọyau dạ kọbọọ yanạng ẹ aa boong ọgadadauwa, yayeni yaduu ẹ.
42022064	Mbạ yabọ ẹ kẹ ẹkọ kạ ayẹẹn mmạ yabimai ẹ yajạu ẹ, "Ọtọnganẹn, yin mọọn! Odạ nnẹnmaa owoli ọ kọbọọ o."
42022065	Ẹdọ mbạ yatọnga bloong soosoo bạ yatoo yablenạ ẹ.
42022066	Kạ lewi lesowạdi yanọtam bạ aJu obaa bạ keyooyi nyau bạ yadeen obạ yakoowạ nsọwa yạ aMosis yadungạnạ lipaa jana. Ẹdọ mmạ yadạạli Jisẹsa yatoo ẹ yakọu kạ lokạ jạ ledungạnạ jạ abạ kẹkpamma Ju yajạu ẹ,
42022067	"Òodạ aa boong wạ odạ awu adạ aKrais, yin mọọn." aJisẹs mmạ ojạu bẹ obi bẹ, "Òodạ aa nnyinni baa yaadẹya.
42022068	Nyeni mblai baa boong, abaa miin yaapọọna.
42022069	Odạ mạnạ ọ mạ kebee simin otạ ọkọu lokạ Wẹẹn wạ Ọnẹn nạ ọnọọma dạ kodạmbọọ kạ Ọbasẹ wạ oyeni ẹfa."
42022070	Ẹdọ mbạ ebạạ mmạ yablau ẹ yajạu ẹ, "Okoowạ, odạ awu adạ Wẹẹn wạ Ọbasẹ o." Jisẹs mmạ ojạu bẹ obi bẹ, "Eiya abaa yablemạ kẹ kaa tạ yajạu yabi ami ndạ Wẹẹn wạ Ọbasẹ."
42022071	Mmạ yapọọna yajạu ẹ, "Mbọng ọkaama amọọn yowooyi bạ kẹnọọma kekạạ, yadọyadọ bạ yaatakẹ miin. Amọọn kạ awool limọọn yapuuwạ kẹ dạ otoo ẹma ẹwẹ ojạu aajaa."
42023001	Ẹdọ mbạ ebạạ yanọọma bẹ yatoowạ ẹ yakọu kạ lokạ jạ aPailet.
42023002	Daa ndạ mbạ yamạạn bẹ tạ yabawa Jisẹsa libeem, yajiyi, Amọọn yokạạ kẹ dạ ọnẹn imin okpei yanẹn bloong bạ nạ otạ ọlaa kẹ kọkpamma kạ amọọn yau kaa min. Dạ ọkpaayi ojiyi obi yanẹn Sizaa tas nnạ yaakại, oyeni ojiyi obi nwạ kạ awool liwẹ odạ Ọbọọl wạ yadẹi aKrais.
42023003	aPailet mmạ ọblau ẹ obi ẹ, "Nwẹ odạ awu adạ Ọbọọl wạ abạ aJu o." aJisẹs ọpọọna ẹ obi ẹ, "Awu ajạu kẹ aajaa."
42023004	Ẹdọ aPailet mmạ ojạu bạ keyooyi nyau wạ odeen obạ lẹnẹnkpala jimaa obi bẹ, "Ami boong bungạbung wạ Ọnẹn imin onại nkạạ."
42023005	Odạ mbạ yasẹsẹẹl yajiyi, "Odạ nwạ otoo yokpekpe yọwẹ bạ okpei yanẹn mạ aJudiya min ebạạ, mạnạ mạ aGalili min otạ oyạ mạ lipaa jimin tạ otạ bẹ onạng yikpọ."
42023006	Kạ aPailet opuu kẹ boong imin, ọblai bẹ aJisẹs obi blạ dạ aGalili o.
42023007	Kạ oyi kẹ obi aJisẹs oblạ dạ lipaa jạ aẸrọd ọkpamma, onại bẹ yatoo ẹ yakọu dạ Ẹrọda wạ kebee simaa ọyau dạ aJerusalẹm.
42023008	Kạ kebee sạ aẸrọd okạạ Jisẹs, ẹtẹẹm ẹdaali ẹ kaani, ọgẹna onikaani ọdẹyi ẹ tạ okạạ ẹ kạ aboong wạ opuu kẹ ọgẹna Jisẹsa. Nwạ owooyi ẹ tạ okạạ ẹ dạ nạ onạng bloong yọkala bidi okoowạ ẹ.
42023009	Ẹrọd ọblau Jisẹs liblabla jạ lisoosoo. Odạ aJisẹs wẹ ndạ lọblabla jana ọọpọọna.
42023010	Bạ keyooyi nyau bạ yadeen obạ yakoowạ nsọwa yạ aMosis yabee di kọpaa, yapai libeem jạ litatawa yabawai ẹ.
42023011	Ẹrọd obạ yakonẹn yawẹ yatạ Jisẹsa yanạng ọgadadau, yayeni yanạng ẹ amạ obi bọng bọng oodạ. Ẹdọ yagạnạ ẹ nkọ yạ ndeen nyeni nyi, mmạ onạng bẹ tạ yatoowạ ẹ yaduukạ bẹ yakọu dạ lokạ jạ aPailet.
42023012	Ẹrọd obạ aPailet bạ obi jang ọọbani, kạ kebee sikaa, odạ lewi jimaa yamạnạ bẹ ekoo.
42023013	aPailet mmạ ọdẹ kaa bạ keyooyi nyau bạ yadeen obạ yakpammanẹn, obạ yanẹn bimaa ebạạ ọfuka.
42023014	Mmạ ojạu bẹ obi bẹ, "Abaa yatoo ọnẹn imin yapạnạ m maa, aa ọnẹn wạ onạngi yanẹn tạ yanạng yikpọ. Ẹdọ kạ mfi mblau ẹ kạ lokạ lọbaa, ami ufala wạ ọnẹn imin nkạạ, kạ aboong wana wana wạ abaa bawa ẹ yabi onạng kẹ.
42023015	Ndạ aẸrọd kayena, boong bungạbung wạ ọnẹn imin onạngi ookạạ. Nwạ ọkaama onạng ẹ tạ oduukạ ẹ opạnạ mọọn kẹn. Akạạ kẹ, bọng bọng maa oodạ wạ ọnẹn imin onại wạ ọbọọwa lobạ.
42023016	Ọkaama, Ami nạ nạng yaduu ẹ mkpa mmạ nganna ẹ." [
42023017	Kebee sansanaya sạ abạ aJu yanạngi kọnangai kọbẹ kimaa kạ yadẹi Kọsẹnga Kẹbọlai, oni yawai okạạyi kikpamma tạ ọwali ọnẹn wana dạ lẹkpọkạbikạm okạạ bẹ.]
42023018	Yanẹn bimaa ebạạ yabọọma yawọmmai yajiyi, "Tạạ ọnẹn imin oblạ kẹ maa, wali oodạ Barabas akạạ mọọn."
42023019	aBarabas odạ ọnẹn wạ yagạn dạ ẹtọ mkpọkọbia ọsẹnga obaa kạ onại koyuu kodạbạ kẹ kạ lopoon obaa kạ oyeni ọfi ọnẹn.
42023020	aPailet oyeni ọtọnga obạ yanẹn bimaa ọtaa kẹ maa, ọgẹna ọdẹyi ẹ dạ ofi ganna Jisẹsa.
42023021	Odạ yanẹn maa yawọmmai, "Baa kọu yamạạn ẹ, baa kọu yamạạn ẹ!"
42023022	Kạ obạng nti ntele, aPailet ojại yanẹn bimaa obi bẹ, "Kabọng ọkaama o. Odạ naa boong bungạbunga onại o. Ami boong bungạbung wạ onại nkạạ wạ ọbọọwa lobạ. Ọkaama nạ nnạng baa yaduu ẹ mmạ nganna ẹ."
42023023	Odạ yanẹn bimaa yakọu lokạ yawọmmai yatatalai kaani yajiyi, baa kọu yamạạn ẹ kạ ketipaa, ẹdọ ọsẹnga maa obạ.
42023024	Ọkaama aPailet opạli ikpe lobạa okạạ Jisẹsa adạ yanẹn bimaa yawooyi.
42023025	aPailet ọganna ọnẹn wạ yanẹn bimaa yawooyi wạ yagạn dạ ẹtọ mkpọkọbia kạ onại koyuu kodạbạ kẹ kạ lopoon obaa kạ ọfi ọnẹn. Odạ ọganna Jisẹsa okạạ bẹ adạ ọdẹi bẹ.
42023026	Adạ mbạ yatoo ẹ yablạ kẹ, yamaan ọnẹn wana wạ okpeyạ aSaimọn wạ oblạ dạ lopoon jạ yadẹi Sairẹn, wạ oblạ dạ opoonwẹẹn ọbẹ omleenni kẹn. Yanaan ketipaa simaa yakạạ ẹ tạ otạ ototolại Jisẹsa kạ ngạm.
42023027	Lẹnẹnkpala jạ lededeen letotolại ẹ obạ abanẹẹn bạ yatoi lobạ yayeni yawọmmai kạ akuyẹẹn.
42023028	aJisẹs mmạ osodạ ẹ kaa ojạu bẹ obi bẹ, "Abaa banẹẹn bẹẹn, bạ aJerusalẹm, baa min lobạ kaatoo, baa duukạ yatoo lobạ yakạạ wool libaa, obạ abẹẹnbẹẹn yabaa.
42023029	Ọgẹna kebee kefunikẹn sạ yanẹn nạ yajạu, 'Ọyi kẹ obạ abanẹẹn bạ yabi yẹfaal yaatoo, obạ amaankpa yạ abi yẹ bẹẹn aayika, obạ abẹ yạ yabi kẹ yaayẹwa.'
42023030	Maa mmạ odạ kebee " 'Nạ yajiyi mkpoon obạ mkpoon yạ ndeen, "Tọọ mọọn kạ awool." Yayeni yatọnga obạ yakpoonbẹẹn yajiyi, "Kpạnạ mọọn kẹ." '
42023031	Òodạ aa boong wạ yanẹn yanại bloong bạ yedạ aajin yakạạ keti kạ kedạ kekạkại, ẹdọ odạ bọng nạ odạbạ ẹ kạ odạ keti sạ kẹwu kẹ o."
42023032	Yatạ bẹ bạ kẹtọ nsọ yadọyadọ yapoo, bạ nạ yabọọma yafi obaa Jisẹs.
42023033	Kạ mbạ yayạ kạ libọọ jana jạ yadẹi kọnẹntukongono mạ apaa imaa nyạ yayau yamạạn Jisẹsa obaa bạ kẹtọ nsọ yapoo. Wana okpoo ẹ dạ kodạmbọọ, idaa okpoo ẹ dạ akpabọọ.
42023034	aJisẹs mmạ oyi yatạm ojạu Ọbasẹ obi ẹ, "Uwọu blạkẹ kạ akạạ bẹ ọgẹna mbạ boong wạ yanạngi yaayi." Ẹdọ mbạ yanạng kẹsẹẹpa sạ yatoo yatoonnạ kẹ nkọ nwẹ.
42023035	Yanẹn yabẹẹ maa yakại, odạ bạ kikpamma yadọni ẹ yajiyi, "Nwạ ọkaami kẹ yanẹn yadọyadọ. Tạ ọkaam wool liwẹ, òodạ aa boong wạ nwạ odạ aKrais imaa wạ Ọbasẹ opimạ ẹ kẹ."
42023036	Yakonẹn kayena yadọni ẹ. Yapạnạ ẹ maa yakạạ ẹ yatu tạ ọwaa.
42023037	Yayeni yajiyi, "Òodạ aa boong wạ odạ awu adạ Ọbọọl wạ abạ aJu, kaam kẹ wool liwu!"
42023038	Yafọng boong yabawa mạ ketipaa kawọng sạ yamạạni ẹ kaa maa wạ ojiyi: MINA ODẠ ỌBỌỌL WẠ ABẠ AJU.
42023039	Kẹtọ nsọ wana wạ yabọọma yamạạn bẹ kạ ketipaa, omạnạ ẹ tạ oblenạ ẹ ojiyi, "Nwẹ awu aKrais maa aadạ o. Kaam kẹ wool liwu ayeni akaam mọọn kẹ."
42023040	Kẹtọ nsọ idaa mmạ ọkpamana obạ nwạ ojiyi ẹ obi ẹ, "Nwẹ Ọbasẹ wọ ọọkala, odạdạ adạ yapạạli kẹ kegạlạ yakạạ ọ kẹ min o."
42023041	Yọbọọwa kẹ amọọn tạ yọnaan kọmlẹnga kạ kọyau kạ abloong bạ amọọn nại. Odạ ọnẹn imin bọng bọng wạ obuuwạ oonại!
42023042	Mmạ ojạu Jisẹsa obi ẹ, "Jisẹs bala m wạ kạ nạ ayạ maa kạ kọkpamma kọwu."
42023043	aJisẹs mmạ ojạu ẹ obi ẹ, "Kạ lọtumajạu, Ami njiyi ọ mbọọ, iyaasi awu nạ ayau obạ ami kạ lipaa yutẹẹmdala kẹnaani."
42023044	Mạ kebee simaa odạ nkanika joompoo kẹplakoonna, kewibloong kekpạnạ kẹ maa lọsẹ ebạạ mạnạ ọ maa atạ ayạ nkanika ntele kẹplakoonna.
42023045	Ọgẹna ewi ekoomạ. Ẹkọ yạ yatongạ kạ Ẹtọ yạ Ọbasẹ kamlee ẹpanga kẹ kạ mpoo.
42023046	aJisẹs ọpẹẹ kạ emleefa ojạu obi ẹ, "Uwọu nganna kẹ kudạn kọmi ngạnạ ọ kẹ kạ mbọọ!" Ẹdọ kạ ojại kẹ aajaa nwạ opạli ẹtẹẹm.
42023047	Kạ kikpamma yakonẹn okạạ boong wạ odạbạ ẹ, okại Ọbasẹ ntọnga oyeni ojạu obi, "Kạ lọtumajạu dẹnẹnẹ ọnẹn imin onidạ kẹnẹn yiyayi."
42023048	Yanẹn soosoo bimaa ebạạ bạ yafuka bẹ maa tạ yakạạ boong, kạ yakạạ kẹ boong wạ odạbạ ẹ yawọọni dạ ntọ mbẹ yawolại bẹ mbọọ kạ ntẹẹmsi ọsẹnga obạ akuyẹẹn yạ yayau kaa.
42023049	Yanẹn bạ yayi kẹ Jisẹsa ebạạ obạ abanẹẹn bạ yamạạn bẹ dạ aGalili yatooli ẹ yabee kepạạlạpạạl yakại bloong bimin ebạạ.
42023050	Ọnẹn wana oni yau maa wạ odạ kẹnẹn dindinạ, oyeni ọyi lẹmaana, okpeyạ aJosẹf lopoon dạ aJudiya. Nwạ ọsẹng kạ ledungạnạ jạ yakpammanẹn bạ aJu. Nwạ oblạ dạ lopoon jạ yadẹi Arimatiya dạ lọsẹ jạ aJudiya.
42023051	Nwạ obạ mbạ ọọdẹya kạ abloong bạ yanẹn yabẹ yabala bẹ tạ yanạng, oyeni okoomi kebee sạ kọkpamma kạ Ọbasẹ nạ koyạ maa.
42023052	Ọnẹn imin ọkọi opạnạ daa Pailet obi ẹ tạ okạạ ẹ kebạạ sạ aJisẹs.
42023053	Ẹdọ ọgẹna sẹ mạ ketipaa maa ọkọnga kạ lọsẹ, oyeni otạ lọkọwa ọbọọ sẹ kẹ. Mmạ ogạnạ sẹ kạ ebạ kamlee yạ ọtọi dạ ẹtakpa yạ yabi jang kẹ kaa ọnẹn wana wana njẹn yaabọnga.
42023054	Lewi jimaa onidạ lewi awool keyonnạ jạ aJu jạ nạ yatạ yamạnạ bẹ lewi kọmẹẹmma kọbẹ.
42023055	Banẹẹn bạ yabọọma obạ aJisẹs mạnạ ọ dạ aGalili yatooli Jisẹsa yakọu yakạạ ebạ, obaa dạ yagạli kebạạ kẹwẹ
42023056	Ẹdọ mbạ mmạ yablạ kẹ yakọu yanạng yamlẹ bạ yadaali koploong bạ nạ yatạ yapạạ kebạạ kẹwẹ. Mạ lewi kọmẹẹmma kạ aJu maa, mbạ yakọu yamẹẹmma bẹ adạ nsọ mbẹ njại.
42024001	Kạ ntungạ ntungạ lewia jạ lekạlạeti kạ ikọbasẹ, banẹẹn bimaa yadạạli yamlẹ bạ yanại kẹ maa yatạ yakọu dạ ebạ yạ yabọnga kaa Jisẹsa.
42024002	Mạ yayạ daa yakạạ yasanga kẹ lẹtaa jạ Yanitoo yakpạnạ kẹ ebạ imaa.
42024003	Odạ kạ mbạ yamlee mạ ebạ kamlee maa kebạạ sạ aTata Jisẹs yaakạạ.
42024004	Adạ yayau maa boong wạ nạ yanạng yaayimạ, kẹ oogạnạ, yakạạ yadạm yapoo yabebenại maa. Yagạn bẹ nkọ yạ ndạ malamala.
42024005	Yọkaal yobee maa yonạng banẹẹn bimaa, yakạạm likạ libẹ kạ lọsẹ, ẹdọ yadạm bimaa mmạ yablau bẹ yajạu bẹ, "Mbọng ọkaama yawooyi ọnẹn wạ ọyau etoom kạ kẹwọọyi sạ yanẹn bạ yabạ kẹ o.
42024006	Nwạ mina oodạ, odạ ọplọka kẹ kạ lobạ. Baa bala baa dạ oniyini baa kẹ, kạ oniyau dạ aGalili.
42024007	Obi, 'Wẹẹn wạ Ọnẹn yayeni tạ yaganna ẹ yagạnạ dạ mbọọ yạ yẹnẹn bungạbung bạ nạ yamạạn ẹ kạ ketipaa, ẹdọ kạ awi atele nạ ọplọka kẹ kạ lobạ.' "
42024008	Ẹdọ mbạ mmạ yabala bẹ likạạ liwẹ.
42024009	Kạ yablạ kẹ dạ ebạ daa, yakọi yayin yatoolinẹn bạ aJisẹs bimaa joo awana boong imin ebạạ obạ yanẹn bikin ebạạ.
42024010	Banẹẹn bimin onidạ aMeri wạ oblạ dạ lopoon jạ yadẹi Magdalin, obạ aJowana, obaa aMeri wạ odạ yaaka wạ aJems obạ abanẹẹn yadọyadọ bạ yayau obạ mbạ bạ yabọọma yayin boong imin yakạạ bạ ketạdạ letu jạ aKrais.
42024011	Odạ mbạ banẹẹn bimin kạ lọtumajạu yaayooyi ọsẹnga obaa oyinạ imaa oseeli bẹ amạ odạ lida.
42024012	aPitẹ mmạ onoomạ ẹ otuukạ ọkọu dạ ebạ daa, ọbẹla ẹ okpenạ kạ ebạ kamlee kaa okạạ nkọ yạ Yanitoo yabọ kebạạ kẹwẹ nyạnyạ. Oblạ kẹ ọkọu dạ ẹtọ ẹwẹ, boong wạ odạbạ ẹ maa wẹ oofạngạ okoolạ.
42024013	Kpaa mạ lewi jaja jimaa mbạ yapoo yakuuyi dạ opoonwẹẹn wana wạ okpeyạ Emayọs. Blạ dạ aJerusalẹm ayạ dạ opoonwẹẹn imaa odạ yetibebe yetạạnyepoo.
42024014	Yanạngi bẹ oyinạ wạ ọgẹna bloong bimin bạ yedạbạ bẹ kẹ ebạạ.
42024015	Adạ mbạ yayau mạ kọtọnga oyinạa imaa, aJisẹs opạn bẹ maa ọsẹnga obạ mbạ.
42024016	Odạ mbạ adạ yakạạ ẹ maa bẹ ọọfẹya tạ yakpenạ yatạni ẹ.
42024017	aJisẹs mmạ ọblau bẹ obi bẹ, "Odạ naa oyinạa abaa nạngi baa maa yatạ yasẹngi o." Mbạ yabee maa yafai blee, ẹtẹẹm ẹkọọni bẹ.
42024018	Ẹdọ ọnẹn ọbẹ wana wạ okpeyạ aKilopas mmạ ọpọọna ẹ obi ẹ, "Nwẹ odạ awuawu adạ oseen mạ aJerusalẹm min wạ obi ooyi bloong bimaa bạ yedạbạ bẹ kẹ maa mạ awi imina o."
42024019	aJisẹs mmạ ọblau bẹ obi bẹ, "Odạ naa bloonga o." Mbạ yapọọna ẹ yajạu ẹ. "Bloong bạ yedạbạ bẹ yekạạ Jisẹsa wạ oblạ dạ aNazarẹt. Nwạ odạ ọtọnganẹn wạ Ọbasẹ, wạ oyeni ẹfa tạ otạ onạng yẹkalakala bloong. Nwạ odạ okoowạ wạ odeen wạ Ọbasẹ wạ yanẹn ebạạ yakại ledạmmi.
42024020	Bạ keyooyi nyau bạ yadeen obạ yakpammanẹn bạ aJu, mbạ yanại tạ yapạạli ikpe lobạa yakạạ ẹ obaa tạ yamạạn ẹ kạ ketipaa.
42024021	Odạ amọọn yoni yooyi yẹẹn yobi nwạ odạ ọnẹn imin wạ nạ opạạ kẹ yanẹn bạ yablạ dạ Izirẹl. Kạ adạạli kẹ kaa imaa, iyaasi obạngạ kẹ awi atele kạ imin obebee odạbạ ẹ.
42024022	Kạ ototolại kaa, banẹẹn bidi bạ yasẹng obạ amọọn yanại wool libạ mọọn kẹ. Mbạ yakọi dạ ebạ ẹwẹ mạ ntungạ ntungạ maa.
42024023	Odạ kebạạ kẹwẹ yaakạạ, ẹdọ yaduukạ bẹ yawọọn yajiyi yabi mbạ yakạạ kẹ yatoomnẹn kawọnga bạ Ọbasẹ bạ yayini bẹ yabi aJisẹs ọyau etoom.
42024024	Yanẹn yamọọn bidi yakạạ bẹ dạ ebạ daa yapạnạ ẹ adạ abanẹẹn bimaa yajại, odạ kebạạ sạ aJisẹs mbạ sẹ kẹ yaakạạ."
42024025	Ẹdọ aJisẹs mmạ ojạu bẹ obi bẹ, "Abaa yẹnẹndạdu, bạ ntẹẹm ntawa kẹ wạ odeen tạ yayoo kạ lọtumajạu, bloong bạ yatọnganẹn bạ Ọbasẹ yatọnga kẹ.
42024026	Nwẹ oyoom okạạ aKrais imaa tạ ọnaan libini kạ abloong bimin mmạ oyeni omlee kẹ ẹfa kẹbọọla kẹwẹ o."
42024027	aJisẹs omạnạ ẹ kạ kebee sạ aMosis obạ yatọnganẹn bạ Ọbasẹ ebạạ otooli kẹ okạạ bẹ ebạạ bloong bạ likạạ jạ Ọbasẹ litọnga ligẹna ẹ kạ awool liwẹ.
42024028	Adạ yasẹng yafoolại kẹ dạ opoonwẹẹn imaa wạ yakuuyi kaa, aJisẹs onạngi aa mạ ọbọlai bẹ kẹ.
42024029	Ẹdọ mbạ yamaana ẹ kẹ yajiyi ẹ, "Yaamin obạ amọọn, ọgẹna lewi lẹgakẹ." Ẹdọ otooli bẹ ọkọu ọya obạ mbạ.
42024030	Kạ nwạ ọnọọm kạ okpokolo obạ mbạ oji boong, odạạli brẹẹ otạ oyi yatạm mmạ ọpaa otoon okạạ bẹ.
42024031	Ẹdọ yẹẹn awaiya bẹ yatạni ẹ kẹ mmạ ojạu m kẹ mạ likạ libẹ maa.
42024032	Mbạ yajiyi idi obaa idi, "Nwẹ apuu dạ otạ odạ mọọn kạ ntẹẹm kamlee kaa, adạ ọsẹngi obạ amọọn kạ eti kaa, obaa adạ otạ onạngi mọọn oyinạ wạ Ọbasẹ maa o."
42024033	Yanoomạ bẹ mạ kebee simaa yablạ kẹ yakọu dạ aJerusalẹm. Mạ yayạ daa yakạạ yatoolinẹn yawẹ bimaa joo awana yafuka bẹ lipaa jana obạ yanẹn bimin bạ yayau kẹ daa obạ mbạ.
42024034	Mbạ yatọngai yajiyi, "aTata ọdẹya ọplọka kẹ nwạ oyeni onạng Saimọna tạ okạạ ẹ kẹ"
42024035	Ẹdọ mbạ yayin bẹ kẹ boong wạ odạbạ ẹ kạ yayau kạ eti okạạ bẹ, dạ aJisẹs onại bẹ tạ yatạni ẹ kẹ kạ ọpai brẹẹ okạạ bẹ tạ yaji.
42024036	Adạ mbạ njẹn yayau kạ kọtọnga kạ kọgẹna boong imin, aJisẹs kạ awool liwẹ ọmaali ẹ maa obee bẹ kạ kẹwọọyi ọjạu bẹ obi bẹ, "Wọfai tạ ọya obạ abaa!"
42024037	Odạ mbạ yayeelạ kẹ oyeni ọkala bẹ kạ yabala bẹ yajạu mbạ yakạạ obạạ.
42024038	aJisẹs mmạ ojạu bẹ obi bẹ, "Mbọng okạạyi baa yogạgạ, mbọng ọkaama yayeni yọbala oseeli maa kạ ntẹẹm o.
42024039	Baa kpenạ kaa yakạạ mbọọ mmi obạ mfẹ mmi. Odạ ami kạ awool limi. Baa pana m yakạạ, ọgẹna obạ woolmun obạ yẹkạu ootoo adạ abaa kạạ m ntạ min."
42024040	Kạ nwạ ojại kẹ aajaa okoowạ bẹ mbọọ nwẹ obạ mfẹ.
42024041	Okpintạ odạ kạ atutuma yabi kạ lọtumajạu yaayooyi, kạ ọgẹna yutẹẹmdala obạ awool bạ kẹ jạ yayau kaa, ọkaama aJisẹs mmạ ọblau bẹ obi bẹ, "Yayeni maa boong kejiya min o."
42024042	Yadạạli ẹsau yạ mbạ yapọi kẹ yakạạ ẹ.
42024043	Ọnaan yẹ oyeni ọya mạ likạ libẹ maa oji kẹ.
42024044	aJisẹs mmạ ojạu bẹ obi bẹ, "Mina mmạ odạ bloong bạ nniyini baa maa, kebee sạ nnitoo nya obạ abaa. Njiyi baa mbi boong wanwanaya wạ yafọngi kẹ kạ nsọ yạ aMosis obaa kạ nwẹnẹ yạ yatọnganẹn bạ Ọbasẹ obaa kạ nwẹnẹ litee jạ aJu oyeni otạ odạbạ ẹ."
42024045	Ẹdọ mmạ okạạ bẹ kogbongạ kạ ntẹẹm tạ yanaan kofạngạ kẹ kạ likạạ jạ Ọbasẹ.
42024046	Ojạu bẹ obi bẹ, "Mina odạ boong wạ likạạ jạ Ọbasẹ lijại libi, aKrais oyeni tạ ọnaan libini obạ oyeni ọplọka kẹ kạ lobạ kạ awi atele.
42024047	Ẹdọ obi yanẹn tạ yakọu yayin lẹkawa yiyayi jạ lẹgẹna kọtẹẹm sodạ obạ keblạ kẹ kaa kekạạ kạ yebungạbung, kạ ajeen lẹwẹ yakạạ yanẹn liwuuwa ebạạ mạnạ ọ dạ aJerusalẹm.
42024048	Abaa yayeni tạ yakọu yayin bloong bimin ebạạ yajạu abaa yakạạ kẹ.
42024049	Nkọnga baa kaa boong wạ Uwọu ọwaki ẹ tạ okạạ baa, Odạ baa kọu yayau dạ opoondeen, tutu yawu owuwu obạ ẹfa yạ eblạ kạ kawọng."
42024050	aJisẹs mmạ otạ yatoolinẹn yawẹ odạbạ ẹ kaa ọkọu dạ lopoon jạ yadẹi aBẹtani. Ọgai mbọọ nwẹ kạ kawọng oyonnạ bẹ.
42024051	Adạ ọyau kạ oyonnại bẹ, nwạ oblạ kẹ odoo bẹ maa obạlạ ọkọu kạ Lẹbọọlkạm kawọnga.
42024052	Ẹdọ mbạ yakạm letu yakạạ ẹ, mmạ yablạ kẹ yakọu dạ aJerusalẹm obạ yutẹẹmdala bạ yodeen.
42024053	Ẹdọ mbạ yatạ kebee kẹbẹ ebạạ yayawai dạ Ẹtọ yạ Ọbasẹ yatọọngai ẹ.
43001001	Kạ kemạnạlegạn Ọbasẹ mmạ omung obolạ ekpoon, LOKẠẠ lọyau maa. Ẹdọ LOKẠẠ lọyau obạ Ọbasẹ. LOKẠẠ jimaa lodạ Ọbasẹ.
43001002	LOKẠẠ jimaa lọyau obạ Ọbasẹ kạ kemạnạlegạn.
43001003	Ọbasẹ ọsẹnga ẹ dạ kọbọọ kọwẹ mmạ obolạ bloong ebạạ. Bọng bọng maa oodạ wạ Ọbasẹ obolạ ebạạ mạ obi ẹ ootoo obolạ.
43001004	Kạ LOKẠẠ jimaa nkạạ etoom eblạ, ẹdọ etoom imaa nyạ ekạạyi yanẹn kogbongạ.
43001005	Kogbongạ kimaa kọwaal dạ kewibloong, odạ kewibloong sẹ ọọfẹya tạ kejạạmi kẹ kogbongạ.
43001006	Ọbasẹ oni toomikẹn ọnẹn wana, jeen lẹwẹ odạ aJọn.
43001007	aJọn oni yạ maa tạ oyin yanẹn ọgẹna kogbongạ kimaa, oblạ maa yanẹn ebạạ nạ yasẹnga kạ nwạ yayoo kogbongạ maa kạ lọtumajạu.
43001008	aJọn kạ awool liwẹ oodạ odạ kogbongạ, Ọbasẹ otoomi kẹn Jọnna tạ oyạ maa oyin yanẹn ọgẹna kogbongạ kimaa.
43001009	Mina odạ kogbongạ lọtumajạuwa kạ kofunni mạ ekpoon tạ kọwaal kokạạ yanẹn ebạạ.
43001010	Lokạạ jimaa loniyau mạ ekpoon. Ẹdọ okpintạ odạ kạ Ọbasẹ otoo wẹ obolạ ekpoon, ekpoon wẹ eeyimạ.
43001011	Oyạ mạ ekpoon odạ yanẹn yawẹ yasẹ.
43001012	Odạ yanẹn ebạạ bạ yanaani ẹ kẹ yayeni yayoo wẹ kẹ kạ lọtumajạu okạạyi bẹ ẹfa tạ yadạ bẹẹn bạ Ọbasẹ.
43001013	Mbạ bẹẹn bạ Ọbasẹ yaadạ oblạ kạ yopooni bạ ọnẹn. Mbạ kayena bẹẹn bạ Ọbasẹ yaadạ, oblạ kạ keyoomạ sạ odạm obạ yanẹẹn odạ Ọbasẹ kạ awool liwẹ odạ yaatẹ wạ ọbẹ.
43001014	LOKẠẠ jimaa losodạ jẹ kẹ lọkọu kẹ ọnẹn, owuuyi obạ amọọn, lowuu owuuwu obạ kokoolạ obạ lọtumajạu. Amọọn yokạạ kẹ kẹbọọl kẹwẹ. Kẹbọọl sạ oyeni aa wẹẹn wẹkakạn wạ Ọbasẹ.
43001015	aJọn ọtọnga ọgẹna ẹ. Nwạ ọwọọmai ojiyi bẹ obi bẹ, "Mina odạ ọnẹn imaa wạ ntạ ntọngai ngẹnai njiyi, 'Ọnẹn imin wạ ofunikẹn kạ ngạm mmi kaa, odạm ọtaa m kẹ, ọsẹnga obaa nwạ ọya kẹ maa mạ mmung mmaana.' "
43001016	Ọsẹng obạ kokoolạ kạ kowuu owuwu, okạạyi mọọn liyonnạ kạ liku kạ liku.
43001017	Ọbasẹ ọsẹngi ẹ kạ mbọọ yạ aMosis okạạ nsọ, ọsẹngi ẹ kạ kọbọọ kạ aJisẹs okạạ mọọn kokoolạ obaa lọtumajạu
43001018	Ọnẹn jang kẹ Ọbasẹ ookạạ, odạ wẹẹnna imaa wẹkakạn wạ odạ Ọbasẹ maa kạ awool liwẹ, oyeni ọya dạ lipaam jạ yaatẹ, nwạ onại yanẹn tạ yayimạ yaatẹa.
43001019	Bạ aJu bạ yakpamma bạ yayau dạ aJerusalẹm yatoomi bạ keyooyi nyau yạ Ọbasẹ obaa yanẹn bạ aLivai tạ yakọu yablau Jọnna lọnẹnku jạ oodạ,
43001020	aJọn bẹ kẹ bọng bọng ooduuwạ, oyinni bẹ gboong, "Ami odạ ndạ aKrais imaa."
43001021	Ẹdọ mbạ mmạ yablau wẹ yajạu ẹ, "Adạ nnẹ ẹdọ ki o. Adạ Ẹlaija." aJọn ojạu bẹ obi bẹ, "Ee ee! Ami Ẹlaija ndạ." "Adạ Ọtọnganẹn wạ Ọbasẹ o." aJọn ọpọọna bẹ obi bẹ, "Ee ee!"
43001022	Kạ kekpongạm mmạ yajạu ẹ, adạ nnẹ kiki o. Pọọna mọọn boong wạ nnạ yọkọu yoyin yanẹn bimin bạ yatoomi mọọn. Mbọng nnạ ayin mọọn ọgẹna wool liwu o."
43001023	aJọn ọpọọna bẹ otạ likạạ jạ ọtọnganẹn wạ okpeyạ Aizaya: ami ndạ, "Lemlee jạ ọnẹn wana wạ ọwọọnmai dạ kẹsẹkpọnga, nạng eti yạ aTata tạ ẹyọọl ọyọyọọl dạ nạ ọsẹnga kaa."
43001024	Yatoomnẹn bimaa bạ aFarisi mbạ yatoomi bẹ.
43001025	Mbạ yablai Jọnna, "Aabi Krais adạ, Ẹlaija aadạ Ọtọnganẹn wạ Ọbasẹ aadạ, mbọng maa ọkaama ablẹẹyi yanẹn lowi o."
43001026	aJọn ọpọọna bẹ obi bẹ, "Ami ntoo lowi mbẹẹyi yanẹn lowi, odạ mạ lẹkpala lẹbaa ọnẹn ọyau maa wạ abaa bi yaayi.
43001027	Nwạ ofunikẹn kạ ngạm mmi, odạ ami nyiyi mbạngạ tạ nwali nnikpajạu nwẹ."
43001028	Bloong bimin ebạạ yedạbạ bẹ dạ lopoon jạ yadẹi Bẹtani, wạ ọyau dạ kọganga dạmbọọ lọganga jạ aJọdan, dạ aJọn ọyau ọblẹi yanẹn lowi.
43001029	Kạ lewi lesowạdi, aJọn okạạ aJisẹs ofunikẹn opạnại yẹ kẹn, mmạ ojạu: "Baa kpenạ kaa yakạạ Odạạdạạlwẹẹn wạ Ọbasẹ wạ odạạli kẹ kebungạbung sạ yanẹn.
43001030	Mina mmạ odạ ọnẹn imaa wạ ntạ ntọngai ngẹnai njiyi mbi, 'Odạm wana ofunikẹn wạ odạmmi ọtaa m kẹ ọgẹna okạlạ kẹ eti ọya kẹ maa, ami mạ mmung mmaana.'
43001031	Ami kẹ nyi lọnẹn ku jạ nwạ nạ odạ. Odạ nyạ maa tạ ntạ lowi mblẹi yanẹn lowi oblạ maa nnạng yanẹn baa Izirẹl tạ yayimạ ẹ."
43001032	aJọn oyinni bẹ gboong obi, "Ami nkạạ kẹ Kutumadạn dạ koblại kạ kawọng kọyika kẹn aa lokpendu maa kofi komlee ẹ kạ awool.
43001033	Ami ndạ wẹ mfi yi kạ ofibi Ọbasẹ oodạ wạ otoomi m tạ ntạ lowi mblẹi yanẹn lowi. Nwạ oyinni m obi m, 'Ọnẹn imin wạ abi kạạ Kutumadạn kọmi kọyika kẹn komlee ẹ kạ awool, odạ nwạ nạ otạ Kutumadạn ọblẹi yanẹn lowi.'
43001034	Ami nkạạ kẹ, ẹdọ nnyinni baa mbi mina mmạ odạ Wẹẹn wạ Ọbasẹ."
43001035	Kạ lewi jạ letotolại kaa, aJọn oyeni obebenại mạ apaa imaa obạ yatoolinẹn yawẹ yapoo.
43001036	Okạạ aJisẹs ọsẹngi ọbọlai maa. Mmạ ojạu bẹ obi bẹ, "Baa kpenạ odạạdạạlwẹẹn wạ Ọbasẹ."
43001037	Kạ yatoolinẹn bạ aJọn bimaa yapoo yapuu ojạu aajaa, mbạ yakọi yatooli Jisẹsa.
43001038	Kạ aJisẹs osodạ ẹ kạ ngạm okạạ dạ yatootolại yẹ mmạ ọblau bẹ obi bẹ, "Odạ mbọng abaa wooyi o." Mmạ yapọọna ẹ yajạu ẹ, "Okoowạ awuuyi dẹndẹ o."
43001039	aJisẹs mmạ ọpọọna obi bẹ, "Baa fukẹn yakạạ." Ẹdọ mbạ yakọu daa yakạạ dạ aJisẹs owuuyi, yayeni yayau daa obạ nwạ mạ lewi jimaa ebạạ kebee simaa odạ nkanika nnaa kẹplakoonna.
43001040	Anduru wẹẹnyaatẹa wạ aSaimọn Pitẹ onidạ ọnẹn wana kạ yanẹn bimaa yapoo bạ yapuu boong wạ aJọn oni jại, mạ otooli Jisẹsa.
43001041	Boong wạ okạlạ eti wạ Anduru onại odạ tạ ọkọu oyin wẹẹnyaatẹa Saimọn Pitẹ ojạu ẹ obi ẹ, "Amọọn yokạạ kẹ imin wạ Ọbasẹ opimạ kẹ," (wạ odạ aKrais.)
43001042	Ẹdọ odạạli Saimọna otạ opạnạ daa Jisẹsa. aJisẹs okpenạ ẹ mmạ ojạu ẹ obi ẹ, "Awu akpeyạ aSaimọn, wẹẹn wạ aJọn, awu nạ akpeyạ aKefas," (Wạ okoowạ aPitẹ wạ odạ "Ẹtakpa.")
43001043	Kạ lewi jạ letotolại kaa, aJisẹs onạng ẹ yọbala tạ oblạ kẹ ọkọu dạ lọsẹ jạ aGalili. Kạ oyạ daa okạạ Filipa mạ ojạu ẹ obi ẹ, "Tooli m."
43001044	Filip obạ Anduru obạ Pitẹ yablạ dạ lopoon jạ yadẹi Bẹtseda.
43001045	aFilip kạ ofi okạạ Nataniyẹla oyin ẹ obi ẹ, "Amọọn yokạạ kẹ ọnẹn imin wạ aMosis oni fọngi kẹ ọgẹna kạ nwẹnẹ nsọwa, obaa yạ yatọnganẹn bạ Ọbasẹ kayena yani fọngi kẹ yagẹna. aJisẹs wạ oblạ dạ lopoon jạ yadẹi Nazarẹt wạ odạ Wẹẹn wạ aJosẹf."
43001046	aNataniyẹl mmạ ọblau wẹ obi ẹ, "Abi Nazarẹt o. Nwẹ boong wạ ọyiyi ofi oblạ kẹ dạ apaa idaa o." aFilip mmạ ojạu ẹ obi ẹ, "Fukẹn akạạ."
43001047	Ẹdọ kạ aJisẹs okạạ Nataniyẹla ofunikẹn, ojạu ẹ obi ẹ, "Mina odạ ọnẹn wạ Izirẹl dẹnẹnẹ, kạ lọtumajạu, ndạ ọbabaa wana kaa odạ."
43001048	aNataniyẹl mmạ ọblau Jisẹsa, obi ẹ, "Asẹng yang mạ ayimạ m o." aJisẹs mmạ ọpọọna ẹ obi ẹ, "Ami nkọ kẹ kebee sạ atạ ayau mạ kẹkamaati maa, aFilip mmạ omung ọdọọ kaa."
43001049	Ẹdọ aNataniyẹl mmạ ojạu ẹ obi ẹ, "Okoowạ, awu adạ Wẹẹn wạ Ọbasẹ, ayeni adạ Ọbọọl wạ yanẹn baa Izirẹl."
43001050	aJisẹs mmạ ojạu ẹ obi ẹ, "Odạ mạ njại ọ mbi ọ nkạạ ọ kẹ kebee sạ ayau mạ keti afigiya maa ọkaama ayoom kạ lọtumajạu o." Nạ amung akạạ bloong bạ yedeen bạ yẹta kẹ maa.
43001051	aJisẹs mmạ oyeni ọbam ẹ kaa obi ẹ, "Nyin ọ kạ lọtumajạu mbi, awu nạ amung akạạ kawọng kakuuwạ kẹ, ẹdọ yatoomnẹn kawọnga bạ Ọbasẹ yabạnni yayeni yayikai kạ ọgẹna Wẹẹn wạ ọnẹn."
43002001	Kạ obạng awi atele yanại kọnangai kẹbẹẹyọbẹa dạ lọpoon jạ yadẹi Kana wạ ọyau dạ lọsẹ jạ aGalili. Yaaka wạ aJisẹs ọyau daa.
43002002	aJisẹs obạ yatoolinẹn yawẹ kayena yadẹ bẹ kọnangai kẹbẹẹyọbẹa simaa.
43002003	Kạ kebee sạ yatu yaga kẹ, yaaka wạ aJisẹs opạn ẹ daa ojạu ẹ obi ẹ, "Yatu yaga kẹ."
43002004	aJisẹs mmạ ọpọọna yaaka obi ẹ, "Awu oodạ nạ ayin boong wạ nnạ nnạng. Kebee kẹmi kaa keyạ njẹn."
43002005	Yaaka mmạ ojạu yanạnạngnẹn bimaa obi bẹ, "Baa nạng boong wanwanaya wạ ojại baa tạ yanạng."
43002006	Yabạn mạ apaa imaa asiso lowia atạạnajana. Asiso imaa odạ yạ abạ aJu yanitoo yanạngi mfawa adạ nsọ mbẹ njại tạ yanạng. Lesiso janjanaya lemleeni nsẹka lẹyau obidạ lẹyau opạli joo.
43002007	aJisẹs mmạ ojạu yanạnạngnẹn maa obi bẹ, "Baa gạạn lowi mạ asiso imaa ebạạ." Ẹdọ yagạn kaa tutu lowuu kaa baab.
43002008	Ẹdọ mmạ ojạu bẹ obi bẹ, "Baa kọi kaa jidi yakạạ ọnẹn wạ ọkpamma kọnangai kimin." Yanạnạngnẹn bimaa yanạng aajaa.
43002009	Atata imin wạ ọkpamma kọnangai kẹbẹẹyọbẹa simaa odạmmi lowi jimaa jạ yatoo yasodạ kẹ kạ yatu maa, ooyimạ dạ yablạ, okpintạ odạ kạ yanạnạngnẹn bạ yakọbi yakạạ ẹ maa yayi kẹ. Ẹdọ mạ ọdẹ kaa odạm wạ ọbẹbẹyai yanẹẹn maa otạ obee sangi,
43002010	Ojạu ẹ obi ẹ, "Ọnẹn wanwanaya oni kạlại kẹ eti okạạyi yanẹn yatu bạ yayiyi tạ yawaa, ẹdọ kạ kebee sạ yanẹn yawaa yadoo kẹ mmạ nạ akạạ bẹ bạ yabi yaadali, odạ awu aayooyi daa bimin bạ yadaali min tutu kebee simin."
43002011	Kạ lopoon jimaa jạ yadẹi Kana wạ ọyau kạ lọsẹ jạ aGalili, mmạ aJisẹs ọyau onạng yẹkalakala bloong yẹwẹ bạ yekạlạeti. Ẹdọ imaa ọyaala kẹbọọl kẹwẹ, ọkaama yatoolinẹn yawẹ yayoo wẹ kạ lọtumajạu.
43002012	Kạ imaa ọbọọli kẹ, aJisẹs obạ yaaka, obaa bẹẹnyaaka, obạ yatoolinẹn yawẹ yablạ kẹ yakọu dạ aKapanọm yayau daa kạ obee pipiwẹẹn.
43002013	aJisẹs ọkọi dạ aJerusalẹm mạ kebee simaa sạ kọnangai kạ abạ aJu kạ yadẹi Kẹsẹngi Kẹbọlai kofoolạ kẹ.
43002014	Mạ omlee kạ lekạm jạ Ẹtọ yạ Ọbasẹ, okạạ yanẹn yayau kaa yakpei mpaam obạ ndạạdạạl obạ likpendu. Yanẹn bạ yapạnại yanẹn amaan yanọọma kạ yakpokolo yabẹ.
43002015	aJisẹs mmạ odạạli ẹkpa yạ yatoo njạu yayoo owung bẹ ebạạ, mpaam obạ ndạạdạạl mạ Ẹtọ yạ Ọbasẹ kamlee maa. Ọlaa kẹ yẹmaankau bạ yanẹn bạ yapạnại limaan maa kạ lọsẹ, oyeni okpạl yakpokolo yabẹ ọblẹẹ.
43002016	Mmạ ojạu yanẹn bạ yakpei likpendu maa obi bẹ, "Baa tạ bloong bimin yablạ kẹ, Ẹtọ yạ Uwọu oodạ nnạ yatạ yanạng lẹplabạ."
43002017	Yatoolinẹn yawẹ yabee maa yabala bẹ kẹ dạ yafọngi kẹ kạ nwẹnẹ yạ Ọbasẹ yajạu: "Lẹdẹiko jạ nyeni obạ ẹtọ ẹwu lẹkpamma m kẹ wool ebạạ."
43002018	Ẹdọ bạ aJu mmạ yablau wẹ yajại ẹ, "Odạ naa yẹkalakala bloonga nnạ anạng bạ nạ yekoowạ mọọn yejạu awu ayeni kẹ ẹfa tạ anạng boong imin o."
43002019	aJisẹs mmạ ọpọọna bẹ obi bẹ, "Baa blạ kẹ Ẹtọ yạ Ọbasẹ imin, ẹdọ nạ ntạ awi atele mmạạnạ yẹ kẹ."
43002020	Baa aJu mmạ yajạu ẹ yabi ẹ, "Ajiyi nạ ọfẹya ọ atạ awi atele amạnạ Ẹtọ imin yạ yatoo mbạntam aapoo opạli ntạạnayana yamạnạ o."
43002021	Odạ lọtọku jạ Ọbasẹ jạ aJisẹs ọtọngai ọgẹnai odạ woolmun liwẹ.
43002022	Kạ aJisẹs ofi ọplọka kẹ kạ lobạ, kebee simaa nsạ yatoolinẹn yawẹ yafi yabala bẹ boong imin wạ onijại, ẹdọ yayoo nwẹnẹ yạ Ọbasẹ kạ lọtumajạu obạ likạạ jạ aJisẹs ọtọnga kẹ.
43002023	Kebee sạ aJisẹs ọkọi ọya dạ aJerusalẹm ọsẹnga obạ kọnangai kạ abạ aJu kạ yadẹi Kẹsẹngi Kẹbọlai. Yanẹn soosoo kạ yakạạ yẹkalakala bloong bạ onại yayoo yẹ kạ lọtumajạu.
43002024	Odạ aJisẹs wool liwẹ ọọganna okạạ bẹ ọgẹna oyimạ kẹ yanẹn ebạạ.
43002025	Nwạ oowoo ndạ ọnẹn wana tạ oyin ẹ boong ọgẹna yanẹn, ọsẹnga obaa nwạ oyimạ kẹ boong wạ ọyau kạ yọbala bạ yanẹn.
43003001	Ọnẹn wana okpeyạ aNikodimọs, onidạ ọkpammanẹn wạ abạ aJu, wạ oblạ kạ lẹkpala jạ aFarisi.
43003002	Nwạ otoo deedeesa sana ọkọu opạnạ daa Jisẹsa ojạu ẹ obi ẹ, "Okoowạ, yoyimạ kẹ yobi awu adạ okpekpenẹn wạ Ọbasẹ otoomi kẹn. Ọgẹna ọnẹn maa oodạ wạ nnạ ọfẹya tạ onạng bloong kalakaal bạ yedạ bạ anạngi maa, oobi Ọbasẹ tạ ọya obạ nwạ oodạ."
43003003	aJisẹs mmạ ọpọọna ẹ ojạu ẹ obi ẹ, "Kạ lọtumajạu tạ nyin ọ njạu ọ, ọnẹn maa oodạ wạ nnạ ọfẹya tạ okạạ kọkpamma kạ Ọbasẹ obi oodạ ọmaana ọpẹọpẹ."
43003004	aNikodimọs mmạ ojạu ẹ obi ẹ, "Odạ yang maa ọnẹn wạ okpạli kẹ nạ ọsẹnga ọmaana ọpẹọpẹ kạ kebee sạ nwạ odạ ọnọtam o. Jang wẹ ọọfẹya tạ omlee kạ kẹfaal sạ yaaka dạ nạ oyeni ọmaan ẹ kạ nti mpoo!"
43003005	aJisẹs mmạ ọpọọna ẹ obi ẹ, "Nyin ọ lọtumajạu, ọnẹn maa oodạ wạ nạ omlee kạ kọkpamma kạ Ọbasẹ obi oodạ ọmaana oblạ kạ lowi obạ Kutumadạn.
43003006	Ọnẹn ọmaanai kạ ekpoon kin oblạ kạ awoolmun jạ yaatẹ obạ yaaka, odạ ọnẹn ọmaana kạ Kudạn oblạ kạ Kutumadạn.
43003007	Wạ boong awool bạ kẹ nnạ odạ okạạ ọ adạ njại ọ mbọọ, 'Oyoom tạ amaana ọpẹọpẹ.'
43003008	Kowiyạ kowiyại koblại dạ apaa yanyanaya yạ ọdẹi kẹ. Nạ abạngạ apuuwạ kẹ lemlee lẹwẹ, odạ wọ ọọfẹya tạ ayimạ apaa yạ koblại obaa yạ kạ kuuyi kaa. Aajaa ndạ odạ obạ ọnẹn wanwanaya wạ ọmaana oblạ kạ Kutumadạn."
43003009	aNikodimọs mmạ ojạu Jisẹs obi ẹ, "Nạ ọsẹnga yang odạ aajaa o."
43003010	aJisẹs mmạ ọpọọna ẹ obi ẹ, "Awu adạ okoowạ wạ odeen akạạ yanẹn bạ Izirẹl, mbọng ọkaama bloong bimin mmạ yebi wọ yeefạngạ o."
43003011	Ami nyin ọ lọtumajạu amọọn yọtọngai boong wạ amọọn yi kẹ yoyeni yoyinni yanẹn boong wạ amọọn kạạ kẹ. Odạ tutu min abaa yanẹn oyinạ ọmọọn yaanaani.
43003012	Òodạ aa boong wạ nyiyi baa ọgẹna bloong ekpoonna min mmạ yabi kạ lọtumajạu yaayooyi, odạ yang nnạ yasẹnga yayoo kạ lọtumajạu òodạ aa boong wạ nnyinni baa bloong bạ yẹgẹna kạ Lẹbọọlkạm kawọnga o.
43003013	Ọnẹn jang kẹ maa oodạ wạ ọkọi kẹ kạ Lẹbọọlkạm kawọnga kaa, kạ ọbọọli kẹ nwạ min wạ oblạ kạ Lẹbọọlkạm kawọnga kaa oyạ maa wạ odạ Wẹẹn wạ Ọnẹn.
43003014	Adạ aMosis oni gabi yọọl yạ yatoo ẹkpakau yạ yadẹi gool kạ eti kawọng dạ kẹsẹkpọnga aajaa ndạ nạ yagai Wẹẹn wạ Ọnẹn kạ kawọng.
43003015	Dạ nạ oblạ maa ọnẹn wanwanaya wạ obi yooyi ẹ kạ lọtumajạu nạ oyeni etoom ayoyowa.
43003016	Ọgẹna Ọbasẹ ekpoon etuum ẹdẹẹ wẹ ọkaama ọganna Wẹẹn wana wẹkakạn wạ oyeni okạạ yẹ, obi ọnẹn wanwanaya wạ oyoo yẹ kạ lọtumajạu ookpo, odạ nạ oduukạ oyeni etoom ayoyowa.
43003017	Ọsẹnga obaa Ọbasẹ Wẹẹnna mạ ekpoon ootoomi tạ okạbi kẹ ekpoon, odạ tạ oduukạ ọsẹnga ẹ mạ aWẹẹna maa onạng ekpoon tạ eyeni nkaami kudạnna.
43003018	Ọnẹn wanwanaya wạ oyooyi Wẹẹnna kạ lọtumajạu, Ọbasẹ wẹ ikpe ookpe. Odạ ọnẹn wanwanaya wạ obi Wẹẹnna maa kạ lọtumajạu ooyoyi, ikpe ẹfaal ẹ kẹ, ọsẹnga obaa kạ oobi jeen jạ aWẹẹn wạ Ọbasẹ kạ lọtumajạu ooyooyi.
43003019	Kekpe pạdi simaa odạ ajin, kogbongạ koyạ mạ ekpoon, odạ kẹwibloong kẹdẹẹ yanẹn kẹta kẹ kogbongạ ọsẹnga obạ yenại bungạbung yẹbẹ.
43003020	Ọgẹna ọnẹn wanwanaya wạ onạngi kebungạbung, kogbongạ jang wẹ kọọdẹi, ẹdọ jang wẹ oodạbạ kạ kogbongạ ọsẹnga obaa ọkalai yẹ, yenại bungạbung yẹwẹ nạ yefi yẹyala bẹ kẹ.
43003021	Odạ ọnẹn wanwanaya wạ onạngi lọtumajạu oni dạbại yẹ kẹn kạ kogbongạ, oblạ maa yanẹn yakạạ lowạni lowạni yajạu onại yonạnạng yọwẹ obạ letu kẹmẹẹmi lekạạ Ọbasẹ.
43003022	Kạ imin ọbọọli kẹ, aJisẹs otoo yatoolinẹn yawẹ ọkọu dạ lọsẹ jạ aJudiya, dạ ọyau obạ mbạ kạ obee pipiwẹẹn, ẹdọ mmạ ọblẹẹ yanẹn lowi.
43003023	Mạ kebee simaa aJọn kayena ọyau dạ apaa yạ yadẹi aNọn wạ oobi opạlạ obạ lipaa jạ yadẹi Salim ọya daa ọblẹi yanẹn lowi ọsẹnga obaa daa ndạ lowi lọyau loso osoosoo. Ẹdọ yanẹn yapạnại yẹ daa ọblẹi bẹ lowi.
43003024	Kebee simaa aJọn wẹ kẹ dạ ẹtọ mkpọkọbi yaagạn njẹn.
43003025	Yatoolinẹn bạ aJọn bidi yamạnạ bẹ tạ yanạng ẹkaang obaa aJu wana, yạ ẹgẹna yenại yẹbẹ kọsanga adạ nsọ mbẹ njại.
43003026	Ẹdọ mbạ yakọu yapạnạ daa Jọnna yajạu ẹ, "Okoowạ, ọnẹn imaa wạ oni yau obạ awu dạ ẹganga paam aJọdana idaa, wạ ani yinni mọọn ọgẹna maa, ọyau kạ ọblẹi yanẹn lowi ajajimina. Yanẹn ebạạ yakuuyi yapạnại yẹ daa."
43003027	aJọn mmạ ọpọọna bẹ ojạu bẹ obi bẹ, "Ọnẹn maa oodạ wạ nạ ọfẹya oyeni bọng bọng kạ ọbọọli kẹ Ọbasẹ kạ kawọng ọganna okạạ ẹ."
43003028	Abaa kạ awool libaa, nạ yabạngạ yayin dạ njại baa mbi, 'Ami oodạ ndạ aKrais. Ami ndạ ọnẹn imin wạ Ọbasẹ otoomi kẹn tạ nkạlạ ẹ eti nyạ maa.'
43003029	Kẹbẹẹ yọbẹẹ nwạ oyeni yanẹẹn yọbaa omạnạwẹẹn okoomi ẹ ọkalai yẹ kotung, ẹdọ nwạ oyeni yutẹẹmdala kạ opuu lemlee jạ kẹbẹẹ yọbẹ. Mina mmạ odạ boong wạ onại yutẹẹmdala yọmi tạ yowu.
43003030	aJisẹs tạ ọkọu lokạ odạm oyeni okpoomạ ẹdọ ami tạ nnunga.
43003031	"Ọnẹn imin wạ oblạ kạ kawọng oyạ maa odạm ọtaa kẹ yanẹn ebạạ. Ọnẹn imin wạ oblạ mạ ekpoon min odạ ọnẹn ekpoonna. Oyeni ọtọngai aa ọnẹn imin wạ oblạ mạ ekpoon. Ọnẹn imin wạ oblạ kạ Lẹbọọlkạm kawọnga odạm ọtaa kẹ yanẹn ebạạ.
43003032	Nwạ oyinni bloong bạ okạạ kẹ, oyeni opuuwạ kẹ, odạ yanẹn lẹkawa lẹwẹ kạ lọtumajạu yaayooyi.
43003033	Ọnẹn wạ obi yooyi kẹ oyinạ ọwẹ kạ lọtumajạu okoowạ kẹ obi Ọbasẹ odạ lọtumajạu kạ oyinạ ọwẹ.
43003034	Ọgẹna ọnẹn imin wạ Ọbasẹ otoomi kẹn ọtọnga oyinạ wạ oblạ Ọbasẹ kạ ẹma, ọsẹnga obaa Ọbasẹ okạạyi ẹ Kutumadạn kọwẹ kạ ewuuwạ ewuuwạ.
43003035	aJisẹs otuum ọdẹẹ yaatẹa, nwạ ọkaama yaatẹ ọganna bloong ebạạ ogạnạ ẹ dạ kọbọọ.
43003036	Ọnẹn wanwanaya wạ obi yooyi Wẹẹn kạ lọtumajạu nạ oyeni etoom ayoyowa. Ọnẹn wanwanaya wạ obibi Wẹẹn wạ Ọbasẹ kạ lọtumajạu ooyooyi, etoom ooyeni, odạ lotạmạ jạ Ọbasẹ nạ lọyau obạ nwạ kạ ayoyo."
43004001	Yanẹn bạ aFarisi yapuu yajạu aJisẹs oyeni yanẹn bạ yatootolại yẹ, obaa bạ oyeni ọblẹi lowi yasoo yaatakẹ bạ aJọn,
43004002	Okpintạ odạ kạ oobi aJisẹs kạ awool liwẹ oodạ ọblẹi yanẹn lowi, odạ yatoolinẹn yawẹ bẹkakạn yablẹi yanẹn lowi.
43004003	Kạ aTata Jisẹs ofi oyimạ ọgẹna boong imin, oblạ kẹ dạ aJudiya oyeni oduukạ ẹ ọkọu dạ aGalili.
43004004	Mạ ọkuuyi ọsẹng ẹ dạ lọsẹ jạ aSameriya.
43004005	Oyạ dạ lopoon jana jạ yadẹi Saika, wạ ọyau ofoolạ dạ lẹsẹkpọng jạ aJekọb oni ganna kẹ okạạ wẹẹnna wạ odạ aJosẹf.
43004006	Lewibạ jạ odạ aJekọb oyeni lẹya daa. aJisẹs ọwọọna kẹ ọsẹnga obạ kọsẹnga kạ yablạ kaa maa, ọkaama ọnọọma dạ kọpaa kạ lewibạ jimaa. Kebee simaa odạ nkanika joompoo kẹplakoona.
43004007	Kạ kebee sạ yanẹẹn wana wạ oblạ mạ aSameriya oyạ maa tạ ọkọi lowi, aJisẹs ojại yẹ obi ẹ, "Kọi lowi akạạ m nwaa."
43004008	(Kebee simaa odạ mạ yatoolinẹn yawẹ yakọi kẹ kạ lopoon tạ yadẹ bẹ luji.)
43004009	Yanẹẹn imaa wạ oblạ mạ aSameriya maa mmạ ọjạu Jisẹsa obi ẹ, "Awu adạ Ju, ami ndạ yanẹẹn wạ oblạ dạ aSameriya. Odạ yang maa ọkaama abi tạ mmung ọ lowi o." (Yanẹẹn imaa ojại aajaa ọsẹnga obaa yanẹn bạ yadạ Ju bọng bọng yaayeni tạ yanạng obaa yanẹn bạ yadạ Sameriya).
43004010	aJisẹs mmạ ọpọọna yanẹẹn imaa obi ẹ, "Ofidạ aa ayi kẹ boong wạ odạ kokạại kạ Ọbasẹ, obạ lọnẹnku jạ lobeem ọ lowi, awu afi ablau wẹ kẹ tạ okạạ ọ lowi etoomma, ẹdọ nwạ ofi okạạ ọ kẹ."
43004011	Yanẹẹn imaa mmạ ojạu ẹ obi ẹ, "Tata, boong wạ nạ atạ akọi lowi mạ lewibạ jimin aatoo, ọgẹna lewibạ jimin letum ledongạ. Odạ dẹndẹ nnạ ayeni lowi etoomma jimin o.
43004012	Nwẹ odạ awu adạmmi ataa kẹ Jekọba wạ odạ Uwọu wạ ọmọọn wạ ijaani wạ okạạyi mọọn lewibạ jimin jạ nwạ oni wai obaa bẹẹnna kayena oyeni omungi yetạlạkpa yẹwẹ o."
43004013	aJisẹs mmạ ọpọọna ẹ obi ẹ, "Ọnẹn wanwanaya wạ obi waa lowi jimin, lowi nạ lomung loyeni lọdẹ wẹ kaa.
43004014	Odạ ọnẹn wanwanaya wạ obi waa kẹ lowi jạ nạ nkạạ ẹ lowi jang wẹ kaa lomung lọọdẹ. Lowi jimaa jạ nạ nkạạ ẹ maa nạ losodạ jẹ lodạ lewitu kạ etoom ẹwẹ, jạ nạ lokạạ ẹ lowi jạ lokạạyi etoom, loyeni lokạạ ẹ etoom ayoyowa."
43004015	Yanẹẹn imaa mmạ ojạu ẹ obi ẹ, "Tata kạạ m lowi jimaa oblạ maa loomung lojạu miin lọọdẹi obidạ tạ mung nyạ miin nkọi lowi."
43004016	aJisẹs mmạ ojạu ẹ obi ẹ, "Kọu adẹẹ kaa odạm ọwu yabọọma maa yafukẹn."
43004017	Yanẹẹn imaa mmạ ọpọọna ẹ obi ẹ, "Ami odạm mbẹẹ." aJisẹs mmạ ojạu yanẹẹn imaa obi ẹ, atọnga lọtumajạu kạ ajại abi odạm aabẹẹ.
43004018	Awu aninạ abẹẹ kẹ yadạm yatạạn, ẹdọ odạm wạ ayau obạ nwạ ajajimin odạm ọwu oodạ, odạ lọtumajạu njạ atọnga maa.
43004019	Yanẹẹn imaa mmạ ojạu Jisẹsa obi ẹ, "Tata, nkạạ mbi adạ ọtọnganẹn wạ Ọbasẹ.
43004020	Bạ Uwọu bạ ijaani bạ yanidạ yanẹn bạ aSameriya mạ ekpoon imin mmạ yaniyau yakạạmại letu yakạạyi Ọbasẹ, odạ abaa bạ yadạ Ju yajiyi yabi dạ aJerusalẹm ndạ odạ apaa yạ oyoom amọọn tạ yọya yokạạm letu yokạạ Ọbasẹ."
43004021	aJisẹs mmạ ojạu ẹ obi ẹ, "Awu yanẹẹn, yoom kạ lọtumajạu, ami nnyinni ọ mbọọ kebee kefunikẹn sạ yanẹn nạ yajạu mạ ekpoon imin yaayau, obidạ dạ aJerusalẹm yakạạm letu yakạạ Ọbasẹ.
43004022	Abaa yanẹn bạ yablạ dạ aSameriya yakạạmại letu yakạạyi boong wạ abaa bi yaayi. Odạ amọọn Ju yokạạmại letu yokạạyi Ọbasẹ wạ amọọn yi kẹ ọsẹnga obaa ọnẹn wạ nạ onạng yanẹn yanaan nkaami kudạnna nạ oblạ dạ lopoon jạ abạ aJu.
43004023	Odạ kebee kefunnikẹn, ẹdọ nsạ keduukạ keyạ kẹ maa min sạ yanẹn bạ yakạạmại atu yakạạyi Ọbasẹ kạ lọtumajạu, nạ yakạạm atu yakạạ Uwọuwa kạ Kudạn obạ kạ lọtumajạu, Uwọu owooyi ọnẹn wanwanaya tạ okạạm letu okạạ ẹ mạ eti imin.
43004024	Ọbasẹ odạ Kutumadạn, ẹdọ yanẹn bạ yakạạmại atu yakạạ ẹ nạ yakạạm atu yakạạ ẹ kạ Kutumadạn obaa kạ lọtumajạu."
43004025	Yanẹẹn imaa mmạ ojạu ẹ obi ẹ, "Nyimạ kẹ mbi imin wạ opimạ kẹ (wạ yadẹi aKrais) ofunikẹn. Kạ nạ oyạ maa nwạ nạ oyin mọọn boong wanwanaya."
43004026	Ẹdọ aJisẹs mmạ ojạu ẹ obi ẹ, "Ami imin wạ ntọngai obạ awu, ami ndạ ọnẹn imaa.
43004027	Mạ kebee simaa yatoolinẹn bạ aJisẹs yawọọni yapạnạ ẹ maa. Kạ yakạạ ẹ ọya kạ ọtọngai obạ yanẹẹn imaa, boong maa obạ bẹ wool. Odạ ọnẹn wana wana ọọblau boong wạ yanẹẹn imaa owooyi. Ẹdọ ọnẹn maa oodạ wạ ọblai boong wạ ọkaama aJisẹs ọtọngai obạ nwạ."
43004028	Ẹdọ yanẹẹn imaa mạ odoo maa lesiso lẹwẹ oduukạ ẹ ọkọu kạ lopoon oyeni ojạu yanẹn obi bẹ,
43004029	"Baa fukẹn yakọu yakạạ ọnẹn wạ oyinni m bloong bạ yẹbọọli kẹ bạ nni nại kẹ ebạạ. Nwẹ mina aKrais obi odạ o."
43004030	Yanẹn bimaa yanoomạ bẹ dạ lopoon lọbẹ tạ yakọu yakạạ Jisẹsa.
43004031	Mạ kebee simaa, yatoolinẹn bạ aJisẹs yadeennại yẹ yajạu ẹ, "Okoowạ kọmbọọ jikẹ boong."
43004032	aJisẹs mmạ ojạu bẹ obi bẹ, "Nyeni kẹ luji kejiya jạ abaa bi yaayi yagẹna."
43004033	Ẹdọ yatoolinẹn yawẹ mmạ yatọngai yajiyi idi obaa idi, "Ọnẹn obi nạ otạ kẹ luji oyạ maa okạạ ẹ kẹ o."
43004034	aJisẹs mmạ ojạu bẹ obi bẹ, "Luji lọmi odạ tạ nnạng boong wạ Ọbasẹ otoomi m kẹn obi tạ nnạng, obaa tạ nyeni nwẹ kẹ yonạnạng bạ okạạyi m kenại.
43004035	Nwẹ nji yani puuwại dạ yanẹn yajiyi, 'Omunga kaa mpẹ nnaa amọọn nạ yomạnạ mọọn atọọ o.' Njiyi baa tạ yakpenạ kaa yakạạ dạ yokokoon yọtammi kẹ yokoomi atọọ.
43004036	Odạdạ mạ ajajimina ọnẹn wạ ọyau kạ litọọ jimaa yakpei yẹ limaan. Ẹdọ nwạ ọfukai bloong bạ ọtọọyi kẹ maa oyooyi kạ etoom ayoyowa, oblạ maa ọnẹn wạ okooni obạ ọnẹn wạ ọtọọyi nạ yabọọma yayeni kaa yutẹẹmdala.
43004037	Nwạ ọkaama boong wạ yatọnga yajiyi, 'Ọnẹn wana okooni, ọnẹn wana ọdọọdọ ọtọọ,' odạ lọtumajạu.
43004038	Ntoomi baa tạ yakọu yatọọ boong wạ abaa nibii kạ yonạnạng yaanại. Yanẹn yadọyadọ yakooni odạ abaa yatọọyi boong wạ mbạ yakoonni kẹ."
43004039	Yanẹn bạ aSameriya soosoo bạ yablạ mạ lopoon jimaa yayoo Jisẹsa kạ lọtumajạu, ọsẹnga obạ oyinạ wạ yanẹẹn imaa, wạ ojại bẹ obi bẹ, "aJisẹs oyin kẹ bloong bạ yẹbọọli kẹ bạ nnại kẹ kạ etoom ẹmi ebạạ."
43004040	Kạ yanẹn aSameriya maa yayau maa yapạnạ ẹ maa yadeennạ ẹ tạ ọya obạ mbạ, ẹdọ aJisẹs ọya obạ mbạ kạ awi apoo.
43004041	Yanẹn yadọyadọ soosoo yayeni yayoo wẹ kạ lọtumajạu ọsẹnga obạ oyinạ ọwẹ.
43004042	Yanẹn bimaa mmạ yajạu yanẹẹn imaa yajạu ẹ, "Amọọn yoyoo kẹ kạ lọtumajạu ọsẹnga obaa boong wạ ayini mọọn oodạ, odạ etimaa amọọn yopuuwạ kẹ kạ awool limọọn, ẹdọ amọọn yoyimạ kẹ yobi, ọnẹn imin kạ lọtumajạu odạ ọnẹn wạ okạạyi nkaami."
43004043	Kạ aJisẹs ọyau kẹ daa awi imaa apoo, oblạ kẹ ọkọu dạ aGalili.
43004044	Ọgẹna aJisẹs kạ awool liwẹ ojạu kẹ obi, "Ọtọnganẹn jang wẹ kọgabi yaakại dạ kowuu kạ oblạ kaa."
43004045	Kạ ọwọọnni oyạ dạ aGalili, yanẹn bạ yablạ dạ aGalili ebạạ yanaani ẹ. Ọgẹna mbạ yaninạ yakạạ kẹ bloong banbanaya bạ aJisẹs ọyau dạ kọnangai daa onạng mạ kebee simaa sạ yakọi tạ yaji kọnangai kạ aJu kạ yadẹi kọsẹnga kọbọlai dạ aJerusalẹm.
43004046	aJisẹs mmạ oyeni oduukạ ẹ ọkọu dạ lopoon jạ yadẹi Kana wạ ọyau dạ lọsẹ jạ aGalili. Lopoon jimaa jạ oniyau kaa otạ lowi osodạ kẹ kạ yatu. Ẹdọ ọnẹn wạ odeen kạ yọkalang nạnạng wana ọya daa dạ lopoon jạ yadẹi Kapanọm wạ awẹẹndạmwẹẹn ọwẹ ọyau kạ apeen.
43004047	Kạ ọnẹn imin opuu obi aJisẹs oblạ dạ aJudiya oyạ dạ aGalili ọkọi opạnạ daa Jisẹsa odeennạ ẹ tạ ọkọu dạ aKapanọm oboo kẹ wẹẹnna wạ ọyau dạ ebạ paam.
43004048	aJisẹs mmạ ojạu ọnẹn imaa obi ẹ, "Obi odạ abaa yanẹn yakạạ yẹkalakala bloong jang kạ lọtumajạu yaayoo."
43004049	Onạnạngnẹn wạ odeen imaa mmạ ojạu ẹ obi ẹ, "Tata, kọmbọọ fukẹn yọbọọma yakọu daa, obi aajaa oodạ wẹẹn ọmi maa nạ obạ kẹ."
43004050	aJisẹs mmạ ọpọọna ẹ obi ẹ, Nạ abạngạ akọu wẹẹn ọwu nạ ọya etoom. Ọnẹn imaa oyoo kẹ kạ lọtumajạu boong wạ aJisẹs ojại ẹ oblạ kẹ.
43004051	Kạ ọyau kạ eti oblại kẹ, yanạnạngnẹn yawẹ yablạ kaa yapạnạ ẹ maa yajạu ẹ, wẹẹn ọwu ọtawa kẹ.
43004052	Kạ ofi ọblau kebee sạ awẹẹnna otoo ọtawa kẹ, mmạ yajạu yẹ, "Apeen imaa aganna ẹ iseen kạ nkanika yana kẹplakoona."
43004053	Ẹdọ yaatẹ ofi oyimạ obi, odạ kebee simaa sạ aJisẹs otoo ojạu ẹ obi ẹ, "Wẹẹn ọwu nạ ọya etoom." Ọkaama yaatẹ obạ yanẹn yawẹ ẹtọa ebạạ yayoo Jisẹsa kạ lọtumajạu.
43004054	Mina mmạ onidạ yẹkalakala bloong yepoowa bạ aJisẹs onại kạ oblạ kẹ dạ aJudiya ọkọu dạ aGalili.
43005001	Kạ imin ọbọọli kẹ, aJisẹs ọkọi kọnangai kạ abaa aJu kạ kọyau dạ aJerusalẹm.
43005002	Dạ lopoon jạ aJerusalẹm daa, oyeni daa lewitu jạ lẹyau lefoolạ dạ letimaa jana jạ yadẹi letimaa jạ ndạạdạạl. Yanẹn bạ yadạ Ju lewitu jimaa kạ lokạ lọbẹ yadẹi Bẹtseda. Yamạạni akunạ atạạn yatạ yasongạ kẹ lewitu jimaa ebạạ.
43005003	Mạ apaa imaa yapeenapeenạ bạ yasoosoo yayoommi mạ akunạ maa. Bidi yadạ yaplạmplạmạ, bidi yatiyatiya bidi yanẹn bạ ibokọpal eninại. [Mbạ ebạạ yayau maa yakoomi kebee sạ lowi jimaa nạ lobudạ.]
43005004	Ọgẹna otoomnẹn kawọnga onimạnnại mạ lewitu jimaa kamlee kebee sạ kẹdọ obulại kẹ. Ẹdọ obuli kẹ opeenạpeenạ wanwanaya wạ obi kạlạ kaa kemạạnnạ nạ ọtawa kẹ kạ apeen yanyanaya yạ aninại yẹ.
43005005	Ọnẹn wana ọya daa wạ oninạ kẹ kạ mbạntam lẹyau opạli jiib ntele.
43005006	Kạ aJisẹs okạạ ẹ oyoomi maa obaa kạ oyeni oyimạ kẹ ojạu obi ọnẹn imaa oninạ ẹ kẹ kạ kobee kpọọl kạ kobạng aajaa, ọkaama ọblau wẹ ojạu ẹ obi ẹ, "Nwẹ ọdẹẹ wọ kẹ tạ atawa kẹ o."
43005007	Opeenạpeenạ imaa mmạ ọpọọna ẹ obi ẹ, "Tata ami ọnẹn nyeni wạ nạ ọkaam kẹ odạạli m ogạnạ mạ lewitu maa kạ kebee sạ lowi nạ lobudạ. Adạ nnạ nya kạ njakai dạ mfi mạnnạ kaa, ọnẹn ọdọọdọ nạ okạlạ m kẹ eti omạnnạ kẹ kaa."
43005008	Ẹdọ aJisẹs mmạ ojạu ẹ obi ẹ, "Noomạ kạ kawọng adạạli kublẹni kọwu asẹnga."
43005009	Mạ lebebebạ jimaa ọnẹn imaa ọtawa kẹ, odạạli kublẹni kọwẹ omạnạ ẹ kọsẹnga. Boong imin odạbạ ẹ kạ lewi kọmẹẹmma kạ abạ aJu.
43005010	Bạ kẹkpamma Ju mmạ yajạu ọnẹn imaa wạ yaboi kẹ maa yajạu ẹ, Iyaasi min odạ lewi kọmẹẹmma kạ aJu, odạ nsọ tạ atạ kublẹni kọwu.
43005011	Mmạ ọpọọna bẹ obi bẹ, "Ọnẹn wạ onạngi m ntawa kẹ maa ojại m obi m, 'Dạạli kublẹni kọwu ayeni asẹnga.' "
43005012	Bạ kẹkpamma Ju mmạ yablau wẹ yajạu ẹ, "Odạ naa ọnẹnna ojại ọ tạ adạạli kublẹni kọwu ayeni asẹnga o."
43005013	Opeenạpeenạ wạ yaboi kẹ maa, ọnẹn wạ otoo oboi ẹ kẹ ooyimạ, ọsẹnga obaa kạ aJisẹs ọganna ẹ daa, omlee kẹ mạ lẹnẹnkpala maa oblạ kẹ.
43005014	Kạ obee pipiwẹẹn, aJisẹs ofi okạạ ọnẹn imaa wạ oboi kẹ maa dạ Ẹtọ yạ Ọbasẹ, mmạ ojạu ẹ obi ẹ, "Akạạ awu ayeni atawa kẹ, koomạ boong bungạbung kenại, obi aajaa oodạ boong wạ obuuwạ ọdọọdọ wạ ọtaa kẹ imaa nạ obạngạ odạbạ ẹ okạạ ọ."
43005015	Ọnẹn imaa mmạ ọkọu opạnạ kaa bạ kẹkpamma bạ aJu oyin bẹ obi bẹ odạ aJisẹs nwạ otạ obooyi m kẹ.
43005016	Ẹdọ kạ legạn jạ aJisẹs oboi kẹ opeenạpeenạ imaa kẹ lewi Kọmẹẹmma kạ aJu, bạ aJu yamạạn bẹ tạ yakạạ Jisẹsa likpakpawai.
43005017	aJisẹs mmạ ojạu bẹ obi bẹ, "Uwọu ọkuuyi lokạ onạngi yonạnạng kebee sansanaya ọkaama ami tutu nạ nnạng yonạnạng."
43005018	Boong wạ aJisẹs ọtọnga maa onại bạ aJu tạ yajaka kaani tạ yawoo nti ebạạ dạ nạ yafi ẹ kẹ, ọsẹnga obaa nsọ yạ ngẹna lewi kọmẹẹmma kạ aJu oodạ nyạ nyạ ọtọọ, odạ oyeni ojạu obi Ọbasẹ odạ yaatẹ, wạ okoowạ obi yabạngạ maa obạ Ọbasẹ.
43005019	aJisẹs mmạ ọpọọna bẹ obi bẹ, "Kạ lọtumajạu nkạạ njiyi baa, Ami Wẹẹn mmbạng tạ nnạng bọng bọng kạ awool limi, odạ boong wẹkakạn wạ nạ nnạng odạ boong wạ nkạạ Uwọu onạngi."
43005020	Ọgẹna Uwọu oyeni kẹdẹi obaa ami wạ ndạ Wẹẹnna, ọkaama okoowạ m kẹ bloong bạ onạngi ebạạ, Uwọu nạ okoowạ m odạdạ bloong bạ yedạmi yẹta bimin tạ nnạng, nạ odạ boong wạ nạ obạ baa wool.
43005021	Adạ Uwọu ọyẹẹmai yanẹn bạ yabạ kẹ kạ lobạ oyeni okạạyi bẹ etoom, kạ eti yạ edạ aajaa nkạạ ami Wẹẹnna nkạạyi yanẹn bạ ọdẹyi m tạ nkạạ etoom.
43005022	Ndạ Uwọu ọnẹn wana wana ikpe ookpe, odạ ọganna kẹ mkpe ebạạ okạạ m Wẹẹnna tạ mkpe.
43005023	Uwọu onạngi ajin, oblạ maa yanẹn ebạạ nạ yakạạ m wạ ndạ Wẹẹnna ledạmmi, kpaa kạ eti yạ edạ aajaa yạ mbạ yakạạyi kaa Uwọuwa ledạmmi. Ọnẹn wanwanaya wạ obi Wẹẹnna ledạmmi ookạại okoowạ obi ọnẹn imaa kayena Uwọuwa wạ otoomin kẹn ledạmmi ookạại.
43005024	"Nyini baa lọtumajạu, mbi ọnẹn wanwanaya wạ opuu likạạ limi oyeni oyoo Ọbasẹ wạ otoo min kẹn, kạ lọtumajạu nạ oyeni etoom ayoyowa. Ọbasẹ wẹ ikpe lobạa oopạli okạạ ọsẹnga obaa nwạ oblạ kẹ dạ lobạ oyeni omạnnạ kẹ kạ etoom.
43005025	Nyini baa kạ lọtumajạu mbi, kebee kefunni kẹn ẹdọ nsạ keyạ kẹ min, sạ yanẹn bạ yabạ kẹ nạ yapuuwạ lemlee lẹmi wạ ndạ Wẹẹn wạ ọbasẹ. Ẹdọ yanẹn bimin bạ yapuu nạ yawuuyi etoom
43005026	Adạ Uwọu kạ awool liwẹ odạ letu etoomma kpaa mạ eti imaa onại Wẹẹnna tạ odạ letu etoomma.
43005027	Ẹdọ nwạ okạạ m ẹ kẹ ẹfa tạ mkpe ikpe, ọsẹnga obaa ndạ Wẹẹn wạ Ọnẹn.
43005028	"Baa kẹ wool nnạ obạ ọsẹnga obaa boong imin. Ọgẹna kebee kefunikẹn sạ yanẹn bạ yabạ kẹ ebạạ yayau kạ mbạ nạ yapuuwạ lemlee lẹwẹ.
43005029	Ẹdọ mbạ nạ yadạbạ bẹ kẹn kạ mbạ mbẹ. Yanẹn bimin bạ yanại kẹ wạ ọyiyi. Nạ yanoomạ bẹ tạ yawuuyi etoom, ẹdọ yanẹn bimin bạ yanại kẹ kebungạbung nạ yanoomạ bẹ tạ yanaan ujạufala ọbẹ.
43005030	aJisẹs mạ oyeni ojạu obi, bọng bọng maa oodạ wạ nnại wạ odạ ẹfa ẹmi ntoo nnạng. Ami mkpei ikpe nkạạyi yanẹn adạ Ọbasẹ okpe m tạ nnạng, ọkaama ikpe yạ mkpei yanẹn, mkpei bẹ kạ eti mblemạa, ọsẹnga obaa ami mpuuwại lemlee lẹwẹ, ami nnjakai tạ nnạng boong wạ ọdẹi m, odạ nwạ min wạ otoomi m kẹn ojại tạ nnạng nwạ nnạ nnạng.
43005031	"Òodạ aa boong wạ ami mbeeyi wool limi ngạm, okoowạ obi boong wạ ntọnga ngẹnai m maa lọtumajạu oodạ.
43005032	Ọnẹn ọya kaa wạ obeeyi m ngạm ọtọnga ọgẹnai m, ami nyimạ kẹ mbi boong wạ ọtọngai ọgẹnai m maa odạ lọtumajạu.
43005033	"Abaa yatoomi yatoomnẹn yabaa tạ yakọu dạ Jọnna, nwạ oyin bẹ boong wạ odạ lọtumajạu ọgẹna m.
43005034	Òodạ aa kạ ntọngai bloong bimin ọgẹna Jona ọsẹnga obaa nwooyi ngạm kebeeyi yạ ọnẹn, odạ ntọngai dạ nạ oblạ maa abaa yayoo kạ lọtumajạu yanaan nkaami kudạnna.
43005035	aJọn onidạ aa utolikang wạ odoomi oyeni ọwaali. Kogbongạ kọwẹ kọdal baa kạ awool kạ obee pipiwẹẹn, ẹdọ ọdẹẹ baa aajaa.
43005036	"Boong ọya maa wạ obeeyi m ngạm wạ odạmmi ọtaa kẹ boong wạ aJọn ọtọnga ọgẹna m. Ngạm kebeeyi imin odạ anạnạng yạ nnạngi, yonạnạng bạ Uwọu okạạyi m tạ nnạng yokoowại yojạu Uwọu nwạ otoomi m kẹn.
43005037	Uwọu wạ otoomi m kẹn kayena ọtọngai ọgẹnai m. Abaa jang kẹ lemlee lẹwẹ yaapu, obidạ tạ yakạạ loku jạ nwạ odạ,
43005038	Abaa yaawoi tạ yanaan likạạ liwẹ kạ ntẹẹm mbaa, ọsẹnga abaa imin wạ otoomin kẹn maa wẹ kạ lọtumajạu yaayooyi.
43005039	Abaa yayeeli nwẹnẹ yạ Ọbasẹ ọsẹnga obaa abaa yayooyi yabi maa mmạ nạ yayeni etoom ayoyowa. Kpaa likạạ jạ Ọbasẹ jimin litọngai ligẹnai m.
43005040	Okpintạ odạ aajaa baa oodẹi tạ yatooli m dạ nạ oblạ maa yayeni etoom.
43005041	"Òodạ aa kạ ami njakai tạ nnạng yanẹn dạ nạ yatọọnga m,
43005042	Odạ ami nyimạ baa kẹ, nyeni nyimạ kẹ mbi Ọbasẹ baa ọọdẹi kạ ntẹẹm kaa.
43005043	Ami nyạ maa kạ letu jạ Uwọu. Odạ abaa yaplạm kẹ tạ yaakala m kotung. Odạ ọnẹn ọdọọdọ oyạ maa ọtọngai ọgẹnai wool liwẹ nạ yanaan ẹ.
43005044	Onitum ọdẹyi baa idi tạ okpoomạ idi. Odạ abaa bọng bọng yaanại tạ yanaan ntọọnga dạ kọbọọ kạ Ọbasẹ, Ẹdọ odạ yang nnạ yasẹnga yayoo m kạ lọtumajạu o.
43005045	"Baa, baa kaabala kajạu, ami nạ mpọọl baa kạ lokạ jạ Uwọu. Odạ nsọ yạ aMosis yạ abaa yooyi kaa yẹẹn nyạ nạ ndẹ baa lojạu kạ lokạ jạ Uwọu.
43005046	Ofidạ aa odạ boong wạ abaa niyooyi kẹ nsọ yạ aMosis kạ lọtumajạu, abaa yafi yayoo m kẹ kạ lọtumajạu, ọsẹnga obaa ọfọngi ọgẹnai m.
43005047	Odạ kạ abaa bibi boong wạ aMosis ọfọngi kẹ kạ lọtumajạu yaayooyi, odạ yang abaa nạ yasẹnga yayoo boong wạ njại kạ lọtumajạu."
43006001	Kạ kebee sạ imaa ọbọọli kẹ, aJisẹs ọbali ọtọọ dạ ẹganga paam lọganga jạ lodeen jạ aGalili, jạ yayeni yadẹi Tiberiyọs.
43006002	Yanẹn soosoo yablại kaa yatootolại yẹ ọgẹna mbạ yakạạ kẹ yẹkalakala bloong bạ onại kạ oboi kẹ yapeenạpeenạ.
43006003	Ẹdọ aJisẹs ọkọu obee kạ kekukuli obạ yatoolinẹn yawẹ, yanọọma ọnọọma.
43006004	Kebee sạ kọnangai kạ abạ aJu kạ yadẹi Kẹsẹngi Kẹbọlai kefoolạ kẹ.
43006005	Kạ kebee sạ aJisẹs ọgabi lokạ okạạ lẹnẹnkpala jimaa lepạnại yẹ kẹn, ọblai Filipa obi ẹ, "Odạ dẹndẹ maa nnạ yọdẹ luji jạ nạ yokạạ yanẹn bimin yaji o."
43006006	(aJisẹs otoo lọblabla jimin oyoomạ Filipa, okpintạ odạ kạ nwạ okạlạ oyimạ kẹ boong wạ nnạ onạng.)
43006007	aFilip ọpọọna ẹ obi ẹ, "Limaan anạnạngwia kạ yanẹn aajoo ọọfẹya tạ ọdẹẹ luji jạ nạ lobạngạ ọnẹn wanwanaya tạ ọkaam odạm kẹ kaa."
43006008	Otoolinẹn ọwẹ ọdọọdọ wạ okpeyạ Anduru wạ odạ wẹẹnyaaka wạ aSaimọn Pitẹ mmạ ojạu ẹ obi ẹ.
43006009	"Wẹẹndạm wẹẹn ọyau mina wạ otoo brẹẹkuul atạạn obạ yasau bẹẹn yapoo. Imaa nạ yatoon yang mmạ obạngạ lẹnẹnkpala jimin ebạạ."
43006010	aJisẹs mmạ ojạu bẹ obi bẹ, "Baa nạng yanẹn bimaa ebạạ tạ yanọọma ọnọọma kạ lọsẹ." (Lipẹẹla liya maa apaa imaa soosoo.) Ẹdọ yanẹn bimaa ebạạ yanọọma ọnọọma. Bạ yadạ yadạm mbạ mbạ yabạngạ kẹ adu jooapoo opạli aajoo.
43006011	aJisẹs mmạ ọnaan brẹẹkuul imaa ojạu Ọbasẹ saam mmạ okạạ bẹ yatoon yakạạ yanẹn bạ yanọọm maa ebạạ. Oyeni onạng aajaa obạ nsau. Yanẹn bimaa ebạạ ọnẹn ọnẹn oji odoo.
43006012	Kạ yanẹn bimaa ebạạ yaji yadoo kẹ, aJisẹs ojại yatoolinẹn yawẹ obi bẹ, "Baa tạạkẹ yapaabẹẹn bạ yamungạ maa ebạạ, oblạ maa yajạu kẹ yaalọi."
43006013	Ẹdọ yatoolinẹn yawẹ yatạạ kẹ brẹẹ paabẹẹn bimaa yawuu nkata joompoo.
43006014	Kạ yanẹn bạ yayau daa yakạạ yẹkalakala bloong bimin bạ aJisẹs onại dạ apaa idaa yatọngai yajiyi, "Kạ lọtumajạu mina odạ ọtọnganẹn wạ Ọbasẹ imaa wạ yanijại kạ kobee kpọọl kạ kọbọọli kẹ nạ omung oyạ mạ ekpoon imin!"
43006015	Kạ aJisẹs oyi kẹ obi yanẹn bimaa yawooyi tạ yafukẹn yamaana ẹ kẹbọọl kạ ẹfa, nwạ oblạ kẹ maa ọkọu obạlạ dạ yakpoonbẹẹn ọya daa wẹkakạn.
43006016	Mạ lewi jimaa kedoowạ kẹwẹ, yatoolinẹn bạ aJisẹs yayikaa yakọu kạ lọganga.
43006017	Yamlee kạ ukwaa yayaal yabaali bẹ lowi tạ yakọu dạ lopoon jạ yadẹi Kapanọm. Mạ kebee simaa lewi lebilạ kẹ, aJisẹs bẹ kẹ kẹn njẹn oopạnạ.
43006018	Ẹdọ kowiyạ kạ kọtatawa komạnạ kẹ kenại koyeni koyuuyi lowi jimaa tạ lobạnni kạ kawọng.
43006019	Yatoolinẹn yayaal bẹ kẹ yayạ kẹ yetibee bạ yebạng kẹ yetele obidạ yẹnaa mmạ yakạạ Jisẹsa, ọsẹngi kạ lowi kanẹẹni ofunikẹn ofoolạ bẹ kẹ mạ ukwaa wạ yanọọm kaa maa. Mbạ ebạạ yọkaal yọmaana bẹ.
43006020	aJisẹs mmạ ojạu bẹ obi bẹ, "Baa nnạ ọọkala, odạ ami."
43006021	Ẹdọ ọdaal bẹ ntẹẹm tạ yadạạli ẹ tạ omlee mạ ukwaa maa odạ ogạgạnạ yakạạ ukwaa maa oyạ kẹ dạ ẹgangapaam yạ yakuuyi daa.
43006022	Kạ lewi jạ letotolại kaa, lẹnẹnkpala jimaa jạ leni yau obạ aJisẹs dạ ẹgangapaam idaa yakạạ yajạu ukwaa wana wẹkakạn nwạ ọyau daa. Ẹdọ yayimạ kẹ yajạu aJisẹs kạ ukwaa oomlee obạ yatoolinẹn yawẹ, odạ mbạ yayali yablạ kẹ wẹ kaa yaatạ.
43006023	Ẹdọ yakwaa yadọyadọ bạ yablạ dạ aTibariyas yafi yatạmạ bẹ yafoolạ mạ apaa yạ yanẹn yani yau yaji luji, kạ aJisẹs ojại kẹ Ọbasẹ saam.
43006024	Kạ kebee sạ lẹnẹnkpala jimaa lekạ lejạu aJisẹs obạ yatoolinẹn yawẹ daa yaadạ, yamlee kạ yakwaa yayaal bẹ yakọu dạ aKapanọm yawooyi Jisẹsa.
43006025	Kạ yanẹn bimaa yakạạ kẹ Jisẹsa dạ ẹgangapaam idaa, yablại yẹ yajạu ẹ, "Okoowạ odạ naa kebeeya ayạ min o."
43006026	aJisẹs mmạ ọpọọna bẹ obi bẹ, "Nyini baa kạ lọtumajạu mbi abaa miin yaawoi ọsẹnga obạ yẹkalakala bloong bạ abaa kạạ, odạ ọsẹng obạ luji jạ abaa jii yadoo ọkaama yawooyi m.
43006027	Baa yonạnạng lujia jạ nạ lobuuwạ kẹ kaanạng, odạ baa duukạ yanạng oodạ yonạnạng lujia jạ lokạạyi etoom ayoyowa jạ aWẹẹn wạ Ọnẹn nạ okạạ baa. Ọgẹna Ọbasẹ wạ odạ yaatẹ okạạ ẹ kẹ kepolạ sạ kekoowạ kejạu nwạ odạ ọnẹn wạ ọbọọwa kẹ."
43006028	Ẹdọ mmạ yablau wẹ yajạu ẹ, "Odạ bọng nnạ yonạng mạ yonạng yonạnạng bạ Ọbasẹ o."
43006029	aJisẹs mmạ ọpọọna bẹ obi bẹ, "Yonạnạng bạ Ọbasẹ owooyi baa tạ yanạng odạ tạ yayoo ọnẹn imin wạ Ọbasẹ otoomi kẹn maa kạ lọtumajạu."
43006030	Yanẹn bimaa mmạ yablau Jisẹsa yajạu ẹ, "Odạ naa yẹkalakala bloonga nnạ anạng akoowạ mọọn yokạạ dạ nạ yoyoo wọ kạ lọtumajạu o. Nạng amọọn tạ yokạạ.
43006031	Bạ Uwọu bạ ijaani yaninạ yaji kẹ lujijiku jana jạ yadẹi maana kạ yayau dạ kẹsẹkpọnga, adạ yafọngi kẹ kạ nwẹnẹ yạ Ọbasẹ yajạu, 'Ọbasẹ ookạạyi bẹ luji jạ loblạ kạ kawọng tạ yaji.' "
43006032	aJisẹs mmạ ojạu bẹ obi bẹ, "Nnyinni baa lọtumajạu, ndạ aMosis oodạ oni kạại baa luji jạ loblạ kạ kawọng, odạ uwọu nwạ okạạyi baa luji dẹnẹnẹ jạ loblạ kạ kawọng."
43006033	Ọgẹna luji jạ Ọbasẹ okạạyi baa odạ ọnẹn imin wạ oblạ kạ kawọng oyạ mạ tạ okạạ yanẹn ekpoonna etoom.
43006034	Yanẹn bimaa mmạ yajạu ẹ, "Tata, kạạ mọọn luji jimin kebee sansanaya."
43006035	Ẹdọ aJisẹs mmạ ojạu bẹ, "ami ndạ luji jạ lokạạyi etoom. Ọnẹn wanwanaya wạ otooli m jang yọwa ootạ. Ọnẹn wanwanaya wạ oyooyi m kạ lọtumajạu ẹdọdọngati jang wẹ kẹ ẹẹwu.
43006036	Odạ adạ nnyinni baa kẹ, abaa yakạạ m kẹ, odạ min kạ lọtumajạu yaayooyi.
43006037	Ọnẹn wanwanaya wạ Uwọu ookạạyi m nạ oofukẹn opạnạ m kẹn. Ọnẹn wanwanaya wạ opạạn kẹn, Ami jang wẹ nwung.
43006038	Ọgẹna, mblạ kạ Lẹbọọlkạm kawọnga kaa nyạ maa tạ nnạng yibala yimi oodạ, odạ tạ nnạng yibala fạ Uwọu wạ otoomin kẹn.
43006039	Mina odạ yibala fạ Uwọu wạ otoomi m kẹn, obi ọnẹn ndạ wana kạ yanẹn bạ ookạạyi m kẹ ebạạ nnạ nteeyi yakpoo tạ nduukạ nyẹmi bẹ kẹ ebạạ kạ lobạ, nkạạ bẹ etoom kạ kewikpongạm.
43006040	Ọgẹna yibala fạ Uwọu owooyi odạ yanẹn ebạạ ebạạ bạ yayooyi yẹẹn kạ aWẹẹna yayeni yayoo wẹ kạ lọtumajạu nạ yayeni etoom ayoyowa, ẹdọ ami nạ nyẹmi bẹ kẹ kạ lobạ dạ nạ yayau etoom kạ kewikpongạm."
43006041	Ẹdọ bạ aJu bimaa yamạnạ bẹ tạ yafufumại ọgẹna ẹ, ọsẹnga obaa nwạ ojại obi, "Ami ndạ luji jimaa jạ loblạ kạ Lẹbọọlkạm kawọnga."
43006042	Ọkaama mbạ yajạu, nwẹ ọnẹn imina aJisẹs oodạ o. Wạ odạ wẹẹn wạ aJosẹf, amọọn yoyimạ kẹ yaatẹa obạ yaaka. "Odạ yang ọkaama ojiyi ajajimin obi nwạ oblạ kạ Lẹbọọlkạm kawọnga oyạ mạ lọsẹ min o."
43006043	aJisẹs mmạ ọpọọna bẹ obi bẹ, "Baa koomạ kofufumại yakạạ wool libaa.
43006044	Ọnẹn maa oodạ wạ nạ opạnạ m kẹn obi odạ Uwọu wạ otoomi m kẹn maa odạạli ẹ okạạm. Ẹdọ ami nạ nyẹmi ẹ kẹ tạ ọya etoom kạ kewikpongạm.
43006045	Yatọnganẹn bạ Ọbasẹ yaninạ yafọng kẹ yajạu: 'Ọbasẹ nwạ nạ okpe yanẹn boong, ẹdọ ọnẹn wanwanaya wạ opuu Uwọuwa oyeni ọnaan yokpekpe yọwẹ nạ opạnạ m kẹn.'
43006046	Imin ookoowạ obi ọnẹn wana wana okạạ kẹ Uwọuwa, obi nwạ wạ odạ wẹẹn wạ Ọbasẹ, nwạ nwạ okạạ kẹ Uwọuwa.
43006047	Ami nnyinni baa lọtumajạu ọnẹn wạ oyooyi m kẹ kạ lọtumajạu, nwạ oyeni kẹ etoom ayoyowa.
43006048	Ami ndạ luji jimin jạ lokạạyi etoom.
43006049	Bạ awọu bạ ijaani yaninạ yaji kẹ lujiji ku jạ yadẹi maana kạ yayau dạ kẹsẹkpọnga okpintạ odạ kạ odạ aajaa, yabạ kẹ.
43006050	Oodạ luji jimin jạ loblạ kạ kawọng lọyika kẹn mạ lọsẹ min, odạ lujiji ku jạ ọnẹn wanwanaya wạ oji jẹ oobạ.
43006051	Ami kạ awool limi ndạ luji jimaa jạ loblạ kạ kawọng lọyika kẹn mạ lọsẹ. Ọnẹn wanwanaya wạ obi ji luji jimaa, nwạ nạ owuuyi kạ ayoyo. Luji jimin odạ woolmun limi, jạ nnạ nkạạ yanẹn ebạạ yayeni etoom."
43006052	Ẹdọ bạ aJu yamạnạ bẹ tạ yanạng ẹkaang yạ ẹtatawa mbạ mbạ maa yajiyi, "Ọnẹn imin nạ ọsẹnga yang okạạ mọọn woolmun liwẹ tạ yoji o."
43006053	aJisẹs mmạ ojạu bẹ obi bẹ, kạ lọtumajạu, ami njiyi, "Baa mbi obi oodạ tạ yaji woolmun limi wạ ndạ Wẹẹn wạ Ọnẹn, yayeni yawaa yayi yami, abaa etoom dẹnẹnẹ yaawuuyi.
43006054	Ọnẹn wanwanaya wạ oji woolmun limi oyeni ọwaa yayi yami oyeni etoom ayoyowa. Ẹdọ ami nạ nyẹmi ẹ kẹ dạ nạ ọya etoom kạ lewi jạ lekpongạm.
43006055	Ọgẹna woolmun limi njạ lidạ luji dẹnẹnẹ, ẹdọ yayi yami yadạ boong kẹ wawaa dẹnẹnẹ.
43006056	Ọnẹn wanwanaya wạ oji woolmun limi oyeni ọwaa yayi yami, owuuyi kạ awool limi kamlee, aajaa kayena ami nwuuyi kạ awool liwẹ kamlee.
43006057	Uwọu wạ odạ kekạạyi yanẹn etoom otoomi m kẹn, ẹdọ ọsẹng obạ nwạ ami nwuuyi etoom. Kpaa kạ eti imin ọnẹn wanwanaya wạ oji woolmun limi nạ owuuyi etoom ọsẹnga obạ ami.
43006058	Mina ẹdọ odạ luji jimaa jạ loblạ kạ kawọng. Loodạ aa luji jạ abạ awọu bijani yani jii, oogạnạ yabạ kẹ, odạ yanẹn bimin bạ yaji luji jimin nạ yawuuyi etoom kạ ayoyo."
43006059	aJisẹs ojại boong imin kạ ọyau okpei yanẹn boong dạ Edungạnạtọ yạ aJu yạ ẹya dạ aKapanọm.
43006060	Kạ kebee sạ yatoolinẹn bạ aJisẹs yapuu yokpekpe bimin yajại yabi, "Yokpekpe bimaa yotuum yọtawa. Odạ nnẹ maa nạ ọfẹya ọnaan o."
43006061	Odạ oyimạ kẹ obi yatoolinẹn yawẹ yafufumại ọgẹna boong wạ okpe bẹ maa, aJisẹs ojại bẹ obi bẹ: "Nwẹ ọkọnni baa ọsẹnga obạ yokpekpe bimin o."
43006062	Ẹdọ ofitamaa yakạạ Wẹẹn wạ Ọnẹn oblạ kẹ odukẹ ọkọu kạ kawọng kạ oni blạ oyạ maa odạ yang abaa nạ yanạng o.
43006063	Kutumadạn kokạạyi yanẹn etoom, odạ woolmun jạ ọnẹn kạ ọtuuma liiyau. Likạạ jạ ntọngai nkạạyi baa lidạ Kutumadạn kạ kokạạyi etoom.
43006064	Abaa bidi tutu min likạạ limi kạ lọtumajạu yaayooyi. (aJisẹs oyimạ kẹ kạ kemạnạlegạn yanẹn bimin bạ nạ yajạu wẹ kạ lọtumajạu yaayooyi obạ ọnẹn imin wạ nạ ọtọọ wẹ lebạ kạ ngạm.)
43006065	Mạ oyeni ojạu bẹ kaa obi bẹ, "Kạ legạn jạ lẹkaama mmạ njạu baa mbi ọnẹn maa oodạ wạ nạ ọfẹya tạ otooli m, obi odạ Uwọu ojại nwạ tạ otooli m."
43006066	Ọsẹnga obaa boong imin yatoolinẹn bạ aJisẹs soosoo yaduukạ bẹ yayeni yaakoomạ ẹ ketooli.
43006067	Ẹdọ aJisẹs mmạ ọblau yatoolinẹn yawẹ bidaa joo yapoo obi bẹ, "Abaa kayena nạ ọdẹ baa tạ yablạ kẹ o."
43006068	aSaimọn Pitẹ mmạ ọpọọna ẹ obi ẹ, "Tata, odạ nnẹ nnạ yablạ kẹ yọkọu yopạnạ daa o. Awu ayeni likạạ jạ likạạyi yanẹn etoom ayoyowa.
43006069	Amọọn yoyimạ kẹ yoyeni yoyoo kẹ kạ lọtumajạu yobi awu asanga kẹ, wạ ablạ dạ kọbọọ kạ Ọbasẹ."
43006070	aJisẹs mmạ ọpọọna ẹ obi ẹ, "Ami mpimạ baa bimaa joo yapoo, nwẹ aajaa oodạ o. Ẹdọ ọnẹn wana wạ ọsẹng obạ abaa onạngi ẹ yọbala tạ okpe m kẹ."
43006071	aJisẹs oni tọngai ọgẹnai Judasa, wạ odạ wẹẹn wạ aSaimọn wạ yadẹi Iskariyọt. (Ọgẹna aJudas okpintạ odạ kạ nwạ onidạ otoolinẹn wana mạ mbạ bimaa joo yapoo nạ obi ọtọọ wẹ lebạ kạ ngạm.)
43007001	Kạ imaa ọbọọli kẹ aJisẹs onoomạ ẹ kọsẹnga kạ opạmmại yẹ apaa kạ apaa yạ ayau dạ lọsẹ jạ aGalili daa, oowoo tạ ọkọu dạ lọsẹ jạ aJudiya daa ọsẹnga obaa ẹfa kọkpamma kạ yanẹn bạ yadạ Ju yawooyi tạ yafi ẹ kẹ.
43007002	Kạ ofoolại kẹ kebee kọnangai kạ abạ aJu kạ yadẹi Akunạ Kemạạni,
43007003	Bẹẹnyaaka bạ aJisẹs yajại ẹ, "Blạ kẹ mạ lipaa jimin akọu dạ lọsẹ jạ aJudiya oblạ maa yanẹn bạ yatootolại ọ yakạạ yẹkalakala bloong bạ awu anạngi.
43007004	Ọnẹn maa oodạ wạ opongại kẹ boong wạ onạngi kạ owooyi yanẹn tạ yayimạ ẹ, odạ adạ akuuyi lokạ anạngi bloong bimina ọyi kẹ ekpoon ebạạ tạ eyimạ ẹgẹna ọ."
43007005	(Odạdạ bẹẹnyaaka kạ awool libẹ kạ lọtumajạu yaayooyi.)
43007006	aJisẹs mmạ ojạu bẹ obi bẹ, "Kebee kẹmi kaa keyạ njẹn. Nạ yabạngạ yakọu kebee sansanaya bọng bọng wẹ oodạbạ.
43007007	Abaa ekpoon yaakọnni, odạ nkọnni bẹ ọsẹnga obaa nkuuyi lokạ nnyinni bẹ mbi nti mbẹ nyiyi,
43007008	Baa kọu kọnangai kimin, ami kaa nkọu njẹn ọsẹnga obaa kebee kẹmi njẹn kaa keeyạ."
43007009	Kạ ojại kẹ aajaa nwạ ọyau dạ aGalili.
43007010	Kạ abẹẹnyaaka yakọi kẹ kọnangai kimaa, aJisẹs kayena ọkọi. Nwạ kạ lowạni lowạni ọọkọi odạ ọkọi dạ koduuwạ.
43007011	Ẹdọ kọkpamma kạ abạ aJu, yakpenại tạ yakạạ obi nạ oyạ maa kọnangai kimaa. Ẹdọ yabimai yanẹn yajiyi bẹ, "Odạm imaa kii o."
43007012	Mạ lẹnẹnkpala jimaa yanẹn soosoo yayiyimại ọgẹna ẹ. Yanẹn bidi yatọngai yajiyi, nwạ odạ kẹnẹn yiyayi, bidi yajiyi, "Aajaa oodạ, nwạ ọpai yanẹn libeem"
43007013	Odạ ọnẹn wana maa oodạ wạ ofi tọnga boong lowạni lowạni ọgẹna Jisẹsa, ọsẹnga obaa kạ yayenại yọkaal bạ ẹfa yạ ẹkpamma bạ aJu.
43007014	Kạ yanạng kẹ kọnangai lebọkuwa jimaa yabọọli kẹ kẹwọọyi kẹwẹ, aJisẹs mmạ onoomạ ẹ ọkọu kạ Ẹtọ yạ Ọbasẹ, omạnạ ẹ tạ okpe yanẹn boong.
43007015	Wool libạ kẹ yakpammanẹn bạ aJu, ẹdọ yabimanai, "Ọnẹn imin ọsẹng yang oyimạ boong amin kạ kebee sạ obi yokpekpe banabana ọọnaani o."
43007016	aJisẹs mạ ojạu bẹ obi bẹ, "Boong wạ mkpe baa kạ yoyimạyimạ yọmi oodạ ooblạ. Oduukạ oblạ kạ yoyimạyimạ bạ Ọbasẹ wạ otoomi m kẹn.
43007017	Ọnẹn wanwanaya wạ oyonnạ ẹ kẹ wool tạ onạng boong wạ ọdẹẹyi Ọbasẹ nạ oyimạ boong wạ mkpe baa obi blạ dạ kọbọọ kạ Ọbasẹ, obidạ kạ letu lẹmi ndạạli ntạ mkpei baa.
43007018	Ọnẹn wạ ọtọngai mmạ ojiyi obi boong wạ ọtọngai maa oblạ kạ yoyimạyimạ yọwẹ, okoowạ owooyi kakadeen awool liwaa. Odạ ọnẹn wạ owooyi yanẹn tạ yatọnga yagẹna ọnẹn wạ otoomi ẹ kẹn nwạ odạ lọtumajạu obeembeemạ oodạ.
43007019	aMosis oni kạại baa nsọ nwẹ, aajaa oodạ o. Odạ ọnẹn ọbaa wana wana nsọ imaa ooyoo, Mbọng ọkaama abaa yaajaakai tạ yafi m kẹ o."
43007020	Lẹnẹnkpala jimaa lẹpọọna lejạu Jisẹsa, "Awu atoo kudạn bungạbung kạ awool. Odạ nnẹ owooyi tạ ọfọ kẹ o."
43007021	aJisẹs mmạ ọpọọna bẹ obi bẹ, Ami nnạng kẹ boong yọkala wana, abaa ebạạ obạ baa kẹ wool.
43007022	Odạdạ kạ aMosis okạạyi baa kukpạl kẹtaa, (okpintạ odạ kạ kukpạl kimin koobi dạ kọbọọ kạ aMosis kooblạ, koblạ dạ kọbọọ kạ abạ Awọu bijani) abaa yapạạli odạmwẹẹn kukpạl kạ lewi kọmẹẹmma jạ aJu.
43007023	Òodạ aa boong wạ abaa pạlại odạmwẹẹn kukpạl kạ lewi kọmẹẹmma jạ aJu oblạ maa yajạu nsọ yạ aMosis yaatọ, "Mbọng ọkaama ọkọkọnai baa obạ ami kạ mboi kẹ ọnẹn kạ lewi kọmẹẹmma jạ aJu o.
43007024	Baa ọnẹn ikpe kaakpe ọsẹnga obaa boong wạ abaa bali baa yabi mbạ yadạ. Ikpe kekpe ebạạ tạ odạ kạ aboong wạ oblemạ kaa dẹnẹnẹ."
43007025	Yanẹn bidi bạ yablạ mạ aJerusalẹm, mmạ yamạnạ bẹ tạ yablau, "Nwẹ mina ọnẹn wạ yaajaakai tạ yafi kẹ maa oodạ o.
43007026	Yakạạ dạ ọya min ọtọngai lowạni lowạni obạ mbạ, odạ ọnẹn wẹ bọng bọng oojạu. Yakpammanẹn yabi nạ yatạni kẹ yajạu aJisẹs odạ imin wạ opimạ kẹ dẹnẹnẹ.
43007027	Amọọn yoyimạ kẹ dạ ọnẹn imin oblạ, odạ kebee sạ Ọkaaminẹn imin wạ opimạ kẹ nạ oyạ maa ọnẹn maa oodạ wạ nạ oyimạ apaa yạ nạ oblạ oyạ maa."
43007028	Ẹdọ adạ aJisẹs ọyau kạ Ẹtọ yạ Ọbasẹ ọkuuyi lokạ okpei bẹ boong, ọtọnga ọtatalai ojạu bẹ obi bẹ, "Nwẹ abaa yayimạ m kẹ dẹnẹnẹ yayeni yayimạ kẹ dạ mblạ o. Kạ ẹfa ẹmi oodạ ntoo nyạ maa. Ọnẹn imin wạ otoomi m kẹn maa odạ lọtumajạu, abaa wẹ yaayi.
43007029	Odạ ami nyimạ ẹ kẹ, ọgẹna nwạ otoomi m kẹn. Ẹdọ mmạ mblạ kạ ọyau kaa nyạ maa."
43007030	Ẹdọ yanẹn bidi bạ yayau daa yaajaaka tạ yadibạ ẹ, odạ ọnẹn kaa oodạ wạ ọfẹ ẹ tạ ọpaana ẹ ọgẹna kebee kẹwẹ kaa keeyạ njẹn.
43007031	Odạ yanẹn soosoo mạ lẹkpala jạ yanẹn bimaa yayoo wẹ kạ lọtumajạu Ẹdọ mbạ mmạ yabimai yajiyi, "Kebee sạ imin wạ opimạ kẹ nạ oyạ maa, nwẹ nạ onạng yẹkalakala bloong bạ yẹta kẹ bạ ọnẹn imin onại o."
43007032	Kạ aFarisi yapuu boong wạ yanẹn yajiyi yagẹnai Jisẹsa, bạ keyooyi nyau bạ yadeen obaa bạ aFarisi yatoomi bạ kekpenạ Ẹtọ yạ Ọbasẹ bidi tạ yakọu yadibạ kẹ Jisẹsa.
43007033	aJisẹs mmạ ojạu bẹ obi bẹ, "Nạ nya kẹ maa obạ abaa kạ obepipiwẹẹn, ẹdọ mmạ mblạ kẹ nkọu mpạnạ kaa ọnẹn imin wạ otoomi m kẹn.
43007034	Nạ yawoo m, miin yaakạạ ọgẹna baa ọọfẹya tạ yakọu dạ apaa yạ ami nạ nya."
43007035	Yakpammanẹn bạ aJu mmạ yatọngai mbạ mbạ yajiyi, "Obidạ dẹndẹ maa owooyi tạ ọkọu dạ nạ yojạu ẹ yookạạ o. Obi nạ ọkọu dạ lipoon jạ liyau dạ lọsẹ jạ aGirik, dạ yanẹn yamọọn yalama yawuuyi okpe yanẹn bạ aGirik boong.
43007036	Mbọng okoowạ mạ ojiyi obi, 'Nạ yowoo ẹ, odạ wẹ yookạạ, oyeni obi mọọn ọọfẹya tạ yọkọu dạ nwạ nạ ọya.' Imaa okoowạ bọng o."
43007037	Kewikpongạm sạ kedạ ọtuuma kẹtaa kẹ ebạạ mmạ kọnangai kimaa, kenại aJisẹs onoomạ ẹ obee obebee kạ kawọng mmạ ọtatalai lemlee ojiyi, "Ọnẹn wanwanaya wạ ẹdọdọngati ebi wuu kẹ tạ ofukẹn opạnạ m maa dạ nạ ọwaa."
43007038	Adạ yafọngi kẹ kạ nwẹnẹ yạ Ọbasẹ yajạu, "ọnẹn wạ obi yooyi m kạ lọtumajạu nạ oyeni lewitu jạ lekạạyi lowi etoomma nạ lopoo lodạbạ ẹ kạ ẹtẹẹm."
43007039	aJisẹs mạ kọtọnga kọwẹ kimin, ọtọngai ọgẹnai Kutumadạn, kạ yanẹn bạ yayooyi ẹ kẹ kạ lọtumajạu nạ yanaan. Odạ kạ Kutumadạn kobi kẹ maa kooyạ njẹn mạ kebee simaa, ọgẹna aJisẹs wẹ kẹ yagabi yayoo kạ kẹbọọl kẹwẹ.
43007040	Kạ yanẹn bidi mạ lẹkpala maa yapuu boong wạ aJisẹs ọtọnga maa, yajại yabi, "Kạ lọtumajạu, ọnẹn imin odạ ọtọnganẹn wạ Ọbasẹ."
43007041	Yanẹn bidaa yabee daa yajạu, "aJisẹs odạ imin wạ opimạ kẹ," ẹdọ yadọ yadọ yayeni yabimai yajiyi, "Odạ aKrais nạ ọsẹnga yang maa oblạ dạ aGalili o.
43007042	Nwẹnẹ yạ Ọbasẹ njại kẹ mbi, imin wạ opimạ kẹ nạ oblạ dạ kepoon sạ aDeved, oyeni ọmaana dạ aBẹtẹliyẹm, dạ lopoon jạ aDeved oni wuuyi kaa."
43007043	Ẹdọ imaa onại yanẹn bimaa yapọọwa bẹ kẹ kạ kẹwooyi kẹbẹ ọsẹnga obạ aJisẹs.
43007044	Yanẹn bidi yawooyi dạ yafi dibạ ẹ, odạ ọnẹn wana wana wẹ kọbọọ ọọpana.
43007045	Kạ kekpongạm bạ kekpenạ Ẹtọ yạ Ọbasẹ yablạ kẹ yakọu yapạnạ daa bạ keyooyi nyau bạ yadeen obạ aFarisi. Ẹdọ bạ keyooyi nyau bạ yadeen obaa bạ aFarisi yablau bẹ yajạu bẹ, "Mbọng ọkaama wẹ maa yatạ yayạ o."
43007046	Bạ kekpenạ Ẹtọ yạ Ọbasẹ mmạ yapọọna bẹ yajạu bẹ, "Ọnẹn jang kẹ kọtọnga kạ eti yạ edạ aa yạ ọnẹn imin ọtọngai maa ọtọnga. "
43007047	Ẹdọ bạ aFarisi mmạ yablau bẹ yajạu bẹ, "Okoowạ abaa kayena yadẹya kẹ ọnẹn imin tạ onạng baa yẹkpaani tutu o.
43007048	Nwẹ oyeni kẹ kikpamma wạ aJu wana, obidạ aFarisi wạ oyooyi ẹ kẹ kạ lọtumajạu o.
43007049	Odạ lẹnẹnkpala jimin jạ lebi nsọ yạ aMosis leeyi, ọkaama Ọbasẹ oliim bẹ."
43007050	Ẹdọ aNikodimọs wạ oni kạlạeti ọkọu okạạ Jisẹsa, wạ oyeni odạ ọnẹn ọbẹ wana, mmạ ọblau bẹ obi bẹ,
43007051	"Nwẹ nsọ yạ aMosis maa mkpe njạu tạ yopạli ikpe yokạạ ọnẹn, kạ amọọn bi kẹ boong wạ onại kạ ẹma ẹwẹ yoopu, obaa kạ amọọn bi kẹ yookạạ boong wạ onại o."
43007052	Yapọọna ẹ yajạu ẹ: "Awu tutu ablạ dạ lọsẹ jạ aGalili o. Kọu akpenạ kạ nwẹnẹ yạ Ọbasẹ, nạ akạạ ajạu Ọtọnganẹn wạ Ọbasẹ jang dạ aGalili ooblạ." [
43007053	Ẹdọ ledungạnạ jimaa lẹlaama ọnẹn wanwanaya ọkọu dạ ẹtọ ẹwẹ.
43008001	Odạ aJisẹs oblạ kẹ ọkọu dạ okpoonwẹẹn wạ yadẹi Oliv.
43008002	Kạ lesowạdi kẹpọọm kẹpọọm, aJisẹs oduukạ ẹ ọkọu dạ Ẹtọ yạ Ọbasẹ. Yanẹn ebạạ yablạ kaa yapạnạ ẹ maa, ẹdọ mạ ọnọọma ọnọọma omạnạ ẹ tạ okpe bẹ boong.
43008003	Yakoowạ nsọwa yạ aMosis obaa bạ aFarisi yatạ yanẹẹn wana wạ yamaan kạ kọtaa yapạnạ ẹ maa, Ẹdọ yadạạli ẹ yamạnạ kạ lesongạ jạ yanẹn bạ yabeeyi maa ebạạ.
43008004	Ẹdọ mmạ yajạu Jisẹsa, "Okoowạ, yanẹẹn imin yamaan ẹ obạ odạm.
43008005	Kạ nsọ yạ aMosis okạại mọọn njại mọọn mbi tạ yotoo janẹẹnku jạ lodạ ajin ataa tutu yọfi ẹ kẹ. Awu ajại yang o."
43008006	Yanẹn bimaa yajại aajaa tạ yatạ yamạạn ẹ kẹpana oblạ maa yayeni boong wạ nạ yatạ yadẹ ẹ lojạu. Odạ aJisẹs ọbẹla ẹ otạ ẹninọng ọfọngi boong kạ lọsẹ.
43008007	Adạ yakuuyi lokạ yabimai ẹ liblabla, aJisẹs onoomạ ẹ obee ọyọọda ẹ ọyọọda mmạ ojạu bẹ obi bẹ, "Ọnẹn wanwanaya wạ obi jang kẹ boong bungạbung oonại mạ abaa yau maa, nwạ tạ okạlạ eti odạạli lẹtaa ọtaa yanẹẹn imaa."
43008008	Ẹdọ aJisẹs oyeni ọbẹla ẹ ọfọng boong kạ lọsẹ.
43008009	Kạ yanẹn bimin yapuu boong imin, yamạạn bẹ kạ yanọtamma yablại kẹ wọ, wọ, wọ tutu mbạ ebạạ yablạ kẹ. Ẹdọ yadoo maa Jisẹsa wẹkakạn obạ yanẹẹn imaa obebenại maa.
43008010	aJisẹs mmạ onoomạ ẹ obee ọyọọda ẹ kaa kawọng ojạu yanẹẹn imaa obi ẹ, "Yanẹn bimaa kii o. Nwẹ ọnẹn wana, wana maa oomungạ tạ opạli ikpe okạạ ọ o."
43008011	Yanẹẹn imaa mmạ ojạu ẹ obi ẹ, "Tata ndạ ọnẹn wana maa oomunga." aJisẹs mmạ ojạu ẹ obi ẹ, "Otuum ọyi. Ami kayena wọ ikpe mmfali. Blạ kẹ, odạ kaa boong bungạbung kayeni kaanạng."]
43008012	aJisẹs mmạ oyeni ojạu bạ aFarisi obi bẹ, "Ami ndạ ọnẹn imin wạ okạạyi yanẹn kogbongạ mạ ekpoon min." Ọnẹn wanwanaya wạ otooli m nạ oyeni kogbongạ kạ nạ konạng ẹ oyeni etoom. Ẹdọ nwạ jang kạ kewibloong ọọsẹnga.
43008013	Bạ aFarisi mmạ yajạu Jisẹsa yabẹ ẹ, "Awu ayini ọ akạạyi mọọn, odạ ọnẹn wana wana maa oodạ wạ nạ obee ọ ngạm. Boong wạ atọngai agẹnai ọ maa, ọnẹn maa oodạ wạ nạ ọdẹya obạ awu."
43008014	aJisẹs ọpọọna bẹ obi bẹ, "Ndạ aajaa oodạ mạ aboong wạ abaa jiyi maa. Okpintạ odạ kạ ami nyinni m nkạạyi baa, boong wạ njiyi maa odạ lọtumajạuwa, ọsẹnga obaa ami nyimạ kẹ dạ mblạ obaa dạ nkuuyi. Abaa yaayi dạ ami mblạ obaa dạ nkuuyi.
43008015	Abaa yapạạlại ikpe aa yanẹn, odạ ami jang ọnẹn ikpe mpạli nkạạ.
43008016	Òodạ aa boong wạ nnạ mpạli ikpe nạ odạ lọtumajạu ọsẹnga obaa miin kakạn nyau. Uwọu wạ otoomi m kẹn maa ọyau obạ ami kạ aboong wạ mbi nại.
43008017	Yafọng kẹ mạ nsọ yạ aMosis yajạu, yanẹn yapoo yabeeyi ọnẹn ngạm kạ oyinạ, okoowạ oblemạ kẹ kaa.
43008018	Ami nnyinni ngẹnai wool limi. Uwọu wạ otoomi m kẹn nạ obee m ngạm."
43008019	Yanẹn bimaa mmạ yablau ẹ yajạu ẹ, "Awọu ọyau dẹndẹ o." aJisẹs mmạ ọpọọna bẹ, "Abaa miin yaayi, Uwọuwa yaayimạ. Ofidạ aa abaa yayi m kẹ yafi yayimạ kẹ Uwọuwa."
43008020	aJisẹs ọtọngai bloong bimin ebạạ kạ ọyau kạ Ẹtọ yạ Ọbasẹ okpei yanẹn boong, dạ libọọ jạ yayooyi kaa yikuul kotoonna. Ẹdọ ọnẹn wana, wana maa oodạ wạ odibạ ẹ, ọsẹnga obaa kebee kẹwẹ kaa keeyạ njẹn.
43008021	aJisẹs mmạ oyeni ojạu bẹ obi bẹ, "Ami nạ mblạ kẹ, abaa nạ yawoo m, ẹdọ miin yaakạạ odạ abaa nạ yabạ kạ yebungạbung yẹbaa. Baa ọọfẹya tạ yakọu dạ ami nkuuyi."
43008022	Ẹdọ bạ aJu bạ yakpamma mmạ yajại, "Nwạ obi, mọọn ọọfẹya tạ yọkọu dạ nwạ ọkuuyi. Imin obi koowạ obi nwạ nạ ọfi kẹ wool liwẹ o."
43008023	aJisẹs mmạ ọpọọna bẹ obi bẹ, "Abaa yablạ min, ami mblạ kạ kawọng. Abaa yablạ mạ ekpoon min, ami mạ ekpoon imin mmblạ."
43008024	Imaa ọkaama njiyi baa mbi, "Abaa nạ yabạ kạ yebungạbung yẹbaa. Nạ yabạ kạ yebungạbung yẹbaa obi oodạ abaa yayooyi kạ lọtumajạu yajại, ami ndạdạ ọnẹn imaa wạ njại mbi ndạ maa."
43008025	Bạ aJu mmạ yablau Jisẹsa yajạu ẹ, "Awu adạ nẹẹ o." Boong wạ ntạ nyin baa kẹ kạ kekạkạlạeti kaa nwạ ndạ.
43008026	"Nyeni kẹ bloong soosoo bạ nnạ njạu ngẹna baa, obaa ntạ mkpe baa ikpe. Odạ ọnẹn imin wạ otoomi m kẹn odạ ọnẹn lọtumajạuwa. Ami nnyinni ekpoon boong wẹkakạn wạ mpuu kạ ẹma ẹwẹ."
43008027	Yanẹn bimaa yaayimạ yajạu aJisẹs ọtọngai obạ mbạ ọgẹnai yaatẹa.
43008028	Ẹdọ aJisẹs mmạ ojạu bẹ obi bẹ, "Kebee sạ nạ yagai Wẹẹn wạ Ọnẹn kạ kawọng, abaa nạ yayimạ yajạu, Ami ndạ Ọnẹn imin wạ njại Ami ndạ maa. Ẹdọ nạ yayimạ yajạu boong nnạngi kạ ẹfa ẹmi, odạ ntọngai boong wẹkakạn wạ Uwọu okpe m tạ njạu ẹdọ nwạ nạ njạu.
43008029	Ọnẹn imina wạ otoomi m kẹn maa ọyau obạ ami. Jang miin oteeyi tạ nya miin kakạn, ọsẹnga obaa kebee sansanaya nnạngi boong wạ ọdadalai ẹ ẹtẹẹm."
43008030	Ẹdọ yanẹn soosoo bạ yapuu bloong bimin bạ aJisẹs ọtọnga, yayoo ẹ kạ lọtumajạu.
43008031	Ẹdọ aJisẹs mmạ ojạu bạ aJu bimaa bạ yayooyi ẹ kẹ kạ lọtumajạu maa obi bẹ, "Òodạ aa boong wạ abaa nại boong wạ mkpe baa, nạ yadạ yatoolinẹn yami dẹnẹnẹ.
43008032	Nạ yayimạ lọtumajạu, ẹdọ lọtumajạu jimaa nạ lọwaali baa kẹ."
43008033	Bạ aJu bimaa mmạ yapọọna ẹ yabi ẹ, "Amọọn yodạ kepoon sạ Ebraam. Jang kẹ yafooli bạ ọnẹn yoodạ. Tạ ajiyi mọọn nạ yoyeni kọwaali kẹ, imaa okoowạ bọng aajaa o."
43008034	aJisẹs mmạ ọpọọna bẹ obi ẹ, "Tạ nyin baa lọtumajạu, ọnẹn wanwanaya wạ onại kebungạbung odạ ofooli wạ aboong bungạbung.
43008035	Ofooli jang kạ ẹtọ yạ ọnẹn wạ ọdẹi ẹ ọọyau kạ ayoyo. Odạ Wẹẹn wạ oblạ mạ ẹtọ imaa nạ ọya kaa kạ ayoyo.
43008036	Ẹdọ òodạ aa Wẹẹn wạ Ọbasẹ onại baa yasẹ kẹ, abaa nạ yasẹ kẹ dẹnẹnẹ.
43008037	Nyimạ kẹ mbi abaa yadạ kepoon sạ Ebraam. Okping tạ odạ aajaa, abaa yawooyi tạ yafii m kẹ, ọsẹnga obaa kạ nnạ yajạu yokpekpe yọmi yaanaani.
43008038	Boong wạ ami ntọngai ọgẹnai odạ wạ Uwọu okoowạ m. Odạ abaa yanạngi boong wạ awọu ojại baa tạ yanạng."
43008039	Mmạ yapọọna ẹ yajạu ẹ, "Ebraam odạ Uwọu wạ ọmọọn." aJisẹs mmạ ojạu bẹ obi bẹ, "Ofidạ aa yadạ bẹẹn bạ Ebraam dẹnẹnẹ, yafi yanạng kẹ bloong bạ yedạ aa bạ Ebraam oninại.
43008040	Odạ ajajimin abaa yawooyi tạ yafi kẹ ọnẹn imin wạ oyinni baa lọtumajạu jạ opuu kạ ẹma yạ Ọbasẹ. Ebraam boong wạ odạ ajin oonại.
43008041	Yanạngi bloong bạ abạ awọu yani nạngi." Mbạ yapọọna Jisẹsa yajạu ẹ, "Ọbasẹ kạ awool liwẹ nwạ odạ Uwọu wẹkakạn wạ amọọn yeni, amọọn yodạ bẹẹnna dẹnẹnẹ."
43008042	aJisẹs mmạ ojạu bẹ obi bẹ, "Ofidạ aa, odạ Ọbasẹ odạ Awọu wạ ọbaa, yafi yayeni kẹ kẹdẹi obạ ami, ọgẹna mblạ kạ Ọbasẹ ọyau kaa nyạ mina. Mina kạ awool limi nyạ, odạ nwạ otoomi m kẹn.
43008043	Mbọng ọkaama boong wạ njại baa, baa oofạngạ o. Odạ baa ọọfẹya tạ yapuuwạ oyinạ ọmi.
43008044	Abaa yadạ bẹẹn bạ awọu kikpamma kutan, oyeni ọdẹyi baa tạ yatooli adẹẹyi yạ abạ awọu imaa. Kạ kemạnạlegạn nwạ odạ kẹfi yanẹn, oyeni odạ obeembeemạ. Jang lọtumajạu ọọtọnga. Akạkạạ ọpaa libeem onạngi lẹmaana jạ oyeni, ọsẹnga obaa nwạ odạ obeembeemạ oyeni odạ yaatẹ wạ libeem ebạạ.
43008045	Ami ntọngai baa lọtumajạu, imaa ọkaama abaa obạ ami yaadẹya.
43008046	Odạ naa ọnẹnna ọbaa wana nạ oyin dạ okạạ m nạngi boong bungạbung o. Ẹdọ òodạ aa ntọngai baa lọtumajạu, mbọng ọkaama abaa nạ yajạạm kạ lọtumajạu yaayooyi o.
43008047	Ọnẹn wạ oblạ kạ Ọbasẹ nạ ọkala kotung kạ likạạ jạ Ọbasẹ. Odạ abaa kạ Ọbasẹ yaablạ imaa ọkaama kotung yaakala."
43008048	Bạ aJu mmạ yablau Jisẹsa yajạu ẹ, "Nwẹ amọọn kaa yooblemạ tạ yojạu yobi awu ablạ dạ aSameriya, ayeni atạ kudạn bungạbung."
43008049	aJisẹs mmạ ọpọọna bẹ obi bẹ, "Ami Kudạn bungạbung nto. Ami nkạạyi Uwọuwa ledạmmi, odạ abaa miin kọgabi yaakại.
43008050	Ami kọgabi nwooyi nkạạ wool limi. Odạ ọnẹn wana ọyau kaa wạ owooyi tạ nnaan ledạmmi, ẹdọ nwạ odạ kekpe ikpe.
43008051	Ami nnyinni baa lọtumajạu, ọnẹn wanwanaya wạ ọdẹya tạ onạng boong wạ ami mkpei baa, jang oobạ."
43008052	Ẹdọ bạ aJu mmạ yajạu Jisẹsa yabi ẹ, "Eti imaa amọọn yoyimạ kẹ yobi, kạ lọtumajạu, awu atoo kudạn bungạbung kạ awool! Ebraam obạ kẹ, aajaa yatọnganẹn bạ Ọbasẹ tutu yabạ kẹ, awu apạnạ maa ajạu abi ọnẹn wanwanaya wạ ọdẹya tạ onạng boong wạ odạ yokpekpe yọwu jang oobạạ.
43008053	Uwọu wạ ọmọọn Ebraam obạ kẹ, nwẹ awu ajiyi abi adạm ataa kẹ Ebraamma. Aajaa kayena yatọnganẹn bạ Ọbasẹ yabạạ kẹ. Awu abala ọ abi adạ bọng o."
43008054	aJisẹs mmạ ọpọọna bẹ obi bẹ, "Òodạ aa boong wạ odạ ami nwooyi tạ ngai wool limi, kọgabi kimaa nạ kodạ kẹkanga. Uwọu wạ abaa jại odạ Ọbasẹ ọbaa maa nwạ okạạyi m kọgabi kimin.
43008055	Abaa jang wẹ kẹ yaayi, odạ ami nyimạ ẹ kẹ. Ofidạ aa njại mbi ami wẹ nyi, mfi ndạ obeembeemạ aa abaa maa. Odạ nyimạ ẹ kẹ nyeni nnạngi adạ ojại.
43008056	Ebraam wạ odạ awọu wạ ọbaa, oni dạạli ẹ ẹtẹẹm tạ okạạ kebee sạ nnạ nyạ maa, okạạ kẹ ẹtẹẹm ẹdaal ẹ."
43008057	Ẹdọ bạ aJu mmạ yajạu ẹ, "Awu mbạntam apoo opạli joo ataami abạngạ njẹn, asẹng yang ajiyi abi awu ani nạ akạạ kẹ Ebraamma o."
43008058	aJisẹs mmạ ọpọọna bẹ obi bẹ, "Tạ nyin baa lọtumajạu, ami nkạlạeti nya kẹ maa Ebraam mmạ omung ọmaana."
43008059	Kạ aboong imin wạ aJisẹs ojại bẹ, nkạạ yakpammanẹn bạ aJu yabọi ataa dạ nạ yatoowạ ẹ, odạ aJisẹs oduuwạ ẹ kẹ oyeni ọsẹnga ẹ daa oblạ kẹ dạ Ẹtọ yạ Ọbasẹ.
43009001	Kạ aJisẹs oblại kẹ dạ Ẹtọ yạ Ọbasẹ, ọsẹngi ọkuuyi, okạạ odạm wana wạ ọmaana obạ mplọng.
43009002	Ẹdọ yatoolinẹn yawẹ mmạ yablau ẹ yajạu ẹ, "Okoowạ, mbọng otoo ọnẹn imin tạ omlee kẹ mplọng o. Nwẹ oblạ kạ aboong bungạbung wạ onại, obidạ kạ aboong bungạbung wạ yaatẹ obạ yaaka yanại o."
43009003	aJisẹs mmạ ọpọọna bẹ obi bẹ, "Òodạ aa kạ oblạ kạ aboong bungạbung wạ ọnẹn imin onại, obidạ wạ yaatẹ obạ yaaka yanại mmạ odạ oplạmplạmạ. Odạ omlee kẹ mplọng oblạ maa yanẹn yakạạ ẹfa yạ Ọbasẹ kạ etoom ẹwẹ.
43009004	Amọọn nạ yọkọu lokạ yonạnạngi yonạnạng bạ Ọbasẹ otoomi m kẹn mạ otoo maa odạ kẹplakoon min, ọgẹna deedeesa kefunni kẹn sạ ọnẹn nạ ojạu yonạnạng oonại.
43009005	Adạ njẹn nyau mạ ekpoon, ami ndạ kogbongạ ekpoonna."
43009006	Ẹdọ kạ aJisẹs ọtọnga kẹ aajaa, ọkpi litabọng kạ lọsẹ otạ onạng ẹdọba, yạ ọbẹda opạạ oplạmplạmạ imin kạ ayẹẹn,
43009007	Ojạu ẹ obi ẹ, "Kọu akoi yọ lokạ dạ lewibạ jạ yadẹi Silọm." (Silọm kạ lokạạ okoowạ yatoom kẹ) Ẹdọ ọnẹn imaa ọkọu okoi ẹ kẹ lokạ, ẹdọ omạnạ ẹ tạ okạạ eti, oblạ kẹ ọkọu dạ ẹtọ ẹwẹ.
43009008	Yakạmwunẹn yawẹ obạ yanẹn bạ yani yẹ kẹ obeemi boong, yablai yajạu, "Nwẹ mina odạm wạ oni nọọmmi obeemi boong maa oodạ o."
43009009	Yanẹn bidi yajiyi, "Odạ nwạ" bidaa yajiyi, "Aajaa oodạ, odạ kosenạ." Ẹdọ ọnẹn imaa kạ awool liwẹ mmạ ojạu bẹ obi bẹ, "Odạ ami ee."
43009010	Yanẹn bimaa mmạ yablau ẹ yajạu ẹ, "Odạ yang anại mmạ akạạ eti o."
43009011	Mmạ ọpọọna bẹ obi bẹ, "Ọnẹn imaa wạ yadẹi aJisẹs maa nwạ onại ẹdọba, odạạli yẹ opạạ m kạ ayẹẹn, mmạ ojạu tạ nkọu dạ lewibạ jạ yadẹi Silọm maa nkooyi m kẹ lokạ. Ẹdọ adạ nkoi daa nkooyi m kẹ lokạ, ndạ nsẹng aajaa mạ ọfẹya m tạ nkạạ eti."
43009012	Ẹdọ yanẹn bimaa mmạ yablau ẹ yajạu ẹ, "Ọnẹn maa ọyau dẹndẹ o." Ọpọọna bẹ obi bẹ, "Nyi dạ ọọyau."
43009013	Mmạ yadạạli odạm imaa wạ oni dạ oplạmplạmạ maa yatạ yapạnạ daa bạ aFarisi.
43009014	Onidạ kạ lewi kọmẹẹmma jạ aJu, nkạạ aJisẹs oninại ẹdọba otạ oboo kẹ oplạmplạmạ imaa.
43009015	Ẹdọ bạ aFarisi kayena yablau ọnẹn imaa dạ ọsẹng mmạ okạạ eti. Mạ oyin bẹ obi bẹ, "Nwạ opạạyi m ẹdọba kạ ayẹẹn mmạ nkọu nkooyi m kẹ lokạ, ẹdọ obee maa ọfẹya m tạ nkạạ eti."
43009016	Bạ aFarisi bidi mmạ yajạu ẹ, "Ọnẹn wạ onại boong imin ndạ ọnẹn wạ Ọbasẹ oodạ, ọgẹna nsọ yạ mbọi lewi kọmẹẹmma kạ aJu ooyooyi." Bidaa yajạu ẹ, "Odạ yang maa kẹnẹn bungạbung nạ kẹsẹnga kenạng yẹkalakala bloong bạ yedạ aa bimin o. Imaa onại bẹ tạ yapọọwa bẹ kẹ."
43009017	Yayeni yablau ẹ kaa eti yana yajạu ẹ, mmạ ajạu abi nwạ oboi ọ kẹ kạ mplọng nwu o. Odạ mbọng nnạ ajạu ọgẹna ẹ o. Ọpọọna bẹ, obi bẹ, "Nwạ odạ ọtọnganẹn wạ Ọbasẹ."
43009018	Yakpammanẹn bạ aJu yaawoi tạ yayoo kạ lọtumajạu yajạu ọnẹn imaa onidạ oplạmplạmạ, ẹdọ ajajimin ọfẹya ẹ kẹ tạ okạạ eti, tutu yadẹẹ yaatẹa obạ yaaka,
43009019	Yablau bẹ yajạu ẹ, "Nwẹ mina odạ wẹẹn ọbaa o. Odạ nwạ abaa jại ọmaana obạ mplọng o. Odạ yang ọkaama ajajimin okạạ eti o."
43009020	Bạ yaatẹ obạ yaaka, yapọọna bẹ yajạu ẹ, "Yoyimạ kẹ yobi mina odạ wẹẹn ọmọọn, yoyeni yoyimạ kẹ yobi nwạ oni maana obạ mplọng.
43009021	Odạ amọọn yooyi dạ ọsẹng ọfẹya ẹ tạ okạạ eti ajajimin. Yooyeni yoyimạ ọnẹn imin wạ oboi ẹ kẹ mplọng. Baa blau ẹ ọgẹna nwạ obạngạ kẹ kebee tạ ọpọọna baa kạ awool liwẹ."
43009022	Yaatẹ obạ yaaka wạ ọnẹn imaa yajại aajaa ọsẹnga obaa yayeni yọkaal bạ yakpammanẹn bạ aJu bạ yapạạli kẹ yajạu ọnẹn wanwanaya wạ ojại obi oyoo kẹ Jisẹsa aa imin wạ opimạ kẹ nạ yawung ẹ dạ edungạnạtọ yạ aJu.
43009023	Imaa ọkaama yaatẹ obạ yaaka yajạu, "Wẹẹn ọbẹ obạngạ kẹ kebee tạ yablau ẹ."
43009024	Kạ obạng nti mpoo, bạ aJu yadẹ kaa ọnẹn imaa wạ oni mlee kẹ mplọng maa tạ oyeni opạnạ bẹ kẹn, ẹdọ mmạ yajạu ẹ, yabi ẹ, "Wai ọ atạ jeen jạ Ọbasẹ abi nạ ayin lọtumajạu Amọọn yoyimạ kẹ yobi ọnẹn imaa wạ oboi ọ kẹ maa odạ kẹnẹn bungạbung."
43009025	Ọnẹn wạ oni maana obạ mplọng maa mmạ ọpọọna bẹ obi bẹ, "Ami nyi obidạ kẹnẹn bungạbung, obibi kẹnẹn bungạbung oodạ. Boong wana wạ nyi odạ, ami nnidạ oplạmplạmạ, ẹdọ ajajimin, ami nkạạ kẹ eti."
43009026	Bạ aJu mmạ yablau ẹ yajạu ẹ, "Odạ yang onại ọ. Odạ yang ọsẹng mmạ oboo ọ kẹ kạ mplọng nwu o."
43009027	Ọnẹn imaa ọpọọna bẹ obi bẹ, "Ntạ nyin baa kẹ litung yaakala. Mbọng ọkaama yawooyi tạ yayeni yapuuwạ kaa o. Abaa kayena yawooyi tạ yadạ yatoolinẹn yawẹ o."
43009028	Mmạ yablenạ ẹ yayeni yapongạnạ litoom obạ nwạ, yajạu ẹ, "Awu adạ otoolinẹn ọwẹ, odạ amọọn yodạ yatoolinẹn bạ aMosis.
43009029	Yoyimạ kẹ yobi Ọbasẹ oni tọngai obạ aMosis, odạ ọnẹn imin, amọọn yooyi lopoon jạ oblạ kaa."
43009030	Ọnẹn imaa mmạ ọpọọna bẹ obi bẹ, "Ọkala aajaa tạ yajạu yaayi lopoon jạ ọnẹn imaa oblạ kaa, opạnạ maa oboo m kẹ mplọng.
43009031	Yoyimạ kẹ yobi Ọbasẹ jang kotung ọọkala okạạ yẹnẹn bungạbung. Ọkalai kotung okạạyi yanẹn bạ yakạạ ẹ ledạmmi yayeni yanạngi boong wạ owooyi bẹ tạ yanạng.
43009032	Kạ Ọbasẹ obebee obolạ ekpoon, yanẹn jang kẹ yaapu dạ ọnẹn onại ọnẹn wạ ọmaana obạ mplọng tạ ọfẹya ẹ okạạ eti.
43009033	Ọnẹn imin wạ obooyi m kẹ maa odạ ọnẹn wạ Ọbasẹ, ofibi aajaa oodạ wẹ ofifẹ ẹ tạ onạng bọng bọng."
43009034	Bạ aJu mmạ yapọọna ẹ yajạu ẹ, "Kạ abeebee amaana yapooni ọ kạ kebungạbung, ẹdọ ajajimin, aajaakai tạ akpe mọọn bloong." Ẹdọ mmạ yawung ẹ kạ edungạnạtọ yạ aJu.
43009035	Kạ aJisẹs opuu kẹ obi yawung kẹ ọnẹn imaa kạ Edungạnạtọ yạ aJu, ọkọi owoo ẹ, ojạu ẹ obi ẹ, "Nwẹ awu ayoo kẹ Wẹẹn wạ Ọnẹn kạ lọtumajạu o."
43009036	Ọnẹn imaa mmạ ọblau ẹ obi ẹ, "Tata, yin ọnẹn wạ nwạ odạ, dạ nạ ọfẹya m nyoo ẹ kạ lọtumajạu."
43009037	aJisẹs mmạ ojạu ẹ obi ẹ, "Awu aduukạ akạạ ẹ kẹ. Odạ nwạ ọtọngai obạ awu ajajimin."
43009038	Ọnẹn imaa mmạ omạạn adudungi kạ lọsẹ, ojạu Jisẹsa obi ẹ, "Tata ami nyoo kẹ kạ lọtumajạu."
43009039	aJisẹs mmạ ojạu ẹ obi ẹ, "Nyạ mạ ekpoon imin tạ mkpe yanẹn ikpe oblạ maa yanẹn bạ yamlee kẹ mplọng yakạạ eti, ẹdọ yanẹn bạ yakại eti yamlee mplọng."
43009040	Kạ aFarisi bidi bạ yayau daa obạ nwạ yapuu boong imin wạ aJisẹs ojại, yablai ẹ, "Ajiyi abi amọọn tutu yodạ yaplạmplạmạ o."
43009041	aJisẹs mmạ ọpọọna bẹ obi bẹ, "Ofidạ aa abaa yadạ yaplạmplạmạ kạ ujạufala yaafi yau, odạ kạ abaa jại yabi abaa yakạạ kẹ eti, okoowạ obi abaa nạ yakọu lokạ yanaan ujạufala imaa."
43010001	Ẹdọ aJisẹs mmạ ojạu bẹ obi bẹ, "Kạ lọtumajạu nkạạ nnyinni baa mbi, ọnẹn wạ obi ẹ kạ lekạmtima jạ ndạạdạạl ọọsẹng omlee kẹn, odạ obạlạ ọsẹnga ẹ eti ẹdọẹdọ, ọnẹn imaa odạ owuseel obạ kẹkọọ ndạạdạạl.
43010002	Ọnẹn imaa wạ omlee kẹn ọsẹnga ẹ kạ lekạmtima nwạ odạ kekpenạ ndạạdạạl.
43010003	Kekpenạ lekạmtima nạ okuuwạ okạạ yẹ kạ nnạ ọdẹ yẹ yeen yạ ndạạdạạl nwẹ, ẹdọ ndạạdạạl imaa nạ ntạni kẹ lemlee lẹwẹ, ẹdọ nwạ nạ otạ yẹ odạbạ ẹ kaa.
43010004	Kạ nạ ọbọu kẹ ebạạ yạ ndạ yạ nwẹ nạ okạlạ yẹ eti, ẹdọ ndạạdạạl imaa nạ ntooli ẹ ọgẹna ntạni kẹ lemlee lẹwẹ.
43010005	Odạ ndạạdạạl imaa oseen ntooli, kạ lọtumajạu nạ nwau ndoo wẹ ọsẹnga obaa lemlee lẹwẹ nntạni."
43010006	aJisẹs obạ bẹ kẹsẹma simin, odạ bẹ oogbongạ boong wạ kekoowạ.
43010007	Ẹdọ aJisẹs mmạ oyeni ojạu bẹ obi bẹ, "Kạ lọtumajạu tạ nyin baa, Ami ndạ letimaa jạ ndạạdạạl imaa.
43010008	Yanẹn bikaa ebạạ bạ yakạlạ m kẹ eti yayạ kẹ maa yadạ yawuseel obạ kẹkọọ ndạạdạạl, odạ ndạạdạạl bẹ kotung nnkala.
43010009	Ami ndạ lekạmtima, ọnẹn wanwanaya wạ ọsẹng ẹ kạ ami omlee kẹn nạ oyeni nkaami. Nwạ nạ okạạ luji kạ nạ omleenni kẹn obaa kạ odạbại yẹ kaa.
43010010	Boong wẹkakạn wạ ọkaama owuseel oyạ maa odạ tạ owu bloong bạ yanẹn, ọfi yanẹn oyeni okạbi bloong. Ami nyạ maa oblạ maa yayeni etoom yạ ewuuyi owuwu.
43010011	"Ami ndạ kekpenạ ndạạdạạl wạ ọyiyi, kekpenạ ndạạdạạl wạ ọyiyi ọdẹya kẹ tạ obaa okạạ ndạạdạạl nwẹ.
43010012	Ọnẹn wạ yapẹli ọpẹpẹl wạ obi kekpenạ ndạạdạạl oodạ, wạ ndạạdạạl maa mbi yạ nwẹ nndạ, nạ ọwau odoo yẹ kạ okạạ kaa kẹkpẹya kefunikẹn. Ẹdọ kẹkpẹya maa nạ kẹ ẹfi kẹ edạạdạạl, ẹdọ ikin ebạạ nạ nlaama kẹ.
43010013	Ọnẹn wạ yapẹli ọpẹpẹl nạ ọwau oblạ kẹ, ọgẹna nwạ odạ ọnẹn wạ yapẹli opẹpẹl, boong wạ obi nạ odạ bẹ okạạ ndạạdạạl, wẹ dạ etoom dạ ọọpana.
43010014	"Ami ndạ kekpenạ ndạạdạạl wạ ọyiyi. Ami nyimạ kẹ ndạạdạạl mmi, aajaa kayena ndạạdạạl mmi kayena nyimạ m kẹ.
43010015	Adạ Uwọu oyimạ m kẹ, ndạ ami nyimạ kẹ Uwọuwa, nyeni ndẹya tạ mbạ nkạạ ndạạdạạl imaa.
43010016	Nyeni kẹ ndạạdạạl ndọ ndọ daa yạ mbi obạ imin nsẹng. Nạ nkọu ndạạli yẹ ntạ nyạ maa tutu, dạ nạ mpuuwạ lemlee lẹmi. Ẹdọ nyạ nạ mfạnạnạ kẹ kạ ledạạdạạl kpala jana, nyạ nạ nyeni kekpenạ ndạạdạạl wana.
43010017	Ami ntuum ndẹ Uwọuwa, ọsẹnga obaa ndẹya kẹ tạ mbạ, dạ ami nạ nyeni nwuuyi etoom.
43010018	Ọnẹn maa oodạ wạ nạ ọfẹya tạ ofii m obi oodạ nganna wool limi nkạạ ẹ tạ onạng aajaa. Nyeni kẹ ẹfa tạ nganna etoom ẹmi nkạạ dạ nạ yafii m, nyeni kẹ ẹfa tạ nnaan yẹ kẹ. Mina mmạ odạ boong wạ Uwọu ojại m tạ nnạng."
43010019	Ẹdọ ọsẹng obạ kọtọnga kimaa bạ aJu yayeni kọpọọwa kẹ kạ kẹwooyi kẹbẹ.
43010020	Yanẹn yabẹ soosoo bidi yajiyi, "Otoo kudạn bungạbung kạ awool oyeni odạ otạtạlạ. Mbọng ọkaama yaakalai ẹ litung o."
43010021	Yadọyadọ, yajiyi, "Ọnẹn wạ otoo kudạn bungạbung kạ awool oobạng ọtọnga ajin. Jang ọọfẹya kudạn bungạbung tạ konạng oplạmplạmạ okạạ eti."
43010022	Kebee simaa onidạ kebee kekoowạ, ẹdọ bạ aJu yayau dạ aJerusalẹm yanạngi kọnangai Ẹtọ yạ Ọbasẹ kẹganna kekạạ Ọbasẹ.
43010023	aJisẹs ọsẹngi mạ apaa ẹtọa yạ Ọbasẹ yạ yadẹi lekunạ jạ aSọlọmọn.
43010024	Ẹdọ kạ yanẹn maa yabee yasongạ ẹ kẹ ebạạ mmạ yablai ẹ yajạu ẹ, Nwẹ nạ ayoo mọọn kạ kọtẹẹmkpawa ogạnạ obạngạ yang o. "Yin mọọn kạ lọtumajạu gboong obidạ awu adạ imin wạ opimạ kẹ o."
43010025	aJisẹs mmạ ọpọọna bẹ obi bẹ, "Ami nkạlạ nyin baa kẹ, odạ abaa min kạ lọtumajạu yaayo. Yẹkalakala bloong bạ ntoo jeen jạ Uwọu nnạng yebạạ m kẹ ngạm.
43010026	Odạ abaa min kạ lọtumajạu yayooyi ọsẹnga obaa mạ abaa bi ndạạdạạl mmi yaadạ.
43010027	Ndạdạạl mmi mpuuwại lemlee lẹmi. Ami nyimạ yẹ kẹ nyeni ntotolại m
43010028	Ami nkạạyi yẹ etoom ayoyowa, ẹdọ nyạ jang mkpoo. Ọnẹn maa oodạ wạ nạ ọfẹya tạ ọnaan yẹ kẹ dạ kọbọọ.
43010029	Uwọu wạ ọganna yẹ okạạ m odạm ọtaa kẹ yanẹn ebạạ. Ọkaama ọnẹn maa oodạ wạ nạ ọfẹya tạ ọwai yẹ kẹ dạ kọbọọ kạ uwọu.
43010030	Uwọu obạ ami yodạ ọnẹn wana."
43010031	Ẹdọ bạ aJu mmạ yayeni yabọu ataa dạ nạ yatoo ẹ.
43010032	aJisẹs mmạ ojạu bẹ obi bẹ, "Ami nnạng kẹ bloong bạ yẹyiyi soosoo bạ abaa kạạ kẹ, bạ Uwọu okạạyi m ẹfa tạ nnạng, odạ wẹẹnwẹ ọkaama yawooyi tạ yatoo m ataa o."
43010033	Bạ aJu mmạ yapọọna ẹ yajạu ẹ, "Amọọn yoowoi tạ yotoo ọ ataa, ọsẹnga obạ yonạnạng dindinạ bạ anại kẹ, odạ kạ ablenại jeen jạ Ọbasẹ ọkaama. Awu adạ ọnẹn etieti, ẹdọ mmạ aajaakai tạ anạng wool liwu aa adạ Ọbasẹ."
43010034	aJisẹs mmạ ọpọọna bẹ obi bẹ, "Nwẹ nji yafọng kẹ kạ nwẹnẹ nsọwa yạ aMosis yajạu, 'Ọbasẹ obi, abaa yadạ yabasẹbẹẹn.'
43010035	Yoyimạ kẹ yobi boong wạ nwẹnẹ yạ Ọbasẹ njại kẹ, odạ lọtumajạu kạ ayoyo. Ẹdọ Ọbasẹ mmạ ọdẹ yanẹn bimaa 'Yabasẹbẹẹn,' odạ mạ odạ mbạ ọganna lẹkawa lẹwẹ okạạ.
43010036	Odạ ami, Uwọu opimạ m otoo m mạ ekpoon, ẹdọ nạ yasẹnga yang yajạu ami mblenại jeen lẹwẹ kạ njại mbi, 'Ndạ Wẹẹn wạ Ọbasẹ o.'
43010037	Òodạ aa boong wạ mbi boong wạ Uwọu owooyi m tạ nạng, nnại, baa miim kạ lọtumajạu kaayoo.
43010038	Odạ òodạ aa nnạngi bẹ, yakpintạ nạ yajạu m kạ lọtumajạu yaayooyi, baa yoo yenại maa kạ lọtumajạu, oblạ maa abaa yayimạ, yayeni yanaan kofạngạ kạ nạ kokoowạ baa kojạu, Uwọu ọyau kạ ami, ẹdọ ami nya kạ nwạ."
43010039	Ẹdọ etimaa yawoo dạ yafi dibạ kẹ Jisẹsa, oyeni ọsẹ bẹ kẹ.
43010040	aJisẹs oblạ kẹ ọkọu ọbali lọganga jạ aJọdan ọkọu dạ apaa yạ aJọn oni kạlạ ọya ọblẹi yanẹn lowi, ẹdọ nwạ ọya daa.
43010041	Yanẹn soosoo yakọu yapạnạ ẹ daa, yajạu ẹ, "aJọn ndạ yẹkalakala bloong bana oonại, odạ bloong bạ ọtọnga ebạạ ọgẹna ọnẹn imin yenidạ lọtumajạu."
43010042	Ẹdọ yanẹn soosoo bạ yayau daa yayoo Jisẹsa kạ lọtumajạu.
43011001	Ọnẹn wana okpeyạ aLazarọs, wạ oninạ owuuyi dạ opoonwẹẹn wạ yadẹi Bẹtani, wạ oninại. aMeri obạ awẹẹnyaaka aMaata yablạ daa.
43011002	aMeri imin odạ wạ onipại Jisẹsa yamlẹ kạ mfẹ mmạ otạ yiil liwẹ letuwa otạ ọsang ẹ kẹ. aLazarọs wạ oninạ maa odạ wẹẹnyaaka.
43011003	aMeri obạ aMaata mmạ yatoom yanẹn tạ yakọu yayin Jisẹsa yajạu ẹ, "Tata, omạnạwọ kẹdẹiya wẹ ọọfẹ."
43011004	Kạ aJisẹs opuu aajaa, ojại obi: "Apeen imin lobạa oodạ, odạ tạ oblạ maa Ọbasẹ ọnaan kẹbọọl, oblạ maa wẹẹn wạ Ọbasẹ ọsẹnga ẹ maa ọnaan kẹbọọl."
43011005	aMaata obaa wẹẹnyaaka, obaa aLazarọs yatuum yadẹ Jisẹsa.
43011006	Okpo dạdạ kạ aJisẹs opuu obi aLazarọs wẹ ọọfẹ, ọkpaayi dạ apaa yạ ọyau kaa daa kạ awi apoo.
43011007	Ẹdọ aJisẹs mmạ ojạu yatoolinẹn yawẹ obi bẹ, "Baa tạ yoduukạ mọọn yọkọu dạ aJudiya."
43011008	Yatoolinẹn yawẹ mmạ yajạu ẹ yabi ẹ, "Okoowạ, nwẹ nji kẹ oogạạnạ kạ abạ aJu bạ yayau daa yawooyi tạ yatoo ọ ataa, ayeni akuuyi daa o."
43011009	aJisẹs mmạ ọpọọna bẹ obi bẹ, "Nwẹ nji amọọn yoyeni yebee joo yepoo kạ lewi, nwẹ aajaa oodạ o. Ọkaama ọnẹn wanwanaya wạ ọsẹng kạ kogbongạ lewia jang ooyidạ ọsẹnga obaa okại kogbongạ ekpoonna min.
43011010	Odạ òodạ aa boong wạ ọsẹng kạ adeedeesa nạ oyidạ, ọsẹnga obaa kogbongạ ooyeni."
43011011	aJisẹs kạ ojại kẹ aajaa oyeni ofạnạ bẹ kaa obi bẹ, "aLazarọs wạ odạ omạnạwaam ọmọọn ọdọọwa kẹ, ami nạ nkọu daa nyẹmi ẹ kẹ."
43011012	Yatoolinẹn bạ aJisẹs mmạ yajạu ẹ yabi ẹ, "Tata, òodạ aa aLazarọs ọdọọ kẹ, okoowạ omạnạ ẹ kẹ kẹtawa."
43011013	aJisẹs oyinni bẹ ọgẹnai lobạ jạ aLazarọs, odạ yatoolinẹn yabaali bẹ yajạu ọtọngai ọgẹnai yidẹ etieti.
43011014	Ẹdọ aJisẹs mmạ oyin bẹ gboong obi bẹ, "aLazarọs obạ kẹ,
43011015	Odạ kạ legạn lẹbaa ọkaama, ẹtẹẹm etuum ẹdaan adạ mbi kaa nndạ mmạ obạ, ọgẹna imin nạ onạng baa yayoo kạ lọtumajạu. Baa tạ yọkọu yopanạ ẹ kaa."
43011016	aTọmọs wạ yadẹi bẹẹn yapoo, mmạ ojạu yatoolinẹn bạ aJisẹs bikin obi bẹ, "Baa tạ yotooli ẹ yọkọu, odạ lobạ, yobạ obạ nwạ."
43011017	Kạ yayạ daa, yayini Jisẹsa yajạu ẹ yabọnga kẹ kebạạ sạ aLazarọs kạ awi anaa yạ abọọli kẹ.
43011018	Mạnạ ọ mạ Bẹtani atạ ayạ dạ aJerusalẹm yetibee yepoo oobang.
43011019	Bạ aJu soosoo yayạ kẹ maa tạ yadẹ kẹ Maata obạ aMeri kạ lobạ jạ awẹẹnyaatẹ ọbẹ.
43011020	Kạ aMaata opuu obi aJisẹs ofuni kẹn, ọkọi opạnạ ẹ kaa, odạ aMeri ọya dạ ẹtọ.
43011021	aMaata mmạ ojạu Jisẹsa obi ẹ, "Tata, ofidạ aa ayau min, wẹẹnuwọu kẹ ofi bạ!
43011022	Odạdạ ajajimin, nyimạ kẹ Ọbasẹ nạ okạạ ọ boong wanwanaya wạ abi blại ẹ."
43011023	aJisẹs mmạ ojạu ẹ, obi ẹ, "Wẹẹnawọu nạ oyeni ọplọka ọya etoom."
43011024	aMaata mmạ ọpọọna ẹ obi ẹ, "Nyimạ kẹ mbi nạ ọplọka oyeni ọya etoom kạ kewi kpongạm sạ yanẹn bạ yabạ kẹ ebạạ nạ yaplọka kẹ kạ lobạ."
43011025	aJisẹs mmạ ojạu ẹ obi ẹ, "Ami kạ awool limi ndạ imin wạ onạngi yanẹn tạ yaplọka kạ yabạ kẹ yayeni yawuuyi kaa etoom. Ọnẹn wanwanaya wạ oyooyi m kạ lọtumajạu okpintạ obạbạ kẹ nạ omung oyeni owuuyi etoom.
43011026	Ọnẹn wanwanaya wạ owuuyi oyeni oyoo m kẹ kạ lọtumajạu jang oobạ. Nwẹ awu ayoo kẹ kạ lọtumajạu o."
43011027	aMaata mmạ ọpọọna ẹ obi ẹ, "Eiya; Tata, nyoo kẹ kạ lọtumajạu mbi awu adạ aKrais wạ odạ Wẹẹn wạ Ọbasẹ, wạ Ọbasẹ ojại obi nwạ nạ oyạ mạ ekpoon min."
43011028	Kạ aMaata ọtọnga kẹ ajin, oduukạ ẹ ọkọu ọdẹ wẹẹnyaaka imaa wạ okpeyạ aMeri. Ẹdọ aMaata mạ ọdẹ Meria dạ kọpaa oyin ẹ obi ẹ, "Okoowạ oyạ kẹ maa, ọbimai ọgẹnai yọ."
43011029	Ẹdọ kạ aMeri opuu aajaa onoomạ ẹ ẹpaalẹpaal ọkọu opạnạ kaa Jisẹsa.
43011030	Mạ kebee simaa, aJisẹs kẹ mạ opoonwẹẹn maa oomlee njẹn, ọyau kạ libọọ jạ aMaata otoo opạnạ ẹ kaa.
43011031	Kạ aJu bạ yayau obạ aMeri mạ ẹtọ yafawai ẹ ẹtẹẹm yakạạ ẹ onoomạ ẹ ẹpaalẹpaal odạbạ ẹ kaa, mbạ yatooli ẹ, ọgẹna yabaali bẹ yajạu aMeri ọkuuyi dạ ebạ daa tạ otoo lobạ.
43011032	Kạ aMeri opạạn Jisẹsa kạ ọyau kaa okạạ ẹ, ọtọọ ẹ kạ mfẹ ojạu ẹ obi ẹ, "Tata, ofidạ aa atạ ayau maa wẹẹnuwọu kẹ ofi bạ."
43011033	Kạ aJisẹs okạạ Meria otoi lobạ, Ju kayena baa yatooli ẹ yayau maa yatoi lobạ boong imaa onạng ẹ kokuu.
43011034	aJisẹs mmạ ọblau ẹ obi ẹ, "Odạ dẹndẹ yabọnga ẹ o." Yapọọnạ ẹ yajạu ẹ, "Tata fukẹn akạạ."
43011035	aJisẹs otoo lobạ.
43011036	Ẹdọ bạ aJu bạ yayau maa mmạ yajạu ẹ, "Akạạ dạ aLazarọs ọdẹi ẹ otạnạ."
43011037	Bạ aJu bidi mmạ yajiyi, "Òodạ aa boong wạ ọnẹn imin ọfẹ kẹ tạ onạng oplạmplạmạ okạạ eti, nwẹ obi nạ ojạu ẹ ọọfẹ tạ onạng ọnẹn imin dạ nạ ojạu kẹ oobạ."
43011038	Adạ aboong maa oyeni ọpaana Jisẹsa omlee kạ ẹtẹẹm kamlee kaa, oyạ dạ ebạ daa yedạ kọtaapu yatạ lẹtaa yakpạnạ kẹ lẹma lẹwẹ.
43011039	aJisẹs mmạ ojạu bẹ obi bẹ, "Baa pinganạ kẹ lẹtaa jimaa mạ ebạ maa." Ẹdọ aMaata wạ awẹẹnyaaka obạ maa mmạ ọpọọna ẹ obi ẹ, "Tata, koploong kọwẹ nạ kodạm kọkọ kẹ, ọgẹna obạngạ kẹ awi anaa yạ yabọnga ẹ."
43011040	aJisẹs mmạ ojạu Maata obi ẹ, "Nwẹ wạ kẹ njại mbi nạ akạạ kẹbọọl sạ Ọbasẹ, òodạ aa boong wạ aayooyi kạ lọtumajạu o."
43011041	Ẹdọ yapingạnạ kẹ lẹtaa jimaa yayoo kọpaa. aJisẹs mmạ ọgai lokạ okpenạ kạ kawọng ojạu, obi, "Uwọu njại ọ saam kạ apuu m kẹ.
43011042	Nyimạ kẹ mbi awu ani puuwại yatạm yami kebee sansanaya. Odạ njại aajaa ọsẹnga obạ yanẹn bimin bạ yayau mina ebạạ, oblạ maa mbạ yayoo kạ lọtumajạu yajạu odạ awu atoomi m kẹn mạ ekpoon min."
43011043	Kạ aJisẹs ojại kẹ aajaa, ọtaali lemlee ọdẹ, "Lazarọs dạbạ ọ kẹn!"
43011044	aLazarọs wạ oni bạ kẹ odạbạ ẹ kẹn. Yatạ mbạạkọ yabọ ẹ kẹ mbọọ obạ mfẹ obạ nkọ yạ ndạ filifili obạ ẹkọ yạ yatoo yaaka wẹ kẹ kạ lokạ. aJisẹs mmạ ojạu bẹ obi bẹ. "Baa wali ẹ kẹ mbạạkọ imaa yatee yẹ oblạ kẹ."
43011045	Ẹdọ bạ aJu soosoo bạ yakọi tạ yapimạ kẹ Meria, kạ yakạạ kẹ boong wạ aJisẹs onại, yabeeyi maa yayoo ẹ kạ lọtumajạu
43011046	Odạ mbạ bidi yablạ kẹ yakọu yapạnạ daa bạ aFarisi yayin bẹ boong wạ aJisẹs onại kẹ.
43011047	Imaa onại bạ aFarisi obaa bạ Keyooyi nyau bạ yadeen tạ yadẹ ledungạnạ jạ lẹkpamma bạ aJu yajạu bẹ, "Odạ mbọng amọọn nạ yonạng o. Baa kpenạ kaa yakạạ yonạnạng kalakaal bạ ọnẹn imin onạngi.
43011048	Òodạ aa boong wạ amọọn teeyi ẹ tạ ọkọu lokạ kạ eti yạ edạ ajin, yanẹn ebạạ nạ yayoo ẹ kạ lọtumajạu Ẹdọ yanẹn bạ aRoom bạ yakpamma mọọn nạ yafukẹn yakạbi kẹ Ẹtọ yạ Ọbasẹ, yayeni yaajạạmi kẹ opoondeen ọmọọn."
43011049	Ọnẹn ọbẹ wana wạ okpeyạ aKaifas, wạ onidạ keyooyi ẹyau wạ odeen mạ kebạntam simaa mmạ ojại bẹ obi bẹ, "Abaa bọng bọng yaayi ndạ ọwẹẹnwẹẹn,
43011050	Nwẹ yaayi yabi nạ ọbọọwa ọnẹn wana tạ obạ ọtaa kẹ tạ yaajạạmi kẹ opoondeen ebạạ."
43011051	aKefas boong imin kạ awool liwẹ ọọtọnga, ọtọngai aa kikpamma bạ keyooyi nyau mạ adeel jimaa. Ọbasẹ otoo ẹ ọyaala obi aJisẹs nạ obạ okạạ opoondeen wạ aJu.
43011052	Òodạ aa kạ odạ kạ atu yạ yanẹn bạ yadạ Ju mbạ mbạ, odạ nạ obạ kayena kạ atu yạ yanẹn bạ yadạ bẹẹn bạ Ọbasẹ bạ yalaama yayau ekpoon ebạạ, oblạ maa ọfuka bẹ yadạ lẹkpala jana.
43011053	Ẹdọ mạnạ ọ mạ kebee simaa bạ kẹkpamma Ju yanạngi bẹ kokpoo kạ nạ yatạ yafi kẹ Jisẹsa.
43011054	Imaa onạng Jisẹsa tạ okoomạ lowạni lowạni kẹsẹng kạ kẹwọọyi sạ abạ aJu, odạ oblạ kẹ maa ọkọu dạ lọsẹ jạ lọyau lofoolạ dạ kẹsẹkpọnga, dạ lopoon jana jạ yadẹi Ifrem dạ ọyau obạ yatoolinẹn yawẹ.
43011055	Adạ kọnangai kạ abạ aJu kạ yadẹi Kọsẹnga Kẹbọlai kofoolại kẹ yanẹn soosoo yablại dạ liwuu libẹ yakuuyi dạ aJerusalẹm tạ oblạ maa yanạng bẹ mfawa kạ yebungạbung yẹbẹ.
43011056	Ọkaama mbạ yakpenại tạ yakạạ Jisẹsa. Adạ mbạ yafuka bẹ mạ Ẹtọ yạ Ọbasẹ maa, yabimai ọnẹn idi obaa idi yajiyi, "Mbọng abala ọ o. Nwẹ obi nạ oyạ maa kọnangai, nwẹ obi nạ ojạu maa ooyạ o."
43011057	Bạ Keyooyi nyau bạ yadeen obaa bạ aFarisi yadoo lemlee yajạu ọnẹn wanwanaya wạ oyi kẹ dạ aJisẹs ọyau tạ oyin bẹ, dạ nạ yakọu yadibạ ẹ.
43012001	Kạ omungạ awi atạạnajana dạ kọnangai Kọsẹnga Kẹbọlaiya nạ komạnạ kẹ, aJisẹs ọkọu dạ lopoon jạ yadẹi Bẹtani dạ aLazarọs wạ oniyẹmi kẹ kạ lobạ owuuyi.
43012002	Mbạ yanọna luji kedoowạa yakạạ aJisẹs, ẹdọ aMaata otoon luji jimaa okạạ bẹ. aLazarọs oni dạ ọnẹn wana wạ ọsẹng obạ yanẹn bạ yanọọm kạ okpokolo yaji luji obạ aJisẹs.
43012003	Ẹdọ aMeri mmạ odạạli yamlẹ bạ yawoomi koploong yadaal, bạ yayeni yatawa ẹpla, omạnạ ẹ tạ okuudạ Jisẹsa kạ mfẹ oyeni otạ yiil liwẹ letuwa otạ ọsang kẹ ebạạ. Kupọọ kạ yamlẹ bimaa kọlaama kẹ mạ ẹtọ maa ebạạ.
43012004	Otoolinẹn wạ aJisẹs wana, wạ okpeyạ Judas Iskariyọt, imaa wạ otọọ yẹ lebạ kạ ngạm maa mmạ ojạu ẹ aajaa kaanạng.
43012005	"Mbọng ọkaama nạ yajạu kẹ yamlẹ bimaa yakpeyi, yadạạli limaan liwẹ yakạạ yakpoiyẹẹn. Yabạngạ kẹ tạ yatạ limaan liwẹ yakpe ọnẹn kạ yonạnạng kạ kebạntam sana."
43012006	aJudas mmạ ojạu aajaa, òodạ aa kạ odạ yakpoiyẹẹn ọọpọọnai ọgẹnai. Nwạ odạ owuseel. Ẹdọ aa imin wạ odạ ketoo limaan lẹkpa lẹbaa oniwui, odạlại ẹ kaa tạ otạ ọkaam kẹ wool liwẹ.
43012007	aJisẹs mmạ ojạu ẹ obi ẹ, "Tee yẹ daa! Tạ oyoo yamlẹ bimaa kạ lewi lẹmi kọbọnga.
43012008	Yakpoiyẹẹn nạ yayau maa obạ abaa kebee sansanaya, odạ ami, maa obạ abaa nyauwai."
43012009	Yanẹn soosoo bạ yapuu kẹ yajạu aJisẹs ọyau dạ aBẹtani yakọi daa, òodạ aa kạ odạ aJisẹs nwạ nwạ yawooyi tạ yakạạ, odạ yawooyi tạ yakạạ Lazarọsa tutu wạ aJisẹs oniyẹmi kẹ kạ lobạ.
43012010	Ẹdọ bạ keyooyi nyau bạ yadeen yanạng bẹ kokpoo kayena tạ yafi kẹ Lazarọsa,
43012011	Ọsẹnga obạ kạ ọplọka kẹ kạ lobạ ọkaama bạ aJu soosoo yagannai yakpammanẹn yabẹ yayooyi Jisẹsa kạ lọtumajạu.
43012012	Kạ lewi jạ letotolại kaa, lẹnẹnkpala jạ ledeen jạ lẹya kẹ dạ aJerusalẹm ọsẹnga obạ kọnangai Kẹsẹngi Kẹbọlaiya, kạ yapuu kẹ yajạu aJisẹs ofunikẹn dạ aJerusalẹm.
43012013	Mbạ yakọi yabalai bẹ ntạlạ yatạ yakọu yapạnạ kaa Jisẹs kạ eti, Yawọmmai yajiyi, "Ntọọnga tạ nyeni Ọbasẹ." "Ọyi kẹ okạạ imina wạ ofunikẹn kạ ajeen jạ aTata!" "Ọyi kẹ okạạ Ọbọọl wạ Izirẹl!"
43012014	aJisẹs odạạli ẹ ọyanyangwẹẹn wạ ọnọọm kaa ọyali, adạ nwẹnẹ yạ Ọbasẹ njại,
43012015	"Baa nnạ ọkala, abaa yanẹn lopoonna jạ aZayọn, baa kpenạ kẹn Ọbọọl ọbaa ofunikẹn, ọnọọma kạ ọyanyangwẹẹn kawọng."
43012016	Kạ kekạlạeti, yatoolinẹn yawẹ bloong bimin bạ yakạạ yedạbạ bẹ maa ebạạ bẹ yegboongạ. Odạ kebee sạ aJisẹs ofi ọnaan kẹ kẹbọọl mmạ yatạni yajạu bloong bimin ebạạ bạ yatọngai kẹ ọgẹna ẹ.
43012017	Yanẹn bimaa bạ yaniyau obạ aJisẹs mạ lewi jimaa jạ onidẹ Lazarọs kạ ebạ kamlee tạ odạbạ ẹ kẹn, mmạ ọdẹya ọyẹẹmi ẹ kẹ kạ lobạ, mbạ yayini yanẹn bikin boong wạ odạbạ ẹ.
43012018	Imaa ọkaama lẹnẹnkpala jimaa lẹkọu lekuuwạ ẹ kạ eti, ọgẹna mbạ yapuuwạ kẹ yajạu aJisẹs onạng kẹ yẹkalakala bloong bimin.
43012019	Ẹdọ bạ aFarisi yatọngai yakạạyi idi obaa idi yajiyi, "Akạạ mọọn ọọfẹ tạ yonạng boong wạ amọọn kpoo mọọn kẹ yobi nạ yonạng ẹ! Yakạạ dạ ekpoon ebạạ dạ etotolại ẹ."
43012020	Yanẹn bạ yadẹi Girik bidi yanisẹng obạ yanẹn bimin bạ yakọi dạ aJerusalẹm tạ yakạạm letu yakạạ Ọbasẹ mạ kebee sạ aJu yayau kạ kọnangai kimaa.
43012021	Girik bimaa yapạnạ maa Filipa wạ oblạ dạ aBẹtseda wạ ọyau dạ lọsẹ jạ aGalili yablau ẹ yajạu ẹ, "Tata, amọọn yowooyi tạ yodungạnạ obạ aJisẹs."
43012022	aFilip mmạ ọkọu opạnạ daa Anduru wạ oyini, ẹdọ mbạ bimaa yapoo yabọọma maa yakọu yayin Jisẹsa.
43012023	aJisẹs mmạ ọpọọna bẹ obi bẹ, "Kebee keyạ kẹ, mạ ajajimin sạ aWẹẹn wạ Ọnẹn nạ otạ ọnaan kẹbọọl sạ kedeen."
43012024	Ami nnyinni baa kạ lọtumajạu mbi obi oodạ ẹsaamamumaa ẹtọ kạ lọsẹ ebạ kẹ nạ ẹya maa aa ọtimumawẹẹn wẹkakạn. Odạ ẹtọ kạ lọsẹ mmạ ẹduba kẹ nạ emeen ewạm lidu jạ lisoosoo.
43012025	Ọnẹn wanwanaya wạ awool liwẹ lidẹi yẹ, ooyeni. Ọnẹn wanwanaya wạ awool liwẹ libi liidẹi mạ ekpoon imin nạ oyoo jẹ okạạ etoom ayoyowa.
43012026	Ọnẹn wanwanaya wạ owooyi tạ onạng yonạnạng yọmi, oyeni tạ otooli m, oblạ maa otoomnẹn ọmi nạ ọya obạ ami dạ apaa yạ ami mbi yau. Ẹdọ Uwọu nạ ọgai ọnẹn wanwanaya wạ onại yonạnạng yọmi.
43012027	"Mạ ajajimin, ẹtẹẹm ẹmi etuum ekạạ m yogạgạ. Ẹdọ mbọng maa nnạ njạu o. Mbi nnạ njạu Uwọu kadẹya kebee simina kepạnạ m maa. Ee ee! Aajaa nnạ odạ ọgẹna odạ kpaa mạ legạn jimin ọkaama nyạ maa oblạ maa nnaan libini jimina.
43012028	Uwọu kạạ jeen lẹwu kẹbọọl." Ẹdọ lemlee leblạ kạ kawọng lejạu, "Ami nkạạ jẹ kẹ, nạ nyeni nkạạ jẹ kaa."
43012029	Imaa onại lẹnẹnkpala jạ lebebenại maa kạ lepu mbạ yajạu yabi odạ ẹwaam ẹtai. Yanẹn yadọ yadọ bidaa yajạu odạ otoomnẹn kawọnga wạ Ọbasẹ nwạ ọtọngai obạ nwạ.
43012030	aJisẹs mmạ ojạu bẹ obi bẹ, "Kạ legạn lẹbaa ọkaama lemlee jimaa lẹtọnga, kạ legạn lẹmi òoduukạ odạ.
43012031	Mạ ajajimin odạ kebee sạ nạ yakpe ekpoon imin ikpe. Ajajimina, imin wạ ọkpamma ekpoon imina nạ yakpạli ẹ yadoo
43012032	Ẹdọ oodạ aa boong wạ ami yagabi m kẹ mạ lọsẹ min yayoo kạ kawọng, ami nạ ntaali yanẹn ebạạ nkạạ wool limi."
43012033	aJisẹs ojại aajaa tạ okoowạ yanẹn lobạ ku jạ ọkuuyi obại.
43012034	Lẹnẹnkpala jimaa mmạ lẹpọọna ẹ lejạu ẹ, "Amọọn yopuuwạ kẹ kạ nsọ, yajạu aKrais nạ owuuyi etoom ayoyowa. Odạ yang ọkaama ajiyi abi, 'Wẹẹn wạ Ọnẹn yayeni tạ yagai ẹ yayoo kạ kawọng o.' Nnẹ odạ Wẹẹn wạ Ọnẹn maa o."
43012035	aJisẹs mmạ ojạu bẹ obi bẹ, "Kogbongạ nạ kọya obạ abaa kạ obee pipiwẹẹn nkạạ nkạạ. Baa kọu lokạ yawuuyi ntoom mbaa mạ kebee sạ kogbonga kọya maa, oblạ maa kewibloong kejạu baa kẹ kekpạnạ. Ọgẹna ọnẹn imin wạ ọsẹngi kạ kewibloong jang ooyi dạ ọkuuyi.
43012036	Baa yoo kogbongạ kạ lọtumajạu, adạ abaa too maa yayeni kẹ kogbongạ oblạ maa abaa yadạ bẹẹn kogbonga." Ẹdọ kạ aJisẹs ọwẹ kẹ kọtọnga kọwẹ obạ yanẹn bimin, oblạ kẹ ọkọu oduuwạ ẹ kẹ dạ nạ yajạu ẹ yaakạạ.
43012037	Okpintạ odạ kạ aJisẹs ọyau kạ likạ jạ abạ aJu onạng kẹ yẹkalakala bloong bạ yedeen, mbạ tutu maa wẹ kạ lọtumajạu yaayooyi.
43012038	Imina oni nại likạạ jạ ọtọnganẹn wạ Ọbasẹ wạ okpeyạ Aizaya tạ lidạbạ jẹ lọtumajạu kạ ojại obi: "Tata, nnẹ oyooyi kẹ lẹkawa lẹmọọn kạ lọtumajạu o. Nnẹ Ọbasẹ ọyaala kẹ ẹfa ẹwẹ okạạ tạ oyimạ o."
43012039	Kạ legạn jimin, bẹ ọọfẹya tạ yayoo Ọbasẹ kạ lọtumajạu, ọsẹnga obaa Aizaya oyeni ojạu kẹ dạ apaa adọadọ obi,
43012040	"Ọbasẹ onạng bẹ yamlee kẹ mplọng, oyeni onạng ntẹẹm tạ ntawa bẹ kẹ, oblạ maa yajạu eti yaakạạ obạ ayẹẹn abẹẹ, obidạ yayeni kogbongạ kạ ntẹẹm mbẹ, dạ nạ yasodạ bẹ yapạnạ m maa tạ mboo bẹ kẹ."
43012041	Aizaya ojại aajaa ọsẹng obaa kạ nwạ okạạ kẹ Kẹbọọl sạ aJisẹs Krais mmạ ọtọnga ọgẹna ẹ.
43012042	Kạ lọtumajạu yakpammanẹn bạ aJu soosoo yani yau kaa bạ yayooyi kẹ Jisẹsa kạ lọtumajạu. Odạ kạ ọsẹnga obạ yọkaal bạ abạ aFarisi, mbạ jang kạ lowạni yatọnga yagẹna ẹ, nạ yafi yawung bẹ dạ Edungạnạtọ yạ aJu.
43012043	Ọgẹna yawooyi yanẹn tạ yatọọnga bẹ yaatakẹ Ọbasẹ.
43012044	aJisẹs mmạ ọtaali oyin bẹ lowạni lowạni obi bẹ, "Ọnẹn wanwanaya wạ obi yooyi m kạ lọtumajạu, amiami oodạ oyooyi kạ lọtumajạu, odạ nwạ oyeni oyoo imina wạ otoomi m kẹn kạ lọtumajạu
43012045	Ọnẹn wạ okạạ m kẹ okoowạ nwạ oyeni okạạ kẹ imina wạ otoomi m kẹn.
43012046	Ami nyạ kẹ mạ ekpoon imin aa kogbongạ, oblạ maa ọnẹn wanwanaya wạ oyooyi m kạ lọtumajạu jang lokạ ọọkọu ọya kạ kewibloong.
43012047	"Ọnẹn wanwanaya wạ opuu kẹ boong wạ njại, mmạ obi boong wạ njại maa oonại ami wẹ ikpe mkpe, ọgẹna mạ ekpoon min nyạ tạ mkpe yanẹn ikpe, odạ tạ nduukạ nkaam kẹ yanẹn.
43012048	Ọnẹn imin wạ osi m, oyeni oplạm kẹ tạ ọnaan lẹkawa lẹmi, ọnẹn ọya kaa wạ nạ okpe ẹ ikpe. Likạạ limi jạ ntọnga kẹ, njạ nnạ yatạ yakpe ẹ ikpe kạ kewikpongạm.
43012049	Kạ ẹfa ẹmi oodạ ntoo ntọnga boong wạ ntọnga kẹ maa. Uwọu wạ otoomi m kẹn kạ awool liwẹ nwạ okạạyi m boong wạ nạ njạu obaa boong wạ nạ ntọnga.
43012050	Ami nyimạ kẹ mbi yẹkpawa yẹwẹ yekạạyi etoom ayoyowa. Boong wạ njại odạ boong wạ Uwọu otoomi m tạ njạu."
43013001	Odạ kạ omungạ lewi jana bạ aJu tạ yamạnạ bẹ kọnangai kọbẹ kạ yadẹi Kẹsẹngi kẹbọlai kenại. aJisẹs oyimạ kẹ ojạu obi kebee sạ nạ otạ oblạ kẹ mạ ekpoon imin ọkọu opạnạ kaa yaatẹa keyạ kẹ maa. aJisẹs oyeni kẹ kẹdẹi sạ yanẹn bimin bạ yadạ yatoolinẹn yawẹ. Yadẹi ẹ tutu kekpongạm etoom ẹwẹa mạ ekpoon.
43013002	Kạ yayau kạ luji kedoowạa keji, kebee simaa aSẹtan okạlạ omlee kẹ kạ ẹtẹẹm yạ aJudas Iskariyọt wạ odạ wẹẹn wạ aSaimọn wạ ọtọi Jisẹsa lebạ kạ ngạm.
43013003	aJisẹs oyimạ kẹ obi yaatẹ ọganna kẹ ẹfa ebạạ okạạ ẹ kẹ, oyeni oyimạ kẹ ojạu obi nwạ oblạ dạ kọbọọ kạ Ọbasẹ, ẹdọ oyeni oblại kẹ ọkuuyi opạnại kaa Ọbasẹ.
43013004	Ọkaama onoomạ ẹ mạ yayau yaji boong maa, ọgai ẹ kẹ ẹkọ yạ ogạn ẹ kanẹẹni, odạạli ukpo ọyila ẹ kạ egạn.
43013005	Ẹdọ odạạli lowi ogạnạ kạ agbangbang, omạnạ ẹ tạ okoi mfẹ yạ yatoolinẹn yawẹ, oyeni otạ ukpo wạ ọyila ẹ mạ egạn maa ọsungi kẹ.
43013006	Kạ oyạ kạ kokpoo kạ aSaimọn Pitẹ tạ okoi yẹ mfẹ, aPitẹ ọblai ẹ obi ẹ, "Tata, nwẹ awooyi tạ adẹya akoi m mfẹ tutu o."
43013007	aJisẹs mmạ ọpọọna ẹ obi ẹ, "Boong wạ ami nnạngi ajajimina wạ oogbongạ, odạ nạ omung ogbongạ ọ kạ kekpongạm."
43013008	aPitẹ mmạ ojạu ẹ obi ẹ, "Jang mfẹ mmi aakoi!" aJisẹs ọpọọna ẹ ojạu ẹ obi ẹ, "Òodạ aa mbi mfẹ nwu nkoi, awu otoolinẹn ọmi amung adạ."
43013009	Ẹdọ aSaimọn Pitẹ mmạ ọpọọna ẹ obi ẹ, "Tata, odạ aajaa, mfẹ mmi nyạ nyạ oodạ nnạ akoi, Koi m mbọọ obạ letu kayena."
43013010	aJisẹs mmạ ọpọọna ẹ obi ẹ, "Ọnẹn wanwanaya wạ ọkaba kẹ ooyoom okạạ tạ oyeni ọkaba kaa. Kọbọọli kẹ tạ okoi yẹ mfẹ. Ọgẹna nwạ ọsanga kẹ kạ awool."
43013011	Ọgẹna aJisẹs mmạ oyi kẹ ọnẹn wạ nạ ọtọọ wẹ lebạ kạ ngạm, ọkaama ojạu obi, "Abaa ebạạ yasanga kẹ kạ ọbọọli kẹ ọnẹn wana."
43013012	Kạ aJisẹs ọwẹ bẹ kẹ mfẹ kekoi, ọbọi nkọ nwẹ ogạn ẹ mmạ ọkọu ọnọọma dạ apaa yạ otạ ọnọọma daa. Ẹdọ mmạ ọblau yatoolinẹn yawẹ obi bẹ, "Nwẹ boong wạ nnại nkạạ baa maa ogbongạ baa kẹ o.
43013013	Abaa yani yeeli m 'Okoowạ obaa Tata.' Yablemạ kẹ kaa tạ yadẹẹ m aajaa ọgẹna ndạ ndạ aajaa.
43013014	Òodạ aa ẹdọ ami wạ ndạ okoowạ ọbaa obạ aTata, nkoi baa kẹ mfẹ, oyoom okạạ abaa kayena tạ yakoi mfẹ yạ ọnẹn idi idi.
43013015	Nnkoowạ baa kẹ dạ nạ yanạng oblạ maa abaa kayena yanạng adạ nnại nkạạ baa maa.
43013016	Kạ lọtumajạu nkạ njiyi baa mbi, onạnạngnẹn maa oodạ wạ odạmmi ọtaa kẹ Tata wạ ọyau kạ kapiil kawẹ. Aajaa kayena otoomnẹn maa oodạ wạ odạmmi ọtaa kẹ ọnẹn wạ otoomi ẹ kotoom.
43013017	"Ajajimin, kạ abaa yikẹ bloong bimin kenại ọyi kẹ okạạ baa òodạ aa abaa yanại bẹ.
43013018	"Abaa ebạạ oodạ ami ntọngai ngẹnai. Ami nyimạ kẹ yanẹn bimin bạ mpimạ kẹ. Odạ boong wạ likạạ jạ Ọbasẹ litọnga oyeni tạ odạbạ ẹ lọtumajạu, kạ lijại libi, 'Ọnẹn wạ oji luji obạ ami nạ osodạ ẹ tạ oyu obạ ami.'
43013019	"Ami nnyinni baa kẹ ajajimin bloong bimin mmạ yemung yedạbạ bẹ, oblạ maa kạ nạ yakạạ yedạbạ bẹ, abaa nạ yayoo kạ lọtumajạu yajạu ami ndạ imin wạ ndạdạ.
43013020	Kạ lọtumajạu nkạ njiyi baa mbi, ọnẹn wanwanaya wạ ọnaani ọnẹn imina wạ ntoomi kotoom, okoowạ ọnaani m kayena. Ọnẹn wanwanaya wạ ọnaani m okoowạ obi nwạ ọnaani ọnẹn imin wạ otoomi m kẹn."
43013021	Kạ aJisẹs ọwẹ kẹ boong wạ ọtọnga, ẹtẹẹm ẹwọnga ẹ kaani, ẹdọ mmạ oyin bẹ obi bẹ, "Kạ lọtumajạu nkạ njiyi baa: ọnẹn ọbaa wana nạ ọtọọ m lebạ kạ ngạm."
43013022	Yatoolinẹn yawẹ yakpenạnạ idi obaa idi, bẹ oofạngạ ọnẹn wạ ọtọngai ọgẹnai.
43013023	Otoolinẹn ọwẹ wana wạ aJisẹs oyeni kẹdẹi sạ kedeen obạ nwạ ọnọọma ototolại ẹ.
43013024	aSaimọn Pitẹ ọsakẹ daa, ojạu ẹ obi ẹ, "Jạu ẹ tạ oyin mọọn ọnẹn wạ ọtọngai ọgẹnai."
43013025	Ẹdọ otoolinẹn imaa mmạ ọsakẹ dạ aJisẹs ọyau daa ọblau ẹ obi ẹ, "Tata, odạ nnẹ o."
43013026	aJisẹs mmạ ọpọọna ẹ obi ẹ, "Odạ ọnẹn imin wạ nnạ mpai brẹẹ paa nkạạm kạ kẹpla nkạạ ẹ." Ẹdọ kạ aJisẹs okạạmi kẹ brẹẹpaa imaa kạ kẹpla, odạạli okạạ Judasa wạ odạ wẹẹn wạ aSiamọn wạ yadẹi Iskariyọt.
43013027	Kạ aJudas ọnaanani brẹẹ paa fimaa oyeni oji, aSẹtan omlee ẹ kạ ẹtẹẹm. Ẹdọ aJisẹs mmạ ojạu Judasa obi ẹ, "Boong wạ awooyi tạ anạng maa, kọu anạng ẹpaalẹpaal."
43013028	Mbạ bikin ebạạ bạ yayau mạ okpokolo yaji boong maa, bẹ oogbongạ boong wạ ọkaama aJisẹs mạ ojạu ẹ aajaa.
43013029	Mbạ bidi yabaali bẹ yajạu mạ odạ aJudas otoo lẹkpa lẹbẹ limaana, wạ ọdọọ aJisẹs otoomi ẹ tạ ọkọu ọdẹẹ boong wạ nạ yatạ yanạng kọnangai, obidạ tạ odạạli kaa boong wạ nnạ okạạ yabuwạnẹn.
43013030	Mạ lebebebạ jạ aJudas ọnaani brẹẹ imaa odạbạ ẹ kaa, ẹdọ odạ deedeesa.
43013031	Kạ aJudas odạbạ ẹ kẹ kaa, oblạ kẹ mmạ aJisẹs ojại bẹ obi bẹ, "Kebee keyạ kẹ maa sạ ami Wẹẹn wạ Ọnẹn nạ nnaan kẹbọọl kẹmi, oblạ kạ aajaa Ọbasẹ nạ ọnaan kẹbọọl ọsẹnga obaa bloong bạ yedạbạ bẹ maa ebạạ yekạạ m.
43013032	Òodạ aa boong wạ Ọbasẹ ọnaani kẹ kẹbọọl ọsẹnga obạ aJisẹs, Ọbasẹ kạ awool liwẹ nạ okạạ Jisẹsa kẹbọọl, kebee ookạbi.
43013033	"Abaa bẹẹn yami, obạ abaa nyau oogạạnạ. Nạ yawoo m, odạ baa ọọfẹya tạ yakọu dạ apaa yạ ami nkuuyi. Nyini baa imin adạ ntạ nkạlạ nyin kẹ yanẹn bạ aJu.
43013034	"Ajajimin nkạạyi baa nsọ mpẹmpẹ. Baa yeni kẹdẹi sạ idi obaa idi adạ ami nyeni kẹ kẹdẹi obạ abaa, aajaa oyoom okạạ baa tạ yayeni kẹdẹi sạ idi obaa idi.
43013035	Òodạ aa yayeni kẹdẹi sạ idi obaa idi imina nạ onạng yanẹn ebạạ tạ yayimạ yajạu abaa yadạ yatoolinẹn yami."
43013036	Akuuyi dẹndẹ Tata, aSaimọn Pitẹ ọblai ẹ. aJisẹs ọpọọna ẹ obi ẹ, "Wạ ọ ọọfẹya ajajimin atooli m akọu dạ nkuuyi. Odạ kebee kạ lokạ kaa awu nạ atooli m."
43013037	"Tata mbọng ọkaama nạ ojạu m ọọfẹ tạ ntooli ọ ajajimina," aPitẹ ọblau ẹ. "Ọgẹna ami mbeem kẹ wool tạ mbạ ọsẹnga obaa awu."
43013038	aJisẹs mmạ ọpọọna ẹ obi ẹ, "Dẹnẹnẹ abeem kẹ wool tạ abạ ọsẹnga obạ ami o. Kạ lọtumajạu nkạ nnyinni ọ mbi, yinọọn mmạ yimung yikọọla, awu nạ akanga kẹ kạ nti ntele ajạu abi miin aayi."
43014001	Ẹdọ aJisẹs mmạ ojạu yatoolinẹn yawẹ obi bẹ. "Baa yoo baa ntẹẹm saam. Baa yoo Ọbasẹ kạ lọtumajạu, yayeni yayoo m kạ lọtumajạu kayena.
43014002	Kạ ẹtọ yạ Uwọu akpekpeli atuum asoo kaa. Ofibi aajaa oodạ, baa aajaa mfi yinni mbi, nkuuyi nyonnại kẹ akpekpeli yạ nạ yawuuyi kaa nkạạyi baa.
43014003	Ẹdọ òodạ aa nkọi nyonnạ kẹ apaa yạ nạ yawuuyi kaa, nạ nduukạ m kẹn ndạạli baa dạ nnạ yakọu yayau obạ ami, oblạ maa abaa kayena yayau dạ apaa yạ ami mbi yau.
43014004	Abaa yayimạ kẹ eti yạ ekuuyi dạ apaa yạ ami nkuuyi."
43014005	Otoolinẹn ọwẹ wana wạ okpeyạ aTọmọs mmạ ojạu ẹ obi ẹ, "Tata, amọọn kẹ yooyi apaa yạ akuuyi. Odạ yang nnạ yọsẹnga yoyimạ eti yạ nạ etạ mọọn ẹkọu daa o."
43014006	aJisẹs mmạ ọpọọna ẹ obi ẹ, "Ami ndạ eti, lọtumajạu obạ etoom. Ọnẹn maa oodạ wạ nạ opạnạ kẹn Uwọuwa ojạu kạ ami ọsẹnga.
43014007	aJisẹs mmạ ojạu bẹ obi bẹ, ofidạ aa yayi m kẹ dẹnẹnẹ, abaa yafi yayimạ kẹ Uwọuwa kayena. Ẹdọ mạnạ mạ kebee simaa abaa yayimạ ẹ kẹ yayeni yakạạ ẹ kẹ."
43014008	aFilip mmạ ojạu ẹ obi ẹ, "Tata nạng mọọn tạ yokạạ Wọuwa, ẹdọ imaa nạ obạngạ mọọn."
43014009	aJisẹs mmạ ọpọọna ẹ obi ẹ, "Nya kẹ min obạ abaa ebạạ kạ kobee kpọọl, mbọng ọkaama abi miin aayi o. Ọnẹn wanwanaya wạ obi kạạ m kẹ, nwạ okạạ kẹ Uwọuwa. Mbọng ọkaama ayeni ajiyi 'Koowạ mọọn wọuwa o.'
43014010	Nwẹ kạ lọtumajạu aayooyi abi, Ami nwuuyi kạ awool jạ Uwọu kamlee, aajaa Uwọu oyeni owuuyi kạ awool limi kamlee o. Likạạ jạ ntoo ntọngai obạ abaa min jạ limi oodạ, odạ liblạ kạ ẹma yạ Uwọu wạ owuuyi kạ ami kamlee. Nwạ onạngi boong wạ ọdẹi ẹ tạ onạng.
43014011	Baa yoo kạ lọtumajạu boong wạ njại baa mbi, Ami nwuuyi kạ awool jạ Uwọu kamlee, Uwọu oyeni owuuyi kạ awool limi kamlee. Òodạ aa boong wạ nạ yajạu boong wạ njại baa maa kạ lọtumajạu yaayooyi, baa yoo kạ lọtumajạu ọsẹnga obạ yẹkalakala bloong bạ ami nại kẹ.
43014012	Kạ lọtumajạu nkạạ njiyi baa, Ọnẹn wanwanaya wạ oyooyi m kẹ kạ lọtumajạu, nạ ọfẹya ẹ tạ onạng yẹkalakala bloong bạ nạngi. Nạ obạngạ onạng bloong bạ yedạmi yẹta kẹ maa, ọsẹnga obaa nkuuyi kạ Uwọuwa.
43014013	Boong wanwanaya wạ abaa bi blai kạ ajeen lẹmi nạ nkạạ baa oblạ maa Wẹẹn onạng dạ yanẹn nạ yakạạ kẹbọọl kalakaal sạ yaatẹ.
43014014	Òodạ aa abaa yablayi m boong wanwanaya kạ ọgẹna abaa yadạ yanẹn yami ami nạ nạng nkạạ baa."
43014015	"Òodạ aa boong wạ abaa yeni kẹdẹi kẹmi kạ ntẹẹm mbaa kamlee, baa nạng yẹkpawa yẹmi.
43014016	Ẹdọ ami nạ mbeem Uwọuwa tạ ọkọnga baa kẹn Kifawa ntẹẹm ọdọọdọ wạ nạ ọya obạ abaa kạ ayoyo.
43014017	Nwạ odạ Kutumadạn kimaa kạ kọyalai lọtumajạu ọgẹnai Ọbasẹ. Ekpoon wẹ ẹnaani ọsẹnga obaa bẹ ọọfẹya tạ yakạạ ẹ obidạ tạ yayimạ ẹ. Odạ abaa yayimạ ẹ kẹ ọsẹnga obaa nwạ ọyau obạ abaa oyeni owuuyi kạ kamlee kạ abaa.
43014018	Ami baa daa kakạn nndoo. Ami nạ nyeni nduukạ m mpạnạ baa maa.
43014019	Kạ obee pipiwẹẹn ekpoon min emung ekạạ, odạ abaa nạ yakạạ m. Ẹdọ kạ ọgẹna ami nwuuyi etoom, abaa kayena nạ yawuuyi etoom.
43014020	Mạ kewi kpongạm maa, mmạ abaa nạ yayimạ yajạu, ami nyau nkạ awool jạ Uwọu kamlee, ẹdọ abaa yayau kạ awool limi, adạ ami nyau kạ awool libaa.
43014021	Ọnẹn wanwanaya wạ onại yẹkpawa yẹmi nwạ otoo kẹdẹi kẹmi kạ ẹtẹẹm. Ẹdọ ọnẹn imin wạ otoo kẹdẹi kẹmi kạ ẹtẹẹm nạ ọdẹ Uwọuwa. Nwạ nạ ọdẹẹ m tutu. Ẹdọ kạ aajaa ami nạ nyala wool limi nkạạ ẹ."
43014022	Otoolinẹn wạ aJisẹs wana wạ okpeyạ aJudas (aJudas wạ ọtọi kẹ Jisẹsa lebạ kạ ngạm) mạ ojạu ẹ obi ẹ, Tata, odạ yang maa nnạ asẹnga ayala wool liwu akạạ mọọn. Yanẹn ekpoonna wọ yaakạạ."
43014023	aJisẹs mmạ ọpọọna ẹ ojạu ẹ obi ẹ, "Ọnẹn wanwanaya wạ otoo kẹdẹi kẹmi kạ ẹtẹẹm, nạ oyoo yokpekpe yẹmi. Uwọu nạ oyeni kẹdẹi obạ ọnẹn imaa, ẹdọ Uwọu obaa ami nạ yopạnạ ẹ kẹn yowuuyi obạ nwạ.
43014024	Ọnẹn wanwanaya wạ obi kẹdẹi kẹmi kạ ẹtẹẹm ootoo jang yokpepke yọmi oonạng. Yokpekpe bimin bạ abaa puu kẹ bạ yọmi yoodạ, odạ Uwọu otoomi m tạ ntọnga.
43014025	"Nyini baa bloong bimin adạ ntoo maa nya obạ abaa.
43014026	Odạ Uwọu nạ otoom kẹn Kutumadạn kọwẹ kạ ajeen lẹmi, nkạ kodạ ọkaaminẹn wạ nạ okpe baa bloong ebạạ bạ oyoom okạạ baa tạ yayimạ. Nkạạ nạ koyeni kọbalai baa bloong bimin ebạạ bạ ami njại baa kẹ tạ yanạng.
43014027	Ami nạ nnạng baa yayeni wọfai kạ ntẹẹm mbaa kamlee, Wọfai wạ òodạ aa wạ ami nyeni kạ ẹtẹẹm ẹmi kamlee nwạ nnạ nạng baa tạ yayeni. Wọfai wạ ekpoon ekạạyi oodạ ami nạ nkạạ baa. Ọkaama baa kaadẹya ntẹẹm tạ nkạạ baa agạgạ. Ẹdọ baa nnạ ọọkala.
43014028	"Abaa yapuuwạ kẹ dạ njại baa mbi, 'Ami mblại kẹ, odạ nạ nduukạ m kẹn.' Ofidạ aa yayeni kẹdẹi kẹmi kạ ntẹẹm yafi yayau kạ yutẹẹmdala, ọsẹnga obaa nkuuyi mpạnại kaa Uwọuwa wạ odạmmi ọtaa m kẹ.
43014029	Ami nnyinni baa kẹ ajajimin bloong bimin ebạạ mmạ yemung yedạbạ bẹ, oblạ maa kạ nạ yedạbạ bẹ, abaa yayoo kạ lọtumajạu yajạu boong wạ njại baa maa odạ lọtumajạu.
43014030	Kebee maa keedạ sạ mfitoo ntọnga bloong soosoo bikin ọgẹna kikpamma ekpoon imin ofuni kẹn, odạ nwạ ẹfa kạ ami ooyeni."
43014031	Yanẹn ekpoonna imin oyoom tạ yayimạ yajạu Uwọu otuum ọdẹẹ m. Imaa ọkaama nnạngi boong wanwanaya adạ ojại tạ nạng. "Baa fukẹn yoblạ kẹ mạ libọọ jimin."
43015001	"Ami ndạ kejạtal sạ Ọbasẹ lọtumajạuwa sạ yadẹi vine. Uwọu odạ kekpenại litạạmi.
43015002	Kẹbọọ sansanaya sạ kẹyau kạ awool limi sạ kebi lidu keewạạmi, nạ ọwili kẹ odoo. Kẹbọọ sansanaya sạ kewuumi lidu, nạ oyonnạ sẹ kẹ dạ nạ kewạạm lidu kẹta kẹ maa.
43015003	Abaa yaduukạ yasanga kẹ ọsẹnga obạ abloong bạ ami mkpe baa kẹ.
43015004	Baa yau kạ kofạnạnạ obaa ami, dạ ami nạ nya kạ kofạnạnạ obạ abaa. Kẹbọọ maa keedạ sạ nạ ọọfẹya tạ kewạạm lidu kạ awool liwẹ, obi oodạ kẹyau kạ kofạnạnạ obạ kejạtal. Aajaa ndạ nnạ ojạu baa ọọfẹ tạ yawạạm lidu obi oodạ yayau kạ kofạnạnạ obạ ami.
43015005	"Ami ndạ kejạtal. Abaa yadạ yẹbọọ yẹwẹ, ọnẹn wanwanaya wạ ọyau kạ kofạnạnạ obạ ami adạ ami nạ nyau kạ kofạnạnạ obạ nwạ nạ owạạm lidu soosoo. Ọgẹna obi ami oodạ, baa ọọfẹya tạ yanạng bọng bọng.
43015006	Ọnẹn wanwanaya wạ obibi kạ kofạnạnạ obạ ami ọọyau, nạ yadạạli ẹ yadoo kạ ebạmkpa aa kẹbọọ ọwu kẹ. Yẹbọọ bạ yedạ aa ajin nạ yafuka bẹ yagạnạ kạ ekoon yapọọ kẹ.
43015007	Òodạ aa boong wạ abaa yau obạ ami kạ kofạnạnạ, yayeni yakọu lokạ yanạngi boong wạ njại baa, ẹdọ nạ yablau boong wanwanaya wạ abaa wooyi, yanaan.
43015008	Kạ abaa nạ yawạạm lidu jạ lisoo osoosoo, ntoom mbaa nạ nkoowạ yanẹn njạu abaa yadạ yatoolinẹn yami. Ẹdọ imaa nạ onạng yanẹn yakạạ kẹbọọl sạ Uwọu ọgẹna baa.
43015009	"Ami nyeni kẹdẹi obạ abaa, adạ Uwọu oyeni kẹdẹi obạ ami. Baa kọu lokạ tạ yayenại kẹdẹi kẹmi.
43015010	Òodạ aa boong wạ abaa mẹẹmi letu yakạạ yẹkpawa yẹmi, abaa nạ yayau kạ kẹdẹi kẹmi adạ mẹẹmi letu nkạạ yẹkpawa bạ Uwọu, nya kạ kẹdẹi kẹwẹ.
43015011	Nyini baa kẹ bloong bimin ebạạ, oblạ maa yudala yọmi yọya baa kạ ntẹẹm, ẹdọ imaa nạ onạng yutẹẹmdala yọbaa tạ yowu owuwu.
43015012	Kẹkpawa kẹmi odạ aajin, baa yeni kẹdẹi sạ idi obaa idi, adạ ami nyeni kẹdẹi obạ abaa.
43015013	Kẹdẹi sạ kedạmi kẹta kẹ ebạạ sạ ọnẹn nạ oyeni okạạ yamạnạbẹẹn, odạ tạ obạ kạ letu lẹbẹ.
43015014	Ẹdọ òodạ aa abaa yanại boong wạ njại baa tạ yanạng, okoowạ obi abaa yadạ yamạnạbam.
43015015	Ami baa yanạnạngnẹn mmung ndẹ, ọgẹna onạnạngnẹn jang boong wạ aTata wạ ọkpamma ẹ onạngi ooyi. Ajajimin nduukạ ndẹi baa yamạnạbam, ọgẹna nyin baa kẹ boong wanwanaya wạ Uwọu oyinni m.
43015016	Abaa oodạ yapimạ m baa. Odạ ami mpimạ baa tạ yakọu yawạạm lidu jạ lisoo osoosoo jạ nạ liya ogạnạ. Ẹdọ Uwọu nạ okạạ baa boong wanwanaya wạ abaa too jeen lẹmi yablau ẹ.
43015017	Mina ẹdọ mmạ odạ boong wạ njại baa tạ yanạng, baa yeni kẹdẹi sạ idi obaa idi kạ ntẹẹm.
43015018	"Òodạ aa boong wạ abaa kọnni yanẹn ekpoonna, baa kẹ kaayọ kajạu ami nkạlạeti nkọnni bẹ kẹ.
43015019	Ofidạ aa abaa yadạ aa yanẹn ekpoonna yafi yadẹ bẹ kẹ ọgẹna yadạ bẹẹnbẹẹn yabẹ. Odạ ami mpimạ baa kẹ mạ ekpoon imin ẹdọ abaa yanẹn ekpoonna yamung yaadạ imaa ọkaama yakọnni bẹ.
43015020	Baa kẹ kaayọ boong imin wạ njại baa kẹ mbi, 'Onạnạngnẹn maa oodạ wạ odạmmi ọtaa kẹ tata wạ ọkpamma ẹ.' Òodạ aa boong wạ yanẹn yakạạyi m likpakpawai nạ yamung yakạạ baa likpakpawai tutu; Òodạ aa boong wạ yanại kẹ boong wạ mkpei bẹ, nạ yanạng boong wạ abaa bi kpe bẹ.
43015021	Nạ yanạng bloong bimin ebạạ yakạạ baa ọsẹnga obaa kaa abaa dạ yatoolinẹn yami, oyeni odạ kaa yabi yaayi ọnẹn imin wạ otoomi m kẹn.
43015022	Ofidạ aa mbi kẹ maa nyạ ntọnga kẹ obạ mbạ ujạufala kaa aboong bungạbung wạ yanại kẹ yafi yeni, odạ ajajimin kạ nyạ kẹ maa, nyin bẹ kẹ, mbạ legạn jana, jana yaayeni ọsẹnga obạ aboong bungạbung ọbẹ.
43015023	Ọnẹn wanwanaya wạ nkọnni, okoowạ Uwọu kayena ndạ ọkọnni ẹ.
43015024	Ofidạ aa mbi kẹ yẹkalakala bloong kạ kẹwọọyi kẹ bẹ nnại, bloong bạ ọnẹn ọdọọdọ wana obi jang kẹ oonại, ujạufala yafi yeni aa yanẹn bạ yadạ bạ kenại boong bungạbung. Odạ ajajimin yakạạ kẹ bloong kalakaal bạ nnại kẹ, mmạ yapạnạ maa yayenại atẹẹm kọkọna ami obạ Uwọu.
43015025	Imin odạbạ ẹ aajaa tạ onạng boong wạ yafọngi kẹ kạ likạạ jạ Ọbasẹ tạ odạ lọtumajạu jạ ojại obi 'Yanẹn bimin yayenại akọkọna obạ ami yạ abi legạn aayeni.'
43015026	"Kạ kebee sạ Kutumadạn kạ kodạ ọkaaminẹn nạ koyạ maa. Ami ntoomi kẹ tạ koblạ kạ Uwọuwa nạ konạng kọtọnga kọgẹna m.
43015027	Ẹdọ abaa kayena nạ yayin yanẹn boong wạ ami ndạ, ọsẹnga obaa kạ omạnạ ẹ kạ legạn abaa yayau kẹ maa obạ ami.
43016001	"Ami nnyinni baa kẹ bloong bimin ebạạ dạ nạ oblạ maa abaa yajạu kẹ yaatọ.
43016002	Nạ yawung baa kạ ndungạnạtọ yạ aJu. Kebee kefunnikẹn sạ ọnẹn wạ obi ọfọ ọ kẹ nạ ọbala ẹ kaa ojạu nwạ onạngi yonạnạng okạạyi Ọbasẹ.
43016003	Yanẹn nạ yanạng baa bloong bimin ebạạ kạ ọgẹna mbạ kẹ Uwọuwa yaayi ami tutu miin yaayimạ
43016004	Ami nnyinni baa kẹ bloong bimin ebạạ. Oblạ maa kạ kebee, simaa nạ keyạ tạ yatạ yanạng, nạ yabala baa boong wạ nnyinni baa.
43016005	"Ẹdọ ajajimin, ami mblại kẹ nkuuyi mpạnại kaa ọnẹn imin wạ otoomi m kẹn, ndạ ọnẹn wana mạ kẹwọọyi kẹbaa maa oodạ wạ ọblai m, nwẹ akuuyi dẹndẹ o.
43016006	Odạ ajajimin, ntẹẹm baa nndaali ọsẹnga obaa boong wạ nnyinni baa kẹ min.
43016007	Odạ ami nnyinni baa kạ lọtumajạu, nạ ọyi obạ abaa tạ nkọu, ọgẹna òodạ aa mbi nnkọi Kifawa ntẹẹm maa ooyạ. Òodạ aa nkọi, ami nạ nkọnga ẹ kẹn.
43016008	Ẹdọ kạ nkạ nạ koyạ maa nạ kokoowạ yanẹn ekpoonna imin kojạu mbạ yablana kẹ ọgẹna boong bungạbung. Yayeni yablana kẹ kạ aboong wạ ọbọọwa kaa, obaa ikpe kekpe yạ Ọbasẹ.
43016009	Mbạ yablana kẹ kạ kebungạbung ọsẹnga obaa mbạ miin kạ lọtumajạu yaayooyi.
43016010	Mbạ yablana kẹ kạ aboong wạ ọbọọwa kẹ ọsẹnga obaa ami nkuuyi mpạnại kaa Uwọuwa, ẹdọ abaa miin yaamung yaakạạ.
43016011	Odạ ọgẹna ikpe kekpe, kikpamma ekpoon imin yakpe ẹ kẹ ikpe.
43016012	"Ami nyeni kẹ bloong soosoo tạ nyin baa, odạ ajajimin nạ yesoo yẹta kẹ abaa tạ yatạ kạ ntẹẹm mbaa.
43016013	Kạ Kutumadạn lọtumajạuwa nạ koyạ maa, nạ konạng baa tạ yayimạ bloong ebạạ bạ yẹgẹna lọtumajạu, nkạ boong wạ oblạ kẹ kạ ẹtẹẹm oodạ nnạ kọtọnga. Odạ nạ kọtọnga boong wanwanaya wạ kopuu kạ ẹma yạ Uwọu, ẹdọ koyeni koyin baa kọgẹna bloong bạ yefuni kẹn kạ lokạ kaa.
43016014	Nkạ nạ kokạạ m kẹbọọl, ọgẹna nạ kodạạli boong wạ njại koyin kokạạ baa.
43016015	Bloong bimaa ebạạ bạ Uwọu oyeni maa odạ bạ yẹmi. Imaa ọkaama njiyi baa mbi, Kutumadạn maa nạ kodạạli boong wạ nkạạyi kẹ kotạ kọkọu koyin baa.
43016016	"Kạ obee pipiwẹẹn abaa min yaakạạ. Ẹdọ kạ obee pipiwẹẹn ọdọọdọ abaa nạ yayeni yakạạ m."
43016017	Yatoolinẹn yawẹ bidi yabimanai mbạ mbạ maa yajiyi, "Imin boong obi koowạ yang wạ oyinni mọọn obi, 'Kạ obee pipiwẹẹn min yaakạạ, ẹdọ kạ obee pipiwẹẹn ọtaa maa abaa nạ yayeni yakạạ m. Ẹdọ oyeni ojiyi obi, odạ mạ ami nkuuyi mpạnại kaa Uwọuwa.' "
43016018	Yakukuyi lokạ yabimai yajiyi, "Imin boong okoowạ yang, wạ ojiyi kạ obee pipiwẹẹn o. Boong wạ ọtọngai mọọn oogbongạ."
43016019	aJisẹs oyimạ kẹ obi yawooyi tạ yablau ẹ yagẹna boong maa. Ẹdọ nwạ mmạ ọpọọna bẹ obi bẹ, 'Ami njại mbi kạ obee pipiwẹẹn abaa miin yaakạạ ẹdọ kạ obee pipiwẹẹn wạ ọtaa maa abaa nạ yakạạ m. Nwẹ odạ boong imin abaa bimai wool libaa yagẹnai o.'
43016020	Kạ lọtumajạu tạ nyin baa njạu baa abaa nạ yatoo, yayeni yapin odạ yanẹn ekpoonna nạ yayau kạ yutẹẹmdala. Abaa nạ yayau kạ akọkọna, odạ akọkọna abaa nạ asodạ yẹ kẹ kạ yutẹẹmdala.
43016021	Kạ kebee sạ yanẹẹn owooyi tạ ọyikẹ, nwạ oniyenại apeen ọsẹnga obaa kebee sạ nạ otạ ọyika ẹ kebạngạ kẹ, odạ kạ nạ ọyikẹ kẹ ọyayawẹẹn, nwạ nạ ọyọ kẹ ọgẹna apeen yạ otạ ọyau kaa. Ẹdọ nạ ọya kạ yutẹẹmdala ọsẹnga obaa nwạ ọmaan kẹ wẹẹn ọkọnga kẹn mạ ekpoon.
43016022	Aajaa ndạ odạ obạ abaa. Ajajimin abaa yayau kạ kọpina, odạ kạ nạ mmung nyeni nyạ maa nkạạ baa, ntẹẹm baa nạ nwu owuwu obạ yutẹẹmdala ku jạ ọnẹn wana, wana nạ ojạu ọọfẹ tạ ọnaan baa kẹ.
43016023	Kebee simaa keeyạ maa abaa min bọng bọng yaablau. Nyini baa kạ lọtumajạu mbi, Uwọu nạ okạạ baa boong wanwanaya wạ abaa biblai kạ ajeen lẹmi.
43016024	Tutu min abaa jang kẹ bọng bọng yaablai kạ ajeen lẹmi. Baa blau, ẹdọ nạ yanaan, oblạ maa abaa yayeni yutẹẹmdala bạ yowuuyi owuwu.
43016025	"Ajajimina ami ntoowại yẹsẹma ntọngai obạ abaa, odạ kebee kefunni kẹn sạ nạ njạu yẹsẹma mmung ntạ ntọnga obạ abaa. Mạ kebee simaa nạ nyin baa gboong ngẹna Uwọuwa
43016026	Kạ lewi jimaa nạ leyạ maa, abaa nạ yatạ jeen lẹmi yablau Uwọuwa boong. Ẹdọ ami nnjại nạ mblau ẹ kạ legạn lẹbaa,
43016027	Ọsẹnga obaa Uwọu kạ awool liwẹ abaa yatuum yadẹ wẹ. Yadẹi Uwọuwa ọsẹnga obaa kạ ami ndẹi baa, yayeni yayoo kẹ kạ lọtumajạu yabi ami mblạ kạ nwạ.
43016028	Ami mblạ kạ Uwọu ọyau kạ nyạ mạ ekpoon, ẹdọ ajajimin ami mblại kẹ mạ ekpoon nkuuyi mpạnại kaa Uwọuwa."
43016029	Ẹdọ yatoolinẹn bạ aJisẹs mmạ yajạu ẹ yabi ẹ, "Eti imaa atọngai obạ amọọn gboong, kạ yẹsẹma oodạ.
43016030	Ajajimin amọọn yoyimạ kẹ yobi awu ayimạ kẹ bloong ebạạ. Awu kaa aayau ọnẹn tạ ọblau liblabla. Legạn jimin ọkaama yoyoo kạ lọtumajạu yobi awu ablạ kạ Ọbasẹ ọyau kaa ayạ maa."
43016031	aJisẹs mmạ ọpọọna bẹ obi bẹ, "Abaa yayoo kẹ kạ lọtumajạu eti imaa o.
43016032	Kebee kefunni kẹn, ẹdọ nsạ amọọn duukạ yọya kaa min, sạ abaa ebạạ nạ yalaama kẹ. Ọnẹn wanwanaya nạ ọwau ọkọu dạ ẹtọ ẹwẹ, ẹdọ yadoom maa min kakạn. Okpintạ odạ aajaa, min kakạn dẹnẹnẹ nyau ọgẹna Uwọu ọya maa obạ ami.
43016033	"Ami nyin baa kẹ imin, oblạ maa abaa yayeni wọfai ọsẹnga obaa abaa yayau kạ kofạnạnạ obạ ami. Yanẹn ekpoonna nạ yanạng baa tạ yanaan libini. Odạ baa tawa wool libaa ntẹẹm ọgẹna ami nsuuwa kẹ ekpoon."
43017001	Kạ kebee sạ aJisẹs ọwẹ kẹ bloong bimin ebạạ kẹtọnga, ọgabi lokạ okpenạ kạ kawọng ojạu yaatẹa obi ẹ, "Uwọu kebee kebạngạ kẹ, Kạạ Wẹẹn ọwu kẹbọọl oblạ maa Wẹẹn ọwu okạạ ọ kẹbọọl.
43017002	Ọsẹnga obaa awu akạạ ẹ kẹ kebạng kạ mbọọ yạ yanẹn ebạạ. Tạ oblạ maa Wẹẹn okạạ yanẹn bimaa ebạạ bạ awu nạ aganna akạạ ẹ etoom ayoyowa.
43017003	Ẹdọ mina mmạ odạ eti yạ ọnẹn nạ ọsẹnga kaa oyeni etoom ayoyowa. Odạ tạ oyimạ ọ wẹkakạn wạ adạ Ọbasẹ lọtumajạuwa wạ ayau kaa, obaa tạ oyeni oyimạ Jisẹs Kraisa wạ awu atoomi kạ ekpoon.
43017004	Nkoowạ kẹbọọl kẹwu mạ ekpoon. Nyeni nwẹ kẹ yonạnạng bạ akạạyi m tạ nnạng.
43017005	Ẹdọ ajajimin Uwọu nwooyi ọ tạ akạạ m kẹbọọl mạ lokạ lọwu mina kpaa kẹbọọl kạ eti yạ ani kaani akạạyi m mmạ amung abolạ ekpoon.
43017006	"Awu nnạng kẹ yanẹn bimaa bạ abọi kạ ekpoon akạạ m tạ yayimạ ọ. Yanẹn bimin odạ awu ayeni bẹ, ẹdọ mmạ adạạli bẹ akạạ m. Yanạng kẹ boong wạ ajại bẹ tạ yanạng.
43017007	Ajajimin, yanẹn bimin yayimạ kẹ yajạu boong wanwanaya wạ akạạyi m oblạ dạ kọbọọ kọwu.
43017008	Ami nnạng bẹ kẹ oyinạ wạ akạạyi m maa, ẹdọ yanaan kẹ yayeni yayimạ kẹ yajạu ami mblạ kạ awu ayau kaa nyạ min. Mbạ yayoo kẹ kạ lọtumajạu yajạu odạ awu atoomi m kẹn mạ ekpoon min.
43017009	Yanẹn ekpoonna oodạ ọkaama nyii yatạm bimin, odạ yanẹn yawu bạ akạạyi m kẹ, ọgẹna mbạ yadạ yanẹn yawu.
43017010	Bloong bạ ami nyeni ebạạ odạ bạ yẹwu, ẹdọ bạ awu ayeni ebạạ odạ bạ yẹmi. Ami nnaai kẹbọọl oblạ mạ abloong bimaa.
43017011	Ajajimin, ami mpạnại baa kaa kạ ọbee pipiwẹẹn, ami mạ ekpoon imin mmung nya, odạ mbạ yayau mạ ekpoon. Uwọu wạ asanga kẹ, kummạ bẹ kẹ oblạ kạ ẹfa ajeen lewua. Jeen jạ akạạyi m dạ nạ oblạ maa mbạ yadạ wana, adạ ami obạ awu amọọn dạ wana.
43017012	Kebee sạ ami nya maa obạ mbạ ntoo ẹfa ajeen lẹwua ntạ mkpạnạ bẹ kẹ. Ndạ ọnẹn wana wana ndẹya tạ okpoo kaa wạ ọyau kạ kẹwọọyi kẹbẹ, kạ ọbọọli kẹ ọnẹn imin wạ ọkuuyi tạ okpoo dạ nạ oblạ maa boong wạ likạạ jạ Ọbasẹ lijại odạ lọtumajạu.
43017013	"Ajajimin ami mfuni kaa mpạnại ọ kaa. Ntọngai bloong bimin adạ ntoo kaa nya mạ ekpoon min njẹn, dạ nạ oblạ maa mbạ yayeni yutẹẹmdala bạ yowuuyi owuwu kạ ntẹẹm mbẹ kamlee kaa.
43017014	Nnạng bẹ kẹ oyinạ wạ akạạyi m, odạ mbạ yanẹn ekpoonna imina yaadẹi, ọsẹnga obaa mbạ wạ ekpoon yamung yaadạ, adạ ami mbi wạ ekpoon nndạ.
43017015	Òodạ aa kạ nyii yatạm njiyi tạ adạạli bẹ kẹ mạ ekpoon, odạ njiyi tạ amaana bẹ ayeni akpạnạ bẹ kẹ kạ kebungạbung sạ aSẹtan nạ owoo tạ onạng bẹ.
43017016	Adạ ami mbi wạ ekpoon imin nndạ aajaa ndạ mbạ yabi wạ ekpoon imin yaadạ.
43017017	Nạng bẹ tạ yadạ yanẹn yawu oblạ kạ lọtumajạu lọwu, ọgẹna oyinạ ọwu odạ lọtumajạu.
43017018	Adạ awu atoomi m kẹn mạ ekpoon imin, ndạ ami ntoomi bẹ kạ ekpoon.
43017019	Odạ kạ legạn lẹbẹ ọkaama nganna wool limi nkạạ ọ dạ nạ oblạ maa mbạ kayena yaganna wool libẹ kạ lọtumajạu yakạạ ọ.
43017020	"Ami yatạm nyii nkạạ bẹ mbạ, mbạ, aajaa kayena nyeni nyii yatạm nkạạyi yanẹn bidaa yadọ yadọ bạ yayooyi kẹ boong wạ yatoolinẹn yami yayini bẹ kạ lọtumajạu.
43017021	Nyii yatạm mbi mbạ ebạạ tạ yadạ aa ọnẹn wana. Uwọu nạng bẹ dạ nạ yayau kạ awool limọọn kamlee, adạ awu ayau kạ awool limi kamlee, ẹdọ ami nya kạ awool liwu kamlee. Nạng bẹ dạ nạ yadạ aa ọnẹn wana, oblạ maa yanẹn ekpoonna yayimạ yajạu awu atoomi m kẹn mạ ekpoon.
43017022	Ami nnạng bẹ kẹ tạ yayeni kosenạ kọmi, adạ awu anạngi m tạ nyeni kosena kọwu, dạ nạ oblạ maa mbạ yadạ aa ọnẹn wana, adạ awu obạ ami amọọn dạ aa ọnẹn wana.
43017023	Ẹdọ imaa nạ okoowạ ojạu, ami nwuuyi kạ awool libẹ kamlee adạ awu awuuyi kạ awool limi kamlee, oblạ maa kofạnạnạ kọbẹ nạ kodạ kana. Ẹdọ maa mmạ ekpoon nạ ẹya eyimạ ejạu awu atoomi m kẹn. Ẹdọ nạ yayeni yayimạ yajạu mbạ yatuum yadẹ ọ adạ ami ndẹi ọ.
43017024	"Uwọu nạ ọdẹẹ m yatoolinẹn yami bimin bạ awu akạạyi m kẹ tạ yayau obạ ami dạ apaa yạ ami mbi yau, oblạ maa dạ mbạ nạ yakạạ kẹbọọl kẹmi. Kẹbọọl simin sạ awu akạạyi m kẹ, ọsẹnga obaa ayeni kẹdẹi obạ ami, mạ amung abolạ ekpoon.
43017025	"Uwọu wạ anạngi boong wạ ọsẹng kạ eti okpintạ odạ kạ yanẹn ekpoonna yabọọ yaayi, odạ ami nyimạ ọ kẹ, ẹdọ yatoolinẹn yami bimin yayimạ kẹ yajạu odạ awu atoomi m kẹn mạ ekpoon min.
43017026	Ami nkoowạ bẹ kẹ lọnẹnku jạ awu adạ. Nạ nkọu lokạ nnạng bẹ dạ nạ yayimạ ọ oblạ maa kẹdẹi simaa sạ ayeni obạ ami nạ ayeni obạ mbạ, ẹdọ oblạ maa ami nwuuyi kạ awool libẹ kamlee."
43018001	Kạ kebee sạ aJisẹs oyi yatạm bimaa ọwẹ kẹ otoo yatoolinẹn yawẹ ọkọu yabaali bẹ ẹbala yạ yadẹi Kidron yatọ dạ ẹpaam idaa. Dạ abọọ idaa yakonni yeti bạ oliv, ẹdọ aJisẹs obạ yatoolinẹn yawẹ yamlee daa.
43018002	aJudas wạ ọtọọyi Jisẹsa lebạ kạ ngạm oyimạ kẹ daa ọgẹna Jisẹs onikaani otowại yatoolinẹn yawẹ ọfukai bẹ mạ lipaa jimaa.
43018003	Ẹdọ aJudas otạ yakonẹn soosoo, obạ yanạnạngnẹn bạ keyooyi nyau bạ yadeen, obaa Farisi bạ yatoomi daa, ẹdọ yatạ bẹ yatoolikang obạ likạạl.
43018004	aJisẹs mmạ oyi kẹ bloong bạ nạ yẹkọu yedạbạ bẹ ebạạ yekạạ ẹ, ọkaama mạ okạạ bẹ yafuuni kẹn, odạ bạ ẹ kạ lowạni ọblau bẹ obi bẹ, "Odạ nnẹ abaa wooyi o."
43018005	Yapọọna ẹ yajạu ẹ, "Yowooyi Jisẹsa imaa wạ oblạ dạ aNazarẹt." aJisẹs mmạ ọpọọna bẹ obi bẹ, "Odạ ami." aJudas wạ odạ kẹtọi lebạ kạ ngạm ọsẹnga maa obạ mbạ.
43018006	Kạ aJisẹs ojại bẹ kẹ aajaa, mbạ ebạạ yakọi ngạm ngạm, yablẹnga kạ lọsẹ.
43018007	aJisẹs mmạ oyeni ọblau bẹ obi bẹ, "Odạ nnẹ abaa jại yawooyi o." Yapọọna ẹ yajạu ẹ, "aJisẹs imaa wạ oblạ dạ aNazarẹt."
43018008	aJisẹs mmạ ojạu bẹ obi bẹ, "Nyin baa kẹ mbi, odạ ami. Òodạ aa boong wạ abaa wooyi m, baa tee yanẹn bimin yablạ kẹ."
43018009	Ojại imin tạ oblạ maa boong wạ ọtọnga kẹ odạbạ ẹ lọtumajạu. "Ndạ ọnẹn wana, wana kaa ookpo kạ yanẹn bimin bạ akạạyi m."
43018010	Ẹdọ aSaimọn Pitẹ mạ ọwala ẹkankang ẹwẹ dạ mpọọ otạ ọbali kẹ kotung kodạmbọọwa kạ otoomnẹn wạ kẹkpamma nyau wạ okpeyạ aMalkus.
43018011	aJisẹs mmạ ojạu Pitẹa obi ẹ, "Gạnnạ ẹkankang ẹwu dạ mpọọ kamlee! Nwẹ abala ọ abi libini jạ Uwọu oyooyi kẹ tạ naan nnạ nnaani o."
43018012	Ẹdọ yakonẹn obạ ọkpammanẹn ọbẹ, obạ yanạnạngnẹn bạ abạ aJu bạ yakpamma yamaana kẹ Jisẹsa yayeni yabọ ẹ kẹ.
43018013	Yakạlạeti yatoo ẹ yakọu dạ lokạ jạ Annas. Annas maa onidạ yaatẹ wạ yanẹẹn wạ aKaifas wạ onidạ keyooyi ẹyau wạ odeen mạ kebạntam simaa.
43018014	aKaifas onidạ ọnẹn imin wạ okooyi yakpammanẹn bạ aJu kạ ojại bẹ obi bẹ, nạ otuum ọyi ọnẹn wana tạ obạ kạ atu yạ yanẹn bikin ebạạ.
43018015	aSaimọn Pitẹ obạ yatoolinẹn yadọyadọ bạ aJisẹs yatooli Jisẹsa, otoolinẹn idaa Kikpamma ẹyau yạ aJu ọnẹgẹdẹ oyimạ ẹ, ọkaama otooli Jisẹsa omlee kạ kẹmakạm ẹtọ ẹwẹa.
43018016	Odạ aPitẹ okạạmi oodạ kạ lekạmtima kin, obebenại kaa okoomi. Ọkaama otoolinẹn wạ aJisẹs imaa wạ kẹkpamma nyau oyi kẹ maa, mmạ oduukạ ẹ ọkọu ọtonga obạ yanẹẹnwẹẹn wạ ọyau kạ yonạnạng kaa, ẹdọ okuuwạ lekạmtima okạạ Pitẹa tạ omlee kẹn.
43018017	Yanẹẹnwẹẹn wạ okpenại lekạmtima mmạ ojạu Pitẹa obi ẹ, "Nwẹ nji awu adạ otoolinẹn wạ aJisẹs imaa o." aPitẹ ọpọọna ẹ obi ẹ, "Ee ee! Ami otoolinẹn ọwẹ nndạ."
43018018	Ọsẹnga obaa tọọl sạ kenạngi, yatoomnẹn obaa bạ kekpenạ lekạm yatạ mbloong yabolạ ekoon yabee maa yawabai. Ẹdọ aPitẹ oblạ kaa ofukẹn obee maa ọwabai ekoon obạ mbạ.
43018019	Kikpamma nyau mmạ ọblau Jisẹsa ọgẹna yanẹn bạ yadạ yatoolinẹn yawẹ, obạ aboong wạ okpei yanẹn
43018020	aJisẹs mmạ ọpọọna ẹ obi ẹ, "Bloong bạ mkpei yanẹn nni yawai kạ lowạni mkpei bẹ. Kebee sansanaya, nniyawai kạ ndungạnạtọ yạ aJu, obaa kạ Ẹtọ yạ Ọbasẹ, dạ aJu ebạạ yani fukai bẹ. Bọng bọng maa oodạ wạ nniyawai dạ koduuwạ mkpei yanẹn.
43018021	Mbọng ọkaama abimai m aajaa. Blau yanẹn bimin bạ yapuu kẹ boong wạ mkpei yanẹn. Blau bẹ boong wạ nnyinni bẹ, mbạ yayimạ kẹ boong wạ ami njiyi bẹ."
43018022	Kạ aJisẹs ojại kẹ aajaa, kekpenại lekạm wana wạ ọya daa owool Jisẹsa kọbọọ ojạu ẹ obi ẹ, "Odạ yang ọkaama atọngai kạ eti yạ edạ ajin obạ Kikpamma nyau."
43018023	aJisẹs mmạ ọpọọna ojạu ẹ obi ẹ, "Òodạ aa njại kẹ boong wạ obuuwạ, yin mạ likạạ jạ yanẹn bimin ebạạ boong wạ odạ. Ẹdọ òodạ aa boong wạ ami njại maa odạ boong wạ odạ lọtumajạu, mbọng ọkaama awoolại m."
43018024	Ẹdọ Annas mmạ onạng bẹ tạ yatoo ẹ adạ yaboi ẹ kẹ maa yakọu dạ aKaifasa wạ odạ Kikpamma nyau.
43018025	Dạ aPitẹ obeeyi ọwabai ekoon daa, yanẹn bạ yabọọma yayau daa yawabai ekoon mmạ yablau ẹ yajạu ẹ, "Nwẹ nji awu kayena adạ ọnẹn wạ atotolại odạm imaa o." aPitẹ ọkanga obi ẹ, "Ee ee, Ami oodạ."
43018026	Onạnạngnẹn wana wạ Kikpamma nyau wạ odạ bẹ kepoon obạ otoomnẹn imaa wạ aPitẹ oni too ẹkankang ọbali kẹ kotung kodạmbọọwa, nwạ ọblau Pitẹa obi ẹ, "Nwẹ awu oodạ ntạ nkạạ ayau obạ nwạ dạ litạạmi yetia daa o."
43018027	aPitẹ oyeni ọkanga obi ẹ, "Ami oodạ." Ẹdọ mạ lebebebạ jimaa kẹnọọndạm kẹkọọla.
43018028	Kạ lesowạdi kẹpọọm kẹpọọm bạ aJu yadạạli kẹ Jisẹsa dạ ẹtọ yạ aKaifas yatoo wẹ yakọu dạ lekạm jạ aPailet wạ obeeyi kạ letu kọkpamma kạ Room. Bạ aJu mạ lẹbọọlkạm jạ aPailet maa yaamlee ọsẹnga obaa yawooyi tạ yayoo wool libẹ lisanga oblạ maa yabạngạ tạ yaji luji kọsẹnga kọbọlaiya.
43018029	Imaa onại aPailet tạ odạbạ ẹ kẹn kạ ebạmkpa oblạu bạ aJu boong wạ aJisẹs onại wạ ọkaama yafi tạ yadẹ lojạu.
43018030	Bạ aJu mmạ yapọọna ẹ yajạu ẹ, "Ofidạ aa ọnẹn imin obi boong oonại wạ otoo ọtọọ nsọ, amọọn wẹ mina yofitoo yooyạ."
43018031	aPailet mmạ ojạu bẹ obi bẹ, "Abaa kạ awool libaa, bafukẹn yadạạli ẹ yatạ yakọu yatạ nsọ mbaa yakpe ẹ ikpe." Bạ aJu mmạ yapọọna Paileta yajạu ẹ, "Ẹfa yooyeni yạ nnạ yotạ yopạli ikpe lobạa yokạạ ọnẹn."
43018032	Imina odạbạ ẹ tạ oblạ maa onạng boong wạ aJisẹs ọtọnga kẹ odạ lọtumajạu kạ oyinni bẹ kẹ lobạ ku jạ nwạ nạ obạ.
43018033	Ẹdọ aPailet mmạ oduukạ ẹ ọkọu kạ lẹbọọlkạm lẹwẹ kamlee kaa, onạng bẹ tạ yatạ Jisẹsa yayạ kạ lokạ lọwẹ. Mmạ oblau Jisẹsa obi ẹ, "Nwẹ awu adạ ọbọọl wạ aJu o."
43018034	aJisẹs mmạ ọpọọna ẹ ojạu obi ẹ, "Nwẹ odạ awu ablai lọblabla jimin o. Obidạ yanẹn yayini ọ yagẹna m o."
43018035	aPailet mmạ ọpọọna ẹ obi ẹ, "Nwẹ abi bala ọ ami ndạ Ju o. Odạ yanẹn yabaa obaa bạ keyooyi nyau bạ yadeen mbạ yaganna ọ yagạnnạ m dạ kọbọọ. Odạ nạ aboonga anại o."
43018036	aJisẹs mmạ ojạu ẹ obi ẹ, "Kọkpamma kọmi ekpoonna kodạ, kọkpamma kọmi kofidạ aa ekpoonna mina yatoolinẹn yami yafi yanạng kẹ koyuu oblạ maa yajạu min yaagana yakạạ bạ aJu. Ami kẹbọọl kẹmi sạ kedạ sạ yanẹn ekpoonna imin keedạ."
43018037	aPailet mmạ ojạu Jisẹsa obi ẹ, "Okoowạ awu adạ ọbọọl o." aJisẹs mmạ ọpọọna ẹ obi ẹ, "Awu ablemạ kẹ kaa tạ ajạu ndạ ọbọọl. Kạ legạn jimaa ọkaama nyạ mạ ekpoon nyeni mmaana mạ ekpoon tạ nyin yanẹn ngẹna lọtumajạu, Ọnẹn wanwanaya wạ lọtumajạu lọdẹi nwạ nạ opuuwạ boong wạ ami njại."
43018038	aPailet mmạ ọblau Jisẹsa obi ẹ, "Mbọng odạ lọtumajạu o." Ẹdọ aPailet ọkọu opạnạ kaa bạ aJu ojạu bẹ obi bẹ, "Ami legạn nkạạ jạ nnạ ntạ mpạli ọnẹn imin ikpe lobạa.
43018039	Kạ kebee kọnangaiya kọbaa abaa yaninai kenại sạ kedạ tạ nwali ọkpọkọbinẹn wana nkạạ baa Nwẹ abaa yawooyi m tạ nwali ọbọọl wạ aJu nkạạ baa o."
43018040	Ẹdọ mbạ yawọmmai ọtatawa yajiyi, "Ee ee! Nwạ oodạ. Amọọn yowooyi tạ awali ọkpọkọbinẹn wạ okpeyạ aBarabas maa akạạ mọọn." (aBarabas maa odạ owuseel.)
43019001	Ẹdọ aPailet mmạ onạng yakonẹn tạ yaduu Jisẹsa mkpa,
43019002	yakonẹn yatạ oboong yayoo kọbọọl jạngạ yadạạli yagạnạ Jisẹsa kạ letu. Ẹdọ yadạạli kowulakpọọl kạ kodạ ebạwạ ebạwạ yagạnạ ẹ kạ awool.
43019003	Mmạ yatooli bẹ nti yapạnại ẹ maa yajiyi ẹ kạ nti kạ nti, "Ọbọọl wạ abạ aJu!" Ẹdọ yabaanai yẹ mbọọ kạ lokạ.
43019004	aPailet mmạ oyeni odạbạ ẹ kẹn opạnạ maa bạ aJu, ojạu bẹ obi bẹ, "Baa kpenạ ntoowại yẹ mfuni kaa dạ abaa nạ yayimạ yajạu, boong bungạbung oonại wạ nạ ntạ mpạli kegạlạ nkạạ ẹ."
43019005	aJisẹs odạbạ ẹ kẹn obạ kowulakpọọl kạ kogạnạ kạ ogạnạ ẹ kạ awool, obạ kọbọọl jạngạ oboonga kạ letu, ẹdọ aPailet mmạ ojạu bẹ obi bẹ, "Kạ nwạ min."
43019006	Kạ abạ keyooyi nyau bạ yadeen obạ yanẹn bạ yakpenại ikọbasẹtọ yakạkạạ Jisẹsa ajin yawọmmai yajiyi. "Baa mạnạ ẹ kạ ketipaa! Baa mạnạ ẹ kạ ketipaa." Ẹdọ aPialẹt ojại bẹ obi bẹ, "Ami boong bungạbung wạ onại wạ nnạ ntạ mpạli ẹ kegạlạ nkạạ ee."
43019007	Bạ aJu yapạnạ ẹ maa yajạu ẹ, "Amọọn yoyeni nsọ yạ njại oyoom tạ obạ ọgẹna ojiyi obi nwạ odạ Wẹẹn wạ Ọbasẹ."
43019008	Kạ aPailet opuu aajaa yọkaal yọmaan ẹ yọtaa maa.
43019009	Ẹdọ oduukạ ẹ oblạ kẹ ọkọu omlee kạ Lẹbọọlkạm kaa. Mmạ ọblau Jisẹsa obi ẹ, "Awu ablạ dẹndẹ o." aJisẹs wẹ lemlee ọọyengi.
43019010	aPailet mmạ ojạu ẹ obi ẹ, "Nwẹ min apọọna o. Nwẹ ayi abi nyeni kẹ ẹfa tạ ngana ọ ablạ kẹ, obidạ tạ nnạng bẹ yamạạn ọ kạ ketipaa o."
43019011	aJisẹs mmạ ọpọọna Paileta obi ẹ, "Ndạ ẹfa yana, yana afi yeni kạ mbọọ mmi, ofibi Ọbasẹ oodạ okạạ yọ. Ọkaama ọnẹn imin wạ ọmaan okạạ ọ oyeni ujạufala aboong bungạbunga wạ odạmmi ọtaa kẹ ebạạ."
43019012	Ẹdọ kạ aPailet opuu aajaa, ọjaka tạ ọganna Jisẹsa, odạ bạ aJu yamạnạ bẹ tạ yawọmmai yajiyi, "Òodạ aa aganna ọnẹn imin oblạ kẹ, okoowạ obi awu omạnạwaam wạ ọbọọl Siza amung adạ. Ọgẹna ọnẹn wanwanaya wạ odạạli wool liwẹ obi odạ ọbọọl nwạ odạ ọkọkọnanẹn wạ aSiza."
43019013	Kạ aPailet opuu boong wạ aJu yatọnga maa ọkọi odạạli Jisẹsa otạ odạbạ ẹ kẹn, mmạ ọnọọma kạ ekpạạl yạ yanọọmmi kaa yatạ yakpei ikpe yạ ẹya kạ lẹtọma jạ yadẹi (lẹtọma atawa) kạ lokạ jạ Iburu yadẹi (Gabbatha).
43019014	Kạ kẹplakon kạ lewi jạ abạ aJu yayoonnại bẹ wool kạ kọnangai Kẹsẹnga kọbọlaiya, aPailet ojại bạ aJu obi bẹ, "Kạ ọbọọl ọbaa min."
43019015	Bạ aJu yayeni yawọmmai kaa yajạu ẹ, "Baa fi ẹ kẹ! Baa fi ẹ kẹ! Baa mạạn ẹ kạ ketipaa!" aPailet mmạ ọblau bẹ obi bẹ, "Nwẹ yawooyi m tạ mmạạn ọbọọl ọbaa kạ ketipaa o." Bạ keyooyi nyau bạ yadeen yapọọna ẹ yajạu ẹ, "Amọọn ọbọọl ọdọọ ọdọọ yooyeni kạ ọbọọli kẹ ọbọọl Siza!"
43019016	Ẹdọ kạ kekpongạm, aPailet ọganna Jisẹsa okạạ bẹ dạ nạ yamạạn ẹ kạ ketipaa, ẹdọ yakonẹn yatạ Jisẹsa yablạ kẹ.
43019017	Odạbạ ẹ kẹn otạ ketipaa kẹwẹ ọkọu dạ lipaa jạ yadẹi Anẹntu kongạnạ (Kạ lokạ jạ Iburu yadẹi Golgotha).
43019018	Mạ lipaa jimaa njạ yayau yamạạn ẹ, obạ yanẹn yapoo yadọ yadọ bạ yamạạni. Kạ ketipaa, ọnẹn wana ọyau ẹ dạ kodạmbọọ, idaa ọya ẹ dạ akpabọọ, odạ aJisẹs ọya bẹ kạ kewọọyi.
43019019	aPailet ọfọng bọng ọbawa mạ ketipaa maa kawọng sạ yamạạni kaa Jisẹsa maa, wạ ojại: MINA ODẠ AJISẸS WẠ OBLẠ DẠ ANAZARẸT WẠ ODẠ ỌBỌỌL WẠ AJU.
43019020	Bạ aJu soosoo yayeeli boong imaa ọgẹna lipaa jạ yamạạni kaa Jisẹsa oopạlạ obạ lopoon maa. Yoyeyeel bimaa yafọọng yatạ likạạpoon litele yafọng kaa. Jạ yanẹn bạ yablạ dạ Iburu obạ yanẹn bạ yablạ dạ kowuu kạ yadẹi Room, obạ yanẹn bạ yablạ dạ kowuu kạ yadẹi Girik.
43019021	Bạ keyooyi nyau bạ yadeen obạ aPailet yaadẹya tạ ọọfọng ojạu, " 'aJisẹs odạ ọbọọl wạ abạ aJu.' Mbạ yajạu tạ oduukạ ọfọng ojạu, ọnẹn imin ojại obi nwạ odạ ọbọọl wạ abạ aJu."
43019022	aPailet mmạ ọpọọna bẹ obi bẹ, "Boong wạ mfọngi kẹ jang kẹ mpạnạ."
43019023	Kạ kebee sạ yakonẹn yamạạni kẹ Jisẹsa kạ ketipaa yawẹ kẹ, yadạạli nkọ nwẹ yapọọwa kẹ kạ akpọng anaa yatoonnạ kẹ. Yadạạli lẹkpọng jana yakạạ okonẹn idi obaa idi. Yayeni yadạạli ewula ẹwẹ kamleeya, yạ yabi yaakạạmi okạạkạm, odạ yayooyi yẹ oyoyo mạnạ kạ kabạli otạ oyạ kạ kapiil.
43019024	Yakonẹn bimaa, idi ojạu idi obi ẹ, "Kẹ nnạ yọpai. Tạ yonạng kẹsẹẹpa dạ nạ yokạạ ọnẹn wạ nạ oyeni yẹ." Imina odạbạ ẹ aajaa tạ oblạ maa onạng oyinạ wạ Ọbasẹ odạ lọtumajạu wạ oni jại obi: "Mbạ yapọọwa kẹ nkọ mmi yakạạ wool libẹ. Yanạng kẹsẹẹpa ọsẹnga obạ ewula ẹmi kamleeya." Yakonẹn ndạ yanại aajaa.
43019025	Yaaka wạ aJisẹs, obaa wẹẹnyaaka wạ yaaka, aMeri wạ odạ yanẹẹn wạ Kilọpas, obaa aMeri Magdalin yadạ banẹẹn bạ yabeeyi yafoolạ ketipaa sạ aJisẹs,
43019026	Kạ aJisẹs okạạ yaaka obạ otoolinẹn ọwẹ imaa wạ ọdẹi yẹ yabenni maa, ojại yaaka obi ẹ, "Mma mina odạ Wẹẹn ọwu."
43019027	Ẹdọ mmạ ojạu otoolinẹn ọwẹ imaa obi ẹ, "Mina odạ aakaa." Ẹdọ mạnạ ọ mạ kebee simaa otoolinẹn wạ aJisẹs imaa odạạli kẹ yaaka wạ aJisẹs tạ owuuyi dạ ẹtọ ẹwẹ.
43019028	aJisẹs oyimạ kẹ obi ajajimin, bloong ebạạ yẹga kẹ, ẹdọ oblạ maa likạạ jạ Ọbasẹ lidạ lọtumajạu Ojạu bẹ obi bẹ, "Ẹdọdọngati ẹwuu m kẹ."
43019029	Gbangbang wạ ketukpan kewuuyi kaa ọya maa, ẹdọ mmạ yadạạli kusa yakạm mạ yatu bimaa yakpawa kạ ntipata yạ isọp yagai yawạlạ kaa Jisẹsa kạ yẹmakpang.
43019030	aJisẹs ọnaani yatu bimaa mmạ ojạu, "Ọga kẹ." Ẹdọ okạạm letu kạ lọsẹ obạ kẹ.
43019031	Ẹdọ yakpammanẹn bạ aJu mmạ yakọu yabeem Pailet tạ otee bẹ yapipiyại kẹ mfẹ yạ yanẹn bimaa bạ yamạạni mạ ketipaa obaa tạ yakpanga kẹ yebạạ yẹbẹ mạ yetipaa maa yakọnga bẹ kạ lọsẹ. Yakpammanẹn bạ aJu yanại lubebeem jimin, ọsẹnga obaa lewi lesowạ nạ odạ lewi kọmẹẹmma kạ aJu. Ọkaama mbạ yaawoi yebạạ bạ yanẹn bimaa tạ yẹya mạ yetipaa maa tutu oyạ lewi lẹbẹ kọmẹẹmma, adạ lewi jimaa lẹsanga kẹ.
43019032	Imaa onại yakonẹn tạ yakọu yapipiyại kẹ mfẹ yạ ọnẹn wạ okạlạeti obaa ọnẹn idaa wạ yabọọma obạ aJisẹs yamạạn bẹ kạ ketipaa.
43019033	Odạ kạ yayạ mạ kokpoo kạ aJisẹs, yakạạ yajạu nwạ obạ kẹ, ọkaama wẹ mfẹ yaapipiyại.
43019034	Odạ okonẹn wana odạạli yọkọng ookạạm Jisẹsa dạ lifakpang, yayi obạ lowi yatuukạ kẹn.
43019035	Ọnẹn wạ okạạ boong imin odạbạ ẹ ọtọnga kẹ ọbạnga boong imaa, oblạ maa awu kayena ayoo kạ lọtumajạu ajạu boong wạ ọtọnga odạ lọtumajạu.
43019036	Imin odạbạ ẹ aajaa tạ onạng likạạ jạ Ọbasẹ ọfọngi kẹ lidạ lọtumajạu jạ lijại libi, "Ndạ kẹkau kẹwẹ sana maa keedạ sạ nạ yapil kẹ."
43019037	Likạạ lidọlidọ liyau kaa jạ lijại, "Yanẹn nạ yakpenạ ẹ, nwạ wạ yakạạmi yikọng."
43019038	Ẹdọ kạ imin ọbọọli kẹ, aJosẹf wạ oblạ dạ lopoon jạ Arimatiya, ọblai Paileta obi nạ odạạli kẹ kebạạ sạ aJisẹs. (aJosẹf onidạ otoolinẹn wạ aJisẹs wana wạ ọyau dạ koduuwạ ọsẹnga obaa oniyenại yọkaal bạ yakpammanẹn bạ aJu.) aPailet mmạ ojại ẹ obi ẹ, "Nạ abạngạ odạạli kebạạ simaa," ẹdọ aJosẹf adạạli kebạạ simaa otạ oblạ kẹ.
43019039	aNikodimọs wạ oni pạạn daa Jisẹsa kạ adeedeesa, otooli daa Josẹfa kayena otạ bloong bạ yesoosoo bạ yewoomi koploong kạ kọdaali bạ yadẹi mẹẹ obạ alọọ.
43019040	Ẹdọ yadạm bimin yapoo yadạạli kebạạ sạ aJisẹs yabọ sẹ kẹ kạ lọkọwa, obaa bloong bimaa bạ yewoomi kupọọ adạ kẹmaana sạ abạ aJu kedạ tạ yatạ yayonnạ kẹ kebạạ maa mmạ yamung yabọnga.
43019041	Dạ lipaa jạ yayau yafi kẹ Jisẹsa daa, litạạmi liyau daa jạ yakoonni kaa yeti. Ebạ yạ yatọọyi dạ kọtapu kamlee, yạ ọnẹn obi jang kẹ kạ ooyoom ẹya daa.
43019042	Adạ odạ kebee sạ yatoo yayoonnại bẹ wool yagẹnai lewi jạ abạ aJu kọmẹẹmma, ẹdọ mbạ yawawai bẹ ọwawai ọkaama yadạạli kebạạ sạ aJisẹs yagạnạ mạ ebạ imaa kamlee ọsẹnga obaa nyạ ẹya efoolạ ofoolạ.
43020001	Kạ lẹkọbasẹwi jimaa kẹpọọm kẹpọọm, kạ lewi lebi jẹ kẹ njẹn lẹẹkpaka, aMeri Magdalin, onoomạ ẹ ọkọu dạ ebạ yạ aJisẹs, okạạ yasaanga kẹ lẹtaa jạ yatoo yakpạnạ kẹ ebạ maa yayoo kọpaa.
43020002	Ọkaama nwạ otuukạ ọkọu opạnạ daa Saimọn Pitẹa obạ otoolinẹn idaa wạ ọdẹi Jisẹsa, ojạu bẹ obi bẹ, Yagai kẹ kebạạ sạ aTata kạ ebạ, ẹdọ amọọn yooyi apaa yạ yatoo sẹ yakọu yayoo wẹ."
43020003	Ẹdọ aPitẹ obạ otoolinẹn idaa yakọu dạ ebạ daa.
43020004	Mbạ bimaa yapoo yabọọma yabẹla bẹ ẹpaal ketuukạ yakuuyi daa, odạ otoolinẹn idaa ofi otuukạ ọpai kẹ Pitẹa, okạlạ kẹ eti omlee kẹ daa.
43020005	Ọbẹla ẹ mạ ebạ maa okạạ kaa kẹkọwạli sạ yani too yabọọ kẹ kebạạ kẹwẹ, odạ nwạ mạ ebạ kamlee maa oomlee.
43020006	Ẹdọ aPitẹ wạ otạ ọyau ẹ kạ ngạm otuukạ oyạ maa ọyọọda ẹ mạ ebạ kamlee maa okạạ kẹkọwạli simaa kẹyau kaa.
43020007	Obạ ẹkọ imaa yạ yatoo yabọ kẹ Jisẹsa letu maa. Nyạ obạ kẹkọwạli sikaa eefạnạ, yakpali ẹ ẹya kạ awool liwẹ.
43020008	Ẹdọ otoolinẹn idaa wạ otạ okạlạ eti oyạ kẹ dạ ebạ daa, omlee kaa okạạ oyeni oyoo kạ lọtumajạu.
43020009	(Mbạ tutu maa bẹ oogbongạ boong wạ oyinạ wạ Ọbasẹ oni jại obi, oyoom okạạ Jisẹsa tạ ọplọka kẹ kạ lobạ.)
43020010	Ẹdọ yatoolinẹn bimaa yablạ kẹ yakọu dạ ẹtọ.
43020011	aMeri obee kạ ebạmkpa ebạạ kin otoi lobạ. Adạ ọkuuyi lokạ otoi lobạ, ọbẹla ẹ ọwẹya mạ ebạ kamlee maa,
43020012	Nwạ okạạ yatoomnẹn kawọnga bạ Ọbasẹ yapoo yayau kaa. Yagạn bẹ yẹkọwạli yayeni yanọọma mạ apaa yạ yani gạạli kebạạ sạ Jisẹsa maa. Wana ọnọọma kạ oyooyi letu, idaa ọnọọma kạ oyooyi mfẹ.
43020013	"Mma atoi bọng o." Yatoomnẹn bimaa yablạu ẹ. aMeri ọpọọna bẹ obi bẹ, "Yagai kẹ kebạạ sạ Ọbọọl ọmi yatạ yablạ kẹ, ẹdọ ami ndạ kẹ nyi dạ yagabi ẹ yayoo!"
43020014	Ẹdọ kạ ojại kẹ Meria aajaa, nwạ osodạ ẹ okạạ Jisẹsa obebenại maa, odạ nwạ ooyimạ obi odạ aJisẹs.
43020015	aJisẹs mmạ ojạu ẹ obi ẹ, "Mma, mbọng ọkaama atoi lobạ, odạ nnẹ aawooyi o." aMeri ọbala ẹ kaa obi maa odạ onạnạngnẹn litạạmia, ọkaama ọpọọna ẹ obi ẹ, "Tata, odạ awu adạạli kẹ kebạạ kẹwẹ, yin dạ ayooyi ẹ, dạ nạ oblạ maa nkọu ndạạli ẹ kẹ daa."
43020016	aJisẹs ojạu kaa obi ẹ, "Meri." Ẹdọ aMeri osodạ ẹ okpenạ dạ aJisẹs ọyau daa, mmạ otạ lokạạ jạ abạ aJu ojạu ẹ obi ẹ, "Raboni." (Wạ okoowạ "Okoowạ.")
43020017	aJisẹs mmạ ojạu ẹ obi ẹ, "Min kaapana, ọgẹna njẹna kẹ nkọi tạ mpạnạ kaa Uwọuwa," odạ blạ kẹ akọu ayin bẹẹnuwọu abi bẹ ami nduukại m mpạnại kaa imin wạ odạ Uwọu oyeni odạ awọu wạ ọbaa. Imin wạ odạ Ọbasẹ ọmi oyeni odạ Ọbasẹ ọbaa.
43020018	Ẹdọ aMeri Magdalin mmạ oblạ kẹ ọkọu oyin yatoolinẹn bạ aJisẹs obi bẹ, nwạ okạạ kẹ Tataa, oyeni oyin bẹ boong wạ otoomi ẹ tạ ojạu bẹ.
43020019	Kạ kedoowạ lewi ikọbasẹa jimaa, yatoolinẹn bạ aJisẹs yafuka bẹ kạ ẹtọ kamlee yapạn bẹ kẹ lẹma ọsẹnga obaa yayau kạ yọkaal bạ yakpammanẹn bạ abạ aJu. Ẹdọ aJisẹs oblạ kaa oyạ maa obee bẹ kạ kẹwọọyi, ojạu bẹ obi bẹ, "Wọfai tạ ọya obạ abaa."
43020020	Kạ ojại bẹ kẹ aajaa, okoowạ bẹ mbọọ nwẹ obạ lipaam liwẹ. Imaa onạng yatoolinẹn yawẹ tạ yayau kạ kọnangai kaani ọsẹnga obaa kạ mbạ yakạạ Tataa ọbẹ.
43020021	aJisẹs mmạ oyeni ojạu bẹ kaa obi bẹ, "Wọfai tạ ọya obạ abaa. Adạ Uwọu otoomi m kẹn mạ ekpoon min, eti imaa nyạ nsẹng kaa ntoomi baa tạ yakọu kạ ekpoon."
43020022	Ẹdọ mmạ ogạnạ bẹ kẹwọọwa kạ awool, ẹdọ ojạu bẹ obi bẹ, "Baa naan Kutumadạn.
43020023	Òodạ aa boong wạ abaa blại kẹ kaa yakạạ yanẹn kạ yebungạbung yẹbẹ, nạ yayeni keblạ kẹ kaa kekạạ. Òodạ aa boong wạ abaa bi bẹ kẹ kaa yablạ yakạạ, keblạ kẹ kaa kekạạ yaayeni."
43020024	aTọmọs otoolinẹn ọwẹ wana (wạ yadẹi aBẹẹn yapoo) wạ ọsẹng obạ yatoolinẹn bạ aJisẹs joo yapoo, maa oniyau kebee sạ aJisẹs oyạ maa opạnạ bẹ maa.
43020025	Ọkaama yatoolinẹn bikina yayin ẹ yajạu ẹ, "Amọọn yokạạ kẹ Tata." aTọmọs mmạ ojạu bẹ obi bẹ, "Obi oodạ tạ ntạ yẹẹn ami nkạạ mkpa yạ mmuluso nnạngi ẹ mạ mbọọ maa, nyeni ngạnạ ẹninọng ẹmi mạ mkpa maa, obạ kọbọọ kọmi dạ lipaam liwẹ, jang kạ lọtumajạu nnyoo njạu ọplọka kẹ kạ lobạ."
43020026	Kạ obạngạ kẹ ikọbasẹ yana, yatoolinẹn yawẹ yayeni yadungạnạ kạ ẹtọ kamlee, kọsa kimaa aTọmọs ọya kaa obạ mbạ. Yapạn bẹ kẹ amaa yayeni yafẹlai kẹ, odạ aJisẹs oyạ maa oyeni obee bẹ kạ kẹwọọyi ojạu bẹ obi bẹ, "Wọfai tạ ọya obạ abaa."
43020027	Ẹdọ aJisẹs mmạ ojạu Tọmọsa obi ẹ, "Gạnnạ ẹninọng ẹwu min, ayeni akpenạ mạ mbọọ mmi akạạ. Dạạli kọbọọ agạnạ mạ lipaam limi min, dạ nạ akoomạ ẹkaang ayoo kạ lọtumajạu ajạu mplọka kẹ kạ lobạ."
43020028	aTọmọs ọpọọna ẹ obi ẹ, "Tata ọmi obaa Ọbasẹ ọmi."
43020029	aJisẹs ojạu Tọmọsa obi ẹ, "Nwẹ odạ mạ akạạ m ọkaama ayoo kạ lọtumajạu o. Ọyi kẹ obạ yanẹn bimin bạ yabi yakoomi tạ yakạạ mmạ yayoo kạ lọtumajạu."
43020030	aJisẹs onạng kẹ yẹkalakala bloong soosoo kạ lokạ jạ yatoolinẹn yawẹ bạ yabi kẹ mạ nwẹnẹ imin yaafọngi.
43020031	Odạ yafọngi kẹ bloong bimin, oblạ maa abaa yayoo kạ lọtumajạu yajạu aJisẹs odạ imin wạ opimạ kẹ, wạ odạ Wẹẹn wạ Ọbasẹ. Ẹdọ nạ oblạ kạ awoolfạnnạ jimin abaa yayeni etoom kạ ajeen lẹwẹ.
43021001	Kạ imin ọbọọli kẹ, aJisẹs oyeni okoowạ wool liwẹ okạạ yatoolinẹn yawẹ dạ lepạạmbạ jạ yadẹi Tiberiyọs. Kạ eti imin nyạ ọsẹng kaa okoowạ wool liwẹ.
43021002	aSaimọn Pitẹ, obạ aTọmọs (wạ yadẹi bẹẹn yapoowa) aNataniyẹl, (wạ oblạ opoon wẹẹn wạ Kana wạ ọyau dạ aGalili) bẹẹn bạ aZẹbẹdi, obaa yatoolinẹn yawẹ yapoo yadọ yadọ bạ yafuka bẹ lipaa jana.
43021003	aSaimọn Pitẹ ojạu mbạ bikaa obi bẹ, "Nkuuyi ẹsau." Mbạ ebạạ yajạu Pitẹa, nạ yọbọọma obạ awu yọkọu. Yadạbạ bẹ kẹn yakọu yamlee kạ ukwaa, odạ deedeesa simaa ebạạ bọng bọng yaadibạ.
43021004	Adạ lewi lẹkuuyi kesowạ, aJisẹs obeeyi dạ ẹpaam daa, odạ yatoolinẹn yawẹ yaayimạ yajạu odạ aJisẹs.
43021005	Ẹdọ aJisẹs ojạu bẹ obi bẹ, "Abaa bẹẹndạmbẹẹn, nwẹ kẹ bọng bọng yadibạ o. Yapọọna ẹ yajạu ẹ, Ndạ yana yoopeyi."
43021006	Ẹdọ aJisẹs mmạ ojạu bẹ obi bẹ, "Baa toi ntofo mbaa yakọnga dạ kodạmbọọ ukwaa daa nạ yapee boong. Ẹdọ kạ yatobi daa bẹ oomung ọọfẹya tạ yatali yẹ ọsẹnga obaa ẹsau yạ ẹya kaa etuum esoo."
43021007	Otoolinẹn wạ ọdẹi Jisẹsa ọtaa, mmạ ojạu Pitẹa obi ẹ, "Odạ aTata." Kạ aPitẹ opuu obi odạ aTata, ogạnnạ ẹ nkọ nwẹ kạ awool, ọgaba ọtọọ kạ lowi. (Ọgẹna tama otoo kẹkpangwoon)
43021008	Yatoolinẹn bidaa yatali ntofo imaa yatạ yakọu dạ ekpoon, ẹsau ewu kẹ kaa baab. Kepạạlạpạạl obạ ekpoon yaayau, omungạ bẹ yẹfẹtọ aajib
43021009	Kạ yayau dạ ewipaam, yakạạ ekoon obaa lokoonisang obạ ẹsau yạ yapọi kaa obaa brẹẹ wạ yabạndi kọpaa.
43021010	Ẹdọ aJisẹs mmạ ojạu bẹ obi bẹ, "Baa yẹngi ẹsau yạ abaa mung yakọi maa yatạ yafukẹn."
43021011	aSaimọn Pitẹ mmạ ọkọu kaa ọtaali ntofo yạ nsau yạ ndeen yạ ndeen nwuuyi kaa. Odạ nsau aatạạnapoo opạli joo ntele nyạ nyau kaa. Okpintạ odạ kạ ẹsau imaa esoo aajaa ntofo maa kẹ nyaa maa, ndạ lẹma jana kaa leeblạkạ.
43021012	aJisẹs mmạ ọdẹ bẹ kaa obi bẹ, "Baa fukẹn yaji," Ndạ otoolinẹn ọwẹ wana wẹ ọọblau obi ẹ, "Odạ awu nnẹ o." Ọgẹna mbạ yayimạ kẹ yajạu odạ aTata ọbẹ.
43021013	aJisẹs mmạ odạạli brẹẹ okạạ bẹ, oyeni odạạli ẹsau okạạ bẹ.
43021014	Mina mmạ obạng nti ntele yạ aJisẹs okoowạ wool liwẹ okạạ yatoolinẹn yawẹ kạ obee ọplọka kẹ kạ lobạ.
43021015	Kạ yawẹ kẹ luji keji, aJisẹs ojại Pitẹa obi ẹ, "Saimọn wạ adạ wẹẹn wạ aJọn. Nwẹ ndẹ wọ nta kẹ bimin ebạạ o." aPitẹ ọpọọna ẹ obi ẹ, "Eiya Tata, awu ayimạ kẹ abi atuum adẹẹ m." aJisẹs mmạ ojạu ẹ obi ẹ, "Kạạ yadạạdạạl bẹẹn yami luji."
43021016	aJisẹs oyeni ọdẹ kaa obi ẹ, "Saimọn wẹẹn wạ aJọn. Nwẹ ami ndẹyi ọ dẹnẹnẹ o." aPitẹ ọpọọna ẹ obi ẹ, "Eiya Tata, awu ayimạ kẹ abi atuum adẹẹ m." aJisẹs mmạ ojạu ẹ obi ẹ, "Kpenạ ndạạdạạl mmi."
43021017	Kạ obạng nti ntele, aJisẹs ọdẹ kaa obi ẹ, "Saimọn wẹẹn wạ aJọn, Nwẹ ndẹi ọ ọdẹdẹ o." Ẹdọ aSaimọn ẹtẹẹm wẹ ẹẹdaal ọgẹna aJisẹs ọblai ẹ lọblabla jimin kạ obạng nti ntele, "Nwẹ ndẹi ọ ọdẹdẹ o." aSaimọn Pitẹ mmạ ojạu obi ẹ, "Tata awu ayimạ kẹ bloong ebạạ, Ayimạ kẹ abi adẹẹyi m ọdẹdẹ." aJisẹs mmạ ojạu ẹ obi ẹ, "Kpenạ ndạạdạạl mmi.
43021018	aJisẹs mmạ ojạu Pitẹa obi ẹ, Ami nyin ọ lọtumajạu, kebee sạ adạ wẹẹndạm wẹẹn, ani yonnại ọ wool akuuyi dạ lipaa janjanaya jạ awooyi tạ akọu, odạ kebee sạ awu nạ atammi kẹ nạ atali mbọọ nwu akạạ ọnẹn ọdọọdọ odạạli ọ eti atạ akọu dạ apaa yạ awu aabi aawoi tạ akọu."
43021019	aJisẹs ojại ajin tạ okoowạ eti yạ aPitẹ nạ ọsẹnga obi obạ yạ nạ ekạạ Ọbasẹ kẹbọọl. Ẹdọ mmạ ojạu Pitẹa obi ẹ, "Awu tooli m."
43021020	aPitẹ osodạ ẹ okạạ otoolinẹn kẹdẹiya wạ aJisẹs ọya ẹ kạ ngạm. Nwạ oninọọm ọbanga Jisẹsa kạ mbạ ebạạ yanọọm kạ okpokolo yaji luji jạ Ọbọọl. Ẹdọ mmạ ọblau ẹ obi ẹ, "Tata, odạ nnẹ ọkuuyi dạ nạ otạ yẹkpaani okpe ọ kẹ o."
43021021	Kạ kebee sạ aPitẹ okạạ ẹ, ọblai aJisẹs obi ẹ, "Tata, odạ naa boonga nạ odạbạ ẹ okạạ ọnẹn imin o."
43021022	aJisẹs mmạ ọpọọna Pitẹa obi ẹ, Òodạ aa boong wạ nwooyi ẹ tạ ọkọu lokạ owuuyi etoom tutu oyạ kebee sạ nạ nyạ maa, "Mbọng ofạnnạ ọ daa o. Awu tooli m."
43021023	Imaa onại oyinạ tạ odạbạ ẹ kạ kẹwọọyi sạ yatoolinẹn yawẹ yajiyi aJisẹs obi otoolinẹn imaa oobạ. aJisẹs oojại obi otoolinẹn imaa oobạ, odạ ojại obi, "Òodạ aa boong wạ nwooyi ẹ tạ ọkọu lokạ owuuyi etoom tutu nyạ maa. Mbọng ofạnnạ ọ daa o."
43021024	Ẹdọ nwạ odạ otoolinẹn imin wạ ọtọngai bloong bimin ebạạ, oyeni ọfọng bẹ kẹ kạ nwẹnẹ. Amọọn yoyimạ kẹ yobi bloong bạ nwạ ọtọnga maa ebạạ odạ lọtumajạu
43021025	Bloong soosoo yẹdọ yẹdọ yẹya maa bạ aJisẹs oni nại kẹ. Ofidạ aa yafọọngi kẹ wọ wọ, nyoo kẹ mbi ekpoon ebạạ yẹ ọọfẹya tạ etạ nwẹnẹ imaa.
44001001	Tiyofilọs kạ nwẹnẹ yạ nfọngi yạ nkạlạeti, nyin ọ kẹ ngẹna bloong bạ aJisẹs omạạn ẹ kẹ tạ onạng oyeni okpe yanẹn.
44001002	Tutu oyạ lewi jimin jạ obạn ọkọu kạ kawọng. Nwạ mmạ omung obạlạ kạ kawọng odạ mạ otoo kẹ ẹfa yạ Kutumadạn otạ okạạ kẹ yanẹn bimin bạ opimạ ẹ kẹ tạ yadạ bạ Ketạdạ letu yawẹ ekoo.
44001003	Mạ awi imaa aapoo yạ aJisẹs otoo ọya maa obạ mbạ kạ ọplọka kẹ kạ lobạ maa, onại bẹ tạ yakại ẹ kạ nti yạ nsọ osoosoo, yạ nnại bẹ tạ yayoo kạ lọtumajạu yajạu yabi nwạ ọplọka kẹ kạ lobạ oyeni ọya maa etoom. Mạ kebee simaa ọtọngai obạ mbạ ọgẹna kọkpamma kạ Ọbasẹ.
44001004	Lewi jana, adạ aJisẹs ọyau kạ ledungạnạ obaa bạ ketạdạ letu yawẹ, ojại bẹ ọtatawa obi bẹ, "Baa yau dạ aJerusalẹm, baa kẹdaa kaablạ, tutu yanaan kokạại kạ Uwọu ọwaki ẹ obi nạ okạạ baa, kạ nni yinni baa kẹ ngẹna.
44001005	Ọgẹna aJọn oni blẹẹyi baa lowi etieti, odạ oogạnạ Ọbasẹ nạ ọblẹẹ baa lowi obạ Kutumadạn kọwẹ."
44001006	Kạ kebee sạ aJisẹs obaa bạ ketạdạ letu yawẹ yayeni yadungạnạ, mbạ yablai ẹ yajạu ẹ, "Tata, nwẹ odạ ajajimina awu nạ atạ akạạ yanẹn bạ Izirẹl kọkpamma kọbẹ o."
44001007	aJisẹs mmạ ojạu bẹ, "Ọbasẹ baa oowoi tạ yayimạ awi imaa obạ kebee simaa, ọgẹna nwạ nạ opạli kebee sạ abloong bimina nạ yetạ yedạbạ bẹ.
44001008	Odạ abaa nạ yanaan ẹfa yạ Kutumadạn yạ nạ enạng baa tạ yakọu yayin yanẹn ọgẹna m dạ aJerusalẹm, obạ dạ lọsẹ jạ aJudiya ebạạ, obạ dạ aSameriya obaa dạ apaa ebạạ tutu oyạ dạ ekpoon ekạạmi."
44001009	Ẹdọ kaa aJisẹs ọtọnga kẹ bloong bimin ebạạ ọwẹ kẹ, Ọbasẹ odạạli ẹ kẹ otạ ọkọu kạ kawọng. Adạ yanẹn bimaa yayau yakại ẹ dạ ọkuuyi kosisong kẹbasẹkpanga kokpạnạ ẹ kẹ, mbạ wẹ yamung yakạạ.
44001010	Kạ abạ Ketạdạ letu jạ aKrais yageelại yakại ẹ dạ nwạ obạnni ọkuuyi kạ kẹbasẹkpang, kẹ ogạnạ yakạạ yanẹn yapoo yadạbạ bẹ kẹn yabee maa. Yagạn bẹ likọwa.
44001011	Mmạ yajạu bẹ, "Abaa yanẹn bạ yablạ dạ lọsẹ jạ aGalili, mbọng ọkaama yabee min yakpenại kạ kẹbasẹkpang aajaa o. aJisẹs imaa wạ yanaani baa kẹ, yatạ yakọu kạ kawọng, nạ omung oduukạ ẹ ofukẹn kpaa kạ eti yạ edạ aa yạ abaa kạạ ẹ kẹ obạlạ ọkọu kạ kawọng maa."
44001012	Ẹdọ bạ Ketạdạ letu jạ aKrais yablạ kẹ mạ ekpoon imaa yạ yadẹi Oliv maa yakọu dạ aJerusalẹm wạ odạ ketibee pipi sana, mạnạ ọ maa atạ ayạ dạ opoondeen ọyau.
44001013	Kạ mbạ yamlee kẹ dạ aJerusalẹm yabạn kạ kẹtọtạdạ yakọu kạ lekpekpeli jạ yayawai kaa. Bạ ketạdạ letu jạ aKrais bạ yakọi kaa odạ aPitẹ obạ aJọn obạ Jems, obaa Anduru, obaa Filip obaa Tọmọs obạ Batolomiyu obaa Matiyu, obaa Jems wạ odạ wẹẹn wạ Alfiyọs obạ aSaimọn wạ lopoon lọbẹ lọdẹi, obạ aJudas wạ odạ wẹẹn wạ aJems.
44001014	Mbạ yayau kạ kọfuka kọbẹ kebee sansanaya tạ yafạnạnạ maa ebạạ yayi bẹ yatạm. Banẹẹn bidi obaa aMeri yaaka wạ aJisẹs, obaa abẹẹnyaatẹ yayau kaa.
44001015	Mạ kebee simaa, yanẹn bạ yatotolại Jisẹsa ebạạ yayeni ledungạnạ. Yanẹn bạ yamlee ledungạnạ jimaa ebạạ odạ mbạ atạạn ajana. Ẹdọ aPitẹ mmạ onoomạ ẹ ọtọnga obạ mbạ.
44001016	"Abaa bẹẹnuwọu, likạạ jạ Ọbasẹ liyeni tạ lidạbạ jẹ lọtumajạu, jạ Kutumadạn kọsẹng kẹ kạ ẹma yạ aDeved kọtọnga kọgẹna Judasa wạ otoo yanẹn otạ ọkọu odibạ kẹ Jisẹsa.
44001017	aJudas onidạ ọnẹn wana wạ ọsẹng obạ amọọn oyeni ototolại mọọn onạngi yonạnạng bimin."
44001018	(aJudas otoo limaan jạ ọnaani kạ kebungạbung sạ onại otạ ọdẹẹ lọsẹ jạ ọyau daa obạ. Nwạ ọbọi kẹfaal, kepobạ kẹ, litoo liwẹ ebạạ likudạ kẹ kạ lọsẹ.
44001019	Yanẹn bạ yawuuyi dạ aJerusalẹm ebạạ yapuuwạ kẹ boong wạ odạbạ ẹ ọkaama yatạ kopoon tọnga kọbẹ yadẹi lọsẹ jimaa Akeldama, wạ okoowạ, Lọsẹ Yayia.)
44001020	Ọgẹna, yafọng kẹ kạ likạạ jạ Ọbasẹ liteeya yajạu: "Ẹtọ ẹwẹ tạ ẹya maa kẹkanga kẹkanga, Ndạ ọnẹn kaa nnạ owuuyi." Yayeni yafọng kẹ yajạu, " 'Ọnẹn ọdọọdọ tạ odạạli kenạnạng nọọma kẹwẹ.'
44001021	Ọkaama ọbọọwa tạ yodạạli mọọn ọnẹn wana wạ nạ ọsẹnga kạ lẹkpala lẹmọọn wạ okạạ kẹ kẹplọka kẹ kạ lobạ jạ aJisẹs. Nwạ oyeni tạ odạ ọnẹn imina wạ otooli mọọn kẹ mạ kebee simaa ebạạ sa aTata Jisẹs ọyau obạ amọọn,"
44001022	Kạ omạạn ẹ kebee sạ aJọn ọblẹi yanẹn lowi otạ oyạ kebee sạ aJisẹs obạn ọkọu kạ kawọng.
44001023	Ẹdọ mmạ yafuki bẹ yeen yạ yanẹn yapoo. Wana okpeyạ aJosẹf wạ yayeni yadẹi aBarsabas wạ yayeni yadẹi Justọs obạ ọdọọdọ wạ okpeyạ aMatayas.
44001024	Mmạ yayi yatạm yakạạ Ọbasẹ yajại ẹ, "Tata awu wạ ayi kẹ ẹtẹẹm yạ ọnẹn wanwanaya dạ edạ, koowạ mọọn ọnẹn imin wạ akạlạeti adạạli ọ kẹ mạ yanẹn bimin yapoo,
44001025	wạ nạ ọfẹya tạ onạng yonạnạng obaa bạ ketạdạ letu yawu bạ aJudas ọganna maa ọkọu dạ apaa yạ ọbọọwa tạ ọkọu."
44001026	Ẹdọ mmạ yafọng yeen yạ yanẹn bimaa yapoo kạ yawẹnẹ paabẹẹn yagạnnạ kạ kepoo yayuu. Ọnẹn wạ ajeen lẹwẹ lekạlạ kẹn kẹtọ odạ aMatayas, wạ yafi yadạạli tạ ọsẹnga obaa bạ Ketạdạ letu bạ aJisẹs bikin joo awana.
44002001	Kạ lewi jimaa jạ yadẹi Pẹntikọs leyạ maa, bạ ketooli Kraisa ebạạ yafuka bẹ lipaa jana.
44002002	Ẹdọ kẹ oogạnạ yanẹn bimaa yapuuwạ kẹkọọl sạ kẹtatawa keblại kạ kawọng kaa aa kowiyạ kạ kọtawa konạngi kofi kowuu kẹ mạ ẹtọ imaa yạ yanọọm kaa maa.
44002003	Mbạ mmạ yakạạ boong aa likoonisang maa osenạ obạ adaal, odạbại ẹ kẹn ọlaama ọnọọmi ọnẹn wanwanaya mạ yanẹn bimaa ebạạ.
44002004	Kutumadạn kowuu bẹ ebạạ kạ awool, ẹdọ koyeni konạng bẹ tạ yatọnga kạ lipoon tọnga jạ yanẹn yadọ yadọ, adạ Kutumadạn maa konại ọnẹn wọwọ tạ ọtọnga.
44002005	Mạ kebee simaa oyeni bạ aJu bạ yablạ dạ liwuu jạ liyau bleng, bleng, bleng, ekpoon ebạạ yawuuyi dạ aJerusalẹm yakạạmại letu yakạạyi Ọbasẹ.
44002006	Kạ mbạ yapuu yanẹn bimaa bạ aKrais yatọngai kạ kopoon tọnga kạ yanẹn yadọ yadọ, lẹnẹnkpala jạ ledeen lẹfuka jẹ maa, mbạ ebạạ wool libạ bẹ kẹ, ọgẹna ọnẹn ọnẹn opuu yanẹn bạ aKrais maa dạ mbạ yatọngai kạ kopoon tọnga kọwẹ kạ oblạ kaa.
44002007	Ẹdọ kạ awool bạ kẹ obạ yọkaal yanẹn bimaa mmạ yablau yajiyi, "Nwẹ nji yanẹn bimin ebạạ odạ yanẹn bạ yablạ dạ aGalili o.
44002008	Odạ yang ọkaama yopu baa yatọnga kạ lipoontọnga limọọn o.
44002009	Amọọn bidi min yoblạ lipoon bleng bleng jạ yadẹi Patiya, Mẹdis obạ Ẹlam. Amọọn bidi yoblạ dạ aMẹsopotemiya, Judiya, obạ aKapadosiya. Bidi yoblạ Pọntus obạ Esiya.
44002010	Yoblạ dạ aFigiya obạ aPamfiliya, dạ Ijip obạ kọkpaa kạ aLibiya wạ ọbanga dạ aSairẹn. Amọọn bidi yodạ yanẹn bạ yablạ dạ aRoom,
44002011	Bạ aJu obạ yanẹn bạ yabi Ju yaadạ yadẹya kẹ kạ kẹbasẹ obạ kẹmaana sạ abạ aJu. Amọọn bidi yoblạ dạ lọsẹ jạ yadẹi Kiret obạ Arebiya. Okpintạ odạ kạ odạ aajaa, amọọn ebạạ yopu bẹ yatọngai kạ lipoon tọnga jạ amọọn blạ kaa, ọgẹna bloong kalakaal bạ Ọbasẹ onại kẹ."
44002012	Kạ awool bạ kẹ libẹ obạ yọbala keblenạ kẹ, yanẹn bimin ebạạ yakọu lokạ yabimai ọnẹn idi obaa idi, "Imaa boong okoowạ."
44002013	Yanẹn bidi yadạạli boong wạ yanẹn bạ aKrais yanại maa kạ oloowạ yajiyi, "Mbạ yawaa yatu mmạ yanạng bẹ."
44002014	Ẹdọ aPitẹ wạ ọsẹng obạ bạ ketạdạ letu bikin joo awana mmạ onoomạ ẹ obee obebee kạ kawọng omạnạ ẹ tạ ọtọnga obạ lẹnẹn kpala jimaa ojạu bẹ obi bẹ, "Abaa yanẹn bạ amọọn bọọma yodạ Ju, obaa abaa bimin ebạạ bạ yawuuyi mạ aJerusalẹm, baa kala m kotung, tạ nyin baa boong imin wạ abaa kạạ min dạ okoowạ.
44002015	Abaa yabali baa kaa yabi odạ yatu yayui yanẹn bimina, aajaa oodạ, ọgẹna njẹn odạ nkanika ntạạnnaa kẹpọọmaa."
44002016	Imin oduukạ odạ boong wạ ọtọnganẹn wạ Ọbasẹ wạ okpeyạ aJowẹl ọtọnga kẹ obi:
44002017	Ọbasẹ ojại, " 'Mina odạ boong wạ ami nạ nnạng kebee awi kekpongạmma. Ami nạ nkuudạ Kutumadạn kọmi nkạạ yanẹn ebạạ. Yadạmbẹẹn obaa abanẹẹnbẹẹn yabaa nạ yayin lẹkawa lẹmi; bẹẹndạmbẹẹn yabaa nạ yakạạ kekạạ kudạnna, yanọtam yabaa nạ yakạạ yọdẹ.
44002018	Odạdạ yanạnạngnẹn yami, bạ yadạ yadạm obaa banẹẹn, ami nạ nkuudạ Kutumadạn kọmi mạ kebee simaa, mbạ nạ yayin lẹkawa lẹmi.
44002019	Ami nạ nnạng yẹkalakala bloong kạ kẹbasẹkpang kawọng obạ abloong awool bạkẹ mạ lọsẹ kapiil min. Yayi obaa ekoon obaa lesisong kpala nạ kọya kaa;
44002020	lewijẹẹn nạ lesodạ jẹ lebilạ kẹ, ẹdọ ẹpẹ nạ esodạ yẹ kẹ edạ aa yayi yayi, Lewi kalakaal, kẹbọọla sạ Ọbasẹ mmạ lemung leyạ maa.
44002021	Ẹdọ ọnẹn wanwanaya wạ opẹẹ ọdẹ kaa Ọbasẹ nạ oyeni mkaami.'
44002022	"Abaa yanẹn bạ Izirẹl baa kala kotung yapuuwạ Jisẹs imin wạ oblạ dạ lopoon jạ yadẹi Nazarẹt, odạ ọnẹn imin wạ Ọbasẹ odạạli otoom kẹn oyeni otoo wẹ onạng yẹkalakala bloong obạ yepolạ kạ kẹwọọyi kẹbaa, bạ abaa yikẹ kạ awool libaa yakokoolạ.
44002023	Ọbasẹ kạ awool liwẹ okạlạeti opạli kẹ kạ yibala yiwẹ obi nạ ọganna Jisẹsa ogạnạ baa dạ kọbọọ dạ nnạ yafi ẹ kẹ. Kạ eti imaa nyạ owoi tạ onạng ọgẹna nwạ okạlạ oyimạ kẹ bloong ebạạ. Ẹdọ abaa yafi ẹ kẹ, kạ abaa ganna ẹ yakạạ yenẹn bungạbung tạ yadạạli ẹ yamạạn kạ ketipaa.
44002024	Odạ Ọbasẹ ọyẹẹmi ẹ kẹ kạ lobạ oyeni onạng ẹ tạ ọwala kẹ kạ ẹfa lobạa, ọsẹnga obaa ọọfẹya lobạ tạ lọfẹli ẹ mkpọkọbi.
44002025	Ọgẹna aDeved oninạ ọtọnga kẹ obi, " 'Ami nkạạ kẹ Jiova kebee sansanaya kạ lokạ lọmi, ọsẹnga obaa, nwạ ọyau dạ kodạmbọọ kọmi oblạ maa njạu agạgạ nyeni.
44002026	Kạ legạn jimaa ọkaama ẹtẹẹm ẹdaan ẹdọ likạạ limi liwuuyi obạ yudala ẹdọ okpintạ odạ kạ ndạ ọnẹn etieti, ami nạ nyeni yẹẹn kẹnẹnna kạ Ọbasẹ.
44002027	Awu Ọbasẹ jang kudạn kọmi aatee tạ kokpoo kạ lekoonbạ, obidạ atee kebạạ sạ ọnẹn wạ odạ onạnạngnẹn ọwu tạ kẹduba kẹ.
44002028	Awu akoowạ m kẹ eti etoomma, kạ legạn jạ awu ayau obạ ami, imaa ọkaama anạng tạ nyeni yutẹẹmdala bạ yowuuyi owuwu.'
44002029	"Abaa bẹẹnuwọu, nạ mbạngạ nyin baa lowạni lowạni ngẹna uwọu wạ ijaani, aDeved oni bạ kẹ yayeni yabọnga ẹ kẹ, ẹdọ ebạạ ẹwẹ ẹya min obạ amọọn otạ oyạ iyaasi.
44002030	aDeved onidạ ọtọnganẹn wạ Ọbasẹ, nwạ oninạ oyimạ kẹ boong wạ Ọbasẹ ọwaki ẹ kẹ tạ onạng okạạ ẹ. Ọbasẹ onạngi kọwaki kạ kọtatawa okạạ Deveda obi nwạ nạ onạng wẹẹn wạ aDeved wana tạ odạ Ọbọọl, adạ aDeved kạ awool liwẹ odạ Ọbọọl.
44002031	aDeved okạlạ okạạ kẹ boong wạ ọyau kạ lokạ ọkaama nwạ ọtọnga ọgẹna kẹplọka kẹ kạ lobạ jạ aKrais, kạ ojại obi: " 'Ọbasẹ Kudạn kọwẹ ooteeyi tạ kokpoo kạ lekoonbạ, obidạ kebạạ kẹwẹ tạ kẹduba kẹ.'
44002032	Ọbasẹ ọyẹẹmi kẹ Jisẹsa imin kạ lobạ, ẹdọ amọọn ebạạ yokạạ ẹ kẹ obạ ayẹẹn amọọn.
44002033	aJisẹs yagabi ẹ yayoo dạ kodạmbọọ kạ Ọbasẹ wạ odạ yaatẹ, oyeni yakạạ ẹ Kutumadạn adạ oni waki ẹ kẹ. Ẹdọ boong wạ abaa kạạ yayeni yapuuwại ajajimina odạ kokạại kimaa kạ nwạ okuudạ kẹn okạạ mọọn.
44002034	Ọgẹna aDeved ndạ kẹ oni bạn ọkọu kạ Lẹbọọlkạm kawọnga, odạ nwạ kạ awool liwẹ ojại obi: " 'aJiova ojại Tata ọmi obi ẹ, "Nọọma m dạ lipaa kodạmbọọ kọmi min.
44002035	Tutu nnạng kẹ yakọkọnanẹn yawu tạ yadạ ketikpoi kẹwu." '
44002036	"Abaa yanẹn bạ yablạ dạ Izirẹl ebạạ baa yimạ yayeni yayoo yabi ami ntọngai ngẹnai Jisẹs imin wạ abaa mạạni kẹ kạ ketipaa, odạ Ọbasẹ onạng ẹ tạ odạ aTata, oyeni odạ aKrais wạ opimạ kẹ."
44002037	Kạ yanẹn bimaa yapuu boong imin wạ aPitẹ ojại bẹ, yayeni yiwọwọngi kạ ntẹẹm mbẹ kamlee, ọkaama yablau Pitẹa obạ mbạ bidaa bạ yadạ ketạdạ letu jạ aKrais, yajạu ẹ, "Abaa bẹẹnuwọu, odạ yang amọọn nạ yonạng o."
44002038	aPitẹ ọpọọna ojạu bẹ obi bẹ: "Baa sodạ baa ntẹẹm, ọnẹn wanwanaya, baa blẹẹ baa lowi kạ ajeen jạ aJisẹs Krais, nạ yayeni keblạ kẹ kaa kekạạ kạ yebungạbung yẹbaa, ẹdọ Ọbasẹ nạ okạạ baa kokạại Kutumadạnna kọwẹ.
44002039	Ọgẹna Ọbasẹ ọwaki ẹ tạ okạạ baa Kutumadạn kimaa, oyeni okạạ bẹẹn yabaa, oyeni okạạ yanẹn ebạạ bạ yawuuyi kepạạlạpạạl, ọnẹn wanwanaya wạ aTata wạ odạ Ọbasẹ ọmọọn nạ ọdẹẹ okạạ wool liwẹ."
44002040	aPitẹ oyin bẹ bloong soosoo yẹdọ yẹdọ bạ mbạ yatoo yẹẹn abẹẹ yakạạ kẹ, ojiyi bẹ obi bẹ, "Baa kaam kẹ wool libaa, dạ nạ yajạu libini yaanaani kạ eti yạ yanẹn bimin bạ yadạ yẹnẹn bungạbung nạ yanaan kaa."
44002041	Yanẹn soosoo bạ yayooyi kẹ oyinạ ọwẹ kạ lọtumajạu, yablẹẹ bẹ lowi, ẹdọ mạ lewi jimaa yanẹn bạ yabạng adu atạạnapoo opạli Ajoo, mbạ yagạn kạ kofukạ kạ yanẹn bạ yadạ yanẹn bạ Ọbasẹ.
44002042	Ẹdọ yanẹn bimaa ọdẹ bẹ tạ yanaan yokpekpe bạ abạ ketạdạ letu, obaa tạ yamlenni kofạnạnạ kọbẹ, obaa tạ yaji luji jạ Ọbọọl obaa tạ yayi bẹ yatạm.
44002043	Bạ ketạdạ letu yanạngi yẹkalakala bloong obạ yepolạ tạ yedạbạ bẹ, ẹdọ imaa onạng ọnẹn wanwanaya tạ oyeni yọkaal.
44002044	Yanẹn ebạạ ebạạ bạ yayooyi kẹ Ọbasẹ kạ lọtumajạu, yakọu lokạ yayawai apaa yana kạ kofạnạnạ, ẹdọ bloong bạ mbạ yayeni yatooni yakạạyi ọnẹn idi idi obaa idi.
44002045	Mbạ yakpe kẹ yoyeyeen yọbẹ obaa bloong banbanaya ebạạ bạ yayeni kẹ, ẹdọ yadạạli limaan liwẹ yatoon yakạạ ọnẹn ọnẹn adạ oyeni kikpaa kebạngạ.
44002046	Kạ lewi janjanaya mbạ yakuuyi dạ Ẹtọ yạ Ọbasẹ, yayawai kạ apaa yana yaji luji dạ ntọ mbẹ, yayeni yadungạnại dạ akạạm abẹẹ yaji luji kạ yutẹẹmdala obạ ẹtẹẹm yana.
44002047	Yanẹn bikin yayeni yọmaanayu obạ mbạ, lewi janjanaya Ọbasẹ ogạnại kạ lẹkpala lẹbẹ yanẹn bạ yanaani kẹ nkaami.
44003001	Lewi jana aPitẹ obạ aJọn yakuuyi dạ Ẹtọ yạ Ọbasẹ kạ kebee yatạmma kạ nkanika ntele kẹplakoonna.
44003002	Ọnẹn wana odạ ọtiyatiya kạ yaaka oni mamaani ẹ, yanẹn yagawai ẹ kạ lewi janjanaya yatạ yakuuyi yayooyi ẹ dạ kẹmakạm ẹtọa yạ Ọbasẹ, sạ yadẹi Kẹmakạm yiyayi, tạ obeem yanẹn boong bạ yamlenni kẹn mạ Ẹtọ yạ Ọbasẹ maa.
44003003	Kạ okạạ Pitẹa obạ aJọn yawooyi tạ yamlee mạ Ẹtọ yạ Ọbasẹ maa, nwạ obeemi bẹ tạ yatoon ẹ boong.
44003004	aPitẹ obạ aJọn yakpenạ ẹ kạ lokạ saam, ẹdọ yajạu ẹ, "Kpenạ mọọn."
44003005	Ẹdọ nwạ okpenạ bẹ kạ lokạ kpaa tạ okạạ nnạ yatoon ẹ boong.
44003006	Ẹdọ aPitẹ mạ ojạu ẹ obi ẹ, "Ami limaan nyeni, odạ nạ nkạạ ọ boong wạ nyeni, kạ ajeen jạ aJisẹs Krais wạ oblạ dạ aNazarẹt, njại tạ anọọma ọ asẹnga."
44003007	Ẹdọ aPitẹ ọmaana ẹ dạ kodạmbọọ ọgai kạ kawọng, ẹdọ nwạ obebemaa ọtawa kẹ kạ mfẹ obaa afẹkool.
44003008	Mạ ofilạ kạ kawọng obee obebee, ẹdọ omạnạ ẹ tạ ọsẹnga otooli bẹ omlee kạ Ẹtọ yạ Ọbasẹ, ọsẹngi oyeni ọgabai kạ kawọng oyeni ọtọọngai Ọbasẹ.
44003009	Ẹdọ yanẹn bimaa ebạạ yakạạ ẹ dạ ọsẹngi oyeni ọtọọngai Ọbasẹ.
44003010	Yatạni ẹ kẹ aa ọnẹn imin wạ oninọọmmi kạ kẹmakạm yiyayi Ẹtọa yạ Ọbasẹ tạ obeem yanẹn boong. Ẹdọ mbạ ebạạ mma mkpa bẹ kẹ oyeni obạ bẹ wool kaani kạ aboong wạ odạbạ ẹ okạạ ọnẹn imaa.
44003011	Adạ ọnẹn imaa ọmaan Pitẹa obạ aJọn dạ mbọọ, lẹnẹnkpala letu lepạnạ bẹ kaa dạ lipaa jạ yadẹi lẹtọma jạ aSọlọmọn, mbạ ebạạ yayau kạ awool bạ kẹ.
44003012	Ẹdọ kạ kebee sạ aPitẹ okạạ yanẹn bimin, ojại bẹ obi bẹ, "Abaa yanẹn baa Izirẹl, mbọng ọkaama yayau kạ awool bạ kẹ o. Mbọng ọkaama yakpenại mọọn aajaa, yabali baa kaa yabi oblạ kạ ẹfa ẹmọọn obidạ kẹbọọwa kẹ kẹmọọn ọkaama odạm imina ọsẹnga o.
44003013	Ọbasẹ wạ Ebraam, obaa Aizik obaa Jekọb wạ yanikạmại letu yakạạyi, wạ oyeni odạ Ọbasẹ wạ abạ Uwọu bạ ijaani, nwạ okạạyi Jisẹsa kẹbọọl wạ odạ otoomnẹn ọwẹ. aJisẹs imaa wạ abaa bawa lojạu kạ abaa ganna ẹ yakạạ Paileta, abaa yaadẹya tạ yafi ẹ kẹ, okpintạ odạ kạ aPailet oni wooyi tạ ọganna ẹ.
44003014	Odạ abaa yasi ọnẹn imin wạ ọsanga kẹ oyeni odạ kẹnẹn kedindinạ, yaduukạ yajạu Paileta tạ ọwali oodạ kẹfi yanẹn okạạ baa.
44003015	Ẹdọ abaa yafi kẹ imin wạ odạ kekạạyi etoom, odạ Ọbasẹ onạng ẹ kẹ tạ ọplọka kẹ kạ lobạ, ẹdọ amọọn yotạ yẹẹn amọọn yokạạ ẹ kẹ.
44003016	Odạ ẹfa yạ ẹya kạ ajeen jạ aJisẹs enại ọtiyatiyadạm imin wạ abaa kạại yayeni yayimạ kẹ min tạ ọtawa kẹ. Woolfạnnạ jạ ọnẹn imin oyeni kạ ajeen jạ aJisẹs njạ leboi kẹ odạm imin wạ ọyau mạ likạạ libaa min ebạạ.
44003017	"Ẹdọ mạ ajajimin, abaa bẹẹnuwọu, ami nyimạ kẹ mbi abaa yanại aajaa ọsẹnga obạ kebi keeyi kẹbaa, obaa sạ yakpammanẹn yabaa kayena.
44003018	Odạ boong wạ Ọbasẹ oni sẹng kạ ẹma yạ yatọnganẹn yawẹ ebạạ okạlạ oyin kẹ obi, 'Imin wạ opimạ kẹ nạ ọnaan libini,' nwạ odạbạ ẹ kẹ min.
44003019	Baa sodạ baa ntẹẹm, ẹdọ yawọọn yapạnạ kẹn Ọbasẹ, oblạ maa nwạ ọlaa kẹ bloong bungạbung yẹbaa ebạạ.
44003020	Ẹdọ kebee nạ kefukẹn sạ aJiova nạ okạạ baa ẹfa ẹpẹẹpẹ. Nwạ nạ otoom kẹn Jisẹsa wạ opimạ kẹ okạạ baa.
44003021	Wạ oyoom tạ ọya kạ lebọọlkạm kawọnga tutu oyạ kebee sạ nạ yanạng bloong ebạạ tạ yedạ yepẹyẹpẹ, adạ Ọbasẹ onitoo yatọnganẹn yawẹ bạ yasanga kẹ oyin kẹ kạ kobee kpọọl kạ kọbọọli kẹ.
44003022	Ọgẹna aMosis oninạ ojạu kẹ obi, 'aTata wạ odạ Ọbasẹ ọbaa nạ odạạli ọnẹn wana wạ oblạ kạ kẹwọọyi sạ yanẹn yabaa tạ odạ ọtọnganẹn, adạ nwạ oni dạạli m. Ọkaama baa kala kotung kạ aboong wanwanaya wạ nwạ oyinni baa.
44003023	Ọnẹn wanwanaya wạ obi ẹ kotung ọọkala nạ yadạạli ẹ kẹ kạ lẹkpala jạ yanẹn bạ Ọbasẹ.'
44003024	"Yatọnganẹn bạ Ọbasẹ ebạạ bạ yaatakẹ kotoom kọbẹ, mạnạ kạ aSamuwẹl otạ oyạ kaa bạ yatotolại yẹ kạ ngạm ebạạ yatọnga kẹ yagẹna awi imin.
44003025	Liwaki jạ Ọbasẹ jạ liblạ kạ yatọnganẹn yawẹ liyau likạạ baa. Abaa yayeni kofạnạnạ kạ kokpoo kạ Ọbasẹ onại okạạ bạ awọu ijaani. Ọbasẹ ojại Ebraamma, 'Nạ oblạ kạ epoonnamma ẹwu, ami nyonnạ yanẹn ekpoonna ebạạ.'
44003026	Ọkaama Ọbasẹ opimạ ẹ Jisẹsa tạ odạ otoomnẹn ọwẹ wạ okạlạeti otoomi kẹn tạ onạng baa kẹyiyayi, tạ oyeni onạng ọnẹn wanwanaya tạ ọganna boong bungạbung ọwẹ."
44004001	Ẹdọ adạ aPitẹ obạ aJọn yayau kạ yatọngai obạ yanẹn bimaa bạ keyooyi ẹyau bạ Ọbasẹ, obạ kikpamma ẹtọ yạ Ọbasẹ, obạ yanẹn bạ yablạ kạ lẹkpala jạ yadẹi Sadusi yapạnạ bẹ maa.
44004002	Mbạ yayau kạ akọkọna ọsẹnga obaa kạ yapuu aPitẹ obaa aJọn yakpei yanẹn yajạu aJisẹs ọplọka kẹ kạ lobạ, ọkaama yanẹn bạ yabạ kẹ nạ yamung yaplọka kẹ kạ lobạ.
44004003	Ẹdọ mbạ yadibạ kẹ Pitẹa obạ aJọn yagạnạ dạ ẹtọ mkpọkọbia dạ nạ yayau daa tutu oyạ koowạ ọgẹna kebee sạ yadibạ bẹ maa odạ kedoowạ
44004004	Odạ yanẹn soosoo bạ yapuu kẹ oyinạ wạ aPitẹ obạ aJọn yanại, yayoo kẹ kạ lọtumajạu. Ẹdọ kofukạ kạ yadạm bạ yayooyi kẹ kạ lọtumajạu odạ mbạ adu jooapoo opạli aajoo.
44004005	Kạ lewi lesowạ, bạ kẹkpamma obạ yanọtam bạ aJu obạ yakoowạ nsọwa yabẹ yayeni ledungạnạ dạ aJerusalẹm.
44004006	Kẹkpamma nyau wạ odeen wạ okpeyạ Annas obạ aKaifas obạ aJọn obạ Alẹjanda obạ yanẹn ebạạ bạ yablạ kạ ejimạtọ yạ kẹkpamma nyau. Mbạ ebạạ yayau mạ ledungạnạ jimaa.
44004007	Ẹdọ mbạ mạ yanạng Pitẹa obạ aJọn tạ yabee bẹ kạ lokạạ mmạ yablau bẹ yajạu bẹ, "Odạ yang abaa sẹng yanạng ọtiyatiya imin tạ ọsẹnga, odạ ẹfa yẹnyẹ, odạ jeen jạ nnẹ abaa too o."
44004008	Ẹdọ kạ Kutumadạn kowuuyi kẹ Pitẹa kạ awool, ojại bẹ obi bẹ, "Abaa bạ yadạ kẹkpamma yanẹn, obạ yanọtam bạ aJu:
44004009	Òodạ aa yabimai mọọn iyaasi lọblabla jạ lọgẹna boong yiyayi wạ amọọn nại yokạạ ọtiyatiyadạm imin, obạ dạ ọsẹng nwạ mạ ọtawa kẹ.
44004010	Nạ ọyi abaa obạ yanẹn bạ yablạ dạ Izirẹl ebạạ tạ yayimạ yajạu, ọnẹn imin wạ obeeyi kạ likạạ libaa min, ọtawa kẹ ọsẹnga obạ ẹfa yạ ẹya kạ ajeen jạ aJisẹs Krais wạ oblạ dạ lopoon jạ yadẹi Nazarẹt. Wạ abaa mạạni kạ ketipaa odạ Ọbasẹ onạng ẹ tạ ọplọka kẹ kạ lobạ.
44004011	aJisẹs nwạ odạ ọnẹn imin wạ yafọngi kạ likạạ jạ Ọbasẹ yajạu, " 'Lẹtaa jạ abạ kimạạn ẹtọ yasi yadoo, njạ lesodạ jẹ kẹ ledạ lẹtaa jạ letoo ẹtọ lebee.'
44004012	Ọkaama ọnẹn nạ oyeni nkaami oblạ kạ nwạ wẹkakạn. Ọbasẹ okạạyi mọọn yanẹn jeen jạ aJisẹs, ẹdọ jeen lẹdọlẹdọ maa leedạ jạ nạ lebạngạ tạ lẹkaam kẹ ọnẹn."
44004013	Kạ kebee sạ yanẹn bimaa yakạạ Pitẹa obạ aJọn yatọngai obạ mbạ jẹẹn yaawau, boong maa obạ bẹ wool ọgẹna mbạ yayimạ kẹ yajạu bạ ketạdạ letu bimaa nwẹnẹ yaayi yayeni yadạ yẹnẹn kanga odạ mbạ yafi yatạni bẹ kẹ aa yanẹn bạ yani yau kẹ obạ aJisẹs.
44004014	Ẹdọ kạ yakại maa ọnẹn imaa wạ aPitẹ obạ aJọn yaboi kẹ obeenni bẹ maa, mbạ bẹ omung ọọfẹya tạ yajạu bọng bọng.
44004015	Odạ yanẹn ledungạnạa jimaa yajại Pitẹa obạ aJọn obạ odạm imaa wạ ọtawa kẹ maa tạ yadạbạ bẹ kaa yablạ kẹ, ẹdọ mbạ yayau kẹn yamạnạ bẹ tạ yatọngai mbạ mbạ maa.
44004016	Yajiyi, "Odạ mbọng nnạ yonạng yadạm bimin" bạ yadẹi aPitẹ obạ aJọn o. Ọgẹna "Ọnẹn wanwanaya wạ owuuyi mạ aJerusalẹm min oyimạ kẹ ọgẹna boong yọkala imin wạ mbạ yanại, ẹdọ mọọn ọọfẹya tạ yọkanga.
44004017	Odạ oblạ maa oyinạ wạ aboong wạ yanẹn bimaa yapoo yanại kẹ maa, okoomi ẹ kẹn kedạbạ, nạ ọyi tạ yadoo yanẹn bimin lemlee yojạu bẹ, baa jang obạ ọnẹn wanwanaya kaamung katọnga kagẹna jeen jimaa Jisẹs."
44004018	Ẹdọ mmạ yadẹ kaa Pitẹa obạ aJọn yakpa bẹ kẹ tạ yamung yatọnga obidạ yakpe yanẹn yagẹna kạ ajeen jạ aJisẹs.
44004019	Odạ aPitẹ obạ aJọn mmạ yapọọna bẹ yajạu bẹ, "Abaa kạ awool libaa, odạ bọng abaa kạ yabi ọbọọwa tạ yonạng kạ lokạ jạ Ọbasẹ tạ yonạng boong wạ Ọbasẹ ojại mọọn tạ yonạng, obidạ tạ yonạng boong wạ abaa jại mọọn tạ yonạng o.
44004020	Ọgẹna amọọn yoyeni dạ nạ yọkọu lokạ yọtọnga boong wạ amọọn kạ kẹ obaa wạ amọọn puu kẹ."
44004021	Ẹdọ kạ ledungạnạ jạ yanẹn bạ yakpamma maa, yayeni yadoo bẹ kẹ kaa lemlee kạ eti yạ ẹtatawa yaganna bẹ yablạ kẹ. Bẹ ọọfẹya tạ yapạạli lotạmạ jạ nạ yaduu bẹ ọsẹnga obaa yanẹn ebạạ bạ yakạạ kẹ boong wạ odạbạ ẹ maa yayau kạ yatọọngai Ọbasẹ yajiyi, "Ọbasẹ otuum odạm."
44004022	Ọgẹna ọnẹn imin wạ ọtawa kẹ kạ eti aboong yọkala bạ yanại maa, odạ ọnẹn wạ ọtaa kẹ mbạntam aapoo.
44004023	Kạ kebee sạ yaganna bẹ kẹ, aPitẹ obạ aJọn yakọi yapạnạ daa yanẹn bạ yasẹng lẹkpala jana, yayin bẹ boong wạ abạ keyooyi nyau wạ odeen obạ yanọtam bạ aJu yajạu bẹ.
44004024	Ẹdọ kạ yanẹn yabẹ yapuu boong imaa, mbạ ebạạ yafạnạnạ yayi yatạm yakạạ Ọbasẹ yajiyi, "Awu aTata wạ obolạ, kawọng obạ lọsẹ obạ lọganga jạ lodeen obạ abloong banbanaya bạ yẹyau kạ kamlee kawẹ ebạạ odạ awu anại.
44004025	Awu atoo Kutumadạn atọnga obạ Uwọu Deved wạ odạ onạnạngnẹn ọwu, kạ nwạ ọblai obi, " 'Mbọng ọkaama ọkọkọnai yanẹn bạ yabi Ju yaadạ o. Mbọng ọkaama yanẹn yanạngi kokpoo kẹkanga o.
44004026	Yabọọl ekpoonna yayonnại bẹ wool tạ yanạng koyuu, yakpammanẹn yafuka bẹ kẹ dạ lipaa jana tạ oblạ maa, yayuu obạ aTata wạ odạ Ọbasẹ, obaa tạ yayeni yayuu obạ imin wạ odạ aKrais wạ opimạ kẹ.'
44004027	Kạ lọtumajạu dẹnẹnẹ, aẸrọd obạ aPailet obạ yanẹn bạ yabi Ju yaadạ obạ yanẹn bạ Izirẹl yadungạnạ apaa yana mạ opoondeen imin tạ yayuu obạ aJisẹs wạ odạ onạnạngnẹn ọwu wạ ọsanga kẹ, wạ adạạli kẹ tạ odạ imin wạ yadẹi aKrais.
44004028	Mbạ yayau maa kofuka kọbẹ maa tạ yanạng boong wạ akạlạeti apạli kẹ dạ nạ odạbạ ẹ, wạ oblạ kạ ẹfa ẹwu obaa adạ oyeni ọdẹẹ wạ tạ anạng.
44004029	Ẹdọ ajajimin, Tata kala kotung apuuwạ dạ mbạ yayami yanạnạngnẹn yawu. Kạạ mọọn ẹfa yạ nạ yotạ yonạng oyinạ ọwu obạ ajẹẹn bi kẹ wai.
44004030	Taali kọbọọ kọwu atạ aboo kẹ yapeenạpeenạ ayeni aganna ẹfa ẹwu atạ anạng bloong awool bạ kaa, obạ yẹkalakala bloong oblạ kạ ajeen Sangasang jạ onạnạngnẹn ọwu Jisẹs."
44004031	Kạ mbạ yayi yatạm yawẹ kẹ, apaa imaa yạ yayau kạ ledungạnạ maa ebạạ ayungạ, ẹdọ mbạ ebạạ Kutumadạn kowuu bẹ kẹ kạ awool, ẹdọ yayeni yamạnạ bẹ tạ yayin yanẹn oyinạ wạ Ọbasẹ ọnẹn jẹẹn yaawau.
44004032	Yanẹn bạ Ọbasẹ kạ lẹkpala lẹbẹ yọbala obạ ntẹẹm mbẹ ebạạ yodạ bẹ bana. Ọnẹn maa oodạ wạ odạạli boong wạ oyeni oyoo kạ awool liwẹ, odạ yafạnnạ boong wanwanaya wạ yayeni kẹ idi obaa idi.
44004033	Kạ eti yạ ẹtatawa, bạ ketạdạ letu, yayini yanẹn yagẹnai dạ aTata Jisẹs ọplọka kẹ kạ lobạ, ẹdọ Ọbasẹ okuudạ liyonnạ liwẹ okạạ bẹ ebạạ kạ eti yạ edeen.
44004034	Ọnẹn mạ lẹkpala lẹbẹ maa oodạ wạ abọng bọng ọkpaki. Ọgẹna kebee sansanaya yanẹn bimin bạ yayeni lọsẹ obạ ntọ yakpei kẹ bloong yẹbẹ yatowại amaan imaa yạ yakpei kẹ kạ abloong yẹbẹ yafunikẹn.
44004035	Yakạạyi bạ ketạdạ letu tạ yatoon yakạạ yanẹn bạ Ọbasẹ, ẹdọ mbạ yatoon yakạạ ọnẹn ọnẹn adạ kikpaa kẹwẹ kebi bạng.
44004036	Ẹdọ aJosẹf wạ odạ aLivai wạ abạ ketạdạ letu wạ aJisẹs wạ yadẹi Banabas (wạ okoowạ kẹtawa yanẹn ntẹẹm). Nwạ oblạ dạ lopoon jạ yadẹi Saiprọs,
44004037	Okpe kẹ lọsẹ jạ oyeni, ẹdọ otạ limaan jimaa oyạ maa okạạ bạ ketạdạ letu.
44005001	Odạm wana wạ yadẹi Ananayas obạ yanẹẹnna wạ okpeyạ Safira, mbạ yakpeyi kẹ yoyeyeen yọbẹ bidi.
44005002	Nwạ obạ yanẹẹnna yakạlạ yakpoo bẹ kẹ tạ yapai kẹ limaan jạ yakpeyi mạ abloong yẹbẹ maa kạ akpọng apoo. Ẹdọ Ananayas odạạli lẹkpọng jana oyoo daa, ẹdọ odạạli jidaa otạ ọkọu okạạ bạ ketạdạ letu.
44005003	Ẹdọ aPitẹ mạ ọblau ẹ obi ẹ, "Ananayas mbọng ọkaama adẹya aSẹtan omlee ọ kạ ẹtẹẹm tạ onạng ọ apaa kubeem akạạ Kutumadạn, tạ adạạli lẹmaan kpọng jana jạ akpeeyi kạ abloong yẹwu ayoo wạ daa o.
44005004	Mạ atạ abi kẹ bloong yẹwu bimaa aakpeeyi maa, awu oodạ ayeni, mạ ayeni akpe kẹ maa nji odạ bạ yẹwu kayena o. Ẹdọ mbọng ọkaama adẹya tạ anạng boong wạ odạ ajin o. Yanẹn oodạ awu apaa kubeem akạạ, odạ Ọbasẹ nwạ apaa kubeem akạạ."
44005005	Kạ kebee sạ Ananayas opuu boong imin, nwạ ọtọọ kạ lọsẹ obạ kẹ. Ẹdọ yanẹn ebạạ bạ yapuu kẹ yagẹna boong wạ odạbạ ẹ maa, yọkaal yọmaan bẹ.
44005006	Bẹẹndạm yanọọma bẹ yadạbạ bẹ kẹn yabọọ kẹ kebạạ kẹwẹ, ẹdọ yagai sẹ yatạ yakọu yabọnga kẹ.
44005007	Kạ awa yatele yabọọli kẹ, aSafira wạ odạ yanẹẹnna oblạ kaa omlee kẹn, odạ ooyimạ boong wạ odạbạ ẹ kẹ.
44005008	aPitẹ mạ ọblau ẹ obi ẹ, "Yin, mina obidạ limaan ebạạ jạ abaa kpeyi kạ lọsẹ jimaa," Ẹdọ aSafira ọpọọna obi ẹ, "Eiya ndạ libạng aajaa ebạạ."
44005009	Ẹdọ aPitẹ mạ ojạu ẹ obi ẹ, "Odạ yang ọkaama awu obạ odạm ọwu yakpoo baa tạ yapaa Kutumadạn kạ Ọbasẹ libeem o. Bẹẹndạm bạ yakọi yabọnga odạm ọwu yafunikẹn kạ letimaa kaa, ẹdọ ajajimin nạ yagai ọ yatạ yadạbạ bẹ kaa kayena."
44005010	Ẹdọ nwạ obebemaa ọbakai yẹ ọtọọ mạ lokạ jạ aPitẹ maa obạ kẹ. Bẹẹndạm bimaa yayau maa yakạạ ẹ obạ kẹ, ẹdọ yagai ẹ yatạ yadạbạ bẹ kaa, yakọu yabọnga ẹ dạ kọpaa kạ yabọnnga kaa odạmma.
44005011	Ẹdọ boong imin onạng yọkaal yọmaana yanẹn bạ Ọbasẹ ebạạ, obạ yanẹn yadọ yadọ ebạạ bạ yapuu yagẹna boong imin wạ odạbạ ẹ.
44005012	Ẹdọ bạ Ketạdạ letu yanạng yẹkalakala bloong obạ yepolạ bạ yesoosoo kạ kẹwọọyi sạ yanẹn. Yanẹn bạ yadạ bạ Ọbasẹ ebạạ yakuuyi kebee obạ kebee yadungạnại kọpaa kana dạ lẹtọma Ẹtọa yạ Ọbasẹ yạ yadẹi, Lẹtọmaa jạ aSọlọmọn.
44005013	Ọnẹn ọdọọdọ wạ obi kạ lẹkpala lẹbẹ ọọsẹng jang daa ọọkọi tạ ofạnạnạ daa obạ mbạ, okpintạ odạ kạ yanẹn bikin ebạạ yatọngai boong wạ ọyiyi ọgẹnai bẹ.
44005014	Ẹdọ yanẹn bạ yadẹya kẹ tạ yatooli Ọbasẹ yakuuyi lokạ yasoi osoi, yayeni yasẹngi mạ lẹkpala lẹbẹ maa, yanẹn bạ yadạ yadạm obaa bạ yadạ banẹẹn.
44005015	Ẹdọ ọsẹnga obaa boong wạ abạ ketạdạ letu yanạngi, yanẹn yatowại yapeenạpeenạ yayooyi bẹ kạ ntọfati, yayeni yagạlại bẹ kạ yeyoomạ obạ liblẹni oblạ maa kebee sạ aPitẹ nạ ọsẹnga ọbọọli maa kudondong kọwẹ kopạnnại yanẹn bidi.
44005016	Yanẹn bạ yasoosoo yablại dạ lipoon libẹ jạ liyau lisongạ kẹ mạ aJerusalẹm maa, yatạ yapeenạpeenạ obạ yanẹn bạ yatoo lidạn bungạbung kạ awool libẹ yayau daa, ẹdọ mbạ ebạạ yatawa kẹ.
44005017	Ẹdọ kẹkpamma nyau obạ yabọọmanẹn yawẹ ebạạ bạ yadạ yanẹn bạ yasẹng kạ ẹkaan lẹkpala jạ yadẹi Sadusi, yamạnạ bẹ lekạkạjẹẹn jạ ledeen obạ bạ ketạdạ letu.
44005018	Yadibạ kẹ bạ ketạdạ letu, yadạạli bẹ yatạ yakọu yagạnạ dạ lẹkpọkạbikạm lopoonna
44005019	Odạ mạ adeedeesa simaa otoomnẹn wạ Ọbasẹ kawọnga oyạ maa okuuwạ kẹ kẹmakạm ẹtọ mkpọkọbia onạng bạ ketạdạ letu tạ yadạbạ bẹ kẹn. Oyeni ojạu bẹ obi bẹ,
44005020	"Baa kọu yabee kạ ẹtọ yạ Ọbasẹ kamlee yatọnga obạ yanẹn yagẹna oyinạ wạ ọgẹna etoom ẹpẹẹpẹ imin."
44005021	Ẹdọ kạ mbạ yapuu boong imin, yakọi yamlee kạ Ẹtọ yạ Ọbasẹ kamlee, kạ lewi lesowạ kẹ yakpe yanẹn boong. Kẹkpamma nyau wạ odeen obạ yabọọmanẹn yawẹ yayau daa, ẹdọ yadẹ yanọtam baa aJu ebạạ kọpaa kana tạ yayeni ledungạnạ. Ẹdọ mmạ yatoom tạ yakọu yanạng bạ ketạdạ letu dạ ẹtọ mkpọkọbia tạ yafukẹn yakạạ bẹ.
44005022	Odạ kạ yakonẹn bạ yatoomi tạ yakọu dạ ẹtọ mkpọkọbia yadạạli bẹ, yayạ daa, bẹ dạ ẹtọ mkpọkọbia daa yaapạn, ẹdọ mbạ yaduukạ bẹ yakọu yayin yanẹn bạ yatoomi bẹ.
44005023	Yajạu bẹ, yoyạ daa yokạạ dạ yafẹli kẹ ẹtọ mkpọkọbia maa ẹtatawa ẹdọ yakonẹn bạ yakpenại daa yabee kẹ kạ yẹmaakạm yẹwẹ ebạạ, odạ kạ amọọn kuuwạ ẹtọ mkpọkọbia ndạ ọnẹn wana wana yookạạ.
44005024	Kạ okonẹn wạ ọkpamma yakonẹn bạ yakpenại Ẹtọ yạ Ọbasẹ maa obạ bạ keyooyi nyau bạ yadeen yapuu boong imin, okạạyi bẹ agạgạ kạ aboong wạ ofi dạbạ ẹ okạạ bạ ketạdạ letu.
44005025	Ẹdọ ọnẹn wana oyạ maa oyin bẹ obi bẹ, "Yanẹn bạ abaa gạạn kẹ dạ ẹtọ mkpọkọbia yayau dạ ẹtọ yạ Ọbasẹ daa yakpei yanẹn boong."
44005026	Kikpamma yakonẹn bạ yakpenại ẹtọ yạ Ọbasẹ otạ yakonẹn yawẹ otạ ọkọu ọmaana bạ ketạdạ letu, odạ kạ oyạ daa nwạ kạ ẹfaẹfa ootoo tạ otạ odibạ bẹ, ọgẹna ọkalai bẹ yanẹn nạ yafi yatoo bẹ ataa.
44005027	Ẹdọ kạ kebee sạ yatoo bạ ketạdạ letu yayạ kẹ daa, yatoo bẹ yakọu kạ likạ jạ yanẹn ledungạnạa jạ lẹkpamma. Kẹkpamma nyau wạ odeen mạ ọblau bẹ,
44005028	Obi bẹ, "Amọọn yodooyi baa lemlee kạ eti yạ ẹtatawa yobi, abaa jeen jạ ọnẹn imaa nnạ yatoo yakpe yanẹn boong, odạ yakạạ kẹ boong wạ abaa nại o. Abaa yanạng yokpekpe yọbaa yọpạmmạ bẹ kẹ Jerusalẹm ebạạ ebạạ. Yawooyi tạ yadạạli letoo lobạa jạ ọnẹn imaa yanẹẹnna mọọn kạ letu."
44005029	aPitẹ obaa bạ ketạdạ letu bikin yapọọna ẹ yajạu ẹ, "Oyoom okạạ mọọn tạ yonạng boong wạ Ọbasẹ ojại tạ yonạng ọtaa kẹ boong wạ ọnẹn ojại mọọn.
44005030	Ọbasẹ imin wạ abạ Uwọu yakạạmại letu yakạạyi, ọyẹẹmi kẹ Jisẹsa wạ abaa fi kẹ kạ abaa mạạni ẹ kạ ketipaa.
44005031	Ọbasẹ ọgai yẹ kẹ kẹnọọma oyoo dạ kodạmbọọ kọwẹ tạ odạ kikpamma, oyeni odạ ọkaaminẹn wạ yanẹn. Tạ onạng yanẹn bạ yablạ dạ Izirẹl yasodạ bẹ ntẹẹm obaa tạ onạng dạ Ọbasẹ nạ oblạ kẹ kaa okạạ bẹ kạ yebungạbung yẹbẹ ebạạ.
44005032	Amọọn obạ Kutumadạn kạ kodạ kokạại kạ yanẹn bạ yanạngi boong wạ ojại bẹ yodạ bạ kẹnọọma kekạạ mạ aboong imin."
44005033	Kạ kebee sạ yanẹn ledungạnạ jạ lẹkpamma yapuu boong imin, mbạ ebạạ oninạ bẹ kạ ntẹẹm kaa, ẹdọ yawooyi tạ yafi bẹ kẹ.
44005034	Odạ ọnẹn ọbẹ wana wạ ọsẹng kạ ẹkaan lẹkpala jạ yadẹi Farisi, okpeyạ aGamaliyẹl, nwạ odạ okoowạ nsọwa wạ yanẹn ebạạ yakạạyi kọgabi. Onoomạ ẹ kạ kawọng obee obebee, oyeni ojạu bạ ketạdạ letu maa tạ yadạbạ bẹ mạ ẹtọ ledungạnạa maa kạ obee pipiwẹẹn.
44005035	Ẹdọ mạ ojạu bẹ obi bẹ, "abaa yanẹn bạ Izirẹl, baa bala baa yakokoolạ boong wạ abaa wooyi tạ yanạng yanẹn bimin,
44005036	kebee sạ kegạnạ kẹbọọli kẹ kạ aTuda oni dạbạ ẹ kẹn tạ okoowạ yanẹn ojạu obi nwạ odạ ọnẹn wạ odeen. Oyeni kẹ yanẹn bạ yabạng kẹ ledu bạ yatotolại yẹ, odạ kạ yafi yafii ẹ kẹ, yanẹn bimaa bạ yatotolại yẹ maa ebạạ yalaama kẹ, ẹdọ lokạ yamung yaakọu.
44005037	Ọnẹn wạ ototolại kaa odạ aJudas wạ odạ ọnẹn aGalilia, onoomạ ẹ mạ kebee simaa sạ yayau kạ kọnẹnfukạ maa onạng yanẹn bidi tạ yatooli ẹ. Kạ yayeni yafi ẹ kẹ, yanẹn bạ yatotolại ẹ ebạạ yafi yalaama kẹ.
44005038	Ẹdọ odạ wạ ọyau maa ajajimin, ami nạ njạu baa, tạ yatee yanẹn bimin, baa bẹ bọng bọng kaanạng, ọgẹna òodạ aa boong wạ yanạngi min odạ ọnẹn otoomi bẹ, jang ootomạ.
44005039	Òodạ aa odạ Ọbasẹ otoomi bẹ, jang baa ọọfẹya tạ yasuuwa bẹ. Nạ yaduukạ yakạạ yajạu abaa yayui obạ Ọbasẹ."
44005040	Kạ mbạ yanaani kẹ ekoo yạ okạạyi bẹ, yadẹ kaa bạ ketạdạ letu yaduu bẹ mkpa, yayeni yakpa bẹ kẹ tạ yamung yatạ jeen jạ aJisẹs yatọnga obạ yanẹn, ẹdọ mmạ yaganna bẹ yablạ kẹ.
44005041	Kạ abạ ketạdạ letu yablại kẹ kạ lokạ jạ ledungạnạ jạ yanẹn bạ yakpamma, ntẹẹm mbẹ nwuuyi obạ yutẹẹmdala kạ Ọbasẹ onại bẹ tạ yabọọwa keblenạ kẹnaani ọsẹnga obạ aJeen jạ aJisẹs.
44005042	Ẹdọ kạ lewi janjanaya mbạ yayawai kạ Ẹtọ yạ Ọbasẹ obaa dạ ntọ mbẹ tạ yakọu lokạ yakpei yanẹn, yayeni yanạngi bẹ oyinạ wạ ọgẹna Jisẹsa wạ odạ aKrais.
44006001	Adạ yanẹn bạ yadạ ketooli Kraisa yakuuyi lokạ yasoosooi osoi mạ kebee simaa, kọkpọọnga kodạbạ kẹ kạ kẹwọọyi kẹbẹ. Bạ aJu bạ yatọngai odạ lokạạ jạ yanẹn bạ yadẹi Girik yasọọyi bẹ ọsẹnga obaa boong wạ aJu bạ yatọngai ọ odạ lokạạ jạ Iburu yanạngi. Mbạ yajiyi yabi luji jạ yatooni lewi janjanaya yakạạyi banẹẹn bạ yadạm yabẹ yabạ kẹ, jang lẹkpọng jạ abanẹẹn bạ yablạ dạ laabẹ yaakại.
44006002	Ẹdọ bạ ketạdạ letu bimaa joo yapoo mmạ yadẹ yatoolinẹn bimaa ebạạ yajạu bẹ yabi bẹ, "Ndạ ọọyiyi amọọn tạ yọbana daa oyinạ wạ Ọbasẹ kenại yọkọu odạ tạ yotoon luji.
44006003	Ọkaama kạ legạn jimaa, abaa yanẹn yamọọn, yowooyi baa tạ yabọu yadạm yatạạnyapoo mạ kẹwọọyi kẹbaa maa bạ yanẹn yayi kẹ yajạu Kutumadạn kowuuyi bẹ owuwu kạ awool, yayeni yadạ yayimạyimạnẹn, ẹdọ amọọn nạ yọganna yonạnạng bimaa yokạạ bẹ.
44006004	Odạ amọọn kạ awool limọọn nạ yọganna wool limọọn yokạạ tạ yoyii yatạm obaa tạ yọkọu yonạng oyinạ wạ Ọbasẹ."
44006005	Boong imin wạ mbạ yatọnga maa ọdaal yanẹn bimaa ebạạ ntẹẹm, ẹdọ mbạ yadạạli bẹ odạm wana wạ okpeyạ aStivin, wạ Kutumadạn kowuuyi kạ awool oyeni odạ ọnẹn wạ owuuyi obạ awoolfạnnạ. Yanẹn yadọ yadọ bikin odạ aFilip obạ aProkorọs obạ aNikanọ obạ aTimọn obạ aPamẹnas obạ aNikolọs, nwạ Ju oodạ, odạ oblạ dạ lopoon jạ yadẹi Antiyọk oni ototolại kẹbasẹ sạ abạ aJu.
44006006	Yatạ yanẹn bimin bạ yabọi maa yatạ yakọu yakoowạ bạ ketạdạ letu, mbạ yanẹẹn bẹ mbọọ kạ atu yayi bẹ yatạm.
44006007	Ẹdọ yanẹn yakọu lokạ yanạngi oyinạ wạ Ọbasẹ daa ebạạ. Yanẹn bạ yadẹya kẹ kạ nwạ yasoosooi dạ aJerusalẹm, ẹdọ bạ keyooyi nyau soosoo yasodạ bẹ kẹ ntẹẹm yayeni yatooli eti awoolfạnnạ imaa.
44006008	Ọbasẹ okạạ Stivina ẹfa tạ onạng yẹkalakala bloong bạ yedeen kạ kẹwọọyi sạ yanẹn.
44006009	Yanẹn bidi obạ aStivin yaadẹya. Mbạ yablạ kạ edungạnạtọ yana yạ yadẹi yanẹn bạ yawadi kẹ kạ kefooli. Mbạ yadạ yanẹn bạ yablạ dạ aSiarẹn obạ Alẹjandiya. Mbạ obạ aJu bidi bạ yablạ dạ yepoonkpatu bạ yadẹi Silisiya obạ Esiya. Yamạnạ bẹ tạ yanạng ẹkaang obạ aStivin.
44006010	Odạ mbạ bẹ ọọfẹya tạ yabee ẹkaang obạ nwạ, ọsẹnga obaa Kutumadạn konại Stivina tạ oyeni yoyimạyimạ bạ otoo ọtọnga obạ mbạ.
44006011	Yakọu yasẹnga bẹ dạ koduuwạ yadẹ kẹ yadạm bidi tạ yanạng bẹ yajạu yabi, "Amọọn yopuuwạ kẹ dạ oblenạ Mosisa oyeni oblenạ Ọbasẹ."
44006012	Ẹdọ imaa onạng yanẹn obạ yanọtam bạ aJu, obạ yakoowạ nsọwa yạ aMosis tạ yayạ maa yamaana kẹ Stivina yatoo wẹ yakọu kạ likạ jạ yanẹn bạ yakpamma ledungạnạ.
44006013	Yabọu bẹ yanẹn bạ yadạ kẹnọọma kekạạ libeema tạ yajạu, "Ọnẹn imina kebee sansanaya ọtọngai keblenạ okạạyi Ẹtọ yạ Ọbasẹ imin obạ nsọ yạ aMosis.
44006014	Ọgẹna amọọn yopuuwạ kẹ dạ ojại obi, aJisẹs imaa wạ oblạ dạ aNazarẹt nạ okạbi kẹ Ẹtọ yạ Ọbasẹ imin oyeni opạnnạ kẹ bloong bạ yedạ yenại yẹmọọn ebạạ bạ aMosis ojại tạ yonạng."
44006015	Adạ mbạ ebạạ yagabi yẹẹn yakpenạ Stivina kạ lokạ yakạạ lokạ lọwẹ lodạ aa jạ otoomnẹn kawọnga wạ Ọbasẹ.
44007001	Ẹdọ kẹkpamma nyau wạ odeen mạ ọblau Stivina obi ẹ, "Boong wạ yajại atọnga maa odạ aajaa o."
44007002	aStivin mạ omạnạ ẹ tạ ọtọnga obạ mbạ ojạu, "Abaa bẹẹnuwọu obaa bạ Uwọu, baa kala kotung yapuuwạ. Ọbasẹ kẹbọọla opạn daa Ebraamma wạ odạ Uwọu wạ ọmọọn kạ kebee sạ ọyau dạ apaa kowuwa kạ yadẹi Mẹsopotemiya, mmạ omung oblạ kẹ daa ọkọu owuuyi dạ lopoon jạ yadẹi Aran.
44007003	Ọbasẹ mạ ojạu ẹ obi ẹ, 'Noomạ ọ ablạ kẹ mạ lopoon lọbaa miin, ayeni aganna yanẹn yawu akọu dạ lọsẹ jạ nnạ nkoowạ ọ.'
44007004	"Ẹdọ nwạ onoomạ ẹ oblạ kẹ mạ apaa imaa ọkọu dạ lọsẹ jạ yadẹi Aran. Kạ yaatẹ wạ Ebraam obạ kẹ, Ọbasẹ onạngi ẹ tạ oblạ kẹ mạ apaa imaa ọkọu owuuyi apaa yạ abaa wuuyi kaa iyaasi miin.
44007005	Ọbasẹ kẹ lọsẹ jimin ọọpaki tạ okạạ ẹ obidạ yipaa fana yiwẹ, obidạ oyoomạ kẹfẹtọ kẹwẹ sana okạạ ẹ tạ oyeni, odạ Ọbasẹ ọwaki ẹ tạ okạạ ẹ lọsẹ jimin ebạạ dạ nạ odạ jạ lọwẹ obaa bẹẹnna, okpintạ odạ kạ Ebraam mạ kebee simaa onibi kẹ wẹẹn wana wana ooyeni.
44007006	Ẹdọ mina odạ boong wạ Ọbasẹ ojại Ebraamma, obi ẹ, 'Bẹẹn epoonnamma ẹwu nạ yakọu yawuuyi dạ kọkpaa kạ yaseen dạ nạ yayau yanạng bẹ yadạ yafooli, yayeni yatạm bẹ kọbini kạ yebạntam ledu.
44007007	Odạ ami Ọbasẹ nạ mkpe yanẹn bimaa bạ nạ yanạng yonạnạng yakạạ maa ikpe, ẹdọ Ọbasẹ oyeni ojạu obi, Kạ imaa nạ ọbọọli kẹ mbạ nạ yablạ kẹ dạ kọkpaa kạ yaseen daa, yayau mạ apaa imin dạ nạ yakạm letu yakạạm.'
44007008	Ẹdọ Ọbasẹ mạ odạạli kepolạ kokpoowa kạ nạ kọbọọ bẹ bimaa yapoo, kạ kodạ kepolạ kukpạl kẹtaawa kạ yadạmbẹẹn bạ Ebraamma. Ọkaama Ebraam ofi odạ yaatẹ wạ Aizik, oyeni opạli ẹ kukpạl kạ obạng kẹ awi atạạnatele. Aizik opạli Jekọba kukpạl, ẹdọ aJekọb ofi opạli bẹẹnna bimaa joo yapoo kukpạl bạ yafi yadạ bạ yaatẹ bạ Izirẹl.
44007009	"Bạ yaatẹ bạ Izirẹl bimaa yayeni lekạkạjẹẹn obạ awẹẹnyaatẹ wạ ọbẹ wạ okpeyạ aJosẹf, ọkaama yadạạli ẹ yakpe kẹ yakạạ yadạm bana bạ yatoo wẹ yakọu dạ Ijip yayau daa yakpe yẹ kẹ kạ kefooli, odạ Ọbasẹ ọya obạ nwạ.
44007010	Oyeni onạng ẹ tạ ọsẹ kẹ kạ agạgạ yạ oyeni ebạạ. Ọbasẹ okạạ Josẹfa yoyimạyimạ, oyeni onạng Fero wạ odạ Ọbọọl wạ Ijip tạ okạạ ẹ lokạ, ọkaama onạng ẹ tạ ọkpamma yanẹn kowuwa kạ yadẹi Ijip obạ Lẹbọọlkạm lẹwẹ ebạạ.
44007011	"Dạ kowuu kạ Ijip obạ aKenaan yọwa bạ yotọọ daa ebạạ, yonạng yanẹn yanaan libini jạ lideen, ẹdọ imaa onạng bạ Uwọu tạ yajạu luji yaapeyi.
44007012	Kạ kebee sạ aJekọb opuu obi ẹsaama ẹya dạ Ijip, otoomi daa bẹẹnna bimaa bạ yadạ bạ Uwọu bạ ijaani. Kạ kekạlạeti kẹbẹ tạ yakọu yadẹ luji.
44007013	Kạ yakọi daa, kạ obạng nti mpoo, aJosẹf onại bẹẹnyaatẹ bimaa tạ yatạni ẹ, ẹdọ imaa onạng aFero tạ ofi oyimạ yanẹn ẹtọa yạ aJosẹf.
44007014	Ẹdọ aJosẹf otoom tạ yakọu yadạạli Jekọba wạ odạ yaatẹ obạ yanẹn yawẹ bạ yabạng atele opạli jiib, ebạạ tạ yapạnạ ẹ dạ Ijip.
44007015	aJekọb onoomạ ẹ ọkọu dạ Ijip ọya daa tutu obạ, nwạ obaa bạ Uwọu bikin ebạạ.
44007016	Ẹdọ yatạ yebạạ yẹbẹ ebạạ yatạ yawọọn dạ aSẹkẹm yabọnga kạ ebạ yạ Ebraam otoo limaan liwẹ ọdẹẹ obạ abẹẹn bạ aMọr dạ aSẹkẹm.
44007017	"Odạ kạ kebee sạ Ọbasẹ oni waki ẹ obạ Ebraam kefoolạ kẹ, yanẹn yamọọn bạ yayau dạ kowuu kạ Ijip yamạạn bẹ tạ yasoo.
44007018	Ẹdọ yamaana ọnẹn ọdọọdọ kẹbọọl dạ Ijip wạ obi Josẹfa ooyii.
44007019	Onạng yanẹn yamọọn yẹkpaani, oyeni otạ bẹ kạ eti yạ ebubuuwạ obạ kọkpamma ẹbọọfa onạng bạ awọu bạ ijaani tạ yabọu yayaya bẹẹn yabẹ kạ ntọ yablẹẹ dạ nạ oblạ maa yabạ kẹ.
44007020	"Mạ kebee simaa nsạ aMosis otạ ọmaana, odạ iyayawẹẹn wạ ọyiyi kaani. Yawọọ wẹ kạ mpẹ ntele kạ ẹtọ yạ yaatẹ obạ yaaka.
44007021	Kạ kebee sạ yani dạạli ẹ yayoo dạ ẹgangapaam wẹẹnmạnạ wạ aFero oyạ maa opee yẹ kẹ, otoo wẹ ọkọu dạ ẹtọ ẹwẹ ọwọu ẹ tutu okpạli ofi odạ wẹẹnna.
44007022	Ẹdọ aMosis ọnaan yokpekpe kạ abloong bạ yẹgẹna yanẹn bạ Ijip ebạạ, ẹdọ ofi odạ ọnẹn wạ odeen kạ yenại yẹwẹ obạ litọnga.
44007023	"Kạ kebee sạ aMosis ọtammi oyạ kẹ mbạntam aapoo, ofoo ẹ kạ ẹtẹẹm tạ onoomạ ẹ ọkọu opimạ kẹ yanẹn yawẹ, bạ yadạ bẹẹn bạ Izirẹl.
44007024	Kạ oyạ kaa, okạạ ọnẹn wana wạ oblạ daa Ijip oduuyi ọnẹn ọbẹ wana wạ oblạ Izirẹl, ẹdọ adạ aMosis ọkọi daa tạ ọkaam kẹ ọnẹn ọbẹ, otạmmạ, ọfi kẹ ọnẹn imaa wạ oblạ dạ Ijip daa.
44007025	aMosis ọbala ẹ obi yanẹn yawẹ nạ yayimạ kẹ yajạu Ọbasẹ nạ otoo ẹ otạ onạng bẹ yawada kẹ, odạ yanẹn yawẹ imaa yaayimạ.
44007026	Kạ lewi jạ letotolại kaa, aMosis oyeni opạnạ yanẹn bạ yablạ Izirẹl yapoo yayau kạ koyuu. Nwạ ọjaka tạ ọkaali bẹ ojiyi bẹ obi bẹ, 'Abaa yanẹn bạ Izirẹl, baa koomạ koyuu, odạ abaa abaa. Mbọng ọkaama yawooyi tạ yanạng ọnẹn idi obaa idi boong o.'
44007027	"Odạ wana wạ onạngi ọnẹn ọbẹ idaa kạ eti yạ ebubuuwạ mạ ọọluuwa Mosisa kọpaa, ẹdọ ọblau ẹ obi ẹ, 'Odạ nnẹ otoomi ọ tạ afukẹn akpe mọọn kẹ ikpe o.
44007028	Nwẹ awooyi tạ afi m kẹ adạ afi kẹ ọnẹn wạ Ijip maa iseen o.'
44007029	Kạ kebee sạ aMosis opuu aajaa, ọwai mạ lopoon jimaa ọkọu dạ lọsẹ lọdọlọdọ owuuyi dạ lopoon jạ yadẹi Midiyan, nwạ ọya daa opoon bẹẹn yapoo.
44007030	"Kạ mbạntam aapoo mbọọli kẹ, otoomnẹn kawọnga wạ Ọbasẹ wana odạbạ ẹ kạ lokạ jạ aMosis kạ lekoonmini jạ ledoomi kạ likool jana dạ kẹsẹkpọnga sạ kẹyau kẹbanga ekpoon yana yạ yadẹi Sainai.
44007031	Kạ kebee sạ aMosis okạạ boong imin obạ ẹ wool, ẹdọ adạ ọsẹng ọtinna ẹ daa tạ okạạ okoolạ, nwạ opuu lemlee jạ Ọbasẹ lejiyi ẹ,
44007032	'Ami ndạ Ọbasẹ wạ abạ Awọu yakạạmại letu yakạạyi. Ọbasẹ wạ Ebraam obaa Aizik obaa Jekọb,' ẹdọ aMosis ọtutumai ọsẹnga obạ yọkaal, wẹ omung ọọfẹya tạ okpenạ daa.
44007033	"Ẹdọ aJiova mạ ojạu ẹ obi ẹ, 'Gau ọ kẹ nnikpa kạ mfẹ, ọgẹna apaa yạ abeeyi kaa maa odạ lọsẹ jạ lọsanga kẹ.
44007034	Ami nkạạ kẹ lotạmạa jạ yanẹn yami yanaai dạ Ijip, nyeni mpuuwạ kẹ lọwọmmai lọbẹ apeena, ẹdọ ami nyạ kẹ maa dạ nạ nkaam bẹ kẹ. Ẹdọ ajajimin fukẹn, ami nạ ntoom ọ tạ aduukạ ọ akọu dạ Ijip.'
44007035	"Ẹdọ aMosis imin wạ yani sii kẹ, yajiyi ẹ odạ nnẹ onạngi ọ tạ adạ kekpe ikpe akạạ mọọn o. Nwạ Ọbasẹ otoomi tạ ọkpamma bẹ oyeni odạ ọkaaminẹn, oblạ kạ ẹfa yạ otoomnẹn kawọnga wạ Ọbasẹ wạ ọmaali ẹ kạ lokạ jạ aMosis dạ likool jạ lekoonmini ledoomi kaa.
44007036	aMosis, nwạ odạ ọnẹn wạ otoo yanẹn bạ Izirẹl oblạ kẹ dạ kowuu kạ Ijip kạ ọyau daa onạng yẹkalakala bloong obạ yepolạ kạ lọganga jạ lodeen jạ yadẹi kẹganga kolạ obaa dạ kẹsẹkpọnga kạ mbạntam aapoo.
44007037	"aMosis imaa nwạ odạ ọnẹn wạ oni jại yanẹn bạ Izirẹl obi bẹ, 'Ọbasẹ nạ okạạ baa kẹn ọtọnganẹn wạ nạ oblạ mạ apaa abaa min, adạ okạạyi m baa.'
44007038	Nwạ oni yau obạ yanẹn bạ Izirẹl, kebee sạ yafuka bẹ dạ kẹsẹkpọnga, ọya daa obaa bạ awọu bijani obạ otoomnẹn kawọnga wạ Ọbasẹ imaa wạ ọtọngai obạ nwạ dạ ekpoon yạ ẹya dạ aSainai. Nwạ ọnaani likạạ etoomma okạạ mọọn.
44007039	"Odạ bạ Uwọu yani dẹẹya tạ yamẹẹm letu yakạạ ẹ. Mbạ yasẹ yabana daa yayeni oodạ yọbala kạ ntẹẹm tạ yaduukạ bẹ yakọu dạ Ijip.
44007040	Yajạu Eerọna yabi ẹ, 'Nạng mọọn yabasẹbẹẹn bạ nạ yadạạli mọọn eti, odạ aMosis wạ otoo mọọn oblạ kẹ dạ lọsẹ jạ Ijip, amọọn yooyi boong wạ opạn ẹ.'
44007041	Ẹdọ mbạ yanạng ọkpata wạ odạ aa ọpaamwẹẹn mạ kebee simaa, ẹdọ yayoo ẹyau yakạạ ẹ yayeni yanạng kọnagai kạ aboong wạ yatoo mbọọ mbẹ yanạng.
44007042	Odạ Ọbasẹ mạ osii bẹ, oyeni ọganna bẹ tạ yakạm letu yakạạ mkpọkpọna kawọnga, obạ ẹpẹ obạ lewijẹẹn. Adạ yafọngi kẹ kạ nwẹnẹ yạ yatọnganẹn bạ Ọbasẹ bạ ijaani yajạu yabi, " 'Abaa yanẹn bạ Izirẹl, abaa miin nyau obạ litoon libaa yaakại, mạ mbạntam imaa aapoo yạ abaa yau dạ kẹsẹkpọnga.
44007043	Abaa yaduukạ yadạạli ẹtọ ẹmi yatạ yakuuyi dạ yayau yakạạmại letu yakạạyi edạl yạ yadẹi Molẹk, yayeni yafạnạ kạ ẹkpọkpọna edạla ẹbaa yạ yadẹi Rẹfan. Maa odạ ndạl yạ abaa nại tạ yakạm letu yakạạ. Ẹdọ mạ ajajimina, ami nạ nnạng yabọu baa yatạ yakọu dạ apaa yạ apạlạ ataa kẹ Babilọn.'
44007044	"Kebee sạ abạ awọu yayau dạ kẹsẹkpọnga yayeni lekunạ jạ mbạ yayau kaa yakạạmại letu yakạạyi Ọbasẹ. aMosis oni mạạn lekunạ jimaa adạ Ọbasẹ ojại obi nwạ tạ onạng, odạ kpaa lokunạku jạ lodạ aa jạ aMosis okạạ.
44007045	Bạ awọu bạ ijaani yanaani lekunạ jimaa dạ mbọọ yạ abạ yaatẹ. Mbạ yatoo maa lekunạ jimaa kebee sạ aJosuwa odạlại bẹ eti, obạ kebee sạ Ọbasẹ owungi kẹ yanẹn liwuuwa jạ liyau mạ lọsẹ jạ Ọbasẹ okạạyi bẹ. Mbạ yatạ maa lekunạ jimaa tutu oyạ kebee sạ Ọbọọl Deved ọkpamma yanẹn bạ Izirẹl.
44007046	aDeved onại boong wạ nạ ọdaal Ọbasẹ ẹtẹẹm, oyeni obeem Ọbasẹ obi nwạ nạ omạnạ ẹtọ yạ yanẹn bạ Izirẹl nạ yayau kaa yakạm letu yakạạyi ẹ
44007047	Odạ aSọlọmọn nwạ ofi omạnạ ẹtọ okạạ Ọbasẹ.
44007048	"Okpintạ odạ aajaa, Ọbasẹ wạ ọyau kạ okpạli ọtaa kẹ ebạạ. Jang kạ ntọ yạ yanẹn yatoo mbọọ yamạạn oowuuyi, adạ ọtọnganẹn wạ Ọbasẹ, ojại kẹ obi:
44007049	" 'Kạ kawọng nkạ odạ apaa yạ kẹnọọma kẹmi kọkpamma kẹyau, lọsẹ lodạ apaa yạ nti mfẹ. Odạ naa lọtọkuwa nnạ yamạnạ yakạạ m, ndạ Ọbasẹ ojại obidạ naa apaawa nnạ nya kaa ntaali m egạn o.
44007050	Nwẹ ami odạ ntoo kọbọọ kọmi nnạng bloong bimin ebạạ o.'
44007051	"Abaa yanẹn ntufa obạ ntẹẹmfaa, bạ yasina kẹ litung yakạạ likạạ lọtumajạuwa. Kebee sansanaya abaa jang baa ọọdẹi tạ yapuuwạ Kutumadạn adạ abạ awọu yani nạngi ndạ abaa kayena abaa nạngi.
44007052	Nwẹ oyeni kẹ maa ọtọnganẹn wạ Ọbasẹ wana wạ abạ awọu yabi yanại tạ ọnaan likpakpawai o. Ẹdọ mbạ yafii kẹ yanẹn bimin bạ yani kạlạeti yayini bẹ keyạ maa sạ onạnạngnẹn wạ Ọbasẹ wạ onạngi boong wạ Ọbasẹ owooyi. Ajajimin, abaa yakpe yẹ kẹ, yayeni yafi ẹ kẹ.
44007053	Abaa yanẹn bimin bạ Ọbasẹ ọsẹnga ẹ dạ kọbọọ kạ yatoomnẹn yawẹ kawọnga okạạ nsọ nwẹ, odạ baa ọọfẹya tạ yanạng yẹ."
44007054	Kạ kebee sạ yanẹn bimaa yapuu bloong bimin bạ aStivin ọtọnga okạạ bẹ ebạạ, ọkọnni bẹ kaani, mmạ yaji bẹ agaa kạ akọkọna.
44007055	Mạ kebee simaa Kutumadạn kofi kowuu kạ awool jạ aStivin, ẹdọ adạ nwạ ọgabi yẹẹn okpenạ kạ kawọng okạạ kẹbọọl sạ Ọbasẹ obạ aJisẹs wạ okạạ obebenại dạ apaa kodạmbọọwa kọwẹ.
44007056	Ẹdọ aStivin mạ ojạu bẹ obi bẹ, "Baa kpenạ, nkạạ kẹbasẹkpang kekuuwạ sẹ, ẹdọ Wẹẹn wạ Ọnẹn obeenni dạ apaa kodạmbọọwa kạ Ọbasẹ."
44007057	Imaa onại yanẹn bimaa tạ yawọmmai yayeni yakpạn bẹ kẹ mbọọ dạ litung, ẹdọ yatu kọsa kana yapạnạ kaa Stivina.
44007058	Yatali ẹ yatạ yadạbạ bẹ kẹn mạ lopoon maa, ẹdọ yamạnạ bẹ tạ yatoo ẹ ataa. Yanẹn bimaa bạ yadạ kẹnọọma kekạạ libeema maa, yagau bẹ kẹ nkọ, yabọọ yẹ yakpạwạ wẹẹndạm wẹẹn wana wạ okpeyạ aSọọl.
44007059	Adạ yakuuyi lokạ yatooyi Stivina ataa, nwạ oyi yatạm okạạ Ọbasẹ, ojiyi, "Ọbọọl Jisẹs, naan kudạn kọmi,"
44007060	Ẹdọ aStivin omạạn adudungi kạ lọsẹ otoo lobạ kạ ẹfaẹfa obeemi Ọbasẹ ojiyi, "Ọbọọl, kaadẹya boong bungạbung wạ yanẹn bimin tạ odạ letoo okạạ bẹ." Kạ nwạ ọtọnga kẹ aajaa, nwạ ọtọọ daa obạ kẹ.
44008001	Ẹdọ aSọọl ẹtẹẹm ẹdaal ẹ aajaa tạ okạạ yafi kẹ Stivina.
44008002	Yanẹn bidi bạ yamẹẹmi letu yakạạyi Ọbasẹ mbạ yayạ maa yadạạli kẹ kebạạ sạ aStivin yatạ yakọu yabọnga, ẹdọ mbạ yawọmmai kebạto kaani ọsẹnga obạ nwạ.
44008003	aSọọl omạnạ ẹ tạ okạạ yanẹn bạ yadạ ketooli Krais agạgạ yạ asoosoo. Ọkuuyi omleenni kạ ntọ kạ ntọ ọtuuli yadạm obaa banẹẹn bạ yadạ yatoolinẹn bạ aKrais, otạ bẹ ọkuuyi ogạnại dạ ẹtọ mkpọkọbia.
44008004	Yanẹn bimaa bạ yadạ ketooli Krais bạ yalaama yakọu dạ apaa yanyanaya, yapạpạmại bẹ yanạngi oyinạ wạ Ọbasẹ.
44008005	aFilip ọyika ọkọu dạ opoondeen wạ yadẹi Sameriya, oyin bẹ ọgẹna Krais.
44008006	Kạ kebee sạ lẹnẹn kpala jimaa yapuu yayeni yakạạ yẹkalakala bloong yepoolạa bạ aFilip onạngi, mbạ ebạạ yakala litung yakạạ ẹ kạ aboong wạ ojại.
44008007	Ọgẹna lidạn bungạbung lidạbạ jẹ kẹn kạ awool jạ yanẹn soosoo bạ yatoo jẹ liwọmmai kạ emleefa, ẹdọ yanẹn soosoo bạ ibokọpal eninại obaa bạ yadạ yatiyatiya ebạạ onạng bẹ yatawa kẹ.
44008008	Ẹdọ imaa onạng yanẹn bạ yawuuyi mạ opoondeen imaa tạ yayeni yutẹẹmdala bạ yodeen.
44008009	Mạ opoondeen imaa, odạm wana wạ okpeyạ aSaimọn owuuyi maa. Kạ kobee kpọọl, nwạ onitoowạ loboo jạ onạngi maa tạ onạng yanẹn bạ yablạ mạ aSameriya tạ onạng wool tạ libạ bẹ kẹ. Ẹdọ nwạ oyinni yanẹn dạ odạ ọnẹn wạ odeen.
44008010	Yanẹn ebạạ mạ lopoon jimaa bạ yadeen obaa bạ yanunga yanitum yakalai ẹ kotung kaani yayeni yajiyi yabi, "Ọnẹn imin nwạ odạ ẹfa yạ Ọbasẹ imaa yạ yadẹi Ẹfa yạ Edeen."
44008011	Mbạ yatotolại ẹ ọgẹna nwạ otoo loboo jạ onạngi maa tạ onạng yanẹn yapạnạ ẹ kẹn.
44008012	Odạ kebee sạ mbạ yafi yapuuwạ lẹkawa yiyayi kọkpamma kạ Ọbasẹ kạ aFilip onại bẹ wạ ọgẹna Jisẹs Krais, mbạ ebạạ bạ yadạ yadạm obạ abanẹẹn yayoo ẹ kạ lọtumajạu yayeni yablẹẹyi bẹ lowi.
44008013	aSaimọn maa kayena oyoo kẹ oyinạ wạ Ọbasẹ kạ lọtumajạu, ẹdọ kạ ofi ọblẹẹ ẹ kẹ lowi, ẹdọ nwạ ọkọu lokạ tạ ọya ofoolạ obạ aFilip. Ẹdọ kạ okạạ yẹkalakala bloong obạ yepolạ bạ yedeen bạ aFilip onạngi, imaa onại wool libạ ẹ kẹ.
44008014	Kạ kebee sạ abaa ketạdạ letu bạ yayau dạ aJerusalẹm yapuu yajạu yanẹn bạ yablạ dạ aSameriya yayoo kẹ oyinạ wạ Ọbasẹ kạ lọtumajạu, yatoomi Pitẹa obaa aJọn tạ yakọu daa.
44008015	Kạ yayạ daa mbạ yayi yatạm yakạạ bẹ oblạ maa yanẹn bimaa yanaan Kutumadạn.
44008016	Kạ ọgẹna mạ kebee simaa yanẹn bimaa bạ yayooyi kẹ oyinạ wạ Ọbasẹ kạ lọtumajạu maa yablẹẹyi bẹ lowi kạ ajeen jạ aJisẹs Krais, odạ Kutumadạn bẹ kạ awool koowuuyi njẹn.
44008017	Ẹdọ aPitẹ obaa aJọn mmạ yanẹẹn bẹ mbọọ, ẹdọ yanẹn bimaa yanaan Kutumadạn.
44008018	Adạ aSaimọn okạạ yanẹn bimaa yanaan Kutumadạn kạ kebee sạ aPitẹ obaa aJọn yanẹẹni bẹ mbọọ, nwạ okạạyi Pitẹa obaa aJọn limaan, ẹdọ ojạu bẹ obi bẹ.
44008019	"Baa kạạ m ẹfa imaa, oblạ maa ọnẹn wanwanaya wạ ami mbi nẹẹni mbọọ nạ ọnaan Kutumadạn."
44008020	aPitẹ mạ ọpọọna ẹ obi ẹ, "Awu obạ limaan liwu nạ yabọọma maa yakpoo dạ lekoonbạ, ọsẹnga obaa abala ọ abi nạ abạngạ tạ atạ limaan adẹẹ kokạại kạ Ọbasẹ.
44008021	Awu mạ yonạnạng bimin aafạnnạ, ọsẹng obaa ẹtẹẹm ẹwu kạ lokạ jạ Ọbasẹ ẹẹyiyi.
44008022	Sodạ ọ ẹtẹẹm mạ yọbala bungạbung yọwu bimaa, ayeni ayi yatạm akạạ Ọbasẹ oblạ maa nwạ oblạ kẹ kaa okạạ ọ, kạ awu abala ọ tạ anạng boong wạ odạ ajin kạ ẹtẹẹm.
44008023	Ọgẹna ami nkạạ mbi awu adạ ofooli wạ aboong bungạbung kenại, ayeni akại lekạkạjẹẹn jạ lebuuwạ."
44008024	Ẹdọ aSaimọn mạ ojạu Pitẹa obi ẹ, "Kọmbọọ yii yatạm akạạ Tata oblạ maa bloong bimin bạ awu ajại maa nạ yejạu bẹ yeedạbạ yekạạ m."
44008025	Kạ kebee sạ mbạ yayini kẹ yanẹn boong wạ yayi kẹ yagẹna Jisẹsa, obạ oyinạ wạ Ọbasẹ, ẹdọ aPitẹ obaa aJọn yablạ kẹ yakọu dạ aJerusalẹm. Kạ yayau kạ eti yakuuyi daa, yayeni yakại yanẹn soosoo lẹkawa yiyayi jạ lẹgẹna Kraisa dạ yapoonbẹẹn bạ yayau mạ aSameriya maa.
44008026	Ẹdọ otoomnẹn wạ Ọbasẹ kawọnga mạ ojạu Filipa obi ẹ, "Yonnạ ọ wool ayika kapiil kaa akọu dạ eti yạ eblạ kạ aJerusalẹm kaa ekuuyi dạ lopoon jạ yadẹi Gaza." (Eti imina odạ yạ ẹbali kẹsẹkpọnga)
44008027	aFilip mạ onoomạ ẹ ọkọu, ẹdọ okpenạ okạạ ọkpammanẹn wana wạ oblạ dạ kowuu kạ yadẹi Etiopiya. Nwạ odạ kikpamma ẹmaantọ yạ Ọbọọl yanẹẹn wạ ọkpamma kowuu lọsẹa jạ yadẹi Etiopiya. Nwạ ọkọi dạ aJerusalẹm tạ okạạm letu okạạ Ọbasẹ.
44008028	Ẹdọ adạ ọwọọnni ọkuuyi dạ lopoon lọbẹ ọnọọm kạ ukwaa wạ nyanyang ntuli otạ oyeeli nwẹnẹ yạ ọtọnganẹn wạ Ọbasẹ wạ okpeyạ Aizaya ọfọngi.
44008029	Ẹdọ Kutumadạn mmạ kojạu Filipa kojạu ẹ, "Kọu kạ ọyau kaa, abee afoolạ mạ ukwaa imaa wạ ọnọọm kaa maa."
44008030	aFilip mạ otuukạ opạnạ ẹ kaa, ẹdọ opuuwạ dạ oyeeli nwẹnẹ yạ Aizaya wạ odạ ọtọngạnẹn wạ Ọbasẹ, mmạ ọblau ẹ obi ẹ, "Nwẹ boong wạ ayeeli maa ogbongạ ọ kẹ o."
44008031	Odạm imaa mạ ọpọọna Filipa obi ẹ, "Nạ ọsẹnga yang ogbongạ m, obi odạ ọnẹn okoowạ m o." Ẹdọ ọdẹẹ Filipa tạ obạlạ ọkọu kaa ọnọọma obạ nwạ.
44008032	Mạ nwẹnẹ yạ Ọbasẹ maa, apaa yạ oyeeli njại aajin: "Nwạ yadibạ ẹ aa edạạdạạl tạ yakọu yawọka. Nwạ odạ aa odạạdạạl wẹẹn wạ ọyau kạ mbọọ yạ yanẹn bạ yapuli kẹ yugau yọwẹ, mạ obi lemlee ọọyẹngi ọkaama nwạ kayena lemlee ọọyẹngi.
44008033	Kạ awool yika liwẹ yanạng ẹ wạ ọnunga, yayeni yaplạm kẹ tạ yakpe ikpe kạ lọtumajạu. Odạ nnẹ nnạ ọfẹya tạ oyin ọgẹna epoonnamma ẹwẹ ọsẹnga obaa etoom ẹwẹ ekạạm kẹ mạ ekpoon imin."
44008034	Ẹdọ ọkpammanẹn imaa mạ ọblau Filipa obi ẹ, "Nwẹ ọnẹn imin ọtọngai ọgẹnai wool liwẹ obidạ ọnẹn ọdọọdọ ọtọngai ọgẹnai o."
44008035	aFilip mạ omạnạ ẹ tạ ọtọnga obạ nwạ otạ kpaa apaa oyinạ wạ Ọbasẹ imaa oyin ẹ ọgẹna lẹkawa yiyayi jạ lẹgẹna Jisẹsa.
44008036	Adạ yayaali yakuuyi, yafi yayạ apaa yạ lowi lọyau, ẹdọ ọkpammanẹn imaa mạ ojạu Filipa obi ẹ, "Kpenạ min akạạ lowi, mbọng nạ ọkpaa m kẹ tạ mblẹẹ m lowi o." [
44008037	aFilip mạ ojạu ẹ obi ẹ. Awu nạ abạngạ ablẹẹ ọ lowi òodạ aa boong wạ ayooyi kẹ Jisẹsa kạ lọtumajạu obạ ẹtẹẹm ẹwu ebạạ. Odạm imaa mạ ọpọọna ẹ obi ẹ, "Ami nyoo kẹ mbi aJisẹs Krais odạ Wẹẹn wạ Ọbasẹ."]
44008038	Ẹdọ mạ onạng ukwaa ọwẹ obee maa, ẹdọ mbạ bimaa yapoo yabọọma yamạnạ kạ lowi, aFilip ọblẹẹ ẹ lowi.
44008039	Kạ yadạbạ bẹ kẹn mạ lowi maa yakọu dạ ekpoon, Kutumadạn kodạạli kẹ Filipa kotạ koblạ kẹ, ẹdọ ọkpammanẹn imaa wẹ oomung okạạ, ẹdọ adạ nwạ ọyaali oblại kẹ, ẹtẹẹm ẹdaal ẹ kaani.
44008040	Ẹdọ aFilip ofi okạạ wool liwẹ ọya dạ apaa yạ yadẹi Azotus, ẹdọ ọbọọli maa ọkọu dạ lipoon jạ liyau daa ebạạ onạngi oyinạ wạ Ọbasẹ tutu oyạ dạ yadẹi Siseriya.
44009001	Mạ kebee simaa aSọọl ọkuuyi lokạ okạạyi yatoolinẹn bạ aTata agạgạ, owooyi tạ ọfi bẹ kẹ. Ọkaama nwạ oyeni onoomạ ẹ ọkọu opạnạ daa kẹkpamma nyau wạ odeen.
44009002	Ojạu ẹ tạ ọfọng nwẹnẹ okạạ ẹ yạ nạ otạ ọkọu dạ ndungạnạtọ yạ nyau dạ lopoon jạ yadẹi Damaskọs oblạ maa oyạ daa okạạ yanẹn bạ yatotolại kạ eti yạ aJisẹs bạ yadạ yadạm obạ abanẹẹn dạ nạ odibạ bẹ kẹ oyeni otạ bẹ ọkọu dạ aJerusalẹm.
44009003	Kạ ọyau kạ eti ọkuuyi dạ aDamaskọs, ẹdọ kạ nwạ ofoolại kẹ dạ lopoon jimaa, oogạnạ okạạ kogbongạ koblạ kạ kawọng kọwaal kokpạnạ ẹ kẹ ebạạ.
44009004	Ọtọọ kạ lọsẹ, ẹdọ opuuwạ lemlee lejiyi ẹ, "Sọọl! Sọọl! Mbọng ọkaama anạngi m tạ nnaan likpakpawai o."
44009005	aSọọl mạ oblau, "Odạ awu nnẹ Tata." Ẹdọ lemlee jimaa mmạ lejạu ẹ, "Odạ ami aJisẹs wạ akạạyi likpakpawai."
44009006	Noomạ ọ dạ nạ akọu dạ opoondeen daa, ẹdọ nạ yayin ọ boong wạ oyoom okạạ ọ tạ anạng."
44009007	Yadạm bạ yabọọma obạ aSọọl yakuuyi kọsẹnga kimaa, yabee maa, lemlee bẹ kẹyẹngi lẹẹfẹya. Yapuuwạ lemlee jạ lẹtọngai maa odạ ọnẹn yaakạạ.
44009008	aSọọl onoomạ ẹ kạ lọsẹ, odạ eti ookạạ. Ẹdọ yamaana ẹ kọbọọ kọbọọ yatoo ẹ yakọu dạ aDamaskọs.
44009009	Omlee kẹ mplọng kạ awi atele, wẹ ọọfẹya tạ oji luji obidạ ọwaa bọng bọng.
44009010	Mạ aDamaskọs maa otoolinẹn wạ aKrais wana ọyau maa wạ okpeyạ Ananayas. Nwạ ọnaani kokạạ kudạnna, ẹdọ aTata ọdẹẹ, "Ananayas." Ẹdọ Ananayas oyeelạ ẹ obi ẹ, "Tata, kạ ami min."
44009011	aTata Jisẹs mạ ojạu ẹ obi ẹ, "Noomạ ọ akọu dạ ẹtọ yạ ọnẹn wạ yadẹi aJuda. Ẹtọ ẹwẹ ẹya kạ ekạnti yạ yadẹi ekạnti yạ ẹyọdayẹ, ayạ daa blau agẹna odạm wana wạ okpeyạ aSọọl, nwạ oblạ dạ opoondeen wana wạ yadẹi Tasus. Awu nạ apạnạ ẹ kạ ọyau oyii ẹ yatạm.
44009012	aSọọl kạ awool liwẹ oyeni ọya daa ọnaan kokạạ kudạnna kạ okạạ odạm wana wạ okpeyạ Ananayas oyạ maa ọnẹẹn ẹ mbọọ tạ onạng ẹ oyeni okạạ eti."
44009013	Ananayas mạ ọpọọna obi ẹ, "Tata ntuum puuwạ ngẹna ọnẹn imina, obạ kebungạbung sạ onại okạạ yanẹn yawu bạ yayau dạ aJerusalẹm.
44009014	Ẹdọ nwạ ọnaan kẹ ẹfa dạ kọbọọ kạ abạ keyooyi nyau wạ odeen tạ oyạ mạ aDamaskọs min dạ nạ odibạ kẹ yanẹn bimin ebạạ bạ yakạạmại letu yakạạyi ọ."
44009015	aTata mạ ojạu ẹ obi ẹ, "Kọu, ọgẹna nwạ odạ yenạnạng bloong yẹmi bạ mpimạ m kẹ tạ ntạ nnạng yanẹn bạ yabi Ju yaadạ tạ yayimạ yagẹna jeen lẹmi, obạ yabọọl, obạ yanẹn bạ Izirẹl ebạạ.
44009016	Ami kạ awool limi nạ nnạng ẹ ọnaan libini soosoo kạ legạn lẹmi."
44009017	Ẹdọ Ananayas mạ ọkọu dạ ẹtọ yạ aJuda, ọnẹẹn Sọọla mbọọ ojạu ẹ obi ẹ, "Wẹẹnuwọu Sọọl, aTata wạ odạ aJisẹs wạ akạạ kạ eti yạ asẹng kaa mmạ ayạ min, nwạ otoomi m kakawu obi oblạ maa awu ayeni akạạ eti, ẹdọ Kutumadạn koyeni kowuu ọ kẹ kạ awool."
44009018	Mạ lebebebạ jimaa boong oblạ ẹ kạ ayẹẹn wạ odạ aa lọsauwowạ ọtọọ kẹn, ẹdọ nwạ oyeni omạnạ ẹ tạ okạạ eti. Onoomạ ẹ ọkọu yablẹẹ wẹ lowi.
44009019	Ẹdọ oji luji oyeni opuuwạ ẹ woolfa.
44009020	Ẹdọ aSọọl onoomạ ẹ ọkọu kạ edungạnạtọ yạ aJu, omạnạ ẹ tạ onạng oyinạ wạ ọgẹna Jisẹsa, ojiyi obi aJisẹs nwạ odạ Wẹẹn wạ Ọbasẹ.
44009021	Boong imaa obạ yanẹn ebạạ wool bạ yapuu kẹ, ẹdọ yabimai idi obaa idi yajiyi, "Nwẹ mina ọnẹn wạ ọyau dạ aJerusalẹm ọfii yanẹn bạ yakạạmại letu yakạạyi Jisẹsa oodạ o. Nwẹ nji oyạ min kạ legạn jạ owooyi tạ ọmaana bẹ otạ ọkọu daa, mmạ ọganna bẹ okạạ bạ keyooyi nyau bạ yakpamma o."
44009022	Ẹdọ aSọọl onạngi oyinạ wạ Ọbasẹ kạ eti yạ ẹtatawa wạ onại yọbala bạ yanẹn bạ yawuuyi dạ aDamaskọs bẹ ọọfẹya tạ yapọọna ẹ bọng bọng adạ nwạ otoo likạạ jạ Ọbasẹ okoowại bẹ obi aJisẹs nwạ odạ imin wạ opimạ kẹ.
44009023	Kạ awi yạ asoosoo kẹ abọọli kẹ, bạ aJu yayeni ledungạnạ jạ yatoo yakpoo bẹ tạ yafi kẹ Sọọla.
44009024	Odạ yanẹn yayin kẹ Sọọla boong wạ abạ aJu yakpoo bẹ tạ yanạng, ọkaama kạ adeedeesa obạ kẹplakoon yayau kạ kẹmakạm kẹbẹ yaplooyi ẹ dạ nạ yafi ẹ kẹ.
44009025	Odạ kạ adeedeesa sana yatoolinẹn yawẹ yagạn Sọọla kạ ẹkata ẹdọ yasẹnga bẹ dạ lẹma kọpiya lopoonna jimaa yanạng ẹ ọyika kạ lọsẹ dạ ẹpaam idaa.
44009026	Kạ aSọọl oyạ dạ aJerusalẹm ọjaka tạ ọsẹnga kạ lẹkpala jạ yatoolinẹn. Odạ mbạ yayenại yọkaal bạ aSọọl ọsẹnga obạ mbạ yayooyi yajạu nwạ odạ otoolinẹn aa mbạ maa.
44009027	Ẹdọ otoolinẹn wana wạ okpeyạ aBanabas mạ otạ Sọọla ọkọu opạnạ kaa bạ ketạdạ letu oyin bẹ dạ aSọọl okạạ kẹ Tataa kạ eti kạ ọkuuyi dạ Damaskọs, obaa dạ aTata ọtọnga obạ nwạ, obaa dạ aSọọl kạ awool liwẹ ọyau dạ aDamaskọs onạng oyinạ wạ aJisẹs kạ ẹfaẹfa okạạyi yanẹn.
44009028	aSọọl ọya obạ mbạ oyeni otooli bẹ opạpạmại ẹ dạ aJerusalẹm. Ẹdọ nwạ onạngi oyinạ kạ aJeen jạ aTata yọkaal ooyeni.
44009029	Oyeni kebee sansanaya onạngi ẹkaang obaa bạ aJu bạ yatọngai kopoon tọnga kạ yadẹi Girik, odạ mbạ yawoo ẹ dạ nạ yafii ẹ kẹ.
44009030	Ẹdọ kạ yanẹn bạ aKrais yayi kẹ boong imaa yadạạli ẹ yatoo ẹ yakọu dạ lopoon jạ yadẹi Siseriya, yanạng ẹ oblạ kẹ ọkọu dạ aTasọs.
44009031	Imaa onạng yanẹn ikọbasẹa dạ apaa aJudiya ebạạ, obạ aGalili obạ aSameriya tạ yayeni wọfai. Yanẹn bạ Ọbasẹ yafi yatawa kạ kẹbasẹ, yayeni yasoosooi osoi bạ yayooyi Tata kạ lọtumajạu, yayeni yakạạ Ọbasẹ kakadeen. Imin odạbạ ẹ oblạ kạ nkaama yạ Kutumadạn.
44009032	Adạ aPitẹ ọsẹngi ọkuuyi apaa yanyanaya, ọsẹng ọkọu opimạ kẹ yanẹn bạ Ọbasẹ bạ yayau dạ aLida.
44009033	Daa ndạ aPitẹ ọyau odungạnạ obạ ọnẹn wana wạ okpeyạ Aneyas, wạ ibokọpal eninại jang wẹ ọọfẹya tạ onoomạ ẹ kạ keyoomạ kẹwẹ kạ mbạntam ntạạnntele.
44009034	aPitẹ mạ ojạu ẹ obi ẹ, "Anẹyas, aJisẹs Krais onạng ọ atawa kẹ, noomạ ọ ayonnạ kẹ keyoomạ kẹwu." Ẹdọ Aniyas onoomạ ẹ kọsakana kạ kawọng.
44009035	Ẹdọ imaa onạng yanẹn ebạạ bạ yawuuyi dạ aLida obạ aSaron kạ yakạạ boong imin yasodạ bẹ ntẹẹm yatooli Tata.
44009036	Dạ lopoon jạ yadẹi Jọppa otoolinẹn wana okpeyạ aTabita, wạ okoowạ aDọkas, wạ okoowạ "kẹdẹi yanẹn," nwạ okạạyi yanẹn soosoo nkaami oyeni otoonni yakpoiyẹẹn bloong soosoo.
44009037	Apeen amaana Dọkasa mạ kebee simaa, ẹdọ mạ obạ kẹ. Yadạạli kebạạ kẹwẹ yakoi kẹ ebạạ, mmạ yayoo sẹ kạ lekpekpeli jạ lẹyau kạ ẹtọ kawọnga.
44009038	Adạ aLida ọyau ofoolạ obạ aJọppa, ẹdọ kạ yatoolinẹn bạ aKrais yapuu yajạu aPitẹ ọyau kạ aLida, yatoomi kaa yadạm yapoo tạ yakọu kaa yadẹ Pitẹa, yajạu ẹ, "Kọmbọọ, nwạ tạ ofukẹn kebee nnạ ookạbi."
44009039	Ẹdọ aPitẹ onoomạ ẹ otooli bẹ ọkọu. Kạ oyạ kaa, kạ yatoo ẹ yakọu dạ lekpekpeli jạ lẹyau kạ ẹtọ kawọnga. Banẹẹn soosoo bạ yadạm yabẹ yabạ kẹ, yabee Dọkasa dạ lipaam yatoi lobạ. Yakoowại ẹ nkọblami yạ mfẹla obaa yạ ndoowạ yạ aDọkas ọkaami bẹ kebee sạ ọyau etoom.
44009040	aPitẹ mạ onạng bẹ ebạạ tạ yadạbạ bẹ kaa, ẹdọ omạạn adudungi kạ lọsẹ oyi yatạm mmạ osodạ ẹ dạ kebạạ daa obi ẹ, "Tabita, noomạ ọ abee obebee." Okpenạ kẹn, ẹdọ kạ okạạ obi odạ aPitẹ, nwạ onoomạ ẹ ọnọọma ọnọọma.
44009041	aPitẹ ọtaali kọbọọ kọwẹ owạlạ ẹ oyeni ọkaam ẹ tạ onoomạ ẹ kạ kawọng. Ẹdọ aPitẹ ọdẹ kaa yanẹn bạ Ọbasẹ maa, obạ abanẹẹn bạ yadạm yabẹ yabạạ kẹ, ẹdọ nwạ odạạli Tabita mmạ ọganna ẹ okạạ bẹ adạ ọplọka kẹ kạ lobạ.
44009042	Oyinạ imaa ọlaama kẹ dạ lipaa jạ yadẹi Jọppa daa ebạạ, ẹdọ imaa onạng yanẹn soosoo tạ yayoo Tata Jisẹsa kạ lọtumajạu.
44009043	Ẹdọ aPitẹ ọya maa aJọppa maa kạ awi yạ asoosoo obạ ọnẹn wana wạ okpeyạ aSaimọn. Yonạnạng yọwẹ odạ tạ otạ ntẹẹnkpa onạng bloong.
44010001	Dạ opoondeen wana wạ yadẹi Siseriya, odạm owuuyi daa wạ okpeyạ aKọnẹlus. Nwạ ọkpamma yakonẹn bạ aRoom bạ yablạ Itali.
44010002	aKọnẹlus odạ ọnẹn wạ Ọbasẹ. Nwạ obạ yanẹn bạ yablạ dạ ẹtọ ẹwẹ ebạạ yayeni yọkaal bạ Ọbasẹ. Nwạ odạ ọnẹn wạ ọganna kọbọọ otoonni yanẹn bạ ọkpaki boong, oyeni owuuyi etoom yatạmma kebee sansanaya okạạyi Ọbasẹ.
44010003	Kẹplakoon sana kạ nkanika ntele, nwạ oyeni kokạạ Kudạnna. Nwạ okạạ otoomnẹn kawọnga wạ Ọbasẹ gboong opạnạ ẹ maa, mmạ ọdẹ, "Kọnẹlus!"
44010004	Nwạ okpenạ otoomnẹn kawọnga maa kạ yọkaal, ẹdọ mmạ ojạu ẹ obi ẹ, "Tata, odạ bọng o." Otoomnẹn imaa mmạ ọpọọna ẹ ojạu ẹ obi ẹ, "Ẹtẹẹm etuum ẹdaal Ọbasẹ ọsẹnga obạ yatạm yawu bạ ayii, obạ kọbọọ kạ agannai kẹ wodeen atooni yakpoiyẹẹn boong, ọkaama Ọbasẹ ọbala ọ wẹ.
44010005	Ẹdọ ajajimin toom yanẹn tạ yakọu kạ lopoon jạ yadẹi Jọppa tạ yadạạli ọnẹn wana wạ okpeyạ aSaimọn wạ yadẹi aPitẹ,
44010006	Nwạ ọwọọnni kạ ẹtọ yạ odạm ọdọọdọ wana wạ okpeyạ aSaimọn wạ yonạnạng yọwẹ odạ tạ oyonnạ ntẹẹnkpa yạ yatoo yanạngi bloong yẹdọ yẹdọ. Nwạ owuuyi dạ ẹgangapaam lọganga jạ lodeen."
44010007	Kạ kebee sạ otoomnẹn imaa kawọnga wạ Ọbasẹ ọtọnga kẹ obạ nwạ oblạ kẹ. Ẹdọ aKọnẹlus ọdẹ yanạnạngnẹn yawẹ ẹtọa yapoo obạ okonẹn wana wạ odạ ọnẹn wạ Ọbasẹ wạ ọsẹng obạ yakonẹn bimin bạ yakpenại ẹ.
44010008	Ẹdọ oyin bẹ kẹ boong wạ otoomnẹn kawọnga ojại ẹ mmạ otoom bẹ tạ yakọu dạ lopoon jạ aJọppa.
44010009	Kạ lewi jạ letotolại kaa, yanẹn bạ yatoomi dạ aJọppa maa yasẹnga yafoolạ kẹ dạ opoondeen imaa, ẹdọ kạ nkanika joompoo kẹplakoonna nwooli kẹ, aPitẹ onoomạ ẹ obạlạ ọkọu kạ lutọkpal jạ lọyau kạ kẹtọtạdạpipi ẹtọa imaa tạ oyi ẹ yatạm.
44010010	Ẹdọ yọwa yofi yomạnạ bẹ tạ yoyuu Pitẹa, owooyi tạ oji boong, odạ kebee simaa yayau kạ luji kenại, mmạ oyeni kokạạ Kudạnna.
44010011	Mạ kokạạ kọwẹ kimin okạạ kawọng kaa kakuuwạ kẹ, ẹdọ ẹkọ yạ ewạwạnạ eblại kạ kawọng kaa ẹyikai kẹn. Oseel aa mạ yamaan kạ likọtung jimaa linaa yatạ yakọngai kạ lọsẹ kin.
44010012	Mạ kamlee kạ lọkọwa jimaa, nwạ okạạ litẹẹnku ebạạ jạ litoo mfẹ lisẹngi. Ntẹẹn yạ ntoo kẹfaal ndalai ọdalai obaa yọnọọn kawọnga.
44010013	Ẹdọ aPitẹ opuuwạ lemlee lejạu ẹ, "Pitẹ, noomạ ọ afi adạạli aji."
44010014	Odạ aPitẹ mmạ ọpọọna ẹ obi ẹ, "Ee ee, Tata. Ami jang kẹ boong wạ obuuwạ kẹ obaa wạ ọjina kẹ nnji."
44010015	Oyeni opuuwạ kaa lemlee lẹtọnga obạ nwạ lejạu ẹ, "Boong wạ Ọbasẹ onại kẹ ọsanga kẹ, awu jang kaajạu odạ boong wạ ọjina."
44010016	Boong imin odạbạ ẹ kạ nti ntele, ẹdọ kọsakana lọkọwa jimaa lobạlạ kạ kawọng.
44010017	Kạ kebee sạ aPitẹ ọyau kạ ọbalai ẹ boong wạ Ọbasẹ owooyi tạ okpe ẹ ọgẹna kokạạ kudạnna kạ okoowạ ẹ, maa ẹdọ kpaa mạ kebee simaa nsạ yanẹn bạ aKọnẹlus otoomi tạ yakọu yawoo ẹtọ yạ aSaimọn dạ ẹya, ẹdọ yabee kaa letimaa lẹwẹ.
44010018	Ẹdọ mbạ yakọu yabimai ọnẹn wạ okpeyạ aSaimọn wạ yadẹi Pitẹ.
44010019	Kạ aPitẹ ọyau kạ yọbala kokạạ Kudạnna kimaa, Kutumadạn kopạn ẹ maa koyin ẹ kojạu ẹ, yanẹn yatele yayau kin bạ yawooyi ọ.
44010020	Noomạ ọ ẹpaalẹpaal ayika kạ lọsẹ. Wạ ọ kaajadai tạ atooli bẹ akọu, ọgẹna ami ntoomi bẹ."
44010021	Ẹdọ aPitẹ mmạ ọyika kẹn opạnạ kaa yanẹn bimaa, ojạu bẹ obi bẹ, ami ndạ ọnẹn imin wạ abaa wooyi maa. "Mbọng ọkaama yayạ maa o."
44010022	Yanẹn bimaa mạ yapọọna ẹ yajạu ẹ, Kọnẹlus wạ odạ kẹkpamma yakonẹn nwạ otoomi mọọn maa. Nwạ odạ ọnẹn wạ owuuyi etoom yạ ẹdaali Ọbasẹ ẹtẹẹm oyeni odạ ọnẹn wạ oyeni yọkaal bạ Ọbasẹ kạ ẹtẹẹm. Yanẹn bạ yadạ Ju ebạạ yajạu odạ kẹnẹn yiyayi. Otoomnẹn kawọnga wạ Ọbasẹ wana nwạ ojại tạ ọdọọ ayạ dạ ẹtọ ẹwẹ oblạ maa nwạ opuuwạ boong wạ nạ ayin ẹ."
44010023	Ẹdọ aPitẹ ọnaan yanẹn bimaa tạ yadạ yaseen yawẹ, oyeni onạng bẹ tạ yayoomạ maa. Kạ lewi lesowạ, aPitẹ oyonnạ ẹ wool otooli bẹ ọkọu. Yanẹn bạ Ọbasẹ bidi bạ yablạ mạ aJọppa maa yatooli bẹ daa.
44010024	Kạ lewi jạ letotolại kaa mbạ yamlee dạ aSiseriya. aKọnẹlus ọdẹẹ kẹ yanẹn ẹtọa ẹwẹ obạ yamạnạbẹẹn otạ ọnọọma okoomi bẹ.
44010025	Kạ kebee sạ aPitẹ omlee kạ ẹtọ yạ aKọnẹlus nwạ onoomạ ẹ ọkọu opạnạ ẹ kaa, ọtọọ ẹ kạ mfẹ, okạạm letu okạạ ẹ.
44010026	Odạ aPitẹ omạnạ ẹ maa ojạu ẹ obi ẹ, "Noomạ ọ abee obebee! Ọgẹna ami ndạ ọnẹn aa awu."
44010027	Adạ aPitẹ omlee kạ ẹtọ, nwạ ọkọi lokạ ọtọngai obaa Kọnẹlus, ẹdọ nwạ okạạ yanẹn soosoo yayau mạ ẹtọ maa.
44010028	Ẹdọ aPitẹ mmạ ọjạu bẹ obi bẹ, "Abaa kạ awool libaa yayimạ kẹ yabi odạ itom ọnẹn wạ odạ Ju tạ ọya kạ kofạnạnạ kana obạ yanẹn bạ yabi Ju yaadạ obidạ tạ opimạ ẹ, odạ Ọbasẹ onạng kẹ tạ nyimạ njạu nyoom tạ ndạạli ọnẹn wanwanaya ọnunga obidạ njạu nwạ ọọsanga.
44010029	Ọkaama kạ atoomi tạ yadẹẹ m, ami nnkanga, odạ ami nyạ kẹ maa. Ẹdọ ami nwooyi ọ tạ ayin boong wạ ọkaama adẹẹ m."
44010030	Ẹdọ aKọnẹlus mmạ ojạu Pitẹa obi ẹ, "Odạ mạ kebee simin, kạ awi anaa yạ abọọli kẹ kạ nyau kạ otạmyiyạ mạ ẹtọ ẹmi min, kạ nkanika ntele kẹplakoonna, ẹdọ mmạ nkạạ ọnẹn obee m kạ lokạ, ogạnạ ẹ nkọ yạ nwali.
44010031	Nwạ ojạu m obi m, aKọnẹlus, Ọbasẹ opuuwạ kẹ yatạm yawu, oyeni ọbala ẹ kẹ ọgẹna dạ aganna kọbọọ akạạyi yakpoiyẹẹn.
44010032	Toom ọnẹn wạ nạ ọkọu dạ aJọppa ọdẹẹ Saimọna wạ yadẹi aPitẹ. Nwạ ọwọọnni dạ ẹtọ yạ aSaimọn wạ owuuyi dạ ẹpaam lọganga jạ lodeen wạ yonạnạng yọwẹ odạ tạ otạ ntẹẹnkpa onạng bloong.
44010033	Imaa ọkaama ami ntoom kọsakana tạ yọdẹ ọ, ẹdọ otuum ọyi awu tạ ayạ maa. Ajajimin, amọọn ebạạ yọyau min kạ lokạ jạ Ọbasẹ tạ yopuuwạ boong wanwanaya wạ aTata owooyi ọ tạ ayin mọọn."
44010034	Ẹdọ aPitẹ omạnạ ẹ tạ ọtọnga ojạu obi. Kạ lọtumajạu, ami nkạạ kẹ mbi Ọbasẹ odạạli yanẹn ebạạ tạ yadạ kobạngạ.
44010035	Odạ kạ kowuu kankanaya, ọnẹn wanwanaya wạ oyeni yọkaal yọwẹ oyeni onạng boong wạ oblemạ ẹ nạ ọnaan ẹ.
44010036	Mina odạ oyinạ wạ Ọbasẹ okạạyi yanẹn bạ yablạ dạ kọwu kạ yadẹi Izirẹl, onạngi bẹ oyinạ yiyayi wạ okạạyi wọfai, wạ oblạ dạ kọbọọ kạ aJisẹs Krais wạ odạ aTata wạ abloong ebạạ.
44010037	Abaa yayimạ kẹ boong wạ odạbạ ẹ dạ aJudiya daa ebạạ mạnạ ọ dạ lọsẹ jạ aGalili kạ aJọn onại kẹ oyinạ ọwẹ wạ ọgẹna kewiblẹẹyi.
44010038	Abaa yayimạ kẹ dạ Ọbasẹ okuudạ Jisẹsa wạ oblạ dạ aNazarẹt Kutumadạn obạ ẹfa obaa dạ nwạ opạpạmại ẹ onạngi kẹyiyayi oyeni obooyi kẹ yanẹn bimaa ebạạ bạ yayau kạ kọkpamma kạ aSẹtan ọsẹnga obaa Ọbasẹ ọyau obạ nwạ.
44010039	"Ẹdọ amọọn yodạ kẹnọọma kekạạ abloonga bimaa ebạạ bạ onại kẹ mạ kowuu kạ yanẹn bạ yadạ Ju, obaa dạ aJerusalẹm. Mbạ yamaana ẹ yafi kẹ, yamạạn ẹ kạ ketipaa.
44010040	Odạ kạ obạng awi atele Ọbasẹ onạng ẹ tạ ọplọka kẹ kạ lobạ oyeni odạbạ ẹ kẹn.
44010041	Yanẹn ebạạ oodạ yakạạ ẹ kẹ, odạ amọọn, amọọn bạ Ọbasẹ opimạ ẹ kẹ tạ yoyin yọgẹna ẹ, bạ yoji kẹ luji obạ nwạ yoyeni yọwa kẹ obạ nwạ kebee sạ ọplọka kẹ kạ lobạ.
44010042	Ẹdọ nwạ ojại mọọn obi amọọn tạ yọkọu yoyin yanẹn yojạu bẹ aJisẹs nwạ odạ imin wạ Ọbasẹ nạ otạ okpe ikpe okạạ yanẹn bạ yayau etoom obaa bạ yabạạ kẹ.
44010043	Yatọnganẹn bạ Ọbasẹ ebạạ yatọnga kẹ yagẹna ẹ yajạu yabi, ọnẹn wanwanaya wạ oyooyi ẹ kạ lọtumajạu, nạ yablạ kẹ kaa yakạạ ẹ kạ abloong bungạbung bạ onại kẹ, oblạ kạ ẹfa yạ ẹya kạ ajeen lẹwẹ."
44010044	Adạ aPitẹ ọyau kạ ọtọngai boong imin Kutumadạn koblạ kaa komlee kạ ntẹẹm yạ yanẹn bimaa ebạạ bạ yapuu kẹ oyinạ imaa.
44010045	Bạ aJu bạ yanaani kẹ Krais obaa bạ yatooli Pitẹa yablạ dạ aJọppa yayau daa, kạ yakạạ aajaa obạ bẹ wool, ọsẹnga obạ Ọbasẹ okuudạ Kutumadạn okạạ yanẹn bạ yabi Ju yaadạ.
44010046	Ọgẹna mbạ yapuu yanẹn bimaa yatọngai kopoontọnga kạ yabi yaayi, yayeni yatọọngai Ọbasẹ dạ odạmmi. aPitẹ mmạ ojạu bẹ obi bẹ,
44010047	"Nwẹ ọnẹn ọya maa wạ nạ ọjạu obi yanẹn bimin yaabọọwa tạ yọble bẹ lowi o. Ọgẹna mbạ yanaan kẹ Kutumadạn adạ amọọn ninaani kẹ o."
44010048	Ẹdọ aPitẹ ojạu bẹ tạ yablẹẹ bẹ lowi kạ ajeen jạ aJisẹs Krais. Mbạ yabeem Pitẹa tạ ọya maa obạ mbạ kạ obee pipiwẹẹn.
44011001	Bạ ketạdạ letu obạ yanẹn ikọbasẹa bikin ebạạ bạ yayau dạ lọsẹ jạ aJudiya yapuu yajạu yanẹn bidi bạ yabi Ju yaadạ yanaan kẹ oyinạ wạ Ọbasẹ.
44011002	Ẹdọ kạ kebee sạ aPitẹ onoomạ ẹ ọkọu dạ aJerusalẹm yanẹn bạ yawooyi yanẹn bạ yabi Ju yaadạ tạ yataa kukpạl yamạnạ bẹ tạ yataayi Pitẹa.
44011003	Yajạu ẹ, "Mbọng ọkaama akọu dạ ẹtọ yạ yanẹn bạ yabi kukpạl yaataa, ayeni ayau daa aji luji obạ mbạ o."
44011004	Ẹdọ aPitẹ mạ oyin bẹ ọgẹna bloong bạ yedạbạ bẹ ebạạ, kạ omạạn ẹ kạ kemạnạlegạn obi bẹ.
44011005	"Ami nniyau dạ opoondeen wạ yadẹi Jọppa nyii m yatạm, ẹdọ kạ kokạạ Kudạnna, mmạ nkạạ boong wana wạ odạ aa lọkọwa loblại kạ kawọng kaa lọyikai kẹn. Odạ aa yanẹn yamaan dạ likọtung jimaa linaa yakọngai mạ ami nyau maa.
44011006	Mkpenạ kaa dẹnẹnẹ mạ nkạạ ntẹẹn likoola yạ ntoo mfẹ nnaa nsẹngi. Ntẹẹn yạ ntoo kẹfaal ndalai, obạ yọnọọn likoola.
44011007	Ẹdọ mmạ puuwạ lemlee lejiyi m, 'Pitẹ noomạ ọ afi ayeni aji.'
44011008	"Ami mmạ mpọọna mbi ẹ, 'Ee ee, Tata, ọgẹna boong wạ ọjina obaa wạ obi ọọsanga jang kẹ kạ ẹma ẹmi oomlee.'
44011009	"Lemlee jimaa leyeni leblạ kạ kawọng kaa lejạu m. 'Boong wạ Ọbasẹ onại kẹ ọsanga kẹ, awu jang kaajạu odạ boong wạ ọjina.'
44011010	Boong imin odạbạ ẹ aajaa kạ nti ntele, ẹdọ kạ kekpongạm yatali kẹ yatạ yakọu kạ kawọng.
44011011	"Ẹdọ mạ lebebebạ jimaa, yanẹn yatele bạ yablạ dạ aSiseriya bạ yatoomi tạ yadẹẹ m, yayạ kẹ mạ ẹtọ yạ ami nwọọni kaa maa.
44011012	Kutumadạn kọtọnga obạ ami kojạu m wọ kajadai tạ atooli bẹ akọu. Bẹẹnuwọu bimin yatạạnawana yatooli mọọn yakọu, ẹdọ yofi yomlee mạ ẹtọ yạ aKọlẹnus.
44011013	Nwạ oyin mọọn dạ okạạ otoomnẹn kawọnga wạ Ọbasẹ mạ ẹtọ ẹwẹ maa, obee ẹ kạ lokạ oyeni ojạu ẹ, 'Tạ otoom yanẹn yakọu dạ aJọppa dạ nạ yadẹ Saimọna wana wạ yadẹi aPitẹ,
44011014	Nwạ nạ onạng ọ oyinạ wạ Ọbasẹ wạ awu obạ yanẹn ẹtọa ẹwu ebạạ nạ yatạ yanaan nkaami!'
44011015	"Ẹdọ adạ ami mmạạn tạ nnạng bẹ oyinạ wạ Ọbasẹ imaa, Kutumadạn koblạ kaa kofi komlee bẹ kạ ntẹẹm, adạ onidạ okạạ mọọn kạ kemạnạlegạn.
44011016	Ẹdọ mmạ mbala m kọtọnga kạ aTata kạ nwạ onijại obi, 'aJọn nạ otạ lowi etieti ọblẹẹ baa lowi, oodạ abaa Ọbasẹ nạ otạ Kutumadạn kọwẹ otạ ọblẹẹ baa lowi.'
44011017	Òodạ aa boong wạ Ọbasẹ okạạyi kẹ yanẹn bimin kpaa kokạại kạ kodạ aa kọkọ mọọn kạ amọọn yooyi kẹ Tata Jisẹs Kraisa kạ lọtumajạu, ẹdọ ami ndạ bọng tạ mkpa Ọbasẹ eti kạ aboong wạ owooyi tạ onạng o."
44011018	Ẹdọ kạ mbạ yapuu boong imin, mbạ yakoomạ Pitẹa kẹtai, odạ yatọọnga Ọbasẹ yajiyi, "Okoowạ ẹdọ Ọbasẹ okạạ kẹ yanẹn bạ yabi Ju yaadạ lowạni jạ nạ yatạ yasodạ bẹ ntẹẹm dạ nạ yayeni etoom ẹpẹẹpẹ."
44011019	Ẹdọ kạ ọsẹng obạ likpakpawai jạ lidạbạ jẹ kạ kebee sạ yafi kẹ Stivina, yanẹn bạ Ọbasẹ yalaama kẹ. Yanẹn bạ Ọbasẹ bidi yalaama yakọu dạ lọsẹ jạ yadẹi Fonisiya obaa Saiprọs obaa Antiyọk, yanạngi oyinạ wạ Ọbasẹ yakạạyi oodạ yanẹn bạ yadạ Ju.
44011020	Odạ yanẹn bidi, bạ yablạ dạ aSaiprọs obaa Sairẹn kạ yayạ mạ Antiyọk maa, yatọnga obạ yanẹn bạ yablạ Girik, yayeni yakạạ bẹ lẹkawa yiyayi jạ lẹgẹna Tata Jisẹsa.
44011021	Ọbasẹ ọya obạ mbạ ọtatawa, ẹdọ yanẹn bạ yasoosoo yasodạ bẹ ntẹẹm yatooli Tataa.
44011022	Ẹdọ kạ oyinạ imin opạn yanẹn ikọbasẹa bạ yayau dạ aJerusalẹm, yadạạli Banabasa yatoom daa Antiyọk.
44011023	Kạ oyạ daa okạạ dạ Ọbasẹ oyonnại yanẹn bimaa, ẹtẹẹm ẹdaali ẹ, oyeni okạạ bẹ ebạạ ekoo obi tạ yatawa yabee, yayeni woolfạnnạ obạ aTata.
44011024	aBanabas odạ ọnẹn wạ ọyiyi lẹmaana. Kutumadạn kowuu ẹ owuwu kạ awool, oyeni odạ ọnẹn wạ oyeni woolfạnnạ obạ Ọbasẹ. Ẹdọ yanạng yanẹn soosoo tạ yatooli Tataa.
44011025	aBanabas onoomạ ẹ ọkọu dạ opoondeen wạ yadẹi Tasus tạ owoo ọnẹn wana wạ yadẹi aSọọl.
44011026	Ẹdọ kạ okạạ kẹ Sọọla, otoo ẹ oyạ daa Antiyọk. Mbạ yayau daa kạ kebạntam sana ebạạ, yayeni ledungạnạ obạ yanẹn ikọbasẹa yayeni yakạạyi yanẹn soosoo yokpekpe. Ẹdọ mạ lopoon jạ yadẹi Antiyọk maa mmạ yakạlạeti yayau tạ yadẹi yatoolinẹn bạ aJisẹs bạ ketooli Krais.
44011027	Mạ kebee simaa yatọnganẹn bạ Ọbasẹ yablại dạ aJerusalẹm yakuuyi dạ Antiyọk.
44011028	Ẹdọ ọnẹn wana wạ okpeyạ Agabus, onoomạ ẹ kạ kawọng otạ ẹfa yạ Kutumadạn oyin obi yọwa bạ yodedeen nạ yọya mạ ekpoon ebạạ. Imaa odạbạ ẹ kạ kebee sạ aKlaudiyọs.
44011029	Yatoolinẹn maa ebạạ, ọnẹn ọnẹn opạli dạ nạ otạ luji adạ ẹfa ẹwẹ ebạng ọkọnga daa yanẹn bạ Ọbasẹ bạ yayau dạ lọsẹ jạ aJudiya.
44011030	Ẹdọ mbạ yadẹya yanạng kẹ aajaa ọkaama yasẹnga bẹ dạ kọbọọ kạ aBanabas obạ aSọọl tạ yakạạ yanọtam ikọbasẹa bạ yayau dạ aJudiya.
44012001	Onidạ mạ kebee simina nsạ Ọbọọl Ẹrọd oni mạnạ ẹ tạ okạạ yanẹn bidi bạ yasẹng kạ ikọbasẹ likpakpawai.
44012002	Nwạ onạngi tạ yafi kẹ Jemsa wạ odạ wẹẹnyaatẹa wạ aJọn obạ ẹkankang.
44012003	Kạ nwạ okạạ kẹ obi imin ọdaal kẹ bạ aJu ntẹẹm. Nwạ ọkọi lokạ tạ ọmaana kẹ Pitẹa tutu. (Imin oni dạbạ ẹ mạ kebee sạ yanạngi kọnangai kạ abrẹẹ wạ yabi kaa kutifungạ kạ yadẹi yist yaafạn.)
44012004	Kạ aẸrọd ọmaan kẹ Pitẹa, ogạnạ ẹ dạ ẹtọ mkpọkọbia, daa ọganna ẹ okạạ lẹkpala yạ yakonẹn aanaa tạ yakpenạ ẹ ẹdọ lẹkpala janjanaya odạ yakonẹn yanaa. Nwạ owooyi tạ odạạli Pitẹa ọkọnga kẹn kạ lowạni oyeni okpe ẹ ikpe, kebee sạ kọnangai kẹsẹngi kẹbọlaiya nạ kẹga kẹ.
44012005	Ọkaama yayoo Pitẹa dạ ẹkpọkọbitọ, odạ yanẹn ikọbasẹa yayii yatạm bạ yatatawa yakạạ Ọbasẹ yagẹna Pitẹa.
44012006	Mạ adeedeesa sạ aẸrọd oyooyi obi lewi lesowạ nạ ọkọnga kẹn Pitẹa okpe ẹ ikpe maa, aPitẹ ọyau kạ kẹwọọyi sạ yakonẹn yapoo bạ yakpenại ẹ ọdọọwai yatạ mkpọkọbi mpoo yafẹli ẹ kẹ, ẹdọ bạ yakpenại lẹkpọkạbikạm yayau kạ yonạnạng kạ kẹmakạm kaa.
44012007	Ẹdọ kạ ogạnạ, otoomnẹn kawọnga wạ Ọbasẹ ofi ọmaala ẹ maa, kogbongạ kọwaal mạ lekpekpeli jạ aPitẹ ọya kaa maa mạ ekpọkọbitọ maa. Nwạ oyuki Pitẹa dạ kẹkọkọwa obi ẹ, "Noomạ ọ ẹpaalẹpaal!" Ẹdọ kọsakana mkpọkọbi yạ yatoo yabọ kẹ Pitẹa maa nwada kẹ kạ mbọọ nwẹ.
44012008	Otoomnẹn kawọnga wạ Ọbasẹ mạ ojạu Pitẹa obi ẹ, "Gạnnạ ọ nkọ nwu, ayeni agạnạ ọ nnikpa nwu." aPitẹ onạng aajaa, ẹdọ obi ẹ, "Gạnnạ ọ ewula kanẹẹnia ẹdọ atooli m."
44012009	aPitẹ otooli ẹ odạbạ ẹ kẹn kạ lẹkpọkạbikạm jimaa. Nwạ ooyimạ boong wạ okạại, otoomnẹn kawọnga wạ Ọbasẹ onạngi maa obidạ lọtumajạu, ẹdọ ọbala ẹ obi nwạ okạạyi yidẹ.
44012010	Kạ mbạ yasẹng yakuuyi, yayạ kạ kẹmakạm sạ okonẹn wạ okạlạeti okpenại, ẹdọ yabọọli simaa yakọu kạ yepoowa. Ẹdọ yabọọli simaa yakọu kạ yetelea sạ yatoo mkpakau yamạạn, nsạ nạ abọọli mmạ adạbạ ọ kẹn kạ opoondeen kin. Ẹdọ mạ yayạ maa simaa, kekuuwạ sẹ kẹ kạ awool liwẹ, ẹdọ mbạ yadạbạ bẹ kẹn yasẹnga kạ ẹtọfati yana, ẹdọ mạ lebebebạ jimaa otoomnẹn kawọnga wạ Ọbasẹ maa oblạ kẹ.
44012011	Ẹdọ aPitẹ mmạ ofi oyimạ wool liwẹ, oyeni ojạu obi, "Mạ ajajimin, ami nyoo kẹ mbi Ọbasẹ otoomi kẹn otoomnẹn ọwẹ kawọnga tạ odạạli m kẹ dạ kọbọọ kạ Ẹrọd obaa kạ abloong bimin ebạạ bạ yanẹn bạ yadạ Ju, yabala bẹ dạ yafi nại."
44012012	Ẹdọ kạ aPitẹ oyi kẹ boong wạ odạbạ ẹ maa, nwạ ọkọi dạ ẹtọ yạ aMeri wạ odạ yaaka wạ aJọn Mak. Yanẹn soosoo yayau daa yayii yatạm.
44012013	Ẹdọ kạ aPitẹ ofoo kọbọọ kạ letimaa jạ ledạbạ jẹ kạ ebạmkpa kaa, yanẹẹn wẹẹn wana wạ odạ onạnạngnẹn mạ ẹtọ imaa wạ okpeyạ aRoda, mmạ ọkọu kạ letimaa tạ okạạ ọnẹn wạ ofoi kọbọọ.
44012014	Kạ otạni kẹ obi maa odạ lemlee jạ aPitẹ, ẹtẹẹm ẹdaali ẹ odạ lẹma maa ookuuwạ, oduukạ otuukạ ọkọu oyin bẹ obi bẹ, "aPitẹ obebenại kạ ebạmkpa kaa."
44012015	Mbạ yapọọna ẹ yajạu ẹ, "Ketạạl wọ kẹẹfẹ" ọkọu lokạ ojiyi bẹ obi, odạ aajaa. Mmạ yajạu ẹ, "Nạ odạ otoomnẹn kawọnga wạ Ọbasẹ."
44012016	Odạ aPitẹ ọkuuyi lokạ ofoi kọbọọ mạ letimaa maa, ẹdọ kạ kekpongạm yafi yakuuwạ letimaa, mmạ yakạạ Pitẹa, ẹdọ obạ bẹ wool kaani.
44012017	Ẹdọ aPitẹ otạ mbọọ oyoomạ bẹ obi tạ yafai, oyeni oyin bẹ dạ aTata odạạli ẹ kẹ dạ ẹtọ mkpọkọbia, ojạu bẹ obi bẹ, "Tạ yakọu yayin boong imin yakạạ Jemsa obạ yanẹn bạ Ọbasẹ bikaa ebạạ," ẹdọ nwạ mmạ oblạ kẹ ọkọu dạ apaa adọadọ.
44012018	Kạ lesowạ kẹpọọm, yakonẹn bạ yayooyi daa tạ yakpenạ lẹkpọkạbikạm yayau kạ yogạgạ bạ yodeen, yabimanai mbạ mbạ maa, boong wạ odạbạ ẹ obạ aPitẹ o.
44012019	Ẹrọd mmạ otoom yanẹn tạ yakọu yawoo Pitẹa, ẹdọ kạ obi ẹ ookạạ mmạ ọdẹ kaa yakonẹn bạ yayooyi kạ yonạnạng mạ adeedeesa simaa ọblau bẹ liblabla, oyeni ojạu obi tạ yafi bẹ kẹ. Kạ imaa ọbọọli kẹ, Ẹrọd onoomạ ẹ dạ aJudiya ọkọu dạ lopoon jạ yadẹi Siseriya ọya daa kạ obee pipiwẹẹn.
44012020	Ẹrọd ọkọnni ẹ obạ yanẹn bạ yablạ dạ lipoon jạ yadẹi Taya obạ Sidọn. Ẹdọ yanẹn bimaa yabọu bẹ yanẹn yabẹ soosoo yatạ yakọu yakạạ Ẹrọd. Mbạ yakạlạeti yadẹ kẹ ẹtẹẹm yạ onạnạngnẹn wạ aẸrọd wạ okpenại Lẹbọọlkạm lẹwẹ tạ obee obạ mbạ. Onạnạngnẹn imaa okpeyạ aBlastus. Ẹdọ mbạ yapạnạ daa Ẹrọd yabeem ẹ tạ yanạng wọfai obạ nwạ, ọgẹna luji jạ yanẹn lopoonna lọbaa yaji loblại mạ lopoon jạ abạ Ọbọọl Ẹrọd maa.
44012021	Kạ lewi jimaa jạ opimạ kẹ tạ yadungạnạ maa leyạ, Ẹrọd ogạnạ ẹ nkọ nwẹ kẹbọọla otạ ọnọọma kạ nkukpa nwẹ, ọtọnga obạ yanẹn bimaa.
44012022	Yanẹn bimaa mmạ yawọmmai yajiyi, "Ndạ ooseli amạ odạ ọnẹn ọtọngai, odạ Ọbasẹ ọtọngai."
44012023	Ẹdọ kọsakana, otoomnẹn kawọnga wạ Ọbasẹ onạng ẹ tạ ọtọọ apeen ọsẹnga obaa kạ nwạ obi Ọbasẹ kakadeen ookại. Ẹdọ libooni lijii ẹ kẹ obạ kẹ.
44012024	Oyinạ wạ Ọbasẹ ọkọu lokạ ọlaamai apaa ebạạ, yanẹn soosoo bạ yapuu yayoo ẹ kạ lọtumajạu.
44012025	aBanabas obạ aSọọl kạ yawẹ kẹ yonạnạng yọbẹ bạ yakọi yanạng dạ aJerusalẹm yawọọni daa yatạ bẹ Jọnna wạ yadẹi aMak.
44013001	Dạ ẹtọ ikọbasẹ yạ ẹya daa Antiyọk, yanẹn bidi yayau daa bạ yonạnạng yọbẹ odạ tạ yayin oyinạ wạ Ọbasẹ, bidi yonạnạng yọbẹ odạ tạ yakpe yanẹn likạạ jạ Ọbasẹ. Yanẹn bimaa odạ aBanabas obạ aSamiyọn wạ otoo kọkpang kạ kobilạ obạ aLusiyọs (wạ oblạ dạ lọsẹ jạ aSairẹn) obạ aManeen wạ yabọọma yakpạli kạ ẹtọ yana obạ Ẹrọd wạ odạ kikpamma, obạ aSọọl.
44013002	Kạ yayau kạ yakạạmại letu yakạạyi Tata kạ luji kesii. Kutumadạn kọtọnga kạ kẹwọọyi kẹbẹ kojạu kobi, "Baa pọọwa kẹ Banabasa obạ aSọọl yakạạ m dạ nạ yakọu yanạng yonạnạng bạ ọkaama ndẹ bẹ."
44013003	Ẹdọ kạ mbạ yasi kẹ luji yayeni yayi bẹ kẹ yatạm, bạ kikpamma ikọbasẹ yanẹẹni Banabasa obạ aSọọl mbọọ, ẹdọ mmạ yaganna bẹ yakọu.
44013004	aBanabas obạ aSọọl yanoomạ bẹ yakọu yonạnạng bạ Kutumadạn kotoomi bẹ. (Yasẹnga yayạ dạ opoondeen wạ yadẹi Seleusiya.) Ẹdọ aBanabas obạ aSọọl mmạ yayau mạ apaa imin yamlee kạ ukalangkwaa wạ otoo bẹ ọkọu dạ lẹsẹkpạlạ jạ Saiprọs.
44013005	Kạ kebee sạ yayạ dạ aSalamis yanạng yanẹn oyinạ wạ Ọbasẹ dạ ndungạnạtọ yạ aJu. Mbạ yabọọma obạ aJọn Mak wạ opạnại bẹ yonạnạng.
44013006	Yakọi tutu yabali bẹ lẹsẹkpạlạ jạ yadẹi Pafọs. Daa ndạ yadungạnạ obạ ọnẹn wana wạ odạ Ju, wạ okpeyạ Aba-Jisẹs. Nwạ odạ obongạ oyeni oyoo wool liwẹ aa ọtọnganẹn wạ Ọbasẹ.
44013007	Nwạ odạ omạnạwẹẹn wạ ọnẹn wạ ọkpamma kọgangakpa kimaa. Segiyọs Pọọlus odạ ọnẹn wạ oyi boong kaani. Ẹdọ nwạ otoomi tạ yadẹ Banabasa obạ aPọọl tạ yakọu dạ ẹtọ ẹwẹ, ọgẹna owooyi tạ opuuwạ oyinạ wạ Ọbasẹ.
44013008	Obongạ imaa (kạ kopoontọnga kạ yanẹn bạ yablạ dạ aGiris, yadẹi ẹ Ẹlimas) ọjaka tạ ọkpa bạ aPọọl obạ aBanabas eti oblạ maa kikpamma lopoon jimaa ojạu oyinạ wạ Ọbasẹ kạ lọtumajạu ooyoyi.
44013009	Ẹdọ aSọọl wạ yayeni yadẹi aPọọl, wạ Kutumadạn kowuuyi kạ awool, mạ ọwẹya obongạ imaa kạ lokạ,
44013010	Oyeni ojạu ẹ obi ẹ, "Awu wẹẹn wạ kudạn bungạbung! Awu wạ abeeyi leko akạạ boong wanwanaya wạ ọyiyi, awu awuuyi obạ likpaniku jạ libubuuwạ, awu kebee sansanaya aajakai dạ nạ asodạ kẹ lọtumajạu jạ Ọbasẹ kạ libeem.
44013011	Ajajimina, awu nạ anaan lotạmạ lọwu dạ kọbọọ kạ Ọbasẹ. Nạ amlee kẹ mplọng, jang kogbongạ lewia amung akạạ kạ obee pipiwẹẹn." Ẹdọ mạ lebebebạ jimaa, Elimas okạạ boong wạ odạ kebloong kebloong oblạ kaa ọjọla ẹ kẹ kạ ayẹẹn. Nwạ onoomạ ẹ ọsẹngi oplạplạmại owooyi ọnẹn wạ nạ ọmaana ẹ dạ kọbọọ.
44013012	Kạ kebee sạ kikpamma okạạ boong wạ odạbạ ẹ, nwạ oyooyi oyinạ wạ Ọbasẹ kạ lọtumajạu, ọsẹnga obaa obạ ẹ wool kạ yokpekpe bạ yọgẹna Tataa.
44013013	aPọọl obạ yabọọmanẹn yawẹ yanọọm kạ ukwaa wạ oblạ dạ aPafọs yayaal bẹ yakọu dạ opoondeen wạ yadẹi Pẹga wạ ọyau dạ lọsẹ jạ aPamfiliya. Odạ aJọn Mak wạ odạ ọbọọmanẹn ọbẹ wana, ọganna bẹ mạ apaa imaa oblạ kẹ ọkọu dạ aJerusalẹm.
44013014	Ẹdọ mbạ yablạ mạ aPẹga maa yakọu dạ Antiyọk wạ ọyau dạ aPisidiya. Mbạ yakọu dạ edungạnạtọ yạ aJu, kạ lewi kọmẹẹmma kạ abạ aJu leyạ yanọọma ọnọọma.
44013015	Kạ yayeeli kẹ kạ nwẹnẹ nsọwa yạ aMosis obaa nwẹnẹ yạ yatọnganẹn bạ Ọbasẹ yawẹ kẹ, yanạnạngnẹn bạ yakpamma edungạnạtọ imaa yakại bẹ lẹkawa tạ yakọu yajạu bẹ, "Abaa yanẹn yamọọn, amọọn yowooyi baa tạ yafukẹn yatọnga obạ yanẹn bimin òodạ aa boong wạ abaa yeni kẹ oyinạ ntẹẹm fawa wạ nạ yanạng bẹ."
44013016	aPọọl mmạ onoomạ ẹ obee obebee, ọgai kọbọọ, ẹdọ mmạ omạnạ ẹ tạ ọtọnga obạ mbạ ojạu bẹ, obi bẹ, "Abaa yanẹn yamọọn bạ yablạ dạ Izirẹl, obạ yanẹn ebạạ bạ yabi Ju yaadạ, bạ yayau min yakạạmại letu yakạạyi Ọbasẹ. Baa kala m kotung!
44013017	Ọbasẹ wạ yanẹn bạ yablạ dạ Izirẹl, opimạ bạ awọu bạ ijaani, oyeni onạng bẹ tạ yadạ yanẹn bạ yadeen, kạ kebee simaa sạ mbạ yawuuyi dạ lọsẹ jạ Ijip, yadạ yaseen. Ọbasẹ oyeni otạ ẹbọọfa ẹwẹ otạ onạng bẹ tạ yablạ kẹ dạ Ijip.
44013018	Ẹdọ oyeni komạmmạ obạ mbạ kạ mbạntam aapoo kạ yayau dạ kẹsẹkpọnga.
44013019	Nwạ okạbi kẹ yapoondeen yatạạn yapoo dạ lọsẹ jạ aKenaan oyeni onạng yanẹn yawẹ tạ yanaan kẹ lọsẹ jimaa kạ mbạntam ledu opạli aapoo opạli joo."
44013020	"Kạ imaa ọbọọli kẹ, Ọbasẹ okạạyi bẹ yakpammanẹn bạ yadạ kekpe mkpe tutu oyạ kebee sạ onại ọtọnganẹn ọwẹ wạ okpeyạ aSamuwẹl tạ ọkpamma yanẹn yawẹ.
44013021	Ẹdọ kạ kebee sạ mbạ yabeemi Ọbasẹ tạ okạạ bẹ Ọbọọl wạ nạ ọkpamma bẹ, Ọbasẹ onại Sọọla, wạ odạ wẹẹn wạ aKisi, ọnẹn wạ oblạ dạ kepoon sạ aBẹnjamẹn tạ ọkpamma yanẹn bạ Izirẹl kạ mbạntam aapoo.
44013022	Kạ kebee sạ Ọbasẹ ofi onạng Sọọla tạ okoomạ Ọbọọl wạ yanẹn bạ Izirẹl keedạ, ọmaan ọnẹn ọdọọdọ wạ okpeyạ aDeved tạ odạ Ọbọọl ọbẹ. Mina mmạ odạ boong wạ Ọbasẹ ojại ọgẹna Deveda, obi, 'Ami nkạạ kẹ njạu mbi aDeved wạ odạ wẹẹn wạ aJesi odạ lọnẹnku jimaa jạ nwooyi, ọgẹna nwạ odạ ọnẹn wạ nạ onạng boong wạ njại tạ onạng.'
44013023	"Ọbasẹ odạạli Jisẹsa wạ oblạ kạ epoonnamma yạ aDeved tạ odạ ọkaaminẹn wạ yanẹn bạ Izirẹl, adạ oni waki ẹ okạạ bạ awọu bạ ijaani.
44013024	aJisẹs mmạ omung omạnạ ẹ yonạnạng yọwẹ, aJọn okạlạeti onạng kẹ oyinạ wạ Ọbasẹ okạạ yanẹn bạ Izirẹl ebạạ, ojiyi bẹ tạ yasodạ bẹ ntẹẹm yaganna yebungạbung yẹbẹ, yayeni yablẹẹ bẹ lowi.
44013025	Ẹdọ kạ aJọn ọkuuyi tạ ọwẹ yonạnạng yọwẹ, ọblai yanẹn obi bẹ, 'Odạ naa lọnẹnkuwa abaa balabaa yabi ndạ o. Ami ọnẹn imaa wạ abaa koomi maa nndạ. Baa kpenạ, nwạ ofunikẹn kạ ami nạ nwẹi ọwẹi. Ami mmbọọwa tạ ngau ẹ kẹ nnikpa kạ mfẹ.'
44013026	"Abaa yanẹn yamọọn, bạ yablạ kạ epoonnamma yạ Ebraam, obạ yanẹn ebạạ bạ yayau min yakạạmại letu yakạạyi Ọbasẹ, odạ amọọn ọkaama Ọbasẹ ọkọnga kẹn oyinạ nkaama imin.
44013027	Ọgẹna yanẹn bạ yawuuyi dạ aJerusalẹm obạ yakpammanẹn yabẹ yaayi yajạu aJisẹs nwạ odạ ọkaaminẹn, likạạ jạ yatọnganẹn bạ Ọbasẹ jạ yayeeli kebee sansanaya kạ lewi kọmẹẹmma kạ aJu bẹ liigbongạ. Kạ mbạ yamaan Jisẹsa yafi kẹ, yayeni yanạng likạạ jạ yatọnganẹn bạ Ọbasẹ maa tạ lidạbạ jẹ lọtumajạu.
44013028	Okpintạ odạ kạ mbạ yabi legạn yaakạạ jạ yafitoo yapạạli ikpe lobạa yakạạ ẹ. Odạ yanại Paileta tạ onạng bẹ yafi kẹ Jisẹsa.
44013029	Ẹdọ kạ mbạ yawẹ kẹ tạ yanạng ẹ bloong bạ yafọngi kẹ kạ nwẹnẹ yạ Ọbasẹ yajạu nạ yanạng ẹ ebạạ yayikaa ẹ kẹn mạ ketipaa sạ yamạạni ẹ kaa maa, yatoo ẹ yakọu yagạn ẹ kạ ebạ.
44013030	Odạ Ọbasẹ onạng ẹ tạ ọplọka kẹ kạ lobạ.
44013031	Kạ awi yạ asoosoo okoowạ kẹ wool liwẹ okạạ yanẹn bạ yatooli ẹ bạ yablạ dạ aGalili yakuuyi dạ aJerusalẹm. Ajajimin, yanẹn bimaa mbạ yadạ bạ kẹnọọma kekạạ kạ oyinạ ọwẹ wạ yanạngi yakạạyi yanẹn.
44013032	"Ẹdọ ajajimina, amọọn yoyạ kẹ min tạ yoyin baa lẹkawa yiyayi jạ lẹgẹna boong wạ Ọbasẹ ọwaki ẹ kẹ okạạ bạ awọu.
44013033	Ọbasẹ onạng kẹ boong wạ ọwaki ẹ maa okạạ mọọn bạ yodạ bẹẹn yabẹ, kạ ọyẹẹmi kẹ Jisẹsa kạ lobạ, adạ yafọngi kẹ kạ nwẹnẹ yatạmma atu awẹ apoo, yajạu, " 'Awu adạ Wẹẹn ọmi, Iyaasi ami nnạng ọ tạ adạ Wẹẹn ọmi.'
44013034	Ẹdọ kạ lẹgạn jạ onại ẹ ọplọka kẹ kạ lobạ, ọkaama wool liwẹ jang kẹ liiduba. Nwạ ọtọnga kạ eti imin ojạu obi: " 'Ami nạ nkạạ ọ liyonnạ sangasang jạ ami nwaki m nkạạ Deveda.'
44013035	Adạ ojại kẹ dạ lipaa lidọlidọ, " 'Awu jang adẹya ọnẹn ọwu tạ ọduba kẹ.'
44013036	"Ọgẹna aDeved onại boong wạ ọdẹi Ọbasẹ kạ kebee kẹwẹ, ẹdọ mmạ obạ kẹ yabọnga ẹ dạ kọpaa kạ abạ yaatẹ, ẹdọ woolmun liwẹ liduba kẹ.
44013037	Odạ ọnẹn imin wạ Ọbasẹ ọyẹẹmi kẹ kạ lobạ, kaa oomung obạ, woolmun liwẹ kayena liiduba.
44013038	"Tạ yonạng baa yayimạ, abaa yanẹn yamọọn yajạu, oblạ kạ ọnẹn imin abaa yayeni keblạ kẹ kaa kekạạ kạ abloong bungạbung yẹbaa.
44013039	Ọnẹn wanwanaya wạ oyooyi ẹ kạ lọtumajạu, nạ ọsi ẹ kẹ kạ kebungạbung kẹwẹ sạ nsọ yạ aMosis mbi mbạng tạ nạng ọ asẹ kẹ.
44013040	Ọkaama, baa kpenại baa, oblạ maa boong imin wạ yatọnganẹn bạ Ọbasẹ yani jại kẹ ojạu wẹ odạbạ okạạ baa."
44013041	" 'Baa kala kotung, abaa bạ yablenại boong wạ Ọbasẹ ojại kẹ, Tạ obạ baa wool yayeni yabạ, ọsẹnga obaa ami nnạngi boong mạ kebee kẹbaa min wạ abaa nạ yajạu kạ lọtumajạu yaayooyi ọnẹn, okpintạ oyin baa ọgẹna ẹ.' "
44013042	Kạ kebee sạ aPọọl obạ aBanabas yablại kẹ lewi jimaa mạ edungạnạtọ yạ aJu maa, yanẹn bimaa yajại bẹ tạ yaduukạ bẹ kẹn kạ lewi lẹdọ lẹdọ jạ nạ odạ lewi lẹbẹ kọmẹẹmma dạ nạ yayin bẹ kaa bloong bimaa bạ yamạạn bẹ kẹ tạ yayin bẹ.
44013043	Kạ yalaama kẹ ledungạnạ lẹbẹ, yanẹn soosoo bạ yadạ Ju, obaa bạ yakạạyi Ọbasẹ kakadeen yayeni yadẹya kẹ tạ yatooli kẹbasẹ obạ kẹmaana sạ aJu mbạ yatooli Pọọla obạ aBanabas. Ẹdọ mbạ yatawa bẹ ntẹẹm tạ yakọu lokạ yabee ọtawa kạ kokoolạ kạ Ọbasẹ.
44013044	Kạ lewi kọmẹẹmma jạ aJu, jạ letotolại kaa, yanẹn opoondeena imaa yaduki bẹ kẹ ebạạ tạ yakọu yapuuwạ oyinạ wạ Ọbasẹ.
44013045	Odạ kạ kebee sạ abạ aJu yakạạ yanẹn bạ yayau daa yasoo kẹ wodeen, mbạ yamạạn bẹ tạ yayeni lekạkạjẹẹn obaa bạ aPọọl. Ẹdọ yablenạ bẹ yajạu boong wạ yatọnga odạ kubeem. Yayeni yatọnga kebungạbung yakạạ Pọọla.
44013046	Kạ kebee sạ aPọọl obạ aBanabas yapuu aajaa mbạ yọkaal yaayeni tạ yatọnga obạ aJu bimaa yajạu bẹ, oyoom okạạ mọọn tạ yokạlạeti yoyin baa likạạ jạ Ọbasẹ, ẹdọ òodạ aa boong wạ abaa pạli kẹ yabi jẹ yaanaan ọgẹna abaa yaabọọwa tạ yayeni etoom ayoyowa, amọọn nạ yọkọu yoyin yokạạ odạ yanẹn bạ yabi Ju yaadạ.
44013047	Ọgẹna aajin ndạ aTata ọkpai mọọn obi tạ yonạng, kạ ojại obi, " 'Ami nnạng baa kẹ tạ yadạ kogbongạ yakạạ yanẹn bạ yabi Ju yaadạ tạ yadạ eti nkaama yakạạ yanẹn ekpoonna ebạạ.' "
44013048	Ẹdọ kạ kebee sạ yanẹn bạ yabi Ju yaadạ yapuu boong imin, mbạ ẹtẹẹm ẹdaali bẹ yayeni yatọọngai Tata kạ oyinạ ọwẹ, ẹdọ yanẹn bimin bạ opimạ kẹ tạ okạạ bẹ etoom ayoyowa yafi yayoo oyinạ ọwẹ kạ lọtumajạu.
44013049	Ẹdọ oyinạ wạ aTata ọlaama kẹ mạ lọsẹ jimaa ebạạ.
44013050	Odạ bạ aJu bạ yawuuyi mạ lopoon jimaa yanọọma bẹ yanạng yakpammanẹn lopoonna jimaa obạ abanẹẹn bạ yadeen lopoonna bạ yakạạyi Ọbasẹ kakadeen tạ yamạnạ bẹ tạ yakạạ Pọọla obạ aBanabas agạgạ yawung bẹ mạ lọsẹ jimaa.
44013051	Yanạnạngnẹn yakaan kọfọu yẹfẹtọa yẹbẹ yakuudạ bẹ maa, ẹdọ yablạ kẹ yakọu dạ lopoon jạ yadẹi Ikoniyum.
44013052	Ẹdọ yatoolinẹn bạ yayau dạ Antiyọk yayau kạ yutẹẹmdala bạ yowuuyi owuwu, Kutumadạn koyeni kowuu bẹ kạ awool.
44014001	Kạ yayạ dạ lopoon jạ yadẹi Ikoniyum, aPọọl obạ aBanabas yabọọma maa yakọu dạ edungạnạtọ yạ aJu adạ yani kani yanạngi tạ yanạng oyinạ wạ aTata kạ ẹfaẹfa, imaa onạng yanẹn bạ yadạ Ju obaa bạ yabi Ju yaadạ bạ yasoosoo tạ yayoo Jisẹsa kạ lọtumajạu.
44014002	Odạ Ju bạ yabi Jisẹsa kạ lọtumajạu yaayooyi, yanoomạ bẹ yanạng yanẹn bạ yabi Ju yaadạ ntẹẹm tạ nkọnni bẹ obạ yanẹn bạ Ọbasẹ.
44014003	Bạ ketạdạ letu bimaa yayau mạ libọọ jimaa kạ kobee kpọọl, yatọngai obạ yanẹn yọkaal yaayeni yagẹna Tata. Ẹdọ aTata onạngi yanẹn tạ yayimạ yajạu oyinạ ọwẹ wạ yanạngi yagẹna kokoolạ kọwẹ kạ oyeni obạ mbạ maa odạ lọtumajạu. Okạạ bẹ ẹfa yatạ yanạng yẹkalakala bloong kạ mbọọ mbẹ.
44014004	Ẹdọ imaa onạng yanẹn opoondeena imaa tạ yapọọwa bẹ kẹ kạ akpala apoo. Lẹkpala jana lebee obạ aJu jidaa lebee obạ bạ ketạdạ letu bạ aKrais.
44014005	Ẹdọ yanẹn bạ yabi Ju yaadạ obaa bạ yadạ Ju yafạnạnạ obạ yakpammanẹn yabẹ yapạạli yajạu mbạ nạ yanạng bẹ kebungạbung yayeni yatoo bẹ ataa yafi bẹ kẹ.
44014006	Kạ kebee sạ abạ ketạdạ letu yapuu boong imin, mbạ yawai yakọu dạ lipoon jạ yadẹi Listira obạ Dẹbi jạ liyau dạ lọsẹ jạ yadẹi Laikoniya, obạ liwuu jạ liyau dạ kọkpaa daa ebạạ.
44014007	Ẹdọ daa ndạ mbạ yayau yanạng lẹkawa yiyayi jạ ọgẹna Kraisa.
44014008	Dạ aListira yakạạ odạm wana wạ obi ọọfẹ tạ ọsẹnga, mạnạ ọ kạ ọmaana.
44014009	Ọya maa opuuwại oyinạ wạ aPọọl onạngi, ẹdọ aPọọl okpenạ ẹ saam okạạ obi oyeni kẹ woolfạnnạ jạ nạ otạ ọtawa kẹ.
44014010	Ẹdọ aPọọl mmạ ọdẹ kaa ojạu ẹ obi ẹ, "Noomạ abee obebee", nwạ onoomạ ẹ kạ kawọng omạnạ ẹ tạ ọsẹnga.
44014011	Kạ kebee sạ yanẹn bimaa yakạạ boong wạ aPọọl onại, mbạ yamạnạ bẹ tạ yawọmmai kạ kopoon tọnga kọbẹ kạ yadẹi Laikoniya, yajiyi, "Yadạm bimin yadạ aa yabasẹ bẹẹn bạ yayạ maa aa yanẹn etieti yakạạ mọọn!"
44014012	Mbạ yajiyi yabi aBanabas nwạ odạ ọbasẹ wẹẹn wạ yadẹi Zewus, aPọọl odạ ọbasẹ wẹẹn wạ okpeyạ Ẹmes, ọsẹnga obaa kạ odạ nwạ onại oyinạ maa.
44014013	Ẹdọ ọnẹn imin wạ oni yooyi ẹyau okạạyi ọbasẹ wẹẹn wạ yadẹi Zewus wạ ẹtọ ẹwẹ ẹya kạ kẹmakạm lopoonna jimaa mmạ otạ yapaamdạm obạ litipoo otạ oyạ kạ kẹmakạm, ẹdọ nwạ obạ yanẹn lopoonna yawooyi tạ yayoo ẹyau yakạạ bạ ketạdạ letu jạ Krais.
44014014	Ẹdọ kạ kebee sạ aBanabas obạ aPọọl yapuu boong imaa, aPọọl obạ aBanabas yayaayi kẹ nkọ yạ yagạn bẹ kạ awool, (tạ okoowạ ojạu obi mbạ obạ kenại sạ yanẹn bimaa yaadẹya.) Ẹdọ mbạ yatuukạ yakọu yamlee mạ lẹkpala jạ yanẹn bimaa yawọmmai.
44014015	Yajạu bẹ yabi bẹ, "Abaa yanẹn, mbọng ọkaama yanạngi boong wạ odạ ajin o. Amọọn yodạ yanẹn aa abaa maa! Ẹdọ yotoo lẹkawa yiyayi yopạnạ baa maa, oblạ maa abaa yakoomạ tạ yatooli bloong kanga bimin ebạạ, ẹdọ yatooli odạ Ọbasẹ etoomma, nwạ onại kawọng obạ lọsẹ oyeni onạng lọganga jạ lodeen obaa bloong bạ yayau kạ kamlee kawẹ ebạạ.
44014016	Kạ yebee bạ yẹbọọli kẹ nwạ ọganna yanẹn bạ yablạ liwuu ekpoonna ebạạ tạ yanạng dạ ọdẹi bẹ.
44014017	Okpintạ odạ aajaa, nwạ okoowạ kẹ yanẹn gboong lọbasẹku jạ nwạ odạ, kạ kẹyiyayi sạ onại kẹ okạạ baa. Ẹdọ nwạ onạngi ọbasẹ tạ otạạyi wạ oblạ kạ kẹbasẹkpang, onạngi bloong bạ amọọn koonni bạ yedạ yeti tạ yewạạm lidu kạ kebee kẹbẹ keyạ kaa, okạạyi baa luji oyeni onạngi baa tạ yayeni yutẹẹmdala kạ ntẹẹm."
44014018	Kạ abạ ketạdạ letu kạ yakpintạ yatọnga kẹ aajaa obạ mbạ odạ ọtawa bạ ketạdạ letu tạ yanạng yanẹn bimaa yajạu ẹyau imaa yaayooyi yakạạ bẹ.
44014019	Ẹdọ bạ aJu bidi yablạ kạ Antiyọk wạ aPisidi obaa Ikoniyum, yayau maa yadẹẹ kẹ ntẹẹm yạ yanẹn bimaa ebạạ, ọkaama mbạ yatoo Pọọla ataa, yayeni yatali ẹ yatoowạ ẹ yadạbạ bẹ mạ opoondeen imaa ọgẹna yanẹn bimaa yabala bẹ yajạu aPọọl obạ kẹ.
44014020	Odạ kạ kebee sạ yatoolinẹn yayạ maa yabee yasongạ ẹ kẹ, ẹdọ aPọọl ọplọka kẹ onoomạ ẹ omlee mạ opoondeen maa, ẹdọ kạ lewi jạ letotolại kaa, yabọọma obạ aBanabas yablạ kẹ yakọu dạ lopoon jạ yadẹi Dẹbi.
44014021	Kạ mbạ yanại kẹ oyinạ dindinạ wạ ọgẹna Kraisa yakạạ yanẹn bạ yawuuyi dạ aDẹbi, yanại yanẹn soosoo tạ yadạ yatoolinẹn, Ẹdọ yaduukạ bẹ yakọu dạ Listira obạ Ikoniyum obaa dạ Antiyọk wạ ọyau dạ aPisidiya.
44014022	Ẹdọ mbạ yanạng yatoolinẹn bạ yayau daa tạ yabee yatawa kạ awoolfạnnạ jạ yayeni obạ aKrais. Yajiyi bẹ, "amọọn yanẹn bạ Ọbasẹ ebạạ, nạ yoyeni agạgạ yạ asoosoo mạ etoom imin, oblạ maa kạ kekpongạm yọya kạ kọkpamma kạ Ọbasẹ."
44014023	Mbạ yabọu yanọtam ikọbasẹa kạ lẹkpala janjanaya jạ yanẹn bạ Ọbasẹ. Kạ yasi kẹ luji yayeni yayi bẹ kẹ yatạm, yaganna yanẹn bimaa yagạnạ Ọbasẹ dạ kọbọọ wạ mbạ yayooyi kẹ kạ lọtumajạu,
44014024	ẹdọ mbạ yasẹnga bẹ mạ aPisidiya maa yayạ dạ aPamfiliya.
44014025	Yanạng oyinạ wạ Ọbasẹ dạ lopoon jạ yadẹi Pẹga, ẹdọ yayeni yayikaa kapiil yakọu dạ lopoon jạ yadẹi Ataliya.
44014026	Ẹdọ yablạ mạ apaa imaa yayaal yakọu daa Antiyọk. Ẹdọ mạ ikọbasẹ yạ Antiyọk, mmạ yani yau yaganna bẹ yakạạ kokoolạ kạ Ọbasẹ kạ yonạnạng bạ mbạ ajajimina yawẹ kẹ kenại.
44014027	Kạ kebee sạ mbạ yawọọni yayạ dạ Antiyọk yadẹẹ yanẹn ikọbasẹa yafuka bẹ, ẹdọ mmạ yayin bẹ bloong ebạạ bạ Ọbasẹ otoo bẹ onạng obaa dạ onại tạ ọfẹya yanẹn bạ yabi Ju yaadạ tạ yayoo Ọbasẹ kạ lọtumajạu.
44014028	Ẹdọ mbạ yayau maa kạ kobee kpọọl obạ yatoolinẹn bạ aKrais.
44015001	Yanẹn bidi yablạ Judiya yayạ dạ Antiyọk, ẹdọ yamạnạ bẹ tạ yakpei bạ ketooli Krais yajiyi bẹ, "Obi oodạ abaa tạ yaataa kukpạl yayeni yanạng boong wạ nsọ yạ aMosis njại ọọfẹya Ọbasẹ tạ ọkaam baa kẹ."
44015002	aPọọl obạ aBanabas yanạng ẹkaang yạ ededeen obạ yanẹn bimaa ọsẹnga obạ yokpekpe yọbẹ bimaa, ẹdọ mmạ yapạạli yajạu aPọọl obạ aBanabas obạ yanẹn yadọ yadọ bạ yayau mạ Antiyọk maa tạ yakọu dạ aJerusalẹm dạ nạ yakạạ bạ ketạdạ letu obạ yanọtam ikọbasẹa ọsẹnga obạ ẹkaang imaa.
44015003	Yanẹn ikọbasẹa yatooli bẹ kẹpana, ẹdọ mbạ yakọu yasẹnga bẹ dạ lọsẹ jạ yadẹi Fonisiya obaa jạ yadẹi Sameriya yayin yanẹn bạ Ọbasẹ bạ yayau daa yagẹna dạ yanẹn bạ yabi Ju yaadạ, yasodạ bẹ ntẹẹm yapạnạ kẹn Ọbasẹ, ẹdọ imaa onạng yanẹn bạ Ọbasẹ yayau daa ebạạ yayeni yutẹẹmdala bạ yodeen.
44015004	Ẹdọ kạ kebee sạ yayạ dạ aJerusalẹm, yanẹn ikọbasẹa, obaa bạ ketạdạ letu obaa yanẹn bimin bạ yadạ yanọtam ikọbasẹa, yanaani bẹ, ẹdọ mbạ yayin bẹ bloong ebạạ bạ Ọbasẹ otoo bẹ onạng.
44015005	Odạ yanẹn ikọbasẹa bidi bạ yasẹng kạ lẹkpala jạ aFarisi, yanoomạ bẹ kạ kawọng yajạu, "Oyoom okạạ bẹ tạ yaataa kukpạl yayeni yayoo nsọ yạ aMosis."
44015006	Bạ ketạdạ letu obạ yanọtam ikọbasẹa yadungạnạ apaa yana tạ yakpenạ yagẹna boong imin.
44015007	"Ẹdọ kạ mbạ yatọnga kẹ boong imaa kạ kobee kpọọl, aPitẹ onoomạ ẹ kạ kawọng ojạu bẹ obi bẹ, abaa yanẹn yamọọn, abaa yayimạ kẹ yabi, kạ kebee sạ kẹbọọli kẹ, Ọbasẹ odạạli m kạ kẹwọọyi kẹbaa tạ nkọu nạng lẹkawa yiyayi lẹwẹ nkạạ yanẹn bạ yabi Ju yaadạ. Oblạ mma mbạ yapuuwạ, ẹdọ yayoo Ọbasẹ kạ lọtumajạu.
44015008	Ẹdọ Ọbasẹ imin wạ oyi ntẹẹm yạ yanẹn, okoowạ mọọn kẹ obi yanẹn bạ yabi Ju yaadạ odạ yanẹn yawẹ, kạ ọganna Kutumadạn okạạ bẹ, adạ oni kạại mọọn.
44015009	Nwạ mọọn oonại tạ yoyeni kopạnạnạ obạ mbạ, odạ nwạ okoi kẹ ntẹẹm mbẹ kạ yebungạbung, ọsẹnga obaa mạ yayooyi kẹ kạ lọtumajạu.
44015010	Ẹdọ ajajimin, mbọng ọkaama abaa yawooyi dạ nạ yanạng Ọbasẹ ọkọnni ẹ kạ abaa jaakai tạ yanẹẹn atoo dạ yẹkọkọwa bạ yanẹn bimin bạ yadạ bạ ketooli Krais. Atoo yạ abi bạ awọu obạ amọọn aafẹ tạ yotạ.
44015011	Amọọn yoyoo kẹ yobi aTata Jisẹs oblạ kạ kokoolạ kọwẹ yoyeni nkaami, adạ nwạ ọkaami bẹ kẹ."
44015012	Ẹdọ mbạ ebạạ mạ ledungạnạ jimaa yafai yakalai litung tạ yapuuwạ boong wạ aBanabas obạ aPọọl yayini yagẹnai yepolạ obạ yẹkalakala bloong bạ Ọbasẹ ọsẹng kạ mbạ onạng kạ kẹwọọyi sạ yanẹn bạ yabi Ju yaadạ.
44015013	Kạ mbạ yawẹ kẹ boong wạ yatọngai, aJems ọpọọna bẹ obi bẹ, Abaa yanẹn yamọọn, baa kala m kotung!
44015014	aSaimọn Pitẹ oblạ kạ oyinni mọọn ajajimina dạ Ọbasẹ okạlạ eti okoowạ kẹdẹi sạ oyeni obạ yanẹn bạ yabi Ju yaadạ, kạ odạạli yanẹn kạ kẹwọọyi kẹbẹ tạ yadạ yanẹn yawẹ ebạạ.
44015015	Boong wạ yatọnganẹn bạ Ọbasẹ yanijại odạ kobạngạ kobạngạ obạ imin ọgẹna boong imin nwạ yajại.
44015016	" 'Kạ imin ọbọọli kẹ, ami nạ nwọọn, ẹdọ ami nạ nyeni mmạạnạ kẹ ẹtọ yạ aDeved, yạ enitọọ kẹ, ami nạ nyonnạ yẹ kẹ dạ ẹẹtọọ kẹ, nyeni ngai yẹ nyoo kạ kawọng.
44015017	Oblạ mmạ yanẹn yadọ yadọ bikin ebạạ, obạ yanẹn bạ yabi Ju yaadạ bạ ami ndẹ kẹ tạ yadạ yanẹn yami, ndạ aTata oojại, wạ onạngi bloong bimin ebạạ.'
44015018	Jiova wạ onại yanẹn tạ yayimạ bloong bimin kạ yebee bạ yeni bọọli kẹ nwạ ojại boong imin."
44015019	"Ẹdọ aJems mạ ojạu bẹ obi bẹ, yibala yimi odạ, amọọn yanẹn bạ yabi Ju yaadạ mmạ yatotolại Ọbasẹ, ndạ ọọyi tạ yakạạ bẹ agạgạ kạ mbạ yayooyi Kraisa kạ lọtumajạu.
44015020	Tạ yoduukạ yọfọng nwẹnẹ yạ nạ yokạạ bẹ yotạ yoyin bẹ yojạu bẹ. Mbạ luji jạ yatoo yatọọm kẹ ndạl nnạ yaaji, kẹkpasam nnạ yaanại, ẹtẹẹn yạ yasami lekool ọsasam mmạ yafi nnạ yaji, yayi nnạ yayeni yaji.
44015021	Ọgẹna kebee kegạnạ kẹ sạ yayeeli kẹ nsọ yạ aMosis kạ ndungạnạtọ yạ aJu kạ lewi kọmẹẹmma janjanaya, yayeni yanạng kẹ oyinạ ọwẹ kạ lopoon janjanaya."
44015022	Ẹdọ bạ ketạdạ letu jạ aKrais obạ yanọtam ikọbasẹa obạ yanẹn ikọbasẹa ebạạ, yapạạli yajạu nạ yadạạli yanẹn bidi mạ kẹwọọyi kẹbẹ maa yatoom bẹ tạ yatooli Pọọla obạ aBanabas yakọu dạ Antiyọk. Ẹdọ ọkaama mbạ yadạạli bẹ yanẹn yapoo, wana yadẹi ẹ aJudas wạ okpeyạ aBanabas obạ idi wạ yadẹi aSailas mbạ yakpamma yanẹn nkọbasẹa yạ nyau dạ aJerusalẹm.
44015023	Yakạạ bẹ nwẹnẹ yạ yafọngi kaa bloong bimin bạ yajại yabi: i Amọọn bạ ketạdạ letu obạ yanọtam ikọbasẹa, obạ yanẹn bạ abaa bọọma yadạ bạ aKrais ebạạ yakạạ baa lẹdẹ, abaa bạ ketooli Krais bạ yabi Ju yaadạ, bạ yawuuyi dạ Antiyọk obạ lọsẹ jạ aSiriya obaa Silisiya. i
44015024	Amọọn yopuuwạ kẹ dạ yanẹn bidi bạ yablạ mạ lẹkpala lẹmọọn jimin yakọi kaa yakạạ baa agạgạ, yayeni yakạbi kẹ ntẹẹm mbaa ọsẹnga obaa bloong bạ yakpei baa. Amọọn oodạ yotoomi bẹ tạ yakọu yakpe baa bloong bạ yedạ aajaa.
44015025	Amọọn ebạạ yodungạnạ kẹ ẹdọ oblemạ mọọn kẹ ebạạ tạ yodạạli yanẹn bidi yotoom bẹ kạ kabaa. Mbạ nạ yatooli yamạnạbẹẹn yamọọn kẹdẹiya, aBanabas obạ aPọọl yafuka.
44015026	Yanẹn bạ yadẹya kẹ tạ yafi ntoom mbẹ kạ legạn jạ yanạngi yonạnạng bạ aTata ọmọọn Jisẹs Krais.
44015027	Ẹdọ amọọn yotoomi kaa bạ aJudas obạ aSailas kạ awool libẹ, mbạ nạ yayin baa kạ ẹma bloong bimin bạ amọọn fọngi kẹ min.
44015028	Kutumadạn obạ amọọn yọdẹya kẹ dạ nạ yojạu baa atoo yạ adạmmi abọọli kẹ eti yookại, kọbọọli kẹ abaa tạ yayoo yẹkpawa bimin.
44015029	Baa luji jạ yatoo yatọọm kẹ ndạl kaaji, baa yayi kaaji, baa ẹtẹẹn yạ yasami lekool kaaji, baa kẹkpasam kaanạngi. Òodạ aa boong wạ abaa maan wool libaa dạ nạ yajạu bloong bimin yaanại, abaa nạ yanạng yakoolạ.
44015030	Ẹdọ kạ kebee sạ yatooli bẹ kẹ kẹpana, mbạ yakọi dạ Antiyọk dạ yafuka bạ ketooli Krais bidaa ebạạ, ẹdọ mmạ yakạạ bẹ nwẹnẹ imaa yạ yafọngi bẹ.
44015031	Kạ yanẹn bimaa yayeeli nwẹnẹ imaa, ntẹẹm ndaali bẹ mạ kọtọnga kimaa, obạ ekoo ntẹẹmfawa yạ yakại bẹ.
44015032	aJudas obạ aSailas kạ awool libẹ bạ yadạ yatọnganẹn bạ Ọbasẹ, yatọnga obạ yanẹn ikọbasẹa maa kạ kobee kpọọl, yayeni yakạạ bẹ oyinạ wạ nạ ọfawa bẹ ntẹẹm, obaa wạ nạ onạng bẹ yabee yatawa kạ Ọbasẹ.
44015033	Kạ mbạ yayau kẹ daa kạ obepipiwẹẹn, yanẹn ikọbasẹa yatooli bẹ kẹpana kạ ọfai, ẹdọ mbạ yaduukạ bẹ yablạ kẹ yakọu yapạnạ kaa yanẹn bimin bạ yatoomi bẹ. [
44015034	Odạ aSailas obi ọọpana, nạ ọya kẹ daa.]
44015035	aPọọl obạ aBanabas yayau dạ Antiyọk daa, kạ obeepipiwẹẹn, mbạ obạ yanẹn soosoo yadọ yadọ yakpei yayeni yanạngi lẹkawa yiyayi jạ lẹgẹna aTata Jisẹs.
44015036	Kạ yayau kẹ maa kạ awi asoo, aPọọl ojại Banabasa obi ẹ, "Fukẹn yọkọu yopimạ kẹ bạ ketooli Krais dạ lopoon janjanaya jạ amọọn nại kẹ daa oyinạ wạ aTata oblạ maa amọọn yokạạ kẹ dạ mbạ yadạ."
44015037	Ẹdọ aBanabas owooyi aJọn wạ yadẹi Mak tạ otooli bẹ ọkọu.
44015038	Odạ aPọọl ọbala ẹ obi ọọyiyi tạ yatạ Jọnna yakọu, ọgẹna kạ kọsẹnga kạlạeti kạ yani too ẹ yakọu nwạ oblạ kẹ odoo bẹ daa yayau dạ aPamfiliya obạ mbạ ọọya tutu oyạ kekpongạm kạ yawẹ yonạnạng yọbẹ.
44015039	Imaa onạng bẹ mbạ bimaa yapoo tạ yayeni ẹkaang yạ ẹtatawa kạ kẹwọọyi kẹbẹ yạ ẹtali bẹ kọpọọwa kẹ. aBanabas odạạli Maka otạ omlee kạ ukwaa yayaal bẹ yakọu dạ aSaiprọs.
44015040	aPọọl odạạli ẹ Sailasa otạ ọgaba ọkọu, yanẹn ikọbasẹa yaganna bẹ kẹ ebạạ yakạạ kokoolạ kạ Ọbasẹ.
44015041	aPọọl ọkọu ọsẹnga ẹ dạ aSiriya obạ aSilisiya tạ onạng yanẹn nkọbasẹa idaa ebạạ tạ yabee yatawa.
44016001	Ẹdọ aPọọl onoomạ ẹ kọsẹnga ọkọu dạ lipoon jạ yadẹi Dẹbi obạ Listira. Ketooli Kraisa wana wạ okpeyạ aTimoti owuuyi daa. Yaaka wạ aTimoti kayena odạ ketooli Krais, oyeni oblạ dạ kowuu kạ yanẹn bạ yadẹi Ju. Yaatẹ wạ aTimoti oblạ dạ kowuu kạ yanẹn bạ yadẹi Girik.
44016002	Bạ ketooli Krais ebạạ bạ yawuuyi dạ aListira obạ Ikoniyum yayini yọmaanayu bạ aTimoti.
44016003	aPọọl odạạli Timotia opạli ẹ kukpạl, ọgẹna owooyi Timotia tạ otooli bẹ. Onại aajaa ọsẹnga obaa bạ aJu bạ yawuuyi mạ lopoon jimaa ebạạ yayimạ kẹ yajạu yaatẹ wạ aTimoti oblạ dạ kowuu kạ yadẹi Girik.
44016004	Adạ mbạ yasẹngi yapạpạmại bẹ mạ lipoon jimaa ebạạ, mbạ yayini kẹ bạ ketooli Krais bạ yayau daa boong wạ abạ ketạdạ letu jạ aKrais obạ yanọtam ikọbasẹa yayau dạ aJerusalẹm yapạạli yajạu tạ yanạng, ẹdọ yajiyi bẹ tạ yanạng yẹkpawa bimaa.
44016005	Ẹdọ mbạ yanạng yanẹn bạ yayau mạ nkọbasẹtọ maa tạ yatawa yabee kạ awoolfạnnạ libẹ, ẹdọ yanẹn bạ yayooyi Krais kạ lọtumajạu yakọu lokạ yasoi osoi kạ lewi lewi.
44016006	Ẹdọ mbạ yakọu yasẹnga bẹ dạ lọsẹ jạ yadẹi Figiya obạ aGalesiya, ọgẹna Kutumadạn kọkpai bẹ kẹ tạ yakọu yanạng oyinạ wạ Ọbasẹ dạ lipaa jạ yadẹi Esiya.
44016007	Kạ kebee sạ yayạ kẹ dạ kọkpaa kạ Maisiya, mbạ yajaka dạ yafi kọi dạ aBitiniya, odạ Kudạn kạ aJisẹs obạ mbạ kọọdẹya.
44016008	Ẹdọ mbạ yasẹnga yabọọli mạ lọsẹ jạ aMaisiya maa, yayikaa yakọu dạ Trọwas.
44016009	Ẹdọ mạ apaa imaa nyạ aPọọl ọyau ọnaan kokạạ Kudạnna kạ adeedeesa. Kạ ọyau kạ yidẹ, okạạ ọnẹn wana wạ oblạ dạ aMasidoniya obeenni maa oyeni odeennại ẹ obi ẹ, "Bọọli afukẹn dạ aMasidoniya akaam mọọn kẹ."
44016010	Ẹdọ aPọọl adạ oyeni kokạại kudạnna kimaa aajin, mbạ yayonnạ bẹ wool yakọu dạ aMasidoniya, ọgẹna mạ mbạ yayooyi kẹ yajạu Ọbasẹ ọdẹẹ bẹ tạ yakọu yanạng oyinạ ọwẹ yakạạ yanẹn dạ apaa idaa.
44016011	Amọọn yọnọọma kạ ukalangkwaa, yoblạ mạ aTrọwas yọyaal yọbali mọọn lowi yọkọu dạ kọgangakpa kạ yadẹi Samotirasẹ, yoblại mạ apaa imaa kạ lesowạdi yọkọu dạ aNiyapolis.
44016012	Mạ apaa imaa mmạ amọọn blạ yomlee kamlee dạ opoondeen wạ yadẹi Filipi wạ ọkpamma lọsẹ jạ yadẹi Masidoniya wạ odạ kọkpaa kạ aRoom ọkpamma. Yọya mạ opoondeen imaa kạ awi yạ asoosoo.
44016013	Kạ lewi kọmẹẹmma kạ aJu leyạ, yoblạ kẹ mạ opoondeen maa yọkọu kạ ẹgangapaam dạ amọọn bala mọọn yobi nạ yokạạ apaa yạ nạ yayau kạ yayi bẹ yatạm. Ẹdọ kạ amọọn yạạ kaa yọnọọm ọnọnọọm yọtọnga obạ abanẹẹn bạ amọọn kạạ yafuka bẹ kaa.
44016014	Yanẹẹn wana wạ oblạ mạ kẹwọọyi kẹbẹ maa ọkala mọọn kotung odạ aLidiya wạ oblạ dạ lopoon jạ yadẹi Tiyatira. Nwạ okpei yẹkọọ kolạ oyeni odạ yanẹẹn wạ okạmại letu okạạyi Ọbasẹ. aTata onạng ẹ tạ ọganna ẹtẹẹm ẹwẹ okạạ kọtọnga kạ aPọọl onạngi bẹ.
44016015	Nwạ obạ yanẹn yawẹ ẹtọa ebạạ yablẹẹ bẹ lowi, ẹdọ nwạ mmạ ọjạu mọọn tạ yofukẹn yọyika mọọn kạ ẹtọ ẹwẹ, "Òodạ aa boong wạ amọọn yooyi kẹ kạ lọtumajạu yojạu yobi nwạ odạ ọnẹn wạ oyooyi kẹ Tata kạ lọtumajạu." Ẹdọ nwạ onạng mọọn tạ yọdẹya tạ yọkọu obạ nwạ.
44016016	Lewi jana kạ amọọn kuuyi dạ lipaa jạ yayau yayi yatạm, yodungạnạ obạ ofooli yanẹẹnwẹẹn wana otạ kudạn bungạbung kạ awool, kotoowại ẹ konạngi loboo, okạạyi yanẹn bạ yayeni ẹ uluu.
44016017	Yanẹẹnwẹẹn imaa omạnạ ẹ tạ ototolại Pọọla obạ amọọn owọmmai ojiyi, "Yanẹn bimin odạ yanạnạngnẹn bạ Ọbasẹ wạ odeen. Yayini baa dạ nạ yasẹnga yayeni nkaami dạ kọbọọ kạ Ọbasẹ."
44016018	Kạ awi soosoo yanẹẹnwẹẹn imin ọkuuyi lokạ ototolại mọọn oyeni ojiyi aajaa. Ẹdọ lewi jana boong maa ọkọnni Pọọla tutu osodạ ẹ daa ojạu kudạn bungạbung kimaa obi ẹ, "Ntoo ẹfa yạ ẹya kạ aJeen jạ aJisẹs Krais nwung ọ tạ adạbạ ọ mạ awool jạ yanẹẹnwẹẹn imin!" Ẹdọ mạ lebebebạ jimaa kudạn bungạbung kimaa kodạbạ kẹ kẹn koblạ kẹ.
44016019	Ẹdọ kạ yanẹn bạ yayeni ofooli yanẹẹnwẹẹn imin yafi yayimạ yajạu bẹ omung ọọfẹya tạ yatạ ofooli ọbẹ yanạng limaan yamaan kẹ Pọọla obạ aSailas yatạ bẹ yakọu yapạnạ kaa yakpammanẹn bạ yayau kạ lukpaal lọbẹ.
44016020	Yatạ bẹ yapạnạ maa yanạnạngnẹn bạ aRoom bạ yadeen, yajạu bẹ, "Yanẹn bimin yablạ dạ aJu, odạ yatuum yakạạ agạgạ mạ opoondeen ọmọọn min.
44016021	Mbạ yakpei mọọn tạ yonạng bloong bạ nsọ mmọọn njại mọọn nnạ yoonại."
44016022	Ẹdọ yanẹn bimaa ebạạ kayena yabee mkpala mkpala yakạạ bạ aPọọl, imaa onạng yakpammanẹn bimaa tạ yayau kẹ nkọ yạ aPọọl obạ aSailas yagạn bẹ kạ awool, ẹdọ yanạng tạ yaduu bẹ mkpa.
44016023	Kạ yadui bẹ kẹ lotạmạ jạ lọkakala, yadạạli bẹ yagạnạ dạ ẹtọ mkpọkọbia, ẹdọ yajạu kikpenạ lẹkpọkạbikạm yajạu ẹ, fẹlai bẹ ọtawa ọtawa.
44016024	Kikpenạ lẹkpọkạbikạm maa, kạ yajại ẹ kẹ aajaa, odạạli Pọọla obạ aSailas ogạnạ bẹ dạ lekpekpeli jạ lẹyau dạ kamlee, ẹdọ ogạnạ bẹ loti kạ mfẹ.
44016025	Kạ kewiwọọyi aPọọl obạ aSailas yayi yatạm yayeni yatee litee ntọọnga yakạạ Ọbasẹ, yakpọkọbinẹn bikin ebạạ yakala bẹ kotung.
44016026	Kọsakana koyungạ lọsẹa kạ kọtatawa koyạ maa, koyuu lẹkpọkạbikạm jimaa ebạạ mạnạ ọ kạ lọsẹ lọwẹ, ẹdọ mạ lebebebạ jimaa atima ebạạ akuuwạ yẹ kẹ mkpọkọbi yạ yatongạ ọkpọkọbinẹn wanwanaya ebạạ mbana kẹ.
44016027	Kạ kebee sạ kikpenạ lẹkpọkạbikạm ọplọka kạ yidẹ okạạ atima lẹkpọkọbikạma ebạạ akuuwạ yẹ kẹ, ọtaali ẹkankang tạ otạ ọfi kẹ wool liwẹ, ọgẹna ọbala ẹ obi yakpọkọbinẹn maa ebạạ yawau kẹ.
44016028	aPọọl mạ ọpẹẹ lemlee, ojạu ẹ obi ẹ, Wool liwu boong wạ obuuwạ kaanạng, ọgẹna amọọn ebạạ yọyau maa.
44016029	Kikpenạ lẹkpọkạbikạm maa mmạ ọdẹẹ kaa ọnẹn tạ okạạ ẹ otolikang, ẹdọ otuukạ, ọtutumai otạ omlee kaa ọtọọ Pọọla obạ aSailas kạ mfẹ.
44016030	Ẹdọ odạạli bẹ otạ bẹ odạbạ bẹ kẹn, mmạ ọblau bẹ, obi bẹ, "Abaa yanẹn, odạ yang nnạ nnạng mmạ nyeni nkaami ọ."
44016031	Mbạ mmạ yajạu ẹ yabi ẹ, "Yoo Tata wạ okpeyạ aJisẹs kạ lọtumajạu, ẹdọ awu nạ ayeni nkaami kudạnna, awu obạ yanẹn ẹtọa ẹwu ebạạ."
44016032	Ẹdọ mbạ yanạng oyinạ wạ aTata yakạạ ẹ obạ yanẹn bạ yayau kạ ẹtọ ẹwẹ ebạạ.
44016033	Mạ adeedeesa simaa, odạm imaa mmạ otoo bẹ ọkọu okoi bẹ kẹ bloong bạ yanại bẹ kạ awool ebạạ, ẹdọ aPọọl onạng ẹ nwạ obạ yanẹn ẹtọ ẹwẹa ebạạ tạ yablẹẹ bẹ lowi.
44016034	Odạm imaa otạ Pọọla obạ aSailas ọkọu kạ ẹtọ ẹwẹ okạạ bẹ luji tạ yaji. Nwạ obạ yanẹn ẹtọ ẹwẹa ebạạ yayau obạ yutẹẹmdala, ọsẹnga obaa kạ mbạ yayooyi kẹ Ọbasẹ kạ lọtumajạu.
44016035	Kạ lewi lesowạ, kẹpọọm, yakpammanẹn bạ yablạ dạ aRoom yatoomi yanạnạngnẹn nsọwa bạ yadeen tạ yakọu yajạu bẹ tạ yaganna Pọọla odạ aSailas tạ yablạ kẹ.
44016036	Kekpenạ lẹkpọkạbikạm mmạ oyinni okạạ Pọọla obi bẹ, "Yakpammanẹn yatoomi kẹn yajạu ami tạ nwali baa. Ọkaama mạ ajajimin baa blạ kẹ yayeni yakọu kạ ọfai."
44016037	aPọọl mmạ ojạu yanạnạngnẹn nsọwa bạ yadeen bimaa obi bẹ, "Yakpammanẹn yanại yanạnạngnẹn tạ yayau kạ lowạni yaduu mọọn lotạmạ, yayeni yagạnạ mọọn dạ lẹkpọkạbikạm, kạ kebee sạ mbạ yabi mọọn kẹ ikpe yaakpe aa yanẹn bạ yadạ Room. Ẹdọ ajajimina nwẹ mbạ yawooyi tạ yaduuwạ oduuwạ yadạạli mọọn kẹ din o. Amọọn jang aajaa yoodẹya, mbạ kạ awool libẹ tạ yafukẹn yadạạli mọọn kẹ din o."
44016038	Ẹdọ yanạnạngnẹn yakọu yatooli oyinạ imin yakạạ yakpammanẹn bạ aRoom, kạ yapuu yajạu aPọọl obạ aSailas yadạ yanẹn bạ aRoom, ọkala bẹ.
44016039	Mbạ yapạnạ maa Pọọla obạ aSailas yajạu bẹ tạ yablạ kẹ kaa yakạạ bẹ, ẹdọ mmạ yadạạli bẹ kẹ dạ lẹkpọkạbikạm, yajạu bẹ tạ yablạ kẹ mạ lopoon maa.
44016040	aPọọl obạ aSailas yablạ kẹ dạ lẹkpọkạbikạm, yakọu dạ ẹtọ yạ aLidiya tạ yapimạ bẹ daa, ndạ yapạn yanẹn bạ Ọbasẹ mmạ yatọnga obạ mbạ tạ yabee yatawa ọtawa kạ aKrais, ẹdọ mbạ yablạ kẹ mạ lopoon jimaa.
44017001	Kạ kebee sạ mbạ yasẹng bẹ dạ Amfipolis obaa dạ Apoloniya yamạnạ dạ aTẹsẹlonika, apaa yạ edungạnạtọ yạ aJu ẹya.
44017002	Adạ aPọọl onikaani onạngi, ọkọi dạ edungạnạtọ yạ aJu. Ọyau daa oyinni bẹ oyeni okoowại bẹ kạ likạạ jạ Ọbasẹ kạ awi kọmẹẹmma kạ abạ aJu atele.
44017003	Oyini bẹ okoowại bẹ dạ oyoom okạạ aKrais tạ ọnaan libini, oyeni ọplọka kẹ kạ lobạ. aPọọl ojạu bẹ obi bẹ, "aJisẹs imin wạ nnyinni baa ngẹnai min, nwạ odạ aKrais imin wạ Ọbasẹ opimạ kẹ,"
44017004	Yanẹn bidi yayooyi kạ lọtumajạu ẹdọ yamạnạ bẹ tạ yatooli bạ aPọọl obạ aSailas. Aajaa kayena yanẹn soosoo bạ yadạ Girik bạ yakạạmại letu yakạạyi Ọbasẹ, obaa banẹẹn soosoo bạ yadạ kikpamma.
44017005	Odạ bạ aJu yakọu yabọu yẹnẹn bungạbung bidi kạ nkạnti yafuka yatạ yanạng lẹnẹnkpala yatoi koyuu mạ opoondeen imaa, ọsẹnga obạ mbạ yayeni lekạkạjẹẹn obạ aPọọl obaa Sailas kạ yanạngi yanẹn yayoo Jisẹsa kạ lọtumajạu, yayeni yatotolại bẹ. Bạ aJu yatạ yanẹn bimaa yakọu dạ ẹtọ yạ aJasin yanạng koyuu, yawooyi tạ yatạ bẹ yadạbạ bẹ kẹn yakạạ yanẹn maa.
44017006	Odạ kạ kebee sạ yabi Pọọla obạ aSailas yaakạạ, yatali Jasina obạ yanẹn ikọbasẹa bidi yatạ bẹ yakọu dạ yanẹẹnna bạ yakpamma opoondeen imaa, ẹdọ yawọmmai yajiyi, "Yanẹn bimin yanạng kẹ agạgạ tạ ayau apaa yanyanaya, ẹdọ ajajimin, mbạ yatoo yẹ yayạ kẹ mạ opoondeen ọmọọn min.
44017007	aJasin ọnaan bẹ kẹ aa yanẹn yawẹ dạ ẹtọ ẹwẹ. Mbạ ebạạ yakạkạwại kẹ nsọ yạ Ọbọọl ọmọọn wạ odeen, yajiyi, mbạ yayeni ọbọọl wạ odeen ọdọọdọ wạ yadẹi aJisẹs."
44017008	Yanẹn obạ yakpammanẹn lopoonna jimaa kạ yapuu boong imin ntẹẹm mbuuwạ bẹ kẹ.
44017009	Ẹdọ bạ kẹkpamma lopoon jimaa yanạng Jasina obạ yanẹn bikin tạ yanaan bẹ mkpalakau yaganna bẹ yablạ kẹ.
44017010	Kạ lewi lebibilạ aajin, yanẹn ikọbasẹa kebee yaakạbi, yanại Pọọla obạ aSailas tạ yablạ kẹ yakọu dạ lopoon jạ yadẹi Bẹruya. Kạ mbạ yayạ daa, yakọi dạ edungạnạtọ yạ aJu.
44017011	Yanẹn bạ yayau dạ aBẹruya, ọdẹẹ bẹ tạ yapuuwạ boong wạ aPọọl oyinni bẹ ọtaa kẹ yanẹn bạ yayau dạ aTẹsẹlonika kaa. Yawooyi owooyi tạ yapuuwạ oyinạ imaa obạ litung libẹ, ẹdọ lewi janjanaya yakpei likạạ jạ Ọbasẹ maa tạ yakạạ boong wạ aPọọl oyinni bẹ maa obidạ aajaa yafọngi kạ nwẹnẹ yạ Ọbasẹ.
44017012	Yanẹn bạ yayau daa soosoo yayoo kẹ kạ lọtumajạu, fạnạka banẹẹn bạ yadeen bạ yablạ Girik, obạ yadạm soosoo kayena bạ yadạ Girik yayoo kạ lọtumajạu.
44017013	Kạ aJu bạ yayau dạ aTẹsẹlonika yapuu yajạu aPọọl oyeni onạngi oyinạ wạ Ọbasẹ dạ lopoon jạ aBẹruya mbạ yakọi daa, ẹdọ yamạnạ bẹ tạ yanạng lẹnẹnkpala jạ nạ lenoomạ jẹ lenạng koyuu.
44017014	Ẹdọ yanẹn ikọbasẹa kebee yaakạbi yadạạli Pọọla yakọnga kạ ẹgangapaam, odạ aSailas obạ aTimoti yayau mạ aBẹruya.
44017015	Yanẹn bimin bạ yadạạli kẹ Pọọla maa yakọu yatooli ẹ tutu yayạ dạ lopoon jạ yadẹi Atẹn. Ẹdọ mbạ yaduukạ bẹ yablạ kẹ yakọu dạ aBẹruya obạ lẹkawa jạ aPọọl okạại bẹ tạ yayin Sailasa obạ aTimoti tạ yapạnạ ẹ dạ Atẹn kebee nnạ yaakạbi.
44017016	Ẹdọ mạ kebee simaa sạ aPọọl ọyau dạ Atẹn okoomi Sailasa obạ aTimoti, ẹtẹẹm ebuuwạ ẹ kẹ kạ okạạ ndạl kạ liku nsoo mạ lopoon maa ebạạ.
44017017	aPọọl oyenại litọnga obạ yanẹn bạ yadạ Ju dạ edungạnạtọ ẹbẹ obaa bạ yabi Ju yaadạ odạ yakạạmại letu yakạạyi Ọbasẹ obaa bạ yapạnại ẹ maa lewi janjanaya kạ lupaal.
44017018	Mbạ bidi odạ bạ yadẹi Epikuriyan bidi odạ bạ yadẹi Stọyik yayạ maa yapạnạ maa Pọọla. Kạ aPọọl okạạyi lẹkawa yiyayi jạ Ọbasẹ mạ lopoon jimaa, yanẹn bidi bạ yatotolại ọnẹn wạ yadẹi Epikurọs yamlee kạ lẹkpala jạ yanẹn bạ yadẹi Stọyik yamạnạ bẹ ẹkaang obạ nwạ. Ẹdọ mbạ bidi yajiyi odạ mbọng ọkọọlakọọla duuwạduuwạ imin ọtọngai ojiyi o. Bidi yajiyi, "Nwạ oseeli aa ọtọngai ọgẹna yabasẹbẹẹn bạ yadạ yaseen. Mbạ yajại imin ọsẹnga obaa aPọọl ọtọngai ọgẹnai Jisẹsa obaa dạ yanẹn nạ yaplọka kẹ kạ lobạ."
44017019	Ẹdọ yadạạli Pọọla yatạ yakọu dạ ledungạnạ jạ ekpetọ yạ edeen yạ yadẹi Ariyopagọs. Ẹdọ mbạ yajiyi Pọọla yajạu ẹ, nạ ọdẹẹ mọọn tạ yoyimạ boong yọgẹna yokpekpe yọpẹyọpẹ bimin bạ awạlại kẹn maa.
44017020	Ọgẹna bloong bidi bạ amọọn puuwại ọ atọngai agẹnai yedạ mọọn teei, ọkaama amọọn yowooyi tạ yoyimạ boong wạ abloong bimaa yekoowạ.
44017021	Ọsẹnga obaa yanẹn bạ yamaana mạ lopoon jimin jạ yadẹi Atẹn min, obạ yaseen bạ yawuuyi min ebạạ ọdẹi bẹ tạ yapuuwạ boong ọpẹọpẹ wạ omung oyại maa.
44017022	Ẹdọ aPọọl mạ onoomạ ẹ obee kạ likạ jạ yanẹn ledungạnạa jimaa, ojại bẹ obi bẹ, "Abaa yanẹn bạ yablạ mạ Atẹn, ami nkạạ kẹ mbi kạ nti soosoo abaa yatuum yanạng kẹbasẹ.
44017023	Ọgẹna adạ ami nsẹngi mbọlai mạ opoondeen ọbaa imin, ami nkạạ kẹ bloong bạ abaa kạạmại letu yakạạyi nyeni nkạạ kẹ kayena kẹyaunọọma sạ abaa mạạni yafọng kaa yabi: IMIN ỌYAU OKẠẠ ỌBASẸ WẠ AMỌỌN BI KẸ YOOYI. Ọbasẹ imaa wạ abaa kạạmại letu yakạạyi okpintạ odạ kạ abaa bẹ yaayi, nwạ odạ boong wạ ajajimin nnyinni nkạạyi baa."
44017024	"Ọbasẹ wạ obolạ ekpoon obaa bloong bạ yẹyau kạ kamlee kawẹ ebạạ, nwạ odạ aTata wạ ọkpamma kawọng kaa obạ lọsẹ, nwạ kạ ntọ yạ yanẹn yatoo mbọọ yamạnạ oowuuyi,
44017025	Bọng bọng oowoi wạ ọnẹn nạ obạngạ onạng okạạ ẹ. Ọgẹna nwạ kạ awool liwẹ oduukạ okạạyi yanẹn ebạạ etoom, kẹwọọwa obạ abloong banbanaya.
44017026	Ọbasẹ okạlạeti obolạ ọnẹn wana, ẹdọ mmạ otạ ọnẹn imaa wana otạ obolạ anẹnkpọng liwuuwa ebạạ jạ liyau mạ ekpoon min. Nwạ kạ awool liwẹ okạlạeti opạli kẹ yebee obạ apaa yạ onại tạ adạ kowuu kọbẹ.
44017027	Nwạ onại aajaa oblạ maa yanẹn tạ yawoo Ọbasẹ, ẹdọ odạ yapạn ẹ kẹn yayeni yakạạ ẹ adạ yawọngai yawooyi ẹ, ẹdọ nwạ kepạạlạpạạl ọọyau obạ ọnẹn wanwanaya.
44017028	Ọgẹna ọnẹn wana ojạu kẹ obi odạ nwạ onạng mọọn tạ yowuuyi etoom, yọsẹnga, yoyeni yodạ boong wạ amọọn bi dạdạ, odạ adạ bạ kẹfọngi nwẹnẹ yabaa yajại kẹ yabi, 'Amọọn kayena yodạ bẹẹnna.'
44017029	"Ọkaama odạdạ kạ amọọn dạ bẹẹn bạ Ọbasẹ, mọọn nạ yọbala yojạu yobi Ọbasẹ maa odạ aa ọkpata wạ yatoo gool, obidạ siliva obidạ lẹtaa yanạng, wạ ọnẹn otoo kọbọọ ọkọọ obạ yuka.
44017030	Kạ kebee sạ kẹbọọli kẹ Ọbasẹ yanẹn ujạufala ọọmaan kạ yebungạbung bạ yanại kẹ, ọsẹnga obạ kebi keeyi kẹ bẹ. Odạ ajajimin, ojại obi yanẹn dẹndẹ dẹndẹ maa ebạạ tạ yasodạ bẹ ntẹẹm yaganna yebungạbung yẹbẹ.
44017031	Ọgẹna nwạ oyoo kẹ lewi jana jạ nạ otạ okpe ọnẹn wanwanaya ikpe kạ eti lọtumajạuwa mạ ekpoon imin. Ọnẹn wana wạ Ọbasẹ opimạ ẹ kẹ, nwạ nạ otạ okpe yanẹn ikpe imaa. Ọnẹn wạ okoowạ mọọn kẹ, wạ nạ yajạu yọọkanga kạ onạngi ẹ tạ ọplọka kẹ kaa lobạ."
44017032	Kạ kebee sạ aPọọl ọtọnga ọgẹna kẹplọka kẹ kạ lobạ, yanẹn yabẹ bidi yanại oloowạ ọgẹna ẹ, odạ yanẹn yabẹ bidi yajạu ẹ, "Amọọn yowooyi ọ tạ ayeni atọnga kaa imaa dạ nạ yopuuwạ."
44017033	Ẹdọ aPọọl ọganna bẹ mạ ledungạnạ maa oblạ kẹ.
44017034	Yanẹn bidi bạ yayooyi kẹ oyinạ ọwẹ kạ lọtumajạu yatooli ẹ. Yanẹn bimaa odạ aDiyonisiyọs wạ odạ ọnẹn ekpetọa imaa (Ariyopagọs) obạ yanẹẹn wana wạ okpeyạ aDamaris obạ yanẹn yadọ yadọ bạ yayau obạ mbạ.
44018001	Kạ aPọọl ọtọnga kẹ obạ yanẹn ledungạnạa jimaa ọwẹ kẹ, oblạ kẹ mạ Atẹn maa ọkọu dạ lọpoon jạ yadẹi Kọrẹnt.
44018002	Kạ oyạ dạ aKọrẹnt, opạn daa odạm wana wạ odạ Ju wạ okpeyạ Akwila wạ oyeni ọmaana dạ aPọntus. Nwạ obạ yanẹẹnna wạ okpeyạ aPrisiliya yamung yablại kẹ dạ Itali ọsẹnga obaa Klaudiyọs wạ odạ ọbọọl wạ ọkpamma ojại obi yanẹn bạ yadạ Ju ebạạ tạ yablạ kẹ dạ aRoom.
44018003	aPọọl ọkọi daa tạ opimạ bẹ kẹ oyeni ọya daa yanạng yonạnạng, ọsẹnga obaa nwạ owooyi lọkọku jạ yatoo yanạngi akunạ, tạ otoo owuuyi etoom, adạ mbạ yani nạngi.
44018004	aPọọl ọkuuyi dạ edungạnạtọ yạ aJu kạ lewi kọmẹẹmma kọbẹ tạ oyeni kọtọnga obạ yanẹn bạ yadạ Ju obaa bạ yadạ Girik tạ ọjaka onạng bẹ yayoo oyinạ wạ Ọbasẹ kạ lọtumajạu.
44018005	Kạ aSailas obạ aTimoti yablạ dạ aMasidoniya yawọọn yayạ daa, aPọọl ọfi kebee kẹwẹ ebạạ tạ otạ onạng oyinạ wạ Ọbasẹ okạạ yanẹn, oyeni oyinni yanẹn bạ aJu, ojạu bẹ, aJisẹs maa nwạ odạ aKrais.
44018006	"Odạ kạ kebee sạ aJu yabi obạ oyinạ wạ aPọọl yaadẹya, yayeni yablenại ẹ oblenại, nwạ nạ odui kọfọu kạ kọyau kạ nkọ nwẹ otạ ojạu bẹ obi bẹ òodạ aa boong wạ abaa dẹẹya tạ yanạng wool libaa likpoo, abaa kạ awool libaa yayeni kobi kimaa, ami kaa nsẹng. Kạ omạạn ẹ min, ami nạ nkọu mpạnạ daa oodạ yanẹn bạ yabi Ju yaadạ, nnạng oyinạ wạ Ọbasẹ nkạạ bẹ."
44018007	Ẹdọ aPọọl oblạ kẹ maa ọkọu dạ ẹtọ yạ ọnẹn wana wạ okpeyạ aTaitus Justọs wạ odạ kekạạmi letu kekạạ Ọbasẹ. Nwạ owuuyi ofoolạ mạ edungạnạtọ yạ aJu maa.
44018008	Kikpamma edungạnạtọ yạ aJu imaa odạ odạm wana wạ okpeyạ aKrisipus. Nwạ obạ yanẹn yawẹ ebạạ, obạ yanẹn soosoo bạ yablạ mạ lopoon jạ Kọrẹnt, kạ mbạ yapuu kẹ oyinạ wạ aPọọl onại bẹ yayooyi Ọbasẹ kạ lọtumajạu, ẹdọ yakọu yablẹẹ bẹ lowi.
44018009	aPọọl oyeni kokạạ Kudạnna kạ adeedeesa sana kạ Ọbasẹ opạn ẹ maa kạ ọyau kạ yidẹ, ojạu ẹ obi ẹ, "Yọkaal bana kaayeni, odạ kọu lokạ anạngi oyinạ wạ anạnạngi maa, ẹma kaakpạnạ.
44018010	Ọgẹna ami nyau obạ awu, ẹdọ ọnẹn maa oodạ wạ nạ ọfẹya tạ onạng ọ boong, ọsẹnga obaa yanẹn soosoo bạ yayau mạ lopoon jimin yadạ yanẹn yami."
44018011	Ẹdọ aPọọl ọya mạ lopoon jimaa kebạntam sana obạ kepipi, okpei yanẹn likạạ jạ Ọbasẹ.
44018012	Kạ aRoom yanại Galiyo tạ odạ ọkpammanẹn wạ yanẹn bạ yadẹi Akaya bạ aJu bạ yayau mạ apaa imaa ebạạ yadungạnạ, ẹdọ yamaana Pọọla yatoowạ ẹ yakọu dạ lokạ jạ kikpamma dạ nạ yakpe ẹ ikpe.
44018013	Yayin ẹ yajiyi ẹ, "Odạm imin onạngi yanẹn yakạạmại letu yakạạyi Ọbasẹ kạ eti yạ nsọ mbi nnjại."
44018014	Odạ kạ kebee sạ aPọọl ojại tạ onạng kọtọnga, aGaliyo wạ odạ kikpamma ojại bẹ aJu bimaa obi bẹ, òodạ aa boong wạ odạ ọnẹn imin wạ odạ aPọọl onại kẹ kebungạbung ofi ọbọọwa kẹ tạ nkạlạ baa kotung abaa yanẹn baa aJu.
44018015	Odạ kạ odạdạ ẹkaang abaa nạngi yạ ẹgẹnai likạạ obạ ayeen, obạ nsọ mbaa yạ abaa totolại, abaa kạ awool libaa yayeni tạ yatọnga yayeni yapạạli. "Ami oodạ nạ mpạli nkạạ baa kạ aboong wạ nạ yanạng wạ ọbọọwa kaa, obidạ wạ obi kaa ọọbọọwa."
44018016	Ẹdọ Galiyo kikpamma onạng bẹ tạ yawung bạ aJu yablạ kẹ.
44018017	Mbạ ebạạ mmạ yadibạ ọnẹn wạ ọkpamma edungạnạtọ ẹbẹ wạ okpeyạ aSostenes yayau kạ lokạ jạ aGaliyo maa yaduu ẹ, odạ aGaliyo bẹ daa ọọpọọna.
44018018	Kạ imaa odạbạ ẹ ọga kẹ, aPọọl ọyau maa obạ yanẹn ikọbasẹa dạ Kọrẹnt kạ awi soosoo, ẹdọ mạ omung ooblạ kẹ ọkọu ọnọọma kạ ukalangkwaa wạ ọkuuyi Siriya, aPrisiliya obạ Akwila yatooli ẹ mạ kọsẹnga kimaa. Mmạ omung oblại kẹ dạ Siseriya, aPọọl opạli ẹ kẹ yiil kạ letu, ọsẹnga obạ kọwaki kạ onại.
44018019	Kạ yayạ dạ lopoon jạ yadẹi Ẹfisọs, aPọọl ọganna maa Prisiliya obạ Akwila, odạ nwạ ọkọu omlee dạ edungạnạtọ yạ aJu oyeni kọtọnga obaa bạ aJu.
44018020	Yanẹn ikọbasẹa bidi yabeem Pọọla tạ ọya kẹ daa obạ mbạ ogạnạ ogạnạ odạ nwạ obạ mbạ ọọdẹya.
44018021	Kạ oblại kẹ, oduukạ ojạu bẹ obi bẹ, "òodạ aa boong wạ ọdẹi Ọbasẹ, ami nạ nduukạ m kẹn." Ẹdọ nwạ omlee kạ ukalangkwaa wạ ọgabai kọsẹnga mạ Ẹfisọs maa oblại kẹ.
44018022	Kạ aPọọl oyạ kẹ dạ lopoon jạ yadẹi Siseriya obạn ọkọu kabạli kạ (aJerusalẹm) tạ ọdẹkẹ yanẹn ikọbasẹa, ẹdọ mmạ oyeni ọyika ọkọu dạ Antiyọk.
44018023	Kạ ọyau kẹ mạ Antiyọk kạ obee pipiwẹẹn, oblạ kẹ ọsẹnga ẹ dạ lọsẹ jạ aGalesiya obạ aFigiya, ọkuuyi dạ apaa yạ nkọbasẹtọ nyau tạ onạng yatoolinẹn bạ aKrais ebạạ tạ yabee yatawa.
44018024	aJu wana okpeyạ aPolos, oblạ dạ lopoon jana jạ yadẹi Alẹjandiya oyạ dạ Ẹfisọs. Nwạ odạ ọnẹn wạ oyi kọtọnga oyeni oyimạ kẹ nwẹnẹ yạ nsoosoo yạ ngẹna oyinạ wạ Ọbasẹ.
44018025	Yakpe ẹ kẹ yagẹna eti yạ aTata, ẹdọ nwạ oyenại lẹdẹ jạ ledeen tạ ọtọnga oyeni okpe yanẹn lọtumajạu jạ lọgẹna Jisẹsa okoolạ okoolạ, odạ kewiblẹẹyi sẹkakạn sạ oyi odạ sạ aJọn kẹblẹẹyi lowi.
44018026	Nwạ omạnạ ẹ tạ ọtọnga ọtatawa kạ edungạnạtọ yạ abạ aJu. Odạ kạ aPrisiliya obạ Akwila yapuu kẹ boong wạ ọtọnga, yadạạli ẹ yatạ yakọu kạ ẹtọ ẹbẹ yayin ẹ yatama boong wạ ọsẹng kạ eti yạ ọgẹna Ọbasẹ.
44018027	Ẹdọ kạ aPolos owooyi tạ ọkọu dạ kowuu kạ yanẹn bạ yadẹi Akaya, yanẹn ikọbasẹa bạ yawuuyi mạ Ẹfisọs maa yakaami ẹ yayeni yafọng nwẹnẹ yakạạ ẹ yạ nạ otạ ọkọu okạạ yatoolinẹn bạ yayau dạ kowuu kidaa, yajiyi bẹ tạ yanaan aPolosa yakoolạ okoolạ. Kạ oyạ daa nwạ ofi odạ boong nkaama wạ odeen okạạ yanẹn bạ Ọbasẹ. Nwạ odạ nkaami yạ ndeen okạạ yanẹn bạ Ọbasẹ bimin bạ yanaani kẹ kokoolạ kọwẹ.
44018028	Ọgẹna nwạ onại ẹkaang yạ ẹtatawa obạ aJu kạ lowạni, otạ nwẹnẹ yạ Ọbasẹ okoowại bẹ obi aJisẹs nwạ odạ aKrais.
44019001	Mạ kebee simaa sạ aPolos otoo ọya dạ opoondeen wạ yadẹi Kọrẹnt, aPọọl nwạ ọkọi ọsẹnga ẹ kạ kabạli liwuuwa jimaa omạnnạ dạ lopoon jạ yadẹi Ẹfisọs. Mạ oyạ daa okạạ bạ ketooli Krais bidi mạ apaa imaa.
44019002	Ẹdọ mạ ọblau bẹ obi bẹ, "Nwẹ abaa yanaan kẹ Kutumadạn kạ abaa beebee yayoo Jisẹs Kraisa kạ lọtumajạu o." Mmạ yapọọna ẹ yajạu ẹ, "Ee ee! Amọọn jang kẹ boong wạ odạ Kutumadạn yoopu yọgẹna."
44019003	aPọọl mạ ọblau bẹ obi bẹ, "Odạ naa kewiblẹẹyia abaa naani o." Yapọọna ẹ yajạu ẹ, "Odạ kewiblẹẹyi sạ aJọn."
44019004	aPọọl mạ ojạu bẹ obi bẹ, "Kewiblẹẹyi sạ aJọn odạ sạ yanẹn bạ yasodạ bẹ kẹ ntẹẹm. aJọn oyinni yanẹn obi bẹ, 'Baa yoo ọnẹn imaa wạ ototolại m kạ ngạm, wạ ofunikẹn maa kạ lọtumajạu, ọnẹn imaa odạ aJisẹs.' "
44019005	Ẹdọ kạ mbạ yapuu kẹ boong imin, yakọi yablẹẹ bẹ lowi kạ aJeen jạ aTata Jisẹs.
44019006	aPọọl mạ ọnẹẹn bẹ mbọọ, ẹdọ Kutumadạn kofi komlee bẹ kạ awool. Mbạ yamạnạ bẹ tạ yatọnga obạ liseen tọnga yayeni yatọnga boong wạ oblạ kẹ ẹma yạ Ọbasẹ.
44019007	Yanẹn bimaa odạ yadạm joo yapoo.
44019008	aPọọl mạ omạnạ ẹ tạ ọkọu dạ edungạnạtọ yạ abạ aJu. Ọyau daa kạ mpẹ ntele, onạngi ẹkaang yạ ẹtatawa obạ mbạ, oyeni ọjakai tạ onạng bẹ dạ nạ yakạạ lọtumajạu kạ aboong wạ ọtọngai ọgẹna kọkpamma kạ Ọbasẹ.
44019009	Odạ yanẹn bidi yatawa kẹ ntẹẹm bẹ, ọkaama kạ lọtumajạu yaayo. Ẹdọ yanẹn bimaa yatọngai bloong bungạbung kạ lowạni yagẹnai eti ẹpẹẹpẹ imin mạ likạ jạ yanẹn maa ebạạ. Imaa onạng aPọọl tạ oblạ kẹ, odạạli ẹ bạ ketooli Krais bidi otạ bẹ ọkọu dạ ekpekpetọ yana yạ yadẹi Tairanus, ọya daa yayeni litọnga obạ mbạ kạ lewi janjanaya.
44019010	aPọọl ọkọu lokạ mạ yonạnạng bimaa kenại obạ yanẹn bimaa kạ mbantam mpoo. Imaa onạng bạ aJu obạ yanẹn bạ yadạ Girik, bạ yawuuyi mạ kowuu kạ yadẹi Esiya maa ebạạ tạ yapuuwạ oyinạ wạ aTata, bạ aJu obaa bạ yabi Ju yaadạ.
44019011	Ọbasẹ otạ Pọọla onạng yẹkalakala bloong.
44019012	Odạdạ yaplọngbẹẹn obạ nkọ yạ ogạn ẹ kẹ kạ awool yatạ yapanai yapeenạpeenạ obạ yanẹn bạ yatoo lidạn bungạbung, ẹdọ yapeenạpeenạ yatawai kẹ, lidạn bungạbung liganai bẹ.
44019013	Ẹdọ bạ aJu bidi bạ yani kaani yapạpạmại bẹ dạ lipoon yatạ loboo yawungi lidạn bungạbung, kayena yajakai tạ yatạ jeen jạ aTata Jisẹs yawung lidạn bungạbung jạ liyau kạ awool jạ yanẹn. Mina odạ boong wạ yajại, "Lidạn bungạbung jimaa, kạ ajeen jạ aJisẹs wạ aPọọl onạngi oyinạ ọgẹnai."
44019014	Ẹdọ bẹẹndạmbẹẹn yatạạnyapoo bạ kikpamma nyau wạ odeen wạ okpeyạ aSkiva, mbạ yanạngi boong imin.
44019015	Odạ kudạn bungạbung maa kojại bẹ kobi bẹ, "Ami nyimạ kẹ Jisẹsa, nyeni nyimạ kẹ Pọọla odạ abaa yadạ naa yanẹnna o."
44019016	Odạm imaa wạ otoo kudạn bungạbung kạ awool mạ ofilạ ọyaam bẹ kạ awool oduu bẹ oyeni ọsuuwa bẹ, ẹdọ mbạ ebạạ yawau yadạbạ bẹ kẹn mạ ẹtọ kamlee maa obạ yewoon, obaa bloong bạ onại bẹ kạ awool.
44019017	Kạ aJu obaa Girik bạ yawuuyi dạ Ẹfisọs yafi yayimạ kẹ boong imaa, mbạ ebạạ yọkaal yonại bẹ, ẹdọ yadạạli jeen jạ aTata Jisẹs maa kạ aboong wạ odeen.
44019018	Yanẹn soosoo bimin bạ yadạ keyooyi kẹ Krais kạ lọtumajạu, yadạbạ bẹ kẹn kạ lowạni yayaala kẹ bloong bungạbung yẹbẹ bạ mbạ yanại kẹ.
44019019	Yanẹn soosoo bạ yanidạ yabongạ yatạ nwẹnẹ mbẹ yạ yanitoo yanạngi loboo ebạạ yatạ yadạbạ kẹ kẹn mạ likạ jạ yanẹn maa ebạạ yapọọ kẹ. Kạ mbạ yafạn kọmaan fukạ ẹplaa yạ nwẹnẹ imaa ebạạ okại amaankpa ajoo aapoo opạli joo.
44019020	Kạ ọsẹng obạ abloong bimin ebạạ bạ yedạbạ bẹ oyinạ wạ aTata ọlaama oyeni opạmmạ kẹ kạ eti yạ ẹtatawa.
44019021	Kạ abloong bimin yedạbạ bẹ kẹ ebạạ yẹga kẹ, aPọọl onạngi ẹ yọbala tạ ọkọu dạ aMasidoniya obạ Akaya, ẹdọ mmạ ọsẹnga ẹ daa ọkọu dạ aJerusalẹm oyeni ojạu obi, "Kạ ami nạ nyạ kẹ daa, nạ nkạạ njạu mbi, ami nkọi mpimạ kẹ Room tutu."
44019022	Ọkaama nwạ otoom yanạnạngnẹn yawẹ yapoo, bạ yadạ aTimoti obạ Erastus tạ yawọngai dạ aMasidoniya, odạ nwạ kạ awool liwẹ nạ ọya kẹ dạ kọkpaa kạ Esiya kạ obee pipiwẹẹn.
44019023	Maa mmạ onidạ kebee sạ agạgạ yạ adeen atạ ayau dạ Ẹfisọs ọsẹnga obạ eti imaa yạ aTata.
44019024	Odạm wana okpeyạ aDemitiriyọs otoo siliva otạ omạạn yatọbẹẹn bạ ọbasẹ wẹẹn wạ okpeyạ Atẹmis. Ẹdọ yonạnạng yọwẹ bimin yokạạyi ẹ uluu wạ odạmmi obạ yanạnạngnẹn yawẹ.
44019025	aDemitiriyọs mạ ọdẹẹ yanạnạngnẹn yawẹ ofạnạ obạ yanẹn yadọ yadọ ebạạ bạ yabọọma yayeni konạnạngbọọ kimin lipaa jana, ọtọnga obạ mbạ obi bẹ, "Abaa yayimạ kẹ yabi yanaai uluu wạ ọyiyi kạ yenại bimin."
44019026	Nạ yabạngạ yakạạ kẹ yayeni yapuuwạ kẹ boong wạ ọnẹn imin wạ okpeyạ Pọọl onạngi. Nwạ obi yabasẹbẹẹn bạ yanẹn yatoo mbọọ yanạng yabasẹ oodạ. Ẹdọ nwạ otạ imaa osodạ kẹ ntẹẹm yạ yanẹn soosoo bạ yayau mạ Ẹfisọs min oyeni omungạ ọwẹnwẹn dạ nạ osodạ kẹ ntẹẹm yạ yanẹn ebạạ bạ yawuuyi mạ kọkpaa kạ Esiya min.
44019027	Boong imin nạ onạng yonạnạng yọmọọn yoyeni jeen bungạbung. Imaa nwạ nwạ odạ. Ndạltọ mmọọn ndạ kẹkanga. Edạl ẹmọọn Atẹmis imin yạ yanẹn ebạạ dạ kọkpaa kạ Esiya daa obaa ekpoon ebạạ yakạạmại letu yakạạyi nạ eyeni odạ kẹkanga.
44019028	Kạ kebee sạ yanẹn bimaa ebạạ yapuu boong imin ọkọnni bẹ, ẹdọ yabẹla bẹ tạ yawọmmai yajiyi, Atẹmis wạ Ẹfisọs nwạ odạmmi ọtaa kẹ ebạạ.
44019029	Ẹdọ lọwọmmai lọbẹ jimaa lọlanga kẹ mạ lopoon imaa ebạạ. Yanẹn bimaa yadibạ kẹ Gaiyọsa obạ Aristakus bạ yablạ dạ aMasidoniya bạ yatotolại Pọọla yatạ bẹ yatuukạ yakọu kạ lukpaal.
44019030	aPọọl owooyi tạ ọkọu kạ lokạ jạ lẹnẹnkpala jimaa, odạ bạ ketooli Krais yaadẹya tạ ọkọu kaa.
44019031	Odạdạ yanẹn bidi bạ yadạ yakpammanẹn mạ apaa imaa bạ yabeeyi obạ aPọọl mbạ kayena yatoom tạ yadeennạ Pọọla dạ nạ ojạu bẹ otooli ọkọu kạ lukpaal kaa.
44019032	Yanẹn bimaa ebạạ bạ yakọi kạ lukpaal tạ yayeni ledungạnạ maa, yọbala yoblenạ bẹ kẹ. Yanẹn bidi yawọmmai yagẹnai bloong bleng bleng, bidaa yawọmmai yagẹnai bloong yẹdọ yẹdọ. Yanẹn soosoo yaayimạ boong wạ ọkaama mbạ yayạ kaa.
44019033	Bạ aJu bidi yaluuwa ọnẹn wana wạ yadẹi Alẹjanda tạ ọkọu obee kạ lokạ kaa, ẹdọ yanẹn bidi mạ lẹkpala jimaa yajạu Alẹjanda tạ oyin boong wạ otoo imin ebạạ. Ẹdọ nwạ owạkạ bẹ kọbọọ tạ yafai, oyeni ọjaka tạ ọtọnga oyin bẹ boong wạ ọkuuyi lokạ.
44019034	Odạ kạ lẹnẹnkpala jimaa yafi yayimạ yajạu nwạ odạ Ju, yabẹla bẹ tạ yayeni yawọmmai kaa kạ kobee kpọọl yajiyi, "Atẹmis wạ Ẹfisọs wạ odeen! Atẹmis wạ Ẹfisọs wạ odeen!"
44019035	Ẹdọ kạ kekpongạm, kẹfọngi nwẹnẹ lopoonna nwạ ọfẹẹ tạ onạng yanẹn bimaa ebạạ yafai. Ẹdọ mạ ojạu bẹ obi bẹ, "Abaa yanẹn bạ Ẹfisọs, ọnẹn wanwanaya oyimạ kẹ obi opoondeen wạ yadẹi Ẹfisọs min nwạ otoo ẹtọ yạ Atẹmis wạ odeen, obạ lẹtaa sangasang jimaa jạ leblạ kạ kawọng lẹtọ mạ lọsẹ min,
44019036	ọnẹn maa oodạ wạ nạ ọfẹya ọkanga ojạu obi aajaa oodạ. Ọkaama abaa yayeni tạ yafai dạ nạ yajạu boong kedạduuwa yaanại.
44019037	Abaa yatoo yanẹn bimin yayau min okpintạ odạ kạ mbạ yabi boong wana mạ ẹtọ yạ Atẹmis maa yaawu, obidạ yatọnga boong bungạbung yagẹna ẹ.
44019038	Òodạ aa boong wạ aDemitiriyọs obạ yanẹn bạ yabọọma yanạngi yonạnạng yayeni lojạu obạ mbạ ekpetọa yạ ẹnọmmi lewi janjanaya, ẹdọ yakpammanẹn yayau maa. Nạ yabạngạ yadẹ idi obaa idi lojạu dạ apaa idaa.
44019039	Odạ òodạ aa boong ọya kaa wạ ọtaa kẹ wạ abaa nạ yawoo, yayeni tạ yayau kạ ledungạnạ jạ yanẹn lopoonna yayọda kẹ.
44019040	Adạ odạ min, nạ odạ boong kọbini kẹnaana kạ yanẹn bạ aRoom nạ yabawa mọọn lojạu yajạu amọọn yonạngi yikpọ ọsẹnga obaa boong wạ odạbạ ẹ yasi. Mạ eti imin, mọọn ọọfẹya tạ yoyin boong wạ odạ legạn jạ agạgạ imin ebạạ, ọgẹna boong wạ nạ yojạu yooyeni."
44019041	Ẹdọ kạ nwạ ọwẹ kẹ kẹtọnga ọlaama yanẹn bimin ebạạ bạ yayau mạ ledungạnạ jimaa.
44020001	Ẹdọ kạ yikpọ fimaa yiga kẹ, aPọọl ọdẹẹ bạ ketooli Krais ebạạ okạạ bẹ likạạ jạ nạ litawa bẹ ntẹẹm oyeni ojạu bẹ tạ yanọọma yakoolạ, ẹdọ oblạ kẹ ọkọu dạ aMasidoniya.
44020002	Ọsẹnga opạmmạ ẹ mạ kọkpaa kimaa ebạạ tạ onạng bạ ketooli Krais yatawa yabee ẹdọ mạ ọbọọli ọkọu dạ Giris.
44020003	Ndạ ọyau kạ mpẹ ntele. Kạ ọyau oyonnại ẹ wool dạ nạ omlee ukalangkwaa ọkọu dạ kowuu kạ yadẹi Siriya, odạ mạ opuuwạ dạ abạ aJu yawooyi tạ yafi ẹ kẹ, ọkaama nwạ oyeni onạng ẹ yọbala tạ oduukạ ẹ ọsẹnga ẹ dạ aMasidoniya.
44020004	Mina odạ yanẹn bạ yabọọma: Asopata wạ odạ wẹẹn wạ aPirus oblạ dạ lopoon jạ yadẹi Bẹruya. Aajaa Aristakus obạ aSekundus bạ yablạ dạ aTẹsẹlonika. aGaiyọs wạ oblạ dạ aDẹbi, aTimoti obạ aTikikus, obạ aTorofimus bạ yablạ dạ kọkpaa kạ Esiya.
44020005	Mbạ yakạlạ kẹ eti yakọu kẹ, ẹdọ yabee yakoom mọọn dạ lopoon jạ yadẹi Trọwas.
44020006	Odạ amọọn yọnọọm ukalangkwaa wạ oblạ dạ aFilipi, kạ amọọn wẹẹkẹ kọnangai brẹẹ wạ yabi kaa litifungạ jạ yadẹi yist yaagạn. Ẹdọ kạ awi atạạn abọọli kẹ, amọọn yopạn kaa mbạ bikaa bạ yayau kạ aTrọwas, ẹdọ yayau mạ apaa imaa kaa awi atạạnapoo.
44020007	Kạ lewi jạ lekạlạeti kedoowạ, kạ ikọbasẹ, amọọn yodungạnạ dạ apaa yana tạ yoji luji jạ Ọbọọl. aPọọl ọtọnga obạ yanẹn bimaa, ọsẹnga obaa owooyi lewi lesowạdi tạ oblạ kẹ. Ọkaama ọkọu lokạ ọtọnga obạ mbạ tutu kewiwọọyi.
44020008	Yatạmạ yatolikang soosoo yayoo kạ lekpekpeli ẹtọ kawọnga yạ amọọn fuka mọọn kaa maa.
44020009	Wẹẹndạm wana okpeyạ Eutikus ọkọi ọnọọma dạ otimaawẹẹn kọtọpiya ẹtọa imaa. Ẹdọ adạ aPọọl ọkuuyi lokạ ọtọngai obạ yanẹn bimaa kạ kobee kpọọl, ẹdọ Eutikus ọdọọwa kẹ tutu yidẹ fimaa yimle ẹ kaani. Kạ kekpongạm nwạ oblạ kạ kawọng ntọ ntelea imaa ọtọọ kẹn kạ lọsẹ. Yanẹn yakọu kaa yagai ẹ obạ kẹ.
44020010	aPọọl mạ ọyika kạ lọsẹ kaa, ọkọu oyoomạ wẹẹndạm imin kạ awool oyeni ọblamma ẹ, ẹdọ mạ ojạu bẹ obi bẹ, "Baa kaapọọna, nwạ kẹ oobạạ."
44020011	Ẹdọ aPọọl mạ oyeni oduukạ ẹ ọkọu obạlạ kạ ẹtọ kawọnga yayonnạ luji jạ Ọbọọl, ẹdọ yọbọọma maa yoji. Ọkọu lokạ ọtọnga obạ yanẹn bimaa tutu lewijẹẹn lẹpaka, ẹdọ mmạ oblạ kẹ.
44020012	Yanẹn bimaa yadạạli wẹẹndạm imaa yatạ yakọu dạ ẹtọ, bọng bọng wẹ yoonạng ọkaama mbạ ebạạ ntẹẹm ndaal bẹ.
44020013	aPọọl ọsẹnga ẹ ekpoon ekpoon tạ ọkọu dạ lopoon jạ yadẹi Assos. Dạ apaa idaa ndạ owooyi mọọn tạ yopạnạ ẹ. Ẹdọ amọọn yomlee kạ ukalangkwaa yọyaal yọkọu yokạlạ ẹ kẹ daa.
44020014	Kạ nwạ opạn mọọn kẹ daa Assos, nwạ omlee kạ ukwaa ẹdọ yọbọọma yọyaal yọkọu dạ lopoon jạ yadẹi Mitilini.
44020015	Kạ lewi jạ letotolại kaa yomlee kạ ukalangkwaa yayaal mọọn yoyạ dạ apaa yạ yadẹi Kiyọs. Kạ lewi jạ leyeni letotolại kaa yọbali yọtọọ dạ aSamọs, ẹdọ lewi jikin amọọn yomlee dạ lopoon jạ yadẹi Mẹletus.
44020016	aPọọl onạng ẹ kẹ yọbala dạ eti imaa nạ ojạu dạ Ẹfisọs oobeeyi odạ ọbọọli ọbọọli, ọsẹnga obaa oowoi tạ okạbi kebee dạ kọkpaa kạ Esiya. Ọwawai ẹ tạ oyạ kẹ dạ aJerusalẹm, lewi kọnangai kạ abạ aJu kạ yadẹi Pẹntikọs mmạ leyạ.
44020017	Odạ kạ amọọn yạạ kẹ dạ Mẹletus, aPọọl otoomi yadẹ yanọtam bạ yakpamma ikọbasẹ yạ ẹya dạ Ẹfisọs ojiyi bẹ tạ yafukẹn yadungạnạ obạ nwạ.
44020018	Kạ mbạ yablạ kaa yayạ maa, aPọọl ojại bẹ obi bẹ, "Abaa yayimạ kẹ etoom yạ ami nwuuyi kạ kẹwọọyi kẹbaa mạnạ ọ kạ lewi jạ ami nti kọfẹ mạ kọkpaa kạ Esiya tutu otạ oyạ kebee simin.
44020019	Ami nnạng kẹ yonạnạng bạ Ọbasẹ obạ awool kẹyika jạ lideen, eiya, obạ ayeenyẹẹn. Ami nạng kẹ yonạnạng yọmi aa otoomnẹn wạ aTata, naan kẹ liyoomạ jạ liblạ dạ mkpoduuwạ yạ aJu.
44020020	Abaa yayimạ kẹ yabi ami jang nkọi tạ nyin baa boong wạ nạ ọkaam baa obidạ kạ lowạni obaa kạ ntọ mbaa.
44020021	Ami nyin baa kẹ bạ yadạ Ju obaa bạ yabi Ju yaadạ mbi mbạ oyoom okạạ bẹ tạ yasodạ bẹ ntẹẹm kạ aboong bungạbung kenại, yatooli Ọbasẹ, yayeni woolfạnnạ obạ aTata Jisẹs.
44020022	"Ẹdọ ajajimin Kutumadạn kọluuwa m tạ nkọu dạ aJerusalẹm, odạ kẹ nyi boong wạ nạ odạbạ ẹ daa okạạ m.
44020023	Boong wẹkakạn wạ nyi Kutumadạn kodooyi m lemlee kobi dạ opoondeen wanwanaya tạ nyonnạ m wool kạ mkpọkọbi obạ kekpẹyakpẹ kẹnaani.
44020024	Odạ, ami mpọọna boong wạ obi nạ dạbạ ẹ okạạ m, obi odạ tạ nạng yonạnạng bạ aTata Jisẹs okạạyi m nwẹkẹ. Wạ odạ tạ nkọu nyin lẹkawa yiyayi jạ lẹgẹna yọmaanayu kalakaal bạ Ọbasẹ.
44020025	"Ajajimina, ami nyimạ kẹ mbi, ọnẹn wana wana mạ kẹwọọyi sạ mbạ bimin bạ nkọi kẹ tạ nạng oyinạ kọkpamma kạ Ọbasẹ nạ omung oyeni okạạ m kạ ayoyo.
44020026	Imaa ọkaama, iyaasi imin nạ nyin baa njạu ọnẹn wanwanaya okpoo, ami oodạ oblạ.
44020027	Ọgẹna jang min kẹ yaajại tạ nyin baa boong wạ odạ yibala fạ Ọbasẹ ebạạ.
44020028	Baa tạ wool libaa yakoolạ okoolạ obạ ndạạdạạl yạ Kutumadạn kokạại baa tạ yakpamma. Baa kpenạ ikọbasẹ yạ aKrais kạ eti yạ edạ aa yạ abạ kekpenạ ndạạdạạl yani sẹngi kaa yakpenại ndạạdạạl mbẹ. Ọgẹna Ọbasẹ onạngi ikọbasẹ maa tạ edạ yẹwẹ, oblạ kạ lobạ jạ aWẹẹna obạ.
44020029	Ami nyimạ kẹ mbi kạ nạ mblạ kẹ ndoo baa maa, yẹkpẹga bạ yebuuwạ lewi nạ yeyạ maa.
44020030	Kebee nạ keyạ maa sạ yanẹn bạ nạ yablạ mạ kẹwọọyi kẹbaa maa bạ nạ yasodạ kẹ lọtumajạu tạ oblạ maa yapai kẹ ikọbasẹ yayeni yanạng yatoolinẹn bidi tạ yatooli bẹ.
44020031	Ọkaama baa kpenại baa! Baa bala baa yabi kạ yebạntam yetele ami kẹ nwọọna kạ adeedeesa obạ kẹplakon tạ ntạ yoyeen ntaali ọnẹn wanwanaya kotung.
44020032	"Ẹdọ ajajimin ami ngannai baa ngạnại kạ lokpenạ jạ Ọbasẹ obạ lẹkawa kokoolạ kọwẹ tạ otạ okpenạ baa. Nwạ nạ onạng baa tạ yayeni ẹfa mkpạlia. Nwạ nạ oyeni onạng baa tạ yayeni kẹyiyayi kẹwẹ sạ kedạ aa sạ nạ onạng yanẹn yawẹ ebạạ tạ yayeni.
44020033	Ami jang miin kẹ ọọdẹi tạ ndạạli kẹ limaan jạ ọnẹn wanwanaya obidạ nkọ tạ nyeni kẹ.
44020034	Abaa kạ awool libaa yayimạ kẹ yabi ntoo mbọọ mmi min nạngi yonạnạng bạ ntoo nyenại bloong bạ yedạ yikpaa yẹmi ebạạ obaa bạ yanẹn bạ amọọn bọọmai.
44020035	Ami nkoowạ baa kẹ kạ nti ebạạ mbi nạ oblạ kạ abaa tawa boong nại adạ ami ntawa boong nại, yọkaam kẹ yanẹn bạ yabi ẹfa imin yaayeni. Tạ yọbali mọọn boong wạ aTata Jisẹs ojại obi, 'Yutẹẹmdala nạ yodạm kạ ntẹẹm mmọọn kạ amọọn ganna kọbọọ yokạạyi, ọtaa kẹ tạ yọnaai ọnaai dạ kọbọọ kạ yanẹn yadọ yadọ.' "
44020036	Ẹdọ kạ aPọọl ọwẹ kẹ bloong bimin ebạạ kẹtọnga, omạni adudungi kạ lọsẹ obạ mbạ ebạạ oyi yatạm okạạ Ọbasẹ.
44020037	Mbạ ebạạ yatoi lobạ, ẹdọ yablammai ẹ yayeni yajiyi ẹ, "Sẹnga akoolạ."
44020038	Boong wạ onại bẹ kokuu ọtaa kẹ ebạạ odạ kạ ọtọnga obạ mbạ obi bẹ, "Abaa jang miin yamung yaakạạ." Ẹdọ mbạ yakọu yatooli Pọọla yayạ kạ ukalangkwaa wạ nạ ọnọọma kaa oblạ kẹ.
44021001	Kạ amọọn jại bẹ kẹ baa sẹnga yakoolạ, yọyaali yọyọda mọọn yọkọu dạ kowuu lẹsẹkpạlạ lọganga jạ yadẹi Kọs. Kạ lewi jạ letotolại kaa, yoyeni yọyaal yoyạ dạ kowuu lẹsẹkpala lọganga jạ yadẹi Rodis, yoyeni yoblạ maa yoyạ dạ ẹgangapaam lopoonna jạ yadẹi Patara.
44021002	Ẹdọ kạ amọọn peeyi kẹ ukalangkwaa wạ ọkuuyi Fonisiya, amọọn yọnọọm kaa yoblạ kẹ.
44021003	Kạ amọọn yaali mọọn, yobee kẹn yokại kowuu lẹsẹkpala lọganga jạ yadẹi Saiprọs, yọsẹng dạ akpabọọ kawẹ yọyaal yoyạ dạ aSiriya. Yotạmạ mạ ẹgangapaam yạ aTaya maa dạ yayau yagạnnạ atoo mạ ukalangkwaa yakọnga dạ ekpoon.
44021004	Yokạạ mạ apaa imaa bạ ketooli Krais bạ amọọn yau obạ mbạ kạ awi atạạnapoo. Kutumadạn kotạ bẹ koyin Pọọla kojạu ẹ kobi ẹ, Nwạ dạ aJerusalẹm nnạ ọọkọi.
44021005	Odạ kạ kebee sạ amọọn yeni tạ yọya obạ mbạ kẹga kẹ, amọọn yoblạ kẹ yọkọu lokạ kạ kọsẹnga kọmọọn. Ẹdọ bạ ketooli Krais maa ebạạ obạ abanẹẹn yabẹ obạ abẹẹnbẹẹn yabẹ yatooli mọọn yabọọli kẹ lopoon. Kạ amọọn yạạ kẹ dạ ẹgangapaam, amọọn ebạạ yomạni adudungi kạ lọsẹ yooyi yatạm yokạạ Ọbasẹ.
44021006	Kạ amọọn jại kẹ ọnẹn idi obaa idi tạ yanọọma yakoolạ, yọkọi yomlee kạ ukalangkwaa, mbạ yaduukạ bẹ yablạ kẹ yakọu dạ ẹtọ.
44021007	Yọkọu lokạ obạ kọsẹnga kọmọọn mạnạ mạ lopoon jạ yadẹi Taya, yọyaal yọkọu dạ lopoon jạ yadẹi Pitolemas, dạ amọọn kọi yọdẹ kẹ bạ ketooli Krais yoyeni yọya daa kạ lewi jana.
44021008	Kạ amọọn blạ kẹ maa kạ lewi jạ letotolại kaa, amọọn yoyạ dạ lopoon jạ yadẹi Siseriya, ẹdọ yọkọu yọya dạ ẹtọ yạ kẹlai likạạ jạ Ọbasẹ wạ okpeyạ aFilip wạ onisẹng obạ yanẹn yatạạnyapoo bimaa bạ ikọbasẹ enibọi dạ aJerusalẹm.
44021009	Nwạ oyeni bẹẹn yana bạ yadạ banẹẹnbẹẹn bạ yabi kẹ yadạm yaabẹ njẹn. Mbạ ebạạ yayeni kokạại kạ kọtọnga kạ koblạ kạ ẹma yạ Ọbasẹ.
44021010	Kạ amọọn yayau kẹ daa kạ awi soosoo, ọtonganẹn wạ Ọbasẹ wana okpeyạ Agabus oblạ dạ lọsẹ jạ aJudiya oyạ daa.
44021011	Nwạ opạnạ mọọn maa, mmạ odạạli ẹkpa yạ aPọọl ọbọọ ẹ kẹ mfẹ obạ mbọọ, ẹdọ mạ ojạu, "Kutumadạn kojiyi kobi, Kạ eti yạ edạ aa amin nyạ aJu bạ yablạ dạ aJerusalẹm nạ yabọ kẹ ọnẹn wạ oyeni ẹkpa imin ajin. Ẹdọ mbạ nạ yayeni yaganna ẹ yakạạ yanẹn bạ yabi Ju yaadạ."
44021012	Kạ kebee sạ amọọn puu boong imin, amọọn obạ yanẹn bạ yayau daa ebạạ yodeennạ Pọọla yobi, nwạ dạ aJerusalẹm nnạ omung ọọkọu.
44021013	Ẹdọ aPọọl mạ ọpọọna bẹ obi bẹ, "Mbọng ọkaama yatoi lobạ tạ oblạ maa yanạng wool limẹẹm kẹ o. Ami nyonnạ m kẹ wool tạ yabọọ m kẹ nwạ nwạ oodạ dạ aJerusalẹm, odạ odạdạ tạ nya daa mbạ kạ legạn jạ aTata Jisẹs."
44021014	Ẹdọ kạ nwạ obi ọọdẹya tạ opuuwạ boong wạ amọọn jại ẹ, "Yọganna yoyeni yobi, Ọbasẹ tạ onạng yibala yiwẹ."
44021015	Kạ imin ọbọọli kẹ amọọn yoyonnạ mọọn wool yọgaba yọkọu kạ aJerusalẹm.
44021016	Bạ ketooli Krais mbạ bidi bạ yablạ mạ aSisiriya maa yatooli mọọn yayeni yatạ mọọn yakọu dạ ẹtọ yạ ọnẹn wana wạ okpeyạ aMinasin dạ amọọn nạ yọya. Nwạ oblạ dạ kowuu lẹsẹkpạlạ lọganga jạ yadẹi Saiprọs oyeni odạ ọtannẹn wạ odạ ketooli Krais kạ kemạnạlegạn.
44021017	Kạ kebee sạ amọọn mạnnạ dạ aJerusalẹm bẹẹnuwọu kạ aKrais yanaani mọọn obạ yutẹẹmdala.
44021018	Kạ lewi jạ letotolại kaa, aPọọl otoo mọọn yọkọu yopimạ kẹ Jemsa, ẹdọ kạ amọọn yạạ daa yopạn daa yanọtam ikọbasẹa ebạạ yayau kẹ daa.
44021019	aPọọl mạ okạạ bẹ lẹdẹ oyeni oyin bẹ bloong ebạạ bạ Ọbasẹ otoo ẹ onạng kẹ kạ kẹwọọyi sạ yanẹn bạ yabi Ju yaadạ.
44021020	Kạ kebee sạ yapuu kẹ boong imin, mbạ ebạạ yatọọnga Ọbasẹ. Ẹdọ ọnẹn wana mmạ ọtọnga kạ atu yạ mbạ ebạạ ojạu Pọọla obi ẹ, "Wẹẹnuwọu kạ aKrais, akạạ dạ yanẹn bạ aJu soosoo bạ yayooyi kẹ Kraisa kạ lọtumajạu ayimaa obaa dạ yayeni yaganna wool libẹ yakạạ nsọ yạ aMosis kenại.
44021021	Yayin bẹ yajạu awu akpei Ju ebạạ bạ yawuuyi kạ lipoon jạ yanẹn bạ yabi Ju yaadạ tạ yakoomạ nsọ yạ aMosis keyooyi. Mbạ yayeni yajạu, awu akpei yanẹn dạ nạ yajạu bẹẹn yabẹ kukpạl yaapạli, obidạ tạ yatooli kạ nsẹkpa yạ aJu yadọ yadọ yanạngi kaa bloong yẹbẹ.
44021022	Ẹdọ imin boong, odạ yang nnạ yonạng o. Mbạ nạ yapuuwạ kẹ yajạu awu ayạ kẹ maa.
44021023	Ọkaama awu kọu anạng boong wạ amọọn yinni ọ. Yadạm yanaa yayau min bạ yanại kẹ kọwaki kạ lokạ jạ Ọbasẹ.
44021024	Tooli bẹ dạ nạ anạng wool liwu lisanga kẹ kạ lokạ jạ Ọbasẹ. Kạạ kẹ limaan jạ mbạ nạ yatạ yakpe ẹ bẹ kẹ yiil kạ atu abẹẹ. Ẹdọ imin nạ onạng ọnẹn wanwanaya tạ oyimạ ojạu boong wạ yayini bẹ yagẹnai ọ maa lọtumajạu oodạ. Odạ nạ yakạạ yajạu awu kạ awool liwu awuuyi tạ anạng boong wạ nsọ yạ aMosis njại
44021025	Odạ kạ ọgẹna yanẹn bạ yabi Ju yaadạ, bạ yadạ ketooli Krais, amọọn yọfọng kẹ nwẹnẹ yokạạ bẹ tạ yoyin bẹ boong wạ amọọn dẹẹya yobi mbạ tạ yanạng. Yobi mbạ luji jạ yatoo yatọọm kẹ ndạl nnạ yaajii, yayi nnạ yaaji, ẹtẹẹn yạ yasami lekool mmạ yafi nnạ yaaji, kẹkpasam nnạ yaanại."
44021026	Ẹdọ kạ lewi lesowạdi, aPọọl otooli yadạm bimaa ọkọu onạng kenại simaa obạ mbạ. Ọkọu dạ Ẹtọ yạ Ọbasẹ oyin bẹ lewi jạ nạ omạnạ ẹ obaa jạ nạ otạ okoomạ. Oyin bẹ kebee sạ oyooyi tạ otạ oyoo ẹyau kạ aboong wanwanaya wạ nạ okạạ.
44021027	Kạ awi imaa atạạnapoo akuuyi tạ abạngạ kẹ, Ju bidi bạ yawuuyi dạ kọkpaa kạ yadẹi Esiya yakạạ Pọọla mạ Ẹtọ yạ Ọbasẹ maa. Ẹdọ mbạ yanạng yọbala yoblenạ kẹ yanẹn soosoo bimaa ebạạ ọkaama yadibạ kẹ Pọọla.
44021028	Mmạ yawọmmai yajiyi, "Baa fukẹn yakaam mọọn kẹ! Abaa yanẹn bạ Izirẹl." Ọnẹn imin wạ opạpạmại yẹ ọkuuyi lipaa janjanaya okpei yanẹn ebạạ ojiyi obi amọọn bạ yodạ Ju yoyeni kẹ ujạufala, oyeni ojiyi obi nsọ yạ aMosis obạ Ẹtọ yạ Ọbasẹ imin edạ boong kanga. Ajajimin otoo yanẹn bidi bạ yabi Ju yaadạ otạ omlee mạ Ẹtọ yạ Ọbasẹ min, ẹdọ ọjina kẹ apaa imin yạ asanga kẹ!
44021029	(Mbạ yajại aajaa ọgẹna yakạlạeti yakạạ kẹ Trofimusa wạ oblạ dạ Ẹfisọs yabọọmai obạ aPọọl mạ opoondeen maa, ẹdọ oseeli bẹ amạ aPọọl otoo ẹ omlee kẹ mạ Ẹtọ yạ Ọbasẹ maa.)
44021030	Ẹdọ boong imin ọtaali yanẹn tạ yanoomạ bẹ yanạng yikpọ mạ lopoon maa. Yanẹn yatuukạ yablại dạ apaa yanyanaya yayạ maa yabidạ Pọọla, yatali ẹ mạ Ẹtọ yạ Ọbasẹ maa yatoo ẹ yadạbạ bẹ kẹn. Ẹdọ kạ kọsakana atima Ẹtọa yạ Ọbasẹ maa ebạạ yapạn kẹ.
44021031	Adạ lẹnẹnkpala jimaa lẹjakai tạ lẹfi kẹ Pọọla, ẹdọ oyinạ opạnạ kẹ ikpamma yakonẹn bạ aRoom mạ apaa imaa obi ẹ yanẹn ebạạ yayau kạ koyuu mạ lopoon min ee!
44021032	Ẹdọ kikpamma yakonẹn kebee ookạbi odạạli yakonẹn yawẹ otoom bẹ kaa, yatuukạ yapạnạ kaa lẹnẹnkpala jimaa jạ lẹyau kạ koyuu. Kạ yanẹn bạ yanạngi koyuu maa yakạạ kaa yakonẹn obạ ikpamma bẹ mbạ yakoomạ Pọọla kedui.
44021033	Ikpamma yakonẹn mạ ọkọu odibạ kẹ Pọọla, oyeni ojạu bẹ tạ yatạ mkpọkọbi mpoo yafẹli ẹ kẹ. Ẹdọ mạ ọblau lọnẹnku jạ aPọọl odạ, obaa boong wạ onại.
44021034	Ẹdọ yanẹn lẹkpala jimaa yatọngai bloong bleng bleng bleng, bẹ ooblemạ. Imaa onạng ikpamma yakonẹn boong wạ odạ lọtumajạu wạ ọtaali koyuu maa wẹ oogbongạ ọgẹna lọwọmmai lọbẹ. Ọkaama mạ onạng bẹ yadạạli Pọọla yatoo ẹ yakọu dạ lekạm jạ yakonẹn.
44021035	Kạ yamạạn bẹ kẹ tạ yatoo ẹ yabạlạ kạ ẹtọ kawọnga, yakonẹn yagabi kẹ Pọọla kạ kawọng ọsẹnga obaa kạ ntẹẹm nkuumi lẹnẹnkpala jimaa mbọọli kẹ eti.
44021036	Ẹdọ lẹnẹnkpala maa letotolại bẹ kạ ngạm kin ebạạ, yawọmmai yajiyi, Baa fi ẹ kẹ.
44021037	Adạ yakonẹn yawooyi tạ yadạạli Pọọla yakọnga dạ lekạm lẹbẹ, nwạ ojại ikpamma yakonẹn maa obi bẹ, "Nạ ọdẹ m tạ njạu boong." Kikpamma yakonẹn mạ ọblau ẹ obi ẹ, "Nwẹ awu atọngai kopoon tọnga kạ aGirik o."
44021038	Ẹdọ oyeni ọblau ẹ kaa ojạu ẹ obi ẹ, Nwẹ odạ awu adạ ọnẹn imaa wạ oblạ dạ kowuu kạ yadẹi Ijip maa, wạ onitoo bạ kẹfi yanẹn adu joo.
44021039	aPọọl mạ ọpọọna ẹ obi ẹ, "Ami ndạ ọnẹn wạ oblạ dạ aJu otạ ọkọu dạ kẹsẹkpọnga. Ami mmaana dạ lopoon jạ yadẹi Tasus wạ ọyau dạ lọsẹ jạ aSilisiya. Ndạ ọnẹn wạ oblạ mạ opoondeen imaa ọtuumaa. Kọmbọọ kạạ m lowạni tạ ntọnga obạ yanẹn bimin."
44021040	Ẹdọ kạ ikpamma yakonẹn okạạyi ẹ kẹ lowạni, aPọọl onoomạ ẹ obee obebee mạ lẹtọma maa otạ kọbọọ okạạ yanẹn bimaa lẹdẹ. Ẹdọ kạ mbạ ebạạ yafai kẹ, aPọọl omạnạ ẹ tạ ọtọnga obạ mbạ otạ lokạạ jạ abạ aJu jạ yadẹi Iburu.
44022001	Ojạu bẹ obi bẹ, "Abaa bạ Uwọu obạ yamạnạbam, baa kala m kotung yapuuwạ boong wạ ajajimina nạ nyin kạ lokạ lọbaa wạ nạ odạ nkaami okạạ m."
44022002	Ẹdọ kạ mbạ yapuu Pọọla ọtọnga obạ mbạ kạ kopoontọnga kọbẹ yakala ẹ kotung kaani.
44022003	aPọọl mạ ojạu bẹ obi bẹ, "Ami ndạ Ju. Mmaana dạ lopoon jạ yadẹi Tasus wạ ọyau kạ lọsẹ jạ Silisiya. Odạ ami mmạ nyau mạ aJerusalẹm min mkpạli, nyeni nkọu ẹtọnwẹnẹ yokpekpe nsọwa yạ abạ Uwọu dạ kọbọọ kạ aGamaliyẹl. Nyeni lẹdẹẹyi jạ Ọbasẹ adạ abaa ebạạ abaa yeni bạ yayau min iyaasi.
44022004	Nnạngi likpakpawai tạ lipạnạ yanẹn bạ yatotolại kạ eti yạ aJisẹs Krais, nyeni mfi bẹ kẹ. Nkuuyi ndibại bạ yadạ yadạm obạ abanẹẹn ngạnại bẹ dạ ẹtọ mkpọkọbia.
44022005	Kẹkpamma nyau ọmọọn obạ yanẹn ledungạnạ jạ yakpammanẹn bạ aJu ebạạ nạ yabạngạ yadẹya obạ ami yajạu boong wạ nyinni baa min odạ lọtumajạu. Naai yọfọfọng dạ kọbọọ kọbẹ tạ nkọu nkạạ yanẹn yamọọn bạ yadạ Ju dạ lopoon jạ yadẹi Damaskọs. Ẹdọ ami nkọu daa tạ mmaana yanẹn bimin bạ aKrais ntạ bẹ aa yakpọkọbinẹn nduukạ m nkọu dạ aJerusalẹm dạ nạ yaduu bẹ lotạmạ.
44022006	"Kạ ami nyau mạ kọsẹnga kimaa nkuuyi mfoolại kẹ dạ lopoon jạ yadẹi Damaskọs, ẹdọ kạ kọsakana kogbongạ koblạ kạ kawọng kọwaal kosongạ m kẹ, kebee simaa ewi ẹya kạ etudạm.
44022007	Ami ntọ kạ lọsẹ, ẹdọ mmạ puuwạ lemlee lejiyi m, 'Sọọl! Sọọl! Mbọng ọkaama awu akạạyi m likpakpawai o.'
44022008	"Ami mạ mpọọna ẹ mbi ẹ, 'Tata odạ awu nnẹ o.' Nwạ mạ ojạu m obi m. " 'Odạ ami aJisẹs wạ oblạ dạ aNazarẹt, wạ awu akạạyi likpakpawai.'
44022009	Yanẹn bạ amọọn bọọma maa yakạạ kẹ kogbongạ kimaa, odạ lemlee jạ lẹtọngai obạ ami maa yaapuuwạ.
44022010	" 'Ami mạ mblau ẹ mbi ẹ, Tata, odạ mbọng awooyi m tạ nnạng o.' "Ẹdọ aTata mạ ajạu m obi m, 'noomạ ọ akọu dạ aDamaskọs, ẹdọ dạ apaa idaa ndạ nạ yayin ọ boong wanwanaya wạ Ọbasẹ owooyi ọ tạ anạng.'
44022011	Ami mlee kẹ mplọng ọsẹnga obạ kogbongạ kimaa. Ẹdọ yanẹn bạ amọọn bọọma maa mbạ yamaana m kọbọọ kọbọọ yatoowạ m yamlee dạ aDamaskọs.
44022012	"Ọnẹn wana wạ yadẹi Ananayas owuuyi daa. Nwạ odạ ọnẹn wạ okạmại letu lọtumajạuwa okạạyi Ọbasẹ, oyeni odạ ọnẹn wạ onạngi boong wạ nsọ mmọọn nwooyi. Bạ aJu ebạạ bạ yawuuyi dạ aDamaskọs yakạạ ẹ kọgabi kạ kodedeen.
44022013	Ananayas mmạ oyạ maa ofi obeem dạ kọpaa, mạ ojạu m obi m, 'Sọọl, wẹẹnuwọu, kpenạkẹn.' Ẹdọ mạ lebebebạ jimaa mkpenạ kẹn, nkạạ lokạ lọwẹ.
44022014	"Ẹdọ nwạ mạ ojạu m obi m, 'Ọbasẹ wạ abạ awọu wạ ọmọọn opimạ ọ kẹ tạ ayimạ yọbala yọwẹ. Tạ onạng ọ adạ onạnạngnẹn ọwẹ imaa wạ onạngi boong wạ ọdadalai Ọbasẹ ẹtẹẹm obaa tạ apuuwạ kạ nạ otạ lemlee lẹwẹ ọtọnga obạ awu.
44022015	Awu nạ atạ oyinạ ọwẹ atạ akọu ayin yanẹn mạ ekpoon min ebạạ boong wạ akạạ kẹ obaa wạ apuu kẹ.
44022016	Ẹdọ ajajimin odạ mbọng awu akoomi o. Noomạ ọ akọu ablẹẹ ọ lowi ayeni akoi kẹ boong bungạbung ọwu oblạ kạ nạ adẹẹ kạ ajeen lẹwẹ.'
44022017	"Kạ ami nwọọni nyạ dạ aJerusalẹm nkọi dạ Ẹtọ yạ Ọbasẹ. Adạ nyau kạ yatạm keyi, nyeni kokạạ kudạnna.
44022018	Mạ kokạạ kimaa, nkạạ Tataa ojạu m obi m, 'Nạng ẹpaalẹpaal dạ nạ ablạ kẹ mạ aJerusalẹm min, ọsẹnga obaa yanẹn bạ yayau min oyinạ ọwu wạ nạ anạng bẹ agẹna m yaanaan.'
44022019	"Mạ mpọọna ẹ mbi ẹ, 'Tata,' mbạ kạ awool libẹ yayimạ kẹ yakokoolạ yajạu, 'Ami nni kuuyi dạ ndungạnạtọ yạ aJu ndibại bẹ kẹ, nyeni nduuyi yanẹn bimin bạ yayooyi ọ kẹ kạ lọtumajạu.
44022020	Kạ kebee sạ yani fi kẹ Stivina wạ oyinni yanẹn ọgẹnai ọ, ami kạ awool limi nyau maa nyeni ndẹya kẹ obạ yanẹn bimaa mbi tạ yafi ẹ kẹ.'
44022021	"Ẹdọ nwạ mạ ojạu m obi m, 'Blạ kẹ. Ami nnạ ntoom ọ kepạạlạpạạl dạ apaa yạ yanẹn bạ yabi Ju yaadạ.' "
44022022	Yanẹn bimaa yakala ẹ kotung tutu ojạu boong imaa, ẹdọ mbạ yayeni yamạnạ bẹ tạ yagai amlee abẹ kạ kawọng yawọmmai yajiyi, "Baa fi ẹ kẹ! Nwạ ọọbọọwa tạ ọya etoom!"
44022023	Adạ yanẹn bimaa yawọmmai yayeni yatooyi nwula mbẹ kạ kawọng, yakokại lọsẹ yawooyi kạ kawọng,
44022024	Kikpamma yakonẹn ojại yakonẹn yawẹ tạ yadạạli Pọọla yatạ yamlee dạ lekạm jạ yakonẹn kamlee. Ẹdọ oyeni ojạu bẹ tạ yaduu Pọọla mkpa dạ nạ oblạ maa yayimạ boong wạ ọkaama baa aJu yabee mkpala mkpala yạ ntawa aajaa obạ nwạ.
44022025	Adạ yabọi kẹ Pọọla yagạli ẹ kạ lọsẹ tạ yaduu ẹ mkpa, aPọọl ọblai onạnạngnẹn wạ odeen wạ yakonẹn wạ obeenni maa obi ẹ, "Nwẹ nsọ nkạạ baa kẹ ẹfa tạ yaduu ọnẹn imin wạ òodạ aa yanẹn bạ yablạ dạ opoondeen wạ yadẹi Room. Kạ kebee sạ yabi ẹ kẹ ikpe yaakpe tạ yayimạ ujạufala ọwẹ o."
44022026	Kạ kebee sạ onạnạngnẹn wạ odeen wạ yakonẹn opuu boong imin, nwạ ọkọi opạnạ daa kikpamma yakonẹn oyin okạạ ẹ. Ẹdọ mmạ ọblau ẹ obi ẹ, "Imaa boong odạ yang akuuyi anạngi o. Ọnẹn imin odạ ọnẹn wạ oblạ dạ opoondeen wạ aRoom."
44022027	Kikpamma yakonẹn mạ ọkọu opạnạ daa Pọọla ọblau ẹ obi ẹ, "Yin, nwẹ adạ ọnẹn wạ oblạ dạ opoondeen wạ aRoom o." aPọọl ọpọọna ẹ obi ẹ, "Eiya, ndạ ọnẹn wạ oblạ dạ aRoom."
44022028	Ẹdọ kikpamma yakonẹn imaa mạ ojạu ẹ obi ẹ. "Ami nkại kọkpamma kọbẹ limaan jạ lisoo mmạ mmung ndạ ọnẹn wạ oblạ dạ opoondeen wạ aRoom." aPọọl mạ ọpọọna ẹ obi ẹ, "Odạ ami ndạ nyau daa mmaana."
44022029	Ẹdọ kọsakana yanẹn bạ yatạ yawooyi tạ yablau Pọọla liblabla, yaleemmạ ẹ kẹblai. Kikpamma yakonẹn ọkala ẹ kạ oyi kẹ obi aPọọl odạ ọnẹn wạ oblạ dạ opoondeen wạ aRoom, ẹbaniban kạ ọfẹli ẹ kẹ mkpọkọbi.
44022030	Kẹ lewi jạ letotolại kaa, kikpamma yakonẹn owooyi tạ oyimạ boong wạ ọkaama bạ aJu yabawai Pọọla lojạu. Nwạ ọwali Pọọla mkpọkọbi, ẹdọ onạng bạ keyooyi nyau wạ odeen obạ ledungạnạ jạ lẹkpamma bạ aJu ebạạ tạ odungạnạ obạ mbạ. Ẹdọ mạ odạạli Pọọla oyeni onạng ẹ tạ obee kạ likạ libẹ ebạạ.
44023001	aPọọl okpenạ yanẹn ledungạnạa jimaa kạ likạ saam, ẹdọ mạ ojạu bẹ obi bẹ, Abaa bẹẹnuwọu, ẹtẹẹm ẹmi edạ gboong kạ nti yạ nwuuyi kaa kạ lokạ jạ Ọbasẹ otạ oyạ mạ lewi jạ iyaasi min.
44023002	Ẹdọ kẹkpamma nyau wạ okpeyạ Ananayas mạ ojạu yanẹn bimaa bạ yabeeyi yabanga Pọọla maa tạ yawol ẹ kọbọọ kạ ẹma.
44023003	aPọọl mạ ojạu ẹ obi ẹ, Ọbasẹ nạ otạmmạ kọbọọ kạ awooli m, awu kọtọpiya kạ yalọnga kẹ obạ ejoom! Awu anọọm maa tạ akpe m ikpe, aa ọnẹn wạ oyi kẹ boong wạ nsọ njại. Odạ awu aduukạ anạngi boong wạ nsọ mkpai kẹ tạ anạng bẹ yawoon kọbọọ.
44023004	Yanẹn bạ yabeeyi yafoolạ Pọọla mmạ yajạu ẹ, "Awu ablenại kikpamma nyau wạ Ọbasẹ!"
44023005	aPọọl mạ ọpọọna bẹ obi bẹ, "Abaa yanẹn yamọọn, ami kẹ nkạlạ nyimạ mbi nwạ odạ kẹkpamma nyau, abaa bẹẹnuwọu, nwẹnẹ yạ Ọbasẹ njạu kẹ mbi ooyoom okạạ ọnẹn tạ ọtọnga boong wạ obuuwạ ookạạ ọnẹn wạ ọkpamma yanẹn yabaa."
44023006	Kạ aPọọl okạạ kẹ obi lẹnẹn kpọng jana odạ Sadusi, lẹnẹnkpọng jidaa odạ baa aFarisi, nwạ owọmmai mạ likạ jạ yanẹn bạ yanọọm ledungạnạ maa obi bẹ, Abaa yanẹn yamọọn, Ami ndạ aFarisi, nyeni ndạ wẹẹn wạ aFarisi. Yakpee m ikpe ọsẹnga obaa nyoo kẹ kạ lọtumajạu mbi yanẹn bạ yabạ kẹ nạ yamung yaplọka kẹ kạ lobạ.
44023007	Yanẹn bạ yasẹng lẹkpala jạ yadẹi Farisi obạ yanẹn bạ yasẹng lẹkpala jạ yadẹi Sadusi yamạnạ bẹ tạ yajanga mạ ledungạnạ maa kạ kebee sạ aPọọl oyinni bẹ dạ obeeyi, ẹdọ imaa onạng kọpọọwa kẹ tạ kọya kạ kẹwọọyi kẹbẹ.
44023008	Ọgẹna yanẹn bạ yadạ Sadusi yajạu yanẹn bạ yabạ kẹ yaaplọka, mbạ yayeni yajạu yabi yatoomnẹn kawọnga bạ Ọbasẹ obạ yatoomnẹn yadọyadọ daa ebạạ obidạ lidạn kạ lọtumajạu yaayooyi. Odạ bạ aFarisi yayooyi yajạu bloong bimaa ebạạ yedạ lọtumajạu.
44023009	Adạ yayau kạ lọwọmmai jạ lọtatawa, yanẹn bidi bạ yadạ yakoowạ nsọwa yạ aMosis bạ yasẹng dạ lẹkpala jạ aFarisi yanọọma bẹ kạ kawọng yabee ọtatawa yajạu, "Amọọn boong bungạbung wạ ọnẹn imin yookạạ. Nạ obạngạ odạ kudạn, obidạ otoomnẹn wạ Ọbasẹ kawọnga nwạ ọtọngai obạ nwạ!"
44023010	Ẹdọ lijang jimaa jạ mbạ yajangai idi obạ idi maa lisodại jẹ kẹ kạ yogạgạ ọkaama kikpamma yakonẹn ọkala ẹ kẹ obi wạ ọdọọ nạ yafi kẹ Pọọla, ọkaama mạ ojạu yakonẹn yawẹ tạ yakọu mạ ledungạnạ kamlee maa yanaan bẹ Pọọla yatoo ẹ yakọu yayoo dạ lekokạm.
44023011	Kạ adeedeesa sạ ketotolại kaa, Ọbasẹ opạn maa Pọọla ojạu ẹ obi ẹ, "Tawa ẹtẹẹm, adạ ayini bẹ agẹna m mạ aJerusalẹm min. Oyoom tạ akọu dạ aRoom anạng aajaa."
44023012	Kạ kẹpọọm lewia jạ letotolại kaa, Ju bidi yayeni ledungạnạ jạ yayau kaa yanạng bẹ kokpoo tạ yafi kẹ Pọọla. Yawai bẹ yajạu obi mbạ tạ yafi kẹ Pọọla oodạ, jang bọng bọng yaaji obidạ tạ yawaa.
44023013	Yadạm bimaa bạ yanọọm kọpaa kana yanạng mkpoduuwạ imin odạ mbạ aapoo.
44023014	Ẹdọ mbạ yanọọma bẹ yapạnạ daa bạ keyooyi nyau bạ yadeen obạ yanọtam, yajạu bẹ, "Amọọn yonạng mọọn kẹ kọwaki yobi, bọng bọng yooji tutu amọọn yọfi kẹ Pọọla.
44023015	Ẹdọ mạ ajajimin, abaa obạ yanẹn ledungạnạa jạ lẹkpamma bạ aJu, baa jạu kikpamma yakonẹn bạ aRoom tạ ofunạ bẹ Pọọla. Abaa bạ yomima yanạngi amạ abaa wooyi tạ yanaan kogbongạ kạ oyinạ wạ ọgẹna ẹ. Odạ amọọn nạ yoyonnạ mọọn kẹ wool tạ yọfi ẹ kẹ, nwạ mmạ omung oblạ kaa oyạ min."
44023016	Yanẹẹn wạ odạ bẹ kepoon obạ aPọọl, wẹẹnna wạ odạ odạmwẹẹn opuuwạ kẹ kokpoo kimaa. Ọkaama onoomạ ẹ ọkọu dạ lekạm jạ yakonẹn oyin kẹ Pọọla.
44023017	Ẹdọ aPọọl mạ ọdẹẹ kaa okonẹn wana wạ odạ onạnạngnẹn wạ odeen ojạu ẹ obi ẹ, "Dạạli wẹẹndạmwẹẹn imin atạ apạnạ kaa kikpamma yakonẹn, nwạ oyeni kẹ boong wạ nạ oyin ẹ."
44023018	Ọnẹn imaa wạ odạ onạnạngnẹn wạ odeen, odạạli ẹ otạ ọkọu opạnạ kaa kikpamma yakonẹn obi ẹ, "aPọọl wạ odạ ọkpọkọbinẹn ọdẹẹ m obi tạ ntạ wẹẹndạm imin mpạnạ ọ maa ọgẹna oyeni kẹ boong wạ nạ oyin ọ."
44023019	Ẹdọ kikpamma yakonẹn mạ odibạ wẹẹndạmwẹẹn imaa dạ kọbọọ otoo ẹ ọkọu ọblau ẹ obi ẹ, "Odạ naa boonga ayeni tạ ayin o."
44023020	Wẹẹndạmwẹẹn imaa mạ ojạu ẹ obi ẹ, oblemạ kẹ yakpammanẹn bạ aJu ebạạ tạ yajạu ọ tạ aganna Pọọla koowạ akạạ bẹ dạ ledungạnạ. Odạ mbạ yayoomi maa tạ yanạng amạ yanẹn ledungạnạa yawooyi tạ yanaan kogbongạ kạ oyinạ wạ ọgẹna Pọọla.
44023021	Odạ awu bẹ kotung kaakala, ọgẹna yadạm aapoo yayau daa bạ nạ yaduuwạ bẹ kẹ yakoom ẹ. Mbạ yanạng kẹ kọwaki dạ nạ yajạu bọng bọng yaaji obidạ yawaa tutu mbạ yafi ẹ kẹ. Ajajimin mbạ yayonnạ bẹ kẹ wool, ẹdọ yakoomi kọpọọna kọwu."
44023022	Kikpamma yakonẹn mạ ojạu ẹ obi ẹ, "Ọnẹn kaayin kajạu awu ayin kẹ boong imin." Ẹdọ mạ ọganna wẹẹndạmwẹẹn imaa oblạ kẹ.
44023023	Ẹdọ kikpamma yakonẹn mạ ọdẹẹ kaa yanạnạngnẹn bạ yadeen yapoo ojạu bẹ obi bẹ, Baa nạng yakonẹn bạ yabạng aajoo tạ yayonnạ bẹ kẹ wool dạ nạ yakọu dạ lopoon jạ yadẹi Siseriya. Baa fạnạ kaa obạ mbạ yanẹn aatele opạli joo bạ yadạ kẹyaali nyanyang obạ yadạm aajoo bạ nạ yatạ yọkọng, ẹdọ yayonnạ baa kẹ wool dạ nạ yagaba kạ nkanika ntạạnnaa adeedeesaa yakọu.
44023024	Baa kạạ Pọọla nyanyang yạ nạ ọyaal, yayeni yatoo ẹ dẹẹng yakọu dạ lokạ jạ Fẹlis wạ ọkpamma."
44023025	Ẹdọ kẹkpamma yakonẹn mạ ọfọng nwẹnẹ okạạ Fẹlisa kẹkpamma, yạ njại aajin. i
44023026	Ami aKlaudiyọs Laisiyas mfọngi nwẹnẹ imin nkạạ ọ Fẹlis, Ọbọọl wạ odeen wạ ọkpamma. Ami nkạạ ọ lẹdẹ.
44023027	Bạ aJu yadibạ kẹ ọnẹn imin yawooyi tạ yafi ẹ kẹ. Ẹdọ kạ ami mfi nyimạ mbi nwạ odạ ọnẹn wạ oblạ dạ aRoom nto yakonẹn yami nyạ maa ndạạli ẹ kẹ dạ kọbọọ kọbẹ.
44023028	Kạ ami nwooyi tạ nyimạ boong wạ ọkaama mbạ yanạngi lojạu obạ nwạ, ntoo ẹ nkọu dạ ledungạnạ jạ yakpammanẹn yabẹ.
44023029	Nkạạ mbi boong wạ ọkaama yanạngi lojạu obạ nwạ odạ boong wạ ọgẹna nsọ mbẹ. Odạ boong ọdọọdọ oonại wạ ọbọọwa dạ yafitoo yafi ẹ kẹ obidạ yagạnạ ẹ dạ ẹtọ mkpọkọbi.
44023030	Kạ yafi yayin yajạu bạ aJu bidi yanạng kẹ mkpoduuwạ yạ nạ yatạ yafi ẹ kẹ, mbala m tạ nnạng ẹ opạnạ ọ daa. Ami nyin kẹ yanẹn bạ yabawa ẹ lojạu tạ yatạ ikpe ẹwẹ maa yakọu kạ lokạ lọwu.
44023031	Ẹdọ yakonẹn yakọu yanạng adạ kikpamma bẹ ojại bẹ tạ yanạng. Yadạạli Pọọla mạ adeedeesa simaa yatoowạ ẹ yayạ dạ lipaa jạ yadẹi Antipatiris.
44023032	Kạ lewi lesowạdi, yakonẹn bạ yasẹng mfẹ mfẹ yawọọni yakọu dạ lekạm jạ yakonẹn. Ẹdọ yaganna yadạm bạ yayaali nyanyang tạ yakọu lokạ yatạ Pọọla yakọu.
44023033	Yatoo ẹ yayạ dạ aSiseriya yayeni yaganna nwẹnẹ imaa yakạạ ọkpammanẹn wạ odeen, ẹdọ yadạạli Pọọla yakạạ ẹ.
44023034	Ọkpammanẹn imaa oyeel nwẹnẹ imaa, ẹdọ mmạ ọblau Pọọla apaa yạ oblạ. Kạ opuu obi aPọọl oblạ dạ aSilisiya,
44023035	Ojại ẹ obi ẹ, "Yanẹn bạ yadẹẹ ọ lojạu yamạnạ maa ami nnạ mkpe ikpe ẹwu." Ẹdọ ojạu tạ yayoo Pọọla dạ Lẹbọọlkạm jạ aẸrọd dạ ọyau yakpenại ẹ okpenại.
44024001	Kikpamma nyau wạ okpeyạ Ananayas onoomạ ẹ ọkọu dạ aSisiriya otoo ẹ yanọtam bạ aJu obạ ọnẹn wana wạ odạ kekpe mkpe wạ okpeyạ aTạtulas. Mbạ yakọu kạ lokạ jạ aFẹlis wạ odạ kikpamma yadẹ Pọọla lojạu.
44024002	Yadẹẹ kaa kekpe ikpe omạnạ kẹn oyeni omạnạ ẹ tạ ọbawa Pọọla lojạu kạ abloong bạ ọtọnga ọgẹna ẹ aajin: "Awu wạ adạ Ọbọọl wạ odeen! Yoyimạyimạ yọwu bạ atoo akpamma mọọn yonại mọọn tạ yayeni wọfai kạ kobee kpọọl, obaa bloong soosoo bạ awu ayeni apạnnạ kẹ tạ oblạ maa anạng kowuu kọmọọn kimin tạ kọyi.
44024003	Amọọn yotạni kẹ bloong bimin kạ kebee sansanaya obạ apaa yanyanaya, ẹdọ yoyeni yojại ọ tạ asaam kaani.
44024004	Ami nwoi tạ nkạbi ọ kebee, odạ dạ odạdạ nạ mbeem ọ tạ akala mọọn kotung kạ ọtọnga pipiwẹẹn ọmọọn imin.
44024005	"Amọọn yokạạ ọnẹn imin aa ogạgạnẹn. Odạ ọnẹn wạ kebee sansanaya olulại bạ aJu bạ yayau ekpoon ebạạ tạ yanoomạ bẹ yanạng yikpọ obạ koyuu yakạạ kọkpamma kạ aRoom. Nwạ ọkpamma lẹkpala jimaa jạ yadẹi Nazarẹn (wạ okoowạ yanẹn bạ yablạ dạ aNazarẹt).
44024006	Nwạ ọjaka dạ ofi jaani kẹ Ẹtọ yạ Ọbasẹ ọkaama amọọn yodibạ ẹ kẹ. [Ẹdọ yọjakai tạ yokpe ẹ ikpe adạ nsọ mmọọn njại
44024007	Odạ aLaisiyas wạ odạ kikpamma yakonẹn oyạ maa otạ ẹfa yạ edeen ọnaan mọọn wẹ kẹ dạ kọbọọ.
44024008	Ẹdọ aLaisiyas nwạ ojại obi, yanẹn bạ yabawa ẹ lojạu maa tạ yafi yayin kạ lokạ lọwu.]"
44024009	Bạ aJu yagạn kaa mma yayeni yajạu yabi boong imin ebạạ odạ lọtumajạu.
44024010	Ẹdọ kikpamma mạ otạ kọbọọ ọdẹẹ kaa Pọọla tạ onạng kọtọnga kọwẹ, ẹdọ aPọọl mạ ojạu bẹ obi bẹ, Ami nyimạ kẹ mbi kạ adeel soosoo awu ayau min akpe kẹ mkpe akạạ yanẹn bạ yablạ mạ kowuu kimin ọkaama ẹtẹẹm etuum ẹdaan tạ nya kạ lokạ lọwu nkaanga wool limi.
44024011	Awu nạ abạngạ akạạ kẹ ajạu kạ awi jooapoo yạ abọọli kẹ, kạ ami nkọi dạ aJerusalẹm tạ nkạạm letu nkạạ Ọbasẹ dạ ẹtọ ẹwẹ.
44024012	Bạ aJu miin yaapạn nya kạ ẹkaang obạ yanẹn mạ Ẹtọ yạ Ọbasẹ maa, obidạ yakạạ m nluuwai yanẹn dạ edungạnạtọ obidạ dạ apaa adọadọ mạ opoondeen maa ebạạ.
44024013	Mbạ bẹ ọọfẹya tạ yakoowạ ọ bloong bimaa bạ yabawa m yajạu nnại maa.
44024014	Ami ndẹya kẹ imin kạ lokạ lọwu, mbi nkạạmại letu nkạạyi Ọbasẹ wạ abạ Uwọu bijani tạ ntooli eti imaa yạ mbạ yajiyi lọtumajạu eedạ maa. Odạ aajaa keyena ami nyoo kẹ bloong bimin ebạạ bạ yafọngi kẹ kạ nsọ yạ aMosis obạ nwẹnẹ yạ yatọnganẹn bạ Ọbasẹ.
44024015	Ami nkoomi keyạ maa sạ Ọbasẹ, kpaa kạ eti yạ edạ aa yạ mbạ yakoomi kaa. Mbi yanẹn ebạạ odạ bạ yayiyi obaa bạ yabuuwạ nạ yaplọka kẹ kạ lobạ.
44024016	Ọsẹnga obạ imin, kebee sansanaya ami njakai tạ nyeni yọbala bạ nạ ntạ nạng boong wạ ọyiyi kạ lokạ jạ Ọbasẹ obạ ọnẹn.
44024017	"Kạ ndooyi kẹ maa kạ adeel jạ lisoo jạ libọọli kẹ, ami nwọọni nkọu dạ aJerusalẹm ntạ limaan jidi jạ lidạ kotoon kẹdẹiya tạ nkạạ yanẹn yami obaa tạ nyeni nyoo nyau nkạạ Ọbasẹ.
44024018	Yanẹn bạ yabawa m lojạu miin yakạạ kebee sạ nwẹi kẹ kenại awool limia keyooyi kẹsanga dạ Ẹtọ yạ Ọbasẹ, lẹnẹnkpala daa leedạ lenạng yikpọ.
44024019	Bạ aJu bidi bạ yablạ dạ kọkpaa kạ Esiya yani yau daa. Oyoom okạạ dạ mbạ yafi yau min, ẹdọ òodạ aa boong wạ mbạ yayeni lojạu obạ ami yayin mạ lokạ lọwu miin.
44024020	Blau yanẹn bimin bạ yayau miin boong wạ obuuwạ wạ yakạạ m nnạng wạ yatoo yafan ikpe kạ mbeeyi kạ lokạ jạ ledungạnạ jạ lẹkpammanẹn bạ aJu tạ nkaanga bloong bạ yabawa m.
44024021	Kạ ọbọọli kẹ boong wana wạ ami njại bẹ kạ mbeeyi kạ lokạ lọbẹ wạ odạ abaa yapạạlại ikpe yakạạyi m mạ iyaasi miin, ọsẹnga obaa kạ ami nyooyi kạ lọtumajạu mbi yanẹn bạ yabạạ kẹ nạ yamung yaplọka kẹ kạ lobạ yayau etoom."
44024022	Ẹdọ aFẹlis wạ odạ ọnẹn wạ oyi kẹ bloong soosoo bạ yẹgẹna eti yạ Ọbasẹ mạ opạn kẹ ikpe maa, obi tạ yakoom tutu aLaisiyas wạ ọkpamma lekạm jạ yakonẹn oyạ maa.
44024023	Nwạ ojạu onạnạngnẹn wạ odeen wana wạ otoo Pọọla dạ kọbọọ tạ ọkọu lokạ okpenạ ẹ obaa tạ oyeni ọganna lowạni dạ yamạnạbẹẹn bạ aPọọl nạ yakạạ ẹ nkaami yạ obi nạ owoo.
44024024	Kạ awi apaang maa akọi kẹ kẹn, aFẹlis otoo yanẹẹnna wạ okpeyạ aDurusila wạ oblạ dạ aJu oyạ maa. Ẹdọ mạ otoom tạ yadẹ Pọọla dạ nạ opuuwạ boong wạ nạ oyin bẹ ọgẹna dạ nwạ odạ ketooli Jisẹs Krais.
44024025	Adạ aPọọl ọtọnga boong wạ ọgẹna ọnẹn tạ oyeni yọmaanayu obạ ọnẹn tạ oyeni ẹfa tạ okummạ wool liwẹ, obạ lewi ikpẹa yạ Ọbasẹ jạ lefunikẹn. Imaa onại Fẹlisa tạ oyeni yọkaal ọkaama ojạu Pọọla obi ẹ, "Nạ abạngạ ablạ kẹ ajajimina. Nạ mmung nyeni ndẹ ọ kaa kạ nạ nyeni kẹ lowạni."
44024026	Kpaa mạ kebee simaa owooyi dạ aPọọl ofi kạạ ẹ ngu ọkaama ọdẹi ẹ kebee obạ kạ kebee ọtọngai obạ nwạ.
44024027	Ẹdọ kạ obạng kẹ mbạntam mpoo, kikpamma ọdọọdọ wạ okpeyạ Pọkiyọs Fẹstus ofi opạnnạ Fẹlisa tạ odạ kikpamma. aFẹlis owooyi tạ onạng boong wạ nạ otạ ọdẹ Ju, ọkaama nwạ onạng Pọọla tạ ọkọu lokạ ọya dạ lẹkpọkạbikạm.
44025001	Obạngạ kẹ awi atele kebee sạ aFẹstus oyạ kẹ dạ lipaa jạ nạ ọkpamma. Ẹdọ mạ onạng ẹ kọsẹnga oblạ mạ aSisiriya ọkọu dạ aJerusalẹm.
44025002	Dạ abạ keyooyi nyau wạ odeen obạ yakpammanẹn bạ aJu yadungạnạ obạ nwạ kạ ọgẹna lojạu jạ yayeni obạ aPọọl
44025003	Mbạ yabeem Fẹstusa tạ ọkaam bẹ onạng Pọọla dạ nạ opạnạ bẹ dạ aJerusalẹm. Odạ kạ mbạ yanại kẹ mkpoduuwạ yạ nạ yatạ yafi kẹ Pọọla kạ nạ ọya kạ eti ọkuuyi daa.
44025004	aFẹstus mạ ọpọọna ojạu bẹ obi bẹ, "aPọọl ọyau dạ aSisiriya aa ọkpọkọbinẹn, ẹdọ ajajimina mblại kẹ nkuuyi daa.
44025005	Baa nạng yakpammanẹn yabaa yatooli m yakọu dạ aSisiriya, ẹdọ yadẹ ọnẹn maa lojạu òodạ aa nwạ onại kẹ boong wanwanaya wạ obuuwạ."
44025006	aFẹstus ọya kẹ daa obạ mbạ kạ awi atạạn atele obidạ kạ awi joo, ẹdọ mạ omung oblạ kẹ ọkọu dạ aSisiriya. Ẹdọ kạ lewi jạ letotolại kaa, ọkọu ọnọọma dạ ekpetọ, otoom tạ yatạ Pọọla yapạnạ ẹ daa.
44025007	Kạ kebee sạ aPọọl omạnnạ kẹn, bạ aJu bạ yablạ dạ aJerusalẹm yayạ maa yabee yasongạ ẹ kẹ, ẹdọ yamạnạ bẹ tạ yabawa ẹ bloong bungạbung soosoo bạ yajại nwạ onại. Odạ mbạ bẹ ọọfẹya tạ yakoowạ kạ lọtumajạu bloong bungạbung bạ yajại aPọọl onại maa.
44025008	aPọọl mạ ọkanga ojạu obi, "Ami bọng bọng wạ obuuwạ nnại wạ ntoo nkạbi kẹ nsọ yạ aJu, obidạ tạ nnạng yogạgạ kạ Ẹtọ yạ Ọbasẹ. Ami bọng bọng wạ obuuwạ ntọnga ngẹna ọnẹn wạ ọkpamma liwuu ebạạ jạ liyau kạ kapiil kạ aRoom."
44025009	aFẹstus owooyi tạ onạng boong wạ nạ otạ ọdẹẹ bạ aJu, ọkaama ojạu Pọọla obi ẹ, "Nạ ọdẹ ọ tạ akọu dạ aJerusalẹm yayau daa yakpe ikpe kạ lokạ lọmi kạ abloong bimin bạ yabawa ọ yajạu anại o."
44025010	aPọọl mạ ọpọọna ẹ obi ẹ, "Ee ee! Mina odạ ekpetọ yạ onạnạngnẹn wạ odeen wạ aRoom. Ọkaama oyoom okạạ ọ tạ akpe ikpe ẹmi mạ apaa imin. Awu ayimạ kẹ akokoolạ abi ami kạ ujạufala nyau.
44025011	Òodạ aa boong wạ ami nkạbi kẹ nsọ nyeni nnạng kẹ boong wạ oyoom tạ ntạ naan lotạmạ lobạa, mmbạng njạu mbi mbạ miin kẹ nnạ yafi. Odạ òodạ aa boong wạ ami mbi bọng bọng nnại, odạdạ awu obidạ ọnẹn ọdọọdọ daa ẹfa ooyeni tạ odạạli m okạạ yanẹn bimin bạ yawooyi tạ yafi m kẹ. Mbeemi tạ yakọnga m dạ lokạ jạ ọnẹn wạ ọkpamma Room."
44025012	Ẹdọ kạ aFẹstus odungạnạ kẹ obạ yanẹn yawẹ bạ yakạạyi ẹ ekoo, ọpọọna Pọọla ojạu ẹ obi ẹ, "Awu abeem kẹ tạ akọu dạ lokạ jạ ikpamma Room, ọkaama awu nạ akọu apạnạ ẹ daa."
44025013	Kạ awi idi akọi kẹ kẹn, Ọbọọl wạ yadẹi Agripa obaa Bẹnisi yayạ dạ aSisiriya tạ yapimạ kẹ Fẹstusa wạ ọkpamma daa.
44025014	Kạ yayau kẹ daa kạ awi soosoo, aFẹstus oyinni boong wạ ọgẹna Pọọla okạạ Ọbọọl Agripa, obi ẹ ọnẹn wana ọyau miin wạ aFẹlis odooyi miin aa ọkpọkọbinẹn.
44025015	Ẹdọ mạ kebee simaa sạ ami nkọi dạ aJerusalẹm, Keyooyi nyau bạ yadeen bạ aJu obạ yanọtam yabẹ yadẹẹ lojạu yagẹna bloong bạ yajại onại, ẹdọ yajiyi m tạ mpạli ikpe nkạạ ẹ.
44025016	"Ami nsẹsẹli nyin bẹ mbi bẹ, nsọ yạ yanẹn bạ yablạ dạ aRoom jang yanẹn mkpọkọbi mpạli nkạạ kạ yabi bẹ kẹ ikpe yaakpe. Nạ yakạạ yanẹn maa lowạni jạ nạ yatạ yabee wool libẹ ngạm kạ lokạ jạ yanẹn bạ yadẹ bẹ lojạu.
44025017	Kạ mbạ yayạ min ikpe imaa, ami ndẹ ikpe maa kạ lewi jạ letotolại kaa. Ntoom tạ yadạạli Pọọla yatạ yamlee kẹn.
44025018	Odạ bloong bạ yajại onại bạ ntạ mbala m maa ebạạ oodạ.
44025019	Odạ bloong bạ yẹgẹna eti yạ yasẹng kaa yakạạmại letu yakạạyi Ọbasẹ, oyeni ọgẹnai ọnẹn wana wạ yadẹi aJisẹs wạ obạ kẹ, odạ wạ aPọọl ojiyi obi ọyau etoom.
44025020	Nyimạ boong wạ nạ nnạng wạ ọgẹna dạ nạ nsẹnga nwoo dạ abloong bimin yedạ. Ẹdọ mạ mblau ẹ mbi ẹ, nạ ọdẹ ọ tạ akọu dạ aJerusalẹm dạ nạ abee ikpe akạạ bloong bimin bạ ọkaama yadẹi ọ lojạu.
44025021	Odạ aPọọl obeemi ikpe imaa tạ ọkọnga kạ lokạ jạ kikpamma Room ebạạ. Ọkaama nkạạ lemlee mbi tạ yakpenạ ẹ tutu kebee sạ nạ ntạ nkọnga yẹ dạ lokạ jạ kikpamma Room."
44025022	Ẹdọ Agripa mạ ojạu Fẹstusa obi ẹ, "Nạ ọdẹẹ m ami tạ puuwạ oyinạ imaa kạ ẹma yạ ọnẹn imin." aFẹstus mạ ọpọọna ẹ obi ẹ, "Koowạ nạ apuuwạ oyinạ ọwẹ."
44025023	Kạ lewi jạ letotolại kaa Agripa obạ aBẹnisi yadạbạ bẹ kẹn kạ akakadeen obạ ledạmmi, yakọu yamlee kạ ekpetọ yạ lopoon jimaa obạ yanẹn ebạạ bạ yadạ bạ kikpamma yakonẹn obạ yanẹn bạ yakpamma lopoon. Ẹdọ aFẹstus mạ otoom yakọu yadạạli Pọọla yatạ yamlee kaa.
44025024	aFẹstus mạ omạnạ ẹ tạ ọtọnga obạ mbạ ojạu ẹ, "Awu Ọbọọl Agripa obạ yanẹn ebạạ bạ yayau min obạ amọọn, baa kạạ odạm imin wạ yanẹn bạ yadạ Ju ebạạ bạ yayau miin obaa bạ yayau dạ aJerusalẹm yapọli yakạạ m. Yawọmmai yajiyi nwạ lokạ nnạ ọkọi owuuyi etoom.
44025025	Odạ boong bungạbung wạ onại wạ ọbọọwa tạ ọnaan lotạmạ lobạa nkạạ. Obeem kẹ obi tạ yọkọnga ikpe imin dạ lokạ jạ kikpamma Room ebạạ. Ẹdọ ami mpạli kẹ tạ nnạng ẹ ọkọu daa.
44025026	Boong wana wạ nnạ nyoom mfọng nkạạ kikpamma Room ngẹna ẹ nyeni. Imaa ọkaama ntoo ẹ nyạ maa kạ lokạ lọbaa miin ebạạ, ẹbaniban awu Ọbọọl Agripa, oblạ maa akpenạ kẹ mạ ikpe maa dạ nạ nyeni boong wạ nạ mfọng.
44025027	Ọgẹna oseeli m amạ obi ọọyiyi tạ yọkọnga daa ọkpọkọbinẹn wạ amọọn bikẹ bloong bạ yabawa ẹ yajạu onại yooyi."
44026001	Ẹdọ Agripa mạ ojạu Pọọla obi ẹ, "Nạ abạngạ atọnga atạ akaam kẹ wool liwu." aPọọl ọtaali kọbọọ omạnạ ẹ tạ ọtọnga ọkaam kẹ wool liwẹ kạ eti yạ edạ aajin, obi ẹ:
44026002	"Ọbọọl Agripa, ami nyooyi mbi ntuum nyeni ayẹi tạ mbee kạ lokạ lọwu iyaasi miin nkaam wool limi kạ abloong bimin ebạạ bạ aJu yabawa m.
44026003	Imin odạ lọtumajạu ẹbaniban aa awu wạ ayi kẹ akoolạ okoolạ ebạạ ntoom yạ aJu yawuuyi obạ kopạnạnạ kạ yayeni obạ yanẹn yadọ yadọ. Ami mbeemi ọ tạ ayeni komạmmạ akala m kotung kạ aboong wạ nạ ntọnga miin.
44026004	"Mbạ Ju ebạạ yayimạ kẹ dạ ami nwuuyi etoom mạnạ kạ ndạ wẹẹnwẹẹn. Mbạ yayimạ kẹ yajạu kạ omạạn ẹ kạ kemạnạlegạn ami nyau dạ lọsẹ lọmọọn obaa dạ aJerusalẹm mkpạli.
44026005	Mbạ yayimạ m kẹ kạ kobee kpọọl. Òodạ aa ọdẹi bẹ nạ yabạngạ yayin yajạu odạ lọtumajạu, ami nsẹng lẹkpala jạ leyooyi yẹkpawa bạ yẹgẹna letu kekạạmi kekạạ Ọbasẹ. Ami nwuuyi etoom aa ọnẹn wạ odạ Farisi.
44026006	Ẹdọ ajajimina boong wạ ọkaama mbee miin odạ tạ yakpee m ikpe ọsẹnga obaa nkoomi obạ ayẹẹn kẹnẹnna kọwaki kạ onại okạạ bạ awọu bạ ijaani.
44026007	Mina odạ kọwaki kạ mpoonnamma imaa joompoo yawooyi tạ yakạạ kodạbạ kẹ lọtumajạu adạ yatọọngai Ọbasẹ kạ adeedeesa obạ kẹplakon. O! Ọbọọl, odạ kạ legạn ayẹẹn kẹnẹnna imin ọkaama bạ aJu yabawa m lojạu.
44026008	Mbọng ọkaama ọtawa baa Ju tạ yayoo kạ lọtumajạu yajạu Ọbasẹ nạ ọyẹẹmi kẹ yanẹn bạ yabạ kẹ o.
44026009	"Ami kạ awool limi, nnibala m mbi tạ nnạng boong wanwanaya wạ ọfẹ m tạ ntạ nkạbi kẹ jeen jạ aJisẹs imaa wạ oblạ dạ aNazarẹt.
44026010	Boong imaa nwạ ami nnại bẹ dạ aJerusalẹm. Ntạ ẹfa yạ abạ keyooyi nyau bạ yadeen yakạạyi m tạ ntạ ngạnạ yanẹn bạ Ọbasẹ soosoo dạ ẹkpọkọbitọ. Dạ nạ yapạạli lotạmạ lobạa yakạạ bẹ, ami kayena ndẹya obạ mbạ.
44026011	Kạ nti yạ nsoosoo nnạng yanẹn yadọ yadọ yaduu bẹ lotạmạ kạ ndungạnạtọ yạ aJu, nyeni njaka tạ nnạng bẹ yakanga yajạu mbạ Jisẹsa kạ lọtumajạu yomung yoyoo. Nyeni akọkọna yạ abuuwạ obạ mbạ, ọkaama nkuuyi dạ liseenpoon lidọlidọ nkạạyi bẹ likpakpawai.
44026012	"Ami nnaan ẹfa yạ eblạ dạ kọbọọ kạ abạ keyooyi nyau bạ yadeen, kạ legạn jimaa tạ nkọu dạ lopoon jạ yadẹi Damaskọs.
44026013	Kạ nkanika joompoo kẹplakoonna, Awu Ọbọọl, ami nyau kạ eti mạ nkạạ kogbongạ kạ kọwaali kọtaa kẹ lewijẹẹn koblạ kạ kawọng kọwaal kosongạ m kẹ obạ yanẹn bạ amọọn bọọma.
44026014	Amọọn bimaa ebạạ yọblẹnga kạ lọsẹ. Ẹdọ mạ puuwạ lemlee letạ kopoontọnga kạ yadẹi Iburu lẹtọnga obạ ami lejiyi, 'Sọọl! Sọọl! Mbọng ọkaama akạạyi m likpakpawai o. Nạ anạng wool liwu boong tạ ayuuyi obạ eti yạ ewoonnạ.'
44026015	"Ẹdọ mạ mblau ẹ mbi ẹ, 'Tata, odạ awu nnẹ o.' "Ẹdọ aTata ọpọọna obi m, 'Odạ ami aJisẹs wạ awu akạạyi likpakpawai.
44026016	Noomạ ọ kạ kawọng ajajimina abee obebee. Ami mpọnọ maa tạ ndạạli ọ adạ onạnạngnẹn ọmi. Nạ akọu ayin yanẹn yadọ yadọ boong wạ ọgẹna dạ awu akạạ m iyaasi, obaa boong wạ ami nạ nkoowạ wạ ọyau kạ awi lokạwa kaa.
44026017	Nạ nkaam ọ dạ yanẹn bạ yablạ dạ Izirẹl obạ yanẹn bạ yabi Ju yaadạ bạ nạ ntoom ọ kakabẹ dạ nạ yajạu ọ boong wạ obuuwạ yaanại.
44026018	Awu nạ akọu anạng bẹ yakạạ eti, ayeni adạạli bẹ kẹ dạ kewibloong akọnga dạ kogbongạ. Nạ adạạli bẹ kẹ dạ kọkpamma kạ aSẹtan ayoo bẹ dạ kọkpamma kạ Ọbasẹ, ẹdọ Ọbasẹ nạ oblạ kẹ kạ abloong bungạbung yẹbẹ okạạ bẹ ọsẹnga obaa kạ mbạ yayooyi m kẹ kạ lọtumajạu. Nạ oyeni onạng bẹ yayau dạ apaa yạ Ọbasẹ oyooyi yanẹn bạ opimạ kẹ tạ yayau.'
44026019	"Ọbọọl Agripa, imaa ọkaama ami kẹ mplạmi tạ nnạng boong wạ ọnẹn wạ oblạ kạ kawọng ojại m tạ nnạng.
44026020	Kạ kekạkạlạeti, mmạạn obạ yanẹn bạ yayau dạ aDamaskọs tạ nnạng oyinạ wạ Ọbasẹ, ẹdọ mạ nkọu dạ aJerusalẹm obaa dạ lọsẹ jạ aJudiya ebạạ, obaa dạ kowuu kạ yanẹn bạ yabi Ju yaadạ. Nyini bẹ mbi mbạ yayeni dạ nạ yasodạ bẹ ntẹẹm yaganna boong bungạbung yatooli Ọbasẹ, ẹdọ yanạng bloong bạ nạ yekoowạ yejạu mbạ yasodạ bẹ kẹ ntẹẹm.
44026021	Kạ legạn jimaa ọkaama bạ aJu yadibạ m kẹ kạ nyau kạ Ẹtọ yạ Ọbasẹ kamlee ẹdọ yajakai tạ yafi m kẹ.
44026022	Otạtạ oyạ mạ lewi jạ iyaasi miin, Ọbasẹ oni kaami m kẹ. Imaa ọkaama mbee miin tạ nyin nkạạ baa ebạạ, yanẹn bạ yanunga obaa bạ yadeen kobạngạ ngẹna oyinạ ọmi. Ẹdọ boong wạ nnyinni baa odạ boong wana obaa wạ yatọnganẹn bạ Ọbasẹ obạ aMosis yani yinni yajạu nạ odạbạ ẹ.
44026023	Yajạu yabi aKrais nạ ọnaan libini, oyeni odạ kẹnẹn kạlạeti sạ nạ kẹplọka kẹ kạ lobạ, ẹdọ nạ oyin yanẹn bạ yadạ Ju obạ yanẹn bạ yabi Ju yaadạ ojạu bẹ nkaami nyạ kẹ maa nkạạ baa."
44026024	Kạ aPọọl ọtọnga kẹ kạ eti imin tạ otạ ọkaam wool liwẹ, aFẹstus ọpẹẹ kạ emleefa ojạu Pọọla obi ẹ, "Letu lebuuwạ ọ kẹ. Nwẹnẹ yạ ndeen yạ akpe nnạng ọ tạ atee ketạạl!"
44026025	"aPọọl mạ ọpọọna ẹ, obi ẹ, Awu Ọbọọl Fẹstus! Ketạạl min keninạ. Boong wạ ntọngai miin odạ tuumaboong obạ lọtumajạu.
44026026	Ọbọọl Agripa, nạ mbạngạ ntọnga obạ awu, miin ọọkala, ọsẹnga obaa awu ayimạ kẹ agẹna bloong bimin ebạạ. Ami nyoo kẹ mbi awu akạạ kẹ boong wanwanaya ọgẹna boong imin dạ koduuwạ oodạ ọyau odạbạ ẹ.
44026027	Ọbọọl Agripa, Nwẹ ayoo kẹ yatọnganẹn bạ Ọbasẹ kạ lọtumajạu o. Ami nyimạ kẹ mbi awu ayoo bẹ kẹ kạ lọtumajạu."
44026028	Agripa mạ ojạu Pọọla obi ẹ, "Nwẹ awu abala ọ kaa abi nạ ọfẹya ọ atạ obee pipiwẹẹn imin anạng tạ ndạ ketooli Krais o."
44026029	aPọọl mạ ọpọọna ojạu ẹ obi ẹ, odạ kạ obee pipiwẹẹn obidạ kạ kobee kpọọl. Ami yatạm bạ nyii nkạạyi Ọbasẹ odạ awu obạ yanẹn bikaa ebạạ bạ yapuuwại boong wạ ntọngai iyaasi tạ yadạ aa ami maa, odạ ami baa nwooyi tạ yadạ yakpọkọbinẹn adạ ami ndạ!
44026030	Ẹdọ Ọbọọl Agripa, obạ aFẹstus wạ odạ ikpamma apaa imaa obạ aBẹnisi obạ yanẹn bikin ebạạ yanọọma bẹ kạ kawọng,
44026031	Kạ yablại kẹ yatọngai yakạạyi idi obaa idi yajiyi, "Bọng bọng yookạạ wạ ọnẹn imin onại wạ ọbọọwa tạ yafi ẹ kẹ obidạ yagạnạ ẹ dạ ẹtọ mkpọkọbi."
44026032	Ẹdọ Agripa mạ ojạu Fẹstusa obi ẹ, "Ọnẹn imin ofibi kẹ ikpe ẹwẹ dạ lokạ jạ ikpamma Room otoo ọkọi yafi yaganna ẹ kẹ."
44027001	Kạ oblemạ kẹ yajạu amọọn tạ yọyaal yọkọu dạ lopoon jạ yadẹi Itali, aFẹstus ọganna Pọọla obạ yakpọkọbinẹn bidi okạạ Juliyọsa wạ odạ onạnạngnẹn wạ odeen wạ lekokpọng jạ yadẹi, Yakonẹn bạ Ọbọọl wạ ọkpamma Room (Ọgọstọs).
44027002	Amọọn yọkọi yomlee kạ ukalangkwaa wạ oblại dạ lopoon jạ lọyau dạ ẹgangapaam jạ yadẹi Adamitiyum wạ oyonnạ ẹ kẹ dạ nạ ọgaba ọkọu dạ ẹgangapaam kọkpaa kạ Esiya dạ nạ ọyaal oblạ kẹ. Ọnẹn wana okpeyạ Aristakus, oblạ dạ kowuu kạ yadẹi Masidoniya wạ ọyau dạ aTẹsẹlonika ọsẹnga obạ amọọn.
44027003	Kạ lewi jạ letotolại kaa, amọọn yomạnnạ dạ opoondeen wana wạ yadẹi Sidọn. Okonẹn wạ odeen wạ otoo mọọn wạ yadẹi aJuliyọs ọyi lẹmaana obạ aPọọl ọkaama okạạ ẹ lowạni tạ ọkọu okạạ yamạnạbẹẹn dạ nạ yakaam ẹ kẹ yakạạ ẹ boong wạ odạ yikpaa yẹwẹ.
44027004	Yọgaba mạ apaa imaa yọkọu, ẹdọ ọsẹnga obạ kowiyạ lọganga kạ konạngi mọọn lokạ yọọkọu ọkaama yọyaal yọsẹnga mọọn dạ ẹpaam lẹsẹkpạlạ lọganga jạ yadẹi Saiprọs.
44027005	Yọbali mọọn ọgangadeen wạ yadẹi Silisiya obaa jạ yadẹi Pamfiliya, ẹdọ yoyạ dạ aMira wạ ọyau dạ aLisiya.
44027006	Mạ apaa imaa mmạ okonẹn wạ odeen ọyau okạạ ukalangkwaa wạ oblại Alẹjandiya owooyi tạ ọyaal ọkọu dạ opoondeen wạ yadẹi Itali, ẹdọ nwạ ogạnạ mọọn kaa.
44027007	Yọyaal mọọn dẹẹng dẹẹng kạ awi soosoo kạ eti yạ ẹtatawa kẹ wạ odeen mạ yoyạ dạ ọgẹna lopoon jạ yadẹi Sinidọs. Kowiyạ lọganga mọọn kootee tạ yọyaal yomung yọkọu lokạ maa eti imaa. Ọkaama amọọn yọyaal yọyika kạ kapiil yọkọu yọbaa mọọn dạ lẹsẹkpạlạ jạ yadẹi Kiret, yọbali maa yọkọu dạ lẹsẹkpọng jạ yadẹi Salmon.
44027008	Ukalangkwaa wạ amọọn nọọm kaa yotạ yọkuuyi maa otạ mọọn ọyaal dạ kọpaa kọpaa ẹgangapaam maa, kạ eti yạ ẹtawa kẹ wodeen, ẹdọ yofi yoyạ apaa yana yạ yakalangkwaa yatạmại dạ lẹka jạ yadẹi lẹka kokummạ kẹ, blạ mạ apaa imaa ayạ kạ lopoon jạ yadẹi Lasiya oopạlạ.
44027009	Amọọn yokạbi kebee sạ kegạnạ mạ apaa imaa, tutu ofi ọtawa mọọn tạ yomung yọkọu lokạ mạ kọsẹnga kimaa. Ọgẹna mạ kebee simaa lewi jạ yatoo yayooyi ẹyau lẹbọọli kẹ, ọkaama aPọọl okạạ bẹ ekoo imin obi bẹ,
44027010	"Abaa yanẹn, ami nkạạ mbi kọsẹnga kọmọọn, mạnạ ọ miin atạ akọu nạ kobuuwạ kẹ wạ odeen. Bloong yẹmọọn bạ yẹyau mạ ukalangkwaa miin nạ yekpo kaa. Ukalangkwaa kạ awool liwẹ nạ obuuwạ kẹ, ẹdọ yanẹn nạ yakpoo kaa."
44027011	Odạ okonẹn wạ odeen maa oyoo boong wạ ọnẹn wạ ọkpamma ukalangkwaa ojại kạ lọtumajạu ọtaa kẹ boong wạ aPọọl oyinni bẹ.
44027012	Lẹka jimaa jạ lẹyiyi ọnẹn tạ ọya kebee kekoowạ oodạ. Ọkaama yanẹn soosoo bạ yayau mạ ukalangkwaa maa yabee tạ yakọu lokạ obạ kọsẹnga yakạạ nnạ yayạ dạ aFọnis òodạ aa boong wạ nạ ọfẹya bẹ aajaa. Fọnis odạ lẹka dạ aKirẹt jạ lekpenạ dạ kodạmbọọ kapiil obạ kodạmbọọ kabạli. Ẹdọ nạ yabạngạ yayau maa kebee kekoowa.
44027013	Kạ kebee sạ kowiyạ kạ kobi kọọtawa, komạạn kẹ kenại koblại kạ kapiil, yanẹn kọsẹnga bimaa yabala bẹ yajạu mbạ nạ yabạngạ yakọu lokạ. Ẹdọ mbạ yawali ukalangkwaa yayaal kọpaa kọpaa ẹgangapaam maa yạ lẹsẹkpạlạ lọganga jạ yadẹi Kiret adạ ọfẹ bẹ.
44027014	Kẹ oogạnạ kowiyạ kạ kọtatawa kạ koblạ dạ apaa yạ lewijẹẹn lẹpakai, komạnạ kẹ kạ kapiil kạ lẹsẹkpạlạ jimaa konạng.
44027015	Kowiyạ kimaa konạng komlee mạ ukalangkwaa maa kạ ẹfaẹfa, ẹdọ adạ obi ọọfẹ tạ yọyaal yọkọu mạ ewiyạti imaa, amọọn yọjaka tạ yotee kowiyạ kimaa tạ kotạ mọọn.
44027016	Yọyaal yọsẹnga mọọn dạ ngạm yạ ọsẹkpạlạwẹẹn wạ yadẹi Kauda, dạ ọyau ọtawa mọọn kẹ wodeen tạ yonạng ukalangkwaa imaa tạ ojạu kẹ ọọpaaga.
44027017	Ẹdọ yotạ njạu yọbọọ kẹ ukalangkwaa maa dạ awool liwẹ nạ litawa. Yanẹn bạ yayau mạ ukalangkwaa maa ọkalai bẹ amạ ukwaa maa nạ ọtaali bẹ otạ bẹ ọbali ọkọu okuudạ dạ kọgangadọng ewipaamma yạ yadẹi Libiya, ọkaama yawali kẹ ẹkọ ukalangkwaa maa, ẹdọ yaganna ẹ yakạạ kowiyạ tạ kotoo ẹ kọkọu.
44027018	Kowiyạ bungạbung kimaa kọkọu lokạ konạngi kạ lewi lesowạdi, ọkaama mbạ yamạnạ bẹ tạ yabọu atoo mạ ukalangkwaa maa yatooyi kạ lowi.
44027019	Kạ lewi jạ letotolại kaa, mbạ yabuuyi bloong ukalangkwaa maa obaa boong wanwanaya wạ yapạpạn yablẹi kạ lowi.
44027020	Ẹwọnga lọganga imaa enại kạ awi soosoo eekoomạ, eyeni enạng ewi obạ mkpọkpọna dạ nạ njạu nwali, tutu ẹdọ kạ kekpongạm yọbala mọọn yobi etoom yọọyau.
44027021	Kạ yanẹn bimaa yayau kẹ maa ogạgạnạ boong yaaji, aPọọl onoomạ ẹ obee obebee kạ likạ libẹ, ojạu bẹ obi bẹ, abaa yanẹn yafi kala m kotung kạ ekoo ẹmi kạ kekạkạlạeti, dạ njại baa mbi amọọn kẹ dạ aKirẹt daa nnạ yooblạ, ajajimina abaa yafi yakaam kẹ wool libaa kạ agạgạ imin ebạạ obạ kekpoo.
44027022	Odạ mạ ajajimina, ami ndeennại baa mbi, baa tawa wool libaa ẹtẹẹm, ndạ ọnẹn wana wana kẹ oobạ, odạ ukalangkwaa wẹkakạn nwạ nạ obuuwạ kẹ ebạạ oyeni okpoo kaa.
44027023	Ọgẹna iseen deedeesa otoomnẹn kawọnga wạ Ọbasẹ wạ oyeni m obaa wạ ami nkạạmại letu nkạạyi oyạ maa obeem dạ lipaam,
44027024	Ojạu m obi m, 'Wọ nnạ ọkala Pọọl, ọgẹna awu nạ abee kạ lokạ jạ kikpamma Room. Ẹdọ Ọbasẹ kạ kẹyiyayi sạ oyeni obạ awu ọkaama ọganna kẹ ntoom yạ yanẹn bạ yayau kạ kọsẹnga miin ebạạ okạạ ọ.'
44027025	Ọkaama abaa yanẹn baa tawa ntẹẹm ọgẹna ami nyoo kẹ mbi boong wạ Ọbasẹ oyinni m maa nạ odạbạ ẹ adạ nwạ ojại.
44027026	Odạ amọọn kowiyạ nạ kotạ mọọn komlee dạ lẹsẹkpạlạ jana.
44027027	Kạ adeedeesa awi joo ajana maa, ẹwọnga imaa ẹluuwai mọọn mạ ọgangadeen wạ aMẹditereniyan, kạ kewiwọọyi oseel bạ kẹyaali ukwaa aa yafoolạ kẹ dạ ekpoon.
44027028	Mmạ yadạạli boong wạ odoowạ yatọngạ kaa ejạu yatoi kạ lowi, ẹdọ yafi yakạạ yajạu kedongạ lowia odạ yẹfẹtọ aatạạnajana. Oogạnạ yayeni yanạng aajaa yafi yakạạ yajạu odạ yẹfẹtọ aanaa opạli joo.
44027029	Ọkala bẹ amạ ukalangkwaa wạ amọọn nọọm kaa nạ otạ mọọn ọkọu dạ ntakpa, ọkaama yabọu mkpakau nnaa yạ maanai ukwaa yagạnạ kạ lowi kamlee mạ lokạ ukalangkwaa maa, ẹdọ yayi yatạm lewi tạ lesowạ.
44027030	Yanạnạngnẹn ukalangkwaa kạ yajakai tạ yasẹ kẹ, yayoomi maa yanạngi aamạ yadạlại mkpakau yạ mmanai ukwaa yagạnại kạ lokạ ukalangkwaa.
44027031	Odạ aPọọl mạ ojạu okonẹn wạ odeen imaa obạ yakonẹn yawẹ obi bẹ, "Òodạ aa boong wạ yanạnạngnẹn ukwaa yabi mạ ukwaa min yaayau ọnẹn maa odạ wạ nạ ọsẹ kẹ."
44027032	Ẹdọ yakonẹn mmạ yamaana mạ njạu yạ yatoo yadibạ ukwaa wẹẹn maa yabalai kẹ, ẹdọ yaganna ẹ oblạ kẹ.
44027033	Kạ lewi lekuuyi tạ lesowạ, aPọọl odeennạ yanẹn bimaa ebạạ tạ yaji luji, oyeni ojạu bẹ obi bẹ, Abaa yatạ yakaani yakoomi kạ awi yạ abạng kẹ joo aana, bọng bọng yaaji.
44027034	Ami ndeennạ baa kọmbọọ baa jii boong dạ nạ yajạu kẹ yaabạ. Ndạ bọng bọng wana baa oonạng.
44027035	Ẹdọ kạ aPọọl ojại bẹ kẹ aajaa ọwẹ kẹ, odạạli brẹẹ otạ oyi yatạm ojạu Ọbasẹ tạ ọsaam mạ likạ jạ yanẹn bimaa ebạạ, ọpaa oyeni omạnạ ẹ keji.
44027036	Mbạ ebạạ yayeni ntẹẹmfa, ẹdọ ọnẹn wanwanaya kayena oji boong.
44027037	Amọọn bạ yọyau mạ ukalangkwaa imaa odạ amọọn yanẹn aajoo aatele opạli jiib awana.
44027038	Kạ ọnẹn wanwanaya oji odoo kẹ, mbạ yabọi kẹ luji jạ lomungạ mạ ukalangkwaa jạ yadẹi elesi awitaa yakuudạ kạ lowi oblạ maa yanạng ukwaa maa ọfẹla ọfẹla.
44027039	Kạ lewi lesowạ, yanạnạngnẹn ukalangkwaa imaa, ewipaam yạ yayau kaa yaatạni odạ mbạ yakạạ kẹgangabọọ kẹdọ kẹdọ obạ lẹka, ẹdọ mbạ yapạạli yajạu nạ yajaka yatạ ukalangkwaa maa yakọu dạ apaa idaa.
44027040	Yabalai kẹ njạu mkpakauwa yạ mmaan ukwaa maa, ẹdọ yatee ẹ tạ njạmmạ mạ ọgangadeen maa. Yawali kẹ njạu yạ mman keti sạ kedạ kẹyaali. Ẹdọ yatangana ẹkọ yạ ẹya kạ lokạ jạ ukwaa oblạ maa kowiyạ kọtali ukwaa kotạ kọkọu lokạ dạ ẹgangapaam.
44027041	Odạ ukwaa otạ bẹ ọkọu dạ kọganga dọọng ọkpayi daa, otạ apaa lokạwa kaa odui kẹ, wẹ ọfẹya tạ anạng ọgaba. Apaa yạ ayau kạ ngạm kin apangai kẹ ọsẹnga obạ ẹfa yạ nwikpoon.
44027042	Ẹdọ yakonẹn yanạng bẹ yọbala tạ yafi kẹ yakpọkọbinẹn ebạạ, oblạ maa ndạ ọnẹn ọbẹ wana ojạu lowi oowại omạnạ dạ ekpoon ọsi ẹ kẹ.
44027043	Odạ okonẹn wạ odeen maa mạ owooyi tạ ọkaam kẹ Pọọla ọkaama nwạ ọkpa bẹ kẹ tạ yanạng aajaa, oduukạ ojạu yanẹn ebạạ bạ nạ ọfẹya tạ yawọọ lowi tạ yakạlạeti yafilạ yamạnạ kạ lowi ẹdọ mmạ yawọ yabạlạ dạ ekpoon.
44027044	Obi mbạ bikin tạ yatooli kaa yadibại mạ yokpạtipa maa obidạ bạ yọpanga kẹ mạ ukwaa maa. Odạ kạ eti imin nyạ amọọn ebạạ sẹng kaa yọsẹ kẹ yomạnnạ dạ ekpoon.
44028001	Ẹdọ kạ amọọn sẹkẹ yomạnạ kẹ dạ ekpoon yayin mọọn yajạu lẹsẹkpạlạ jimaa yadẹi jẹ Malta.
44028002	Yanẹn bạ yawuuyi mạ lopoon jimaa yanaan mọọn yakoolạ okoolạ. Yadungạ ekoon kạ kebee sạ ọbasẹ omạạn ẹ tạ otạ, ẹdọ yadẹ mọọn tạ yọwaba ọgẹna lewi letum lẹfai.
44028003	aPọọl mạ ọkọu owoo lemạnbạlạ otạ oyạ maa ogạnạ mạ ekoon maa. Ẹdọ kokukumạ ekoonna imaa konạng yọọl edạbạ yẹ kẹn ẹkaa wẹ kẹ dạ kọbọọ.
44028004	Kạ yanẹn bạ yawuuyi mạ lẹsẹkpạlạ lọganga jimaa yakạạ dạ ayọọl ẹkai kẹ Pọọla dạ kọbọọ yatọngai yakạạyi idi obạ idi yajiyi, "Imin ọnẹn nạ odạ kẹfi yanẹn. Ọgẹna kạ okping ọsi ẹ kẹ dạ ofi kpoo kaa kạ lọganga, odạ ntạạmmạ yạ Ọbasẹ wẹ lowạni nkại tạ owuuyi etoom."
44028005	Odạ aPọọl mạ ọkani ẹ yọọl imaa dạ kọbọọ otoi kạ ekoon, wẹ bọng bọng wana eenạng.
44028006	Yakpenạ tạ yakạạ kọbọọ kạ aPọọl kobi nạ kọkọu kọfula, obidạ dạ nwạ nạ ọtọọ kạ lọsẹ obạ kẹ. Ẹdọ kạ mbạ yakoomi kẹ kạ kobee kpọọl yakạạ bọng bọng wạ obuuwạ wẹ oodạbạ okạạ ẹ, mbạ yafi yasodạ bẹ yajạu yabi aPọọl odạ ọbasẹ wẹẹn.
44028007	Mạ ẹgangapaam imaa, lọsẹ lọyau maa jạ odạ odạm wana wạ yadẹi aPubulus oyeni. aPubulus maa nwạ odạ ọnẹn wạ ọkpamma lẹsẹkpạlạ lọganga maa. Nwạ ọnaani mọọn okokoolạ, ẹdọ yọya loseen kạ ẹtọ ẹwẹ kạ awi atele.
44028008	Yaatẹ wạ aPubulus ọya dạ kepeentọfal. Kokukumạ obạ kubuwọyi koninại ẹ. aPọọl omlee dạ lekpekpeli lẹwẹ ọnẹẹn ẹ mbọọ oyi ẹ yatạm oboo ẹ kẹ.
44028009	Kạ aboong imin odạbạ ẹ kẹ imaa onại yapeenạpeenạ ebạạ bạ yawuuyi mạ lẹsẹkpạlạ lọganga maa tạ yayạ maa yaboo bẹ kẹ.
44028010	Yanẹn bimaa yakạạ mọọn bloong soosoo bạ yatooni mọọn. Ẹdọ kạ amọọn yọyaal mọọn ukalangkwaa yoblạ kẹ, mbạ yabọi bloong yagạnạ mạ ukwaa kamlee maa bạ amọọn wooyi tạ yotạ yọkọu kọsẹnga.
44028011	Kạ amọọn yau kẹ mạ apaa imaa kạ mpẹ ntele, amọọn yọnọọm kạ ukalangkwaa wạ yadẹi, "Yabasẹbẹẹn yapoo" wạ oblại dạ Alẹjandiya. Ukalangkwaa imaa okạbi kẹ kebee tạ ọya mạ lẹsẹkpạlạ jimaa kebee kekoowạ maa.
44028012	Yomạnnạ dạ opoondeen wana wạ yadẹi Sairakus, yoyeni yọya daa kạ awi atele.
44028013	Yooblạ mạ apaa imaa yọyaal mọọn yọkọu dạ kowuu kạ yadẹi Rẹgiyum. Kạ lewi jạ letotolại kaa, kowiyạ kạ koblạ kapiil komạnạ kẹ kenại, ẹdọ kạ obạng awi apoo amọọn yoyạ dạ lopoon jạ yadẹi Puteyoli.
44028014	Amọọn yopạnạ daa bạ ketooli Krais bidi bạ yajại yabi amọọn tạ yọya obạ mbạ kạ ikọbasẹ yana. Ẹdọ amọọn mạ yomạnnạ dạ aRoom.
44028015	Yanẹn ikọbasẹa bạ yayau dạ aRoom, kạ yapuu yagẹna mọọn yayạ dạ lẹplabạ jạ yadẹi Apiyus obạ dạ amẹmmabạ atelea yapạnạ mọọn maa. Kạ aPọọl okạạ bẹ ẹtẹẹm ẹtawa ẹ oyeni ojạu Ọbasẹ tạ ọsaam.
44028016	Kạ amọọn yạạ kẹ dạ lopoon jạ aRoom, yakại Pọọla lowạni tạ owuuyi kạ awool liwẹ, odạ oyeni okonẹn wana wạ okpenại ẹ.
44028017	Kạ amọọn wẹkẹ awi atele dạ aRoom, aPọọl ọdẹẹ bạ kedạạli Ju eti ebạạ oyeni ledungạnạ obạ mbạ. Kạ yayau maa yafuka bẹ, ojại bẹ obi bẹ, "Abaa yanẹn yamọọn, ami boong wana wana nnại wạ mfitoo ntọ nsọ lẹmaana jạ yanẹn yamọọn. Yamạạn kẹ kạ nyau dạ aJerusalẹm yaganna m yakạạ yanẹn bạ aRoom.
44028018	Yanẹn aRooma yakpe m ikpe, ẹdọ kạ yawooyi tạ yaganna m ọsẹnga obaa boong wạ obuuwạ wạ nnại wạ ofi bọọwa tạ yatạ yafi m kẹ yaakạạ.
44028019	Odạ kạ abạ aJu yabi ajin yaawoi, mbạ yanạngi m tạ ntạ ikpe imaa nkọu kạ lokạ jạ ikpamma Room okpintạ odạ kạ ami mbi boong wạ nnạ ntạ ndẹ yanẹn yami lojạu nyeni,
44028020	Imaa ọkaama nwoo tạ nkạạ baa, nyeni ntọnga obạ abaa. Ami nyau miin aa ọkpọkọbinẹn, kạ legạn jạ ọnẹn imaa wạ yanẹn bạ yablạ dạ Izirẹl yanẹẹnna yẹẹn kạ nwạ."
44028021	Ẹdọ mbạ yapọọna ẹ yajạu ẹ, "Amọọn kẹ nwẹnẹ yạ mblạ dạ aJudiya yạ ntọngai ngẹnai ọ yọọnaani, obidạ ọnẹn ọmọọn wana wạ oblạ kaa oyạ maa obạ oyinạ wanwanaya obidạ ojạu boong bungạbung ọgẹna ọ."
44028022	Odạ amọọn nạ yowoo tạ yopuuwạ boong wạ awu ayooyi kạ lọtumajạu, ọsẹnga obaa amọọn yoyimạ kẹ yobi yanẹn yatọngai boong wạ obi ọọyiyi dạ apaa yanyanaya yagẹnai lẹkpala lẹbaa jimaa.
44028023	Yanẹn bimaa yayoo bẹ lewi jana jạ nạ yatạ yadungạnạ obạ aPọọl. Ẹdọ mbạ bạ yasoosoo yayạ maa yakọu dạ apaa yạ aPọọl ọyawai. Omạnạ ẹ kẹpọọm otạ oyạ kedoowạ, aPọọl okoowại bẹ oyeni oyinni bẹ oyinạ wạ ọgẹna kọkpamma kạ Ọbasẹ. Nwạ ọjaka tạ onạng bẹ tạ yayimạ yagẹna Jisẹsa, kạ oyeeli kạ nsọ yạ aMosis otạ oyạ kebee sạ yatọnganẹn bạ Ọbasẹ.
44028024	Onạng mbạ bidi tạ yayimạ kẹ oblạ kạ abloong bạ oyinni bẹ, odạ mbạ bikin wẹ kạ lọtumajạu yaayoo.
44028025	Odạ kạ yanại kẹ ẹkaang egegạnạ kẹ, aPọọl ojại bẹ boong imin, wana mmạ yamung yablạ kẹ, obi bẹ, "Kutumadạn kotoo ọtọnganẹn wạ Ọbasẹ wạ okpeyạ Aizaya kotạ kọtọnga obaa bạ awọu bijani, kojạu:
44028026	" 'Baa kọu yajạu yanẹn bimin yabi bẹ, "Okpintạ odạ kạ abaa nạ yapuuwạ dạ abaa pupu, odạ jang yaayimạ. Okpintạ odạ kạ abaa nạ yakpenạ dẹnẹnẹ odạ jang yaakạạ."
44028027	Ọsẹng obạ yanẹn bimin yaawooyi tạ yayimạ, mbạ yasi bẹ kẹ nninọng dạ litung, yayeni yakpạn bẹ kẹ mbọọ kạ ayẹẹn. Kạ oobi aajaa odạ mbạ yafi yatạ yẹẹn abẹẹ yakạạ kẹ, yayeni yatạ litung libẹ yapuuwạ kẹ boong, yafi yayimạ kẹ boong kạ ntẹẹm mbẹ, ẹdọ yafi yasodạ bẹ obạ ami dạ nạ nnạng bẹ yatawa kẹ.' [
44028028	"Ọkaama kạ kekpongạm aPọọl ojại bẹ obi bẹ, Ami nwooyi baa tạ yayimạ yajạu oyinạ wạ Ọbasẹ wạ ọgẹna nkaami nwẹ, yatoom kẹ yanẹn tạ yakọu yayin yakạạ yanẹn bạ yabi Ju yaadạ. Mbạ nạ yakala kotung yapuuwạ."]
44028029	Ẹdọ kạ kebee sạ aPọọl ọtọnga kẹ boong imin, Ju bimaa yayau obạ ẹkaang yạ ẹtatawa mbạ mbạ maa yatạ yablại kẹ.
44028030	aPọọl owuuyi maa ẹtọ yạ ojinnạ maa kạ mbạntam mpoo. Nwạ ọnaai yanẹn ebạạ bạ yayại maa tạ yakạạ ẹ.
44028031	aPọọl onạngi oyinạ wạ ọgẹna kọkpamma kạ Ọbasẹ oyeni okpei yanẹn ọgẹnai Tata wạ odạ aJisẹs Krais. Ọtọngai obạ ọnẹn wanwanaya yọkaal ooyeni, aajaa ọnẹn jang wẹ kẹ ọọkpa.
45001001	Ami aPọọl nfọọngi nwẹnẹ imina. Ami ndạ onạnạngnẹn wạ aKrais Jisẹs. Ami aPọọl ndạ ketạdạ letu jạ aKrais. Ọbasẹ ọdẹẹ m oyeni opimạ m tạ nkọu nnạng lẹkawa yiyayi jạ Ọbasẹ nkạạ yanẹn.
45001002	Lẹkawa yiyayi jimin odạ boong wạ Ọbasẹ ọwai ẹ kẹ kạ kobee kpọọl, ọsẹnga kạ mma yạ yatọnganẹn yawẹ yayeni yafọng kẹ kạ likạạ liwẹ jạ lisanga.
45001003	Lẹkawa jimaa lẹtọngai lẹgẹnai Wẹẹnna wạ odạ aJisẹs Krais, aTata ọmọọn, wạ ọmaana tạ odạ aa ọnẹn kạ kepoon sạ aDeved.
45001004	Ọbasẹ otoo ẹfa ẹwẹ yạ edeen oblạ kạ Kutumadạn ọyẹẹmi ẹ kẹ kạ lobạ. Mạ eti imin Ọbasẹ okoowạ obi odạ Wẹẹnna.
45001005	Oblạ kạ nwạ Ọbasẹ oyeni ekutẹẹm obaa amọọn, oyeni odạạli mọọn tạ yodạ ketạdạ letu bạ aKrais. Yonạng yanẹn ebạạ bạ yabi Ju yaadạ yayoo wẹ kạ lọtumajạu kạ legạn jạ ajeen jạ aJisẹs. Yayeni yanạng boong wạ ojại bẹ tạ yanạng.
45001006	Ẹdọ abaa kayena yasẹng obạ yanẹn bimin bạ yadẹ kẹ tạ yadạ yanẹn bạ aJisẹs Krais.
45001007	Ami mfọọngi nkạạyi baa ebạạ bạ yayau dạ aRoom, bạ yadẹi Ọbasẹ mmạ ọdẹ baa kẹ tạ yadạ yanẹn yawẹ. Ọbasẹ wạ odạ Uwọu obaa Jisẹs Krais wạ odạ aTata ọmọọn tạ okạạ baa kokoolạ kọwẹ obaa wọfai.
45001008	Kạ kekạlạeti njại Ọbasẹ saam ọsẹnga obaa boong wạ aJisẹs Krais onại ọgẹna yanẹn ekpoonna ebạạ. Yatọngai yagẹnai woolfạnnạ libaa kạ Ọbasẹ.
45001009	Ọbasẹ wạ ntọngai obạ ẹtẹẹm ẹmi ebạạ nyeni nkạạyi lẹkawa yiyayi jạ aWẹẹna, nạ obee m ngạm ojạu, ami nniyii baa yatạm kebee sansanaya.
45001010	Mbeemi Ọbasẹ mbi odạ yibala yiyayi yiwẹ tạ okạạ m lowạni jạ nạ ntạ mfuka nkạạ baa ajajimin.
45001011	Ọgẹna otuum ọdẹẹ m tạ mfuka mpimạ baa kẹ, dạ nạ oblạ maa ami nnạng baa yayeni koyonnạ kạ koblạ kạ Kutumadạn kạ Ọbasẹ, kạ nạ konạng baa tạ yabee yatawa ọtawa.
45001012	Boong wạ njiyi miin okoowạ obi, ami nạ nkaam baa dạ nạ yabee yatawa oblạ kạ awoolfạnnạ limi. Ẹdọ abaa kayena nạ yakaam dạ nạ ntawa mbee oblạ kạ awoolfạnnạ libaa.
45001013	Nwooyi tạ nnạng baa yayimạ abaa yanẹn bạ Ọbasẹ yajạu, nni kani nyonnại m wool tạ mfuka mpimạ baa kẹ. Odạ kebee sansanaya boong oni yawai maa wạ oni sẹmmai kẹ maa onạng daa nyạ. Nni wooyi dạ mfi yạ daa oblạ maa nnạng yanẹn kạ kẹwọọyi kẹbaa dạ nạ yatooli Jisẹs Kraisa, adạ nnạngi yanẹn yadọ yadọ bạ yabi Ju yaadạ tạ yatooli Jisẹsa.
45001014	Ami nyeni tạ nnạngi lẹkawa yiyayi nkạạ yanẹn ebạạ bạ aGiris obaa yanẹn bạ yaabi Giris yadạ, bạ yakpe kẹ nwẹnẹ obaa bạ yabi kẹ nwẹnẹ yaakpe.
45001015	Imaa ọkaama ọdẹẹ m kaani tạ ntạ lẹkawa yiyayi nkạạ baa kayena abaa bạ yayau dạ aRoom.
45001016	Ami lẹkalajẹẹn nyeni kạ lẹkawa yiyayi jimin, ọsẹnga obaa ledạ ẹfa yạ Ọbasẹ yạ eblạ kạ kọwada kẹ kạ yanẹn ebạạ bạ yadẹya kẹ kạ nwạ, kạ kekạlạeti yanẹn bạ aJu, ẹdọ okạạ bạ yaabi Ju yaadạ.
45001017	Lẹkawa yiyayi lekoowạ mọọn dạ Ọbasẹ ọsẹng ẹ onạng yanẹn tạ yaduukạ bẹ ngạm yapạnạ ẹ kẹn kạ eti yạ ẹbọọwa kaa mbạ tạ yayau obạ nwạ oblạ kạ awoolfạnnạ jạ nạ yayeni mạnạ ọ kạ kemạnạlegạn otạ oyạ kạ kekpongạm. Adạ yafọngi kẹ kạ nwẹnẹ yạ Ọbasẹ yajạu, "Yanẹn bạ yanạngi boong wạ ọdadalai Ọbasẹ ẹtẹẹm nạ yawuuyi etoom oblạ kạ awoolfạnnạ jạ yayeni."
45001018	Ọbasẹ ọya kạ akọkọna kạ Lẹbọọlkạm kawọnga obạ yanẹn bạ yanạngi yebungạbung bạ yabi wẹ kọgabi yeekạại, bạ yakpạnại kẹ lọtumajạu jạ Ọbasẹ ọsẹnga obaa yebungạbung yẹbẹẹ.
45001019	Ọbasẹ ọkọnni ẹ obạ mbạ ọsẹnga obaa boong wanwanaya wạ yanẹn yayoom tạ yayimạ ọgẹna Ọbasẹ mbạ yayimạ kẹ, Ọbasẹ kạ awool liwẹ nwạ onại bẹ tạ yayimạ.
45001020	Mạnạ ọ kạ Ọbasẹ obebee onạng ekpoon, ọfẹẹya kẹ yanẹn tạ yayimạ dẹnẹnẹ yajạu yabi ẹfa ẹwẹ jang kẹ ẹẹga, yayeni yayimạ kẹ yajạu nwạ nwạ odạ Ọbasẹ lọtumajạuwa. Oyeni ọfẹẹya kẹ yanẹn tạ yayimạ yagẹna Ọbasẹ ọsẹnga obaa bloong bạ Ọbasẹ kạ awool liwẹ onại kẹ yanẹn tạ yakạạ. Ọkaama legạn janjanaya maa leedạ jạ ofi kaama yanạng yebungạbung.
45001021	Ẹdọ okpintạ odạ kạ yanẹn yayi kẹ Ọbasẹ mbạ yaplạmi kẹ tạ yakạm letu yakạạ ẹ, obidạ yajạu ẹ saam. Yaduukạ yabaali bẹ oodạ bloong yeduuwạduuwa kạ ntẹẹm mbẹ, ọkaama yatạ yẹtẹẹm bloong, boong wạ yanạngi yaayimạ.
45001022	Oseeli bẹ amạ yatuum yayimạ boong kaanwẹ yadạ yẹnẹndạdu.
45001023	Otu kạ yafi kạạmi atu yakạạ Ọbasẹ ayoyowa, yaduukạ yakạạmại atu yakạạyi odạ yakpata bạ yanẹn yatoo mbọọ yakọọ kạ kosenạ kạ yanẹn, obạ yọnọọn, obạ ntẹẹn obạ ntẹẹn yạ ndalai ọdalai.
45001024	Kạ legạn jạ yanẹn yadạ yẹnẹndạdu, imaa ọkaama Ọbasẹ ọganna bẹ tạ yanạng bloong jinajin bạ yẹdẹi bẹ kạ ntẹẹm tạ yanạng. Mbạ yanạngi bloong lẹkalajẹẹnna yakạạyi ọnẹn idi obaa idi.
45001025	Yaplạm kẹ tạ yadẹya kạ lọtumajạu jạ lọgẹna Ọbasẹ, ẹdọ yaduukạ yayoo odạ libeem kạ lọtumajạu. Yakạmại atu yayeni yagawai bloong bạ Ọbasẹ onại. Odạ mbạ atu yaakạạm yakạạ Ọbasẹ wạ onại bloong bimaa ebạạ. Ọbasẹ wạ ọbọọwa yanẹn tạ yakạạ ẹ ntọọnga kạ ayoyoyo. Tạ odạ aajaa.
45001026	Imaa ọkaama Ọbasẹ ọganna bẹ okạạ tạ yanạng bloong bạ yedạ akalajẹẹnna, bạ yẹdẹi bẹ kạ ntẹẹm tạ yanạng. Odạdạ banẹẹn yayoommi obaa banẹẹn aa mbạ maa, wạ obi eti yạ Ọbasẹ owooyi bẹ kaa tạ yanạng oodạ.
45001027	Kpaa kạ eti imaa kayena, yadạm yakoomạ obạ abanẹẹn keeyoom, odạ yawooyi tạ yayoomạ odạ obạ yadạm aa mbạ maa. Imin boong odạ boong lẹkalajẹẹnna ọsẹnga obạ amaana blengbleng yạ mbạ yanạngi, mbạ nạ yanaan lotạmạ jạ lọbọọwa bẹ tạ yanaan.
45001028	Kạ mbạ yaplạmi kẹ tạ yayimạ Ọbasẹ, ọkaama Ọbasẹ osi bẹ okạạ yọbala bungạbung yọbẹ ntẹẹmma, ẹdọ otee bẹ tạ yanạng bloong bạ yafibi jang yaanại.
45001029	Mbạ yawuuyi obạ ntoom bungạbung kạ liku kạ liku ebạạ. Yadạ yenẹn bungạbung, yawooyi tạ yayenại boong wanwanaya wạ yabi kạkạạ yanẹn yadọ yadọ yayeni kẹ. Yawuuyi tạ yanạng kebungạbung yakạạ ọnẹn idi obaa idi. Yayenại lekạkạjẹẹn yakạạyi ọnẹn idi obaa idi, yayeni yafinganai mbạ mbạ, yayawai kạ ẹkaang kạ ẹkaang obạ kọpọọwa kẹ obạ idi, yapai libeem, yayeni yabaali bẹ bloong bungạbung bạ nạ yanạng yakạạ yanẹn yadọ yadọ, yayeni yasoo ọbọbọ.
45001030	Yatọngai yebungạbung yakạạyi idi obaa idi, Ọbasẹ bẹ ọọdẹ, yasoo yanẹn keblenạ, yanạng ẹnẹẹn, yayeni yagai bẹ wool. Yabaali bẹ nti soosoo ndọ ndọ yạ nạ yatạ yanạng kebungạbung. Yaplummi kẹ tạ yanạng boong wạ abạ yaatẹ obạ yaaka yajại bẹ tạ yanạng.
45001031	Mbạ boong wạ yatọnga kẹ yajạu nạ yanạng jang yaanại, yaji kutan yayeni yabuuwạ amaana, mbạ yabuuwạ yanẹn ketoo.
45001032	Okpintạ odạ kạ mbạ yayi kẹ nsọ yạ Ọbasẹ dạ njại mbi, yanẹn bimin bạ yanại bloong bimin oyoom okạạ bẹ tạ yabạ, odạ jang yaapọọna, nạ yaduukạ yakpoomạ bẹ, boong bungạbung oyeni ọdaal bẹ ntẹẹm kạ nạ yakạạ yanẹn yadọ yadọ yanạngi bloong bungạbung bimaa.
45002001	Baa kebungạbung sạ yanẹn yadọ yadọ kaakại ọsẹnga obaa legạn jana jana yaayeni kạ lọnẹnku jạ abi dạdạ. Ọgẹna kạ kebee sạ abaa kạại yebungạbung bạ yanẹn yadọ yadọ yanạngi, ẹdọ abaa mmạ yayeni yatootolại bẹ yanạngi bloong bungạbung bimaa kayena bạ mbạ yanạngi okoowạ obi abaa yayeni ujạufala kạ awool libaa.
45002002	Amọọn ebạạ yoyimạ kẹ yobi, Ọbasẹ nwạ oni kpei yanẹn ikpe bạ yanại bloong ku bimina kạ eti lọtumajạuwa.
45002003	Kạ abaa kạại yebungạbung bạ yanẹn bimin yanạngi amaana bungạbung yạ adạ ajin, ẹdọ abaa kayena mmạ yatootolại bẹ yanạngi kpaa amaana imaa, nwẹ abaa yabaali baa kaa yabi, nạ yasẹ kẹ kạ ikpe yạ Ọbasẹ yạ nạ omung okpe baa o.
45002004	Nwẹ yadạlại Ọbasẹ kạ ọnunga ọsẹnga obaa kạ nwạ okoolạ boong ọkọu kẹ nạ ojạu baa lotạmạ ọọsẹli kedui, obaa kạ oyeni komạmmạ obạ abaa o. Abaa yaayi yajạu yabi kokoolạ kạ oyeni obạ abaa odạ oblạ maa nwạ onạng baa tạ yajaka yasodạ baa ntẹẹm.
45002005	Kạ ọgẹna ntẹẹmfa mbaa obạ aboongbi keepu, ọkaama abaa yatuli lotạmạ jạ Ọbasẹ jạ lodeen, jạ nạ yanaan, yayooyi baa kaa, yatạ yakoomi Lewi jimaa jạ Ọbasẹ nạ otạ okoowạ atẹẹm kọkọna awẹ. Mạ Lewi jimaa nwạ nạ okpe yanẹn ikpe kạ yebungạbung yẹbẹ kạ eti yạ ẹbọọwa kaa.
45002006	Ọbasẹ nạ onạng okạạ ọnẹn wanwanaya adạ kenại sạ ọnẹn imaa kedạ.
45002007	Yanẹn bimin bạ yanạngi boong yiyayi kebee sansanaya yayeni yawooyi Ọbasẹ tạ okạạ bẹ kẹbọọl obạ ledạmmi obaa tạ onạng bẹ dạ nạ yawuuyi etoom ayoyowa. Ọbasẹ nạ onạng bẹ tạ yawuuyi etoom yạ nạ ejạu kekạạmi eeyeni.
45002008	Odạ kạ ọgẹna yanẹn bimin bạ yawuuyi nkạmạkạmạtoom yayeni yasii tạ yanạng lọtumajạu, odạ yatootolại bloong bạ yebuuwạ kenại, Ọbasẹ nạ ọkọnni ẹ obạ mbạ kaani oyeni oduu bẹ lotạmạ dẹnẹnẹ.
45002009	Ọnẹn wanwanaya wạ onạngi boong bungạbung, Ọbasẹ nạ onạng ẹ tạ ọnaan libini oyeni ọnaan apeen. Nạ yakạlạeti yakạạ yanẹn bạ yadạ Ju mmạ yakạạ yanẹn bạ yabi Ju yaadạ.
45002010	Ọbasẹ nạ ọganna kẹbọọl obạ ledạmmi obaa wọfai okạạ yanẹn ebạạ bạ yanạngi boong yiyayi. Nạ okạlạ eti okạạ yanẹn bạ yadạ Ju, ẹdọ mmạ okạạ yanẹn bạ yabi Ju yaadạ.
45002011	Ọbasẹ oyooyi yanẹn ebạạ tạ yadạ kobạngạ kạ ikpe ẹwẹ.
45002012	Yanẹn ebạạ bạ yadạ kenại boong bungạbung mmạ yabi nsọ yạ aMosis yaayi nạ yakpoo, okpintạ odạ kạ mbạ yabi nsọ yạ aMosis yaayi. Yanẹn ebạạ bạ yayi kẹ nsọ yạ aMosis mmạ yapạnạ maa yanạng boong bungạbung, nạ yatạ nsọ yạ aMosis yayi kẹ maa yatạ yakpe bẹ ikpe.
45002013	Yanẹn kạ mblemạ obạ Ọbasẹ yayawai ọsẹnga obaa kạ mbạ yayi kẹ nsọ, odạ yanẹn nạ yayau kạ mblemạ obạ Ọbasẹ ọsẹnga obaa kạ mbạ yanại boong wạ Ọbasẹ ojại tạ yanạng kạ nsọ.
45002014	Yanẹn bạ yabi Ju yaadạ bẹ nsọ yạ aMosis yaakại. Ẹdọ òodạ aa boong wạ oblạ kạ ntẹẹm mbẹ tạ yanạng boong wạ nsọ yạ aMosis njại, okoowạ obi mbạ yayimạ kẹ kạ awool libẹ boong wạ ọbọọwa kaa obaa wạ obi kaa ọọbọọwa tạ yanạng. Okpintạ odạ kạ yabi bẹ nsọ yạ mblạ dạ kọbọọ kạ aMosis yaakại.
45002015	Boong wạ yanại okoowạ ojạu obi boong wạ nsọ yạ aMosis njại kẹ maa ọya bẹ kạ ntẹẹm. Ẹdọ boong yiyayi imaa wạ oblạ bẹ kạ ntẹẹm mmạ yanạng maa onạng bẹ kẹ tạ yayimạ yajạu mbạ yanại lọtumajạu, ọsẹnga obaa kạ eti yạkadọ ntẹẹm mbẹ nni pidại bẹ kạ yanại boong wạ obuuwạ, eti yạkadọ ntẹẹm mbẹ mkpomạ bẹ kạ yanại boong wạ ọyiyi.
45002016	Lẹkawa yiyayi jạ nyinni baa min lejại lebi, aajaa ndạ nạ odạ mạ lewi jimaa, kạ kebee sạ Ọbasẹ nạ ọsẹnga ẹ dạ mbọọ yạ aJisẹs Krais okpe yanẹn ikpe ọgẹna yọbala bạ yayeni dạ koduuwạ.
45002017	Ẹdọ ajajimina, abaa bạ yadạ Ju yayimạ kẹ wool libaa aa yanẹn bạ yadạ Ju. Yapeeyạ ngạm mbẹ ebạạ kạ nsọ yạ aMosis, yayeni yakpoomại wool libaa yajạu Ọbasẹ odạ wạ ọbaa.
45002018	Abaa yayimạ kẹ boong wạ Ọbasẹ owooyi baa tạ yanạng, oblạ kạ nsọ abaa yapimạ baa kẹ bloong bạ yẹyiyi.
45002019	Yayoo kẹ kạ lọtumajạu yabi abaa yadạ bạ kekoowạ yanẹn eti bạ yamlee kẹ mplọng yayeni yadạ kogbongạ yakạạ yanẹn bạ yayau kạ kewibloong.
45002020	Abaa yayooyi yabi yadạ yakoowạ yakạạ yaduuwạduuwạ. Yadạ yakoowạ yakạạ bẹẹnbẹẹn bạ yakpạlại okpạlại oblạ kạ nsọ yạ aMosis, yayimạ kẹ yabi abaa yawuuyi owuwu obạ yoyimạyimạ lọtumajạuwa.
45002021	Abaa yakpei yanẹn yadọ yadọ, odạ wool libaa yaakpe. Yajiyi yanẹn seel nnạ yaawu, odạ abaa yawuuyi seel.
45002022	Yajiyi yanẹn kạ kọtaa nnạ yaatọọ, odạ abaa yatọtọwai kạ kọtaa. Yajiyi yanẹn ndạl nnạ yaatọọmi, odạ abaa yaduukạ yawui kẹ bloong bạ yẹyau kạ ndạltọ.
45002023	Yatoowại nsọ yạ aMosis yạ abaa yeni kẹ yanạngi ẹnẹẹn, odạ abaa yagạnại Ọbasẹ lẹkạlajẹẹn kạ abaa kekạwại kẹ nsọ o.
45002024	Likạạ jạ Ọbasẹ lijại, "Ọsẹng obạ abaa bạ yadạ Ju, yanẹn bạ yabi Ju yaadạ yatọngai boong wạ obuuwạ yakạạyi Ọbasẹ."
45002025	Òodạ aa boong wạ abaa nại boong wạ nsọ njại baa tạ yanạng, imaa okoowạ ojạu obi kukpạl kạ abaa taa nạ kodạ uluu kokạạ baa. Òodạ aa boong wạ abaa bibi yaanại boong wạ nsọ njại baa tạ yanạng, imaa nạ okoowạ ojạu obi kukpạl kạ abaa kping yaataa kodạ kẹkanga.
45002026	Kạ yanẹn bạ yaabi Ju yaadạ, yanại boong wạ nsọ njại bẹ tạ yanạng, okpintạ odạ kạ mbạ yabi kukpạl yaataa, Ọbasẹ nạ oyoo bẹ aa yanẹn bạ yaatakẹ kukpạl.
45002027	Yanẹn bimin bạ yabi jang kẹ kukpạl yaataa mmạ yanạngi boong wạ nsọ njại bẹ tạ yanạng, nạ yapạạli ikpe yakạạ baa, abaa yanẹn bạ aJu bạ yayeni kẹ nsọ yạ aMosis odạ yẹ letu yamẹẹm yakạạ.
45002028	Òodạ aa kạ adạ Ju lọtumajạuwa, ọsẹng obaa bạ awọu yadạ Ju, obidạ kạ ataa kẹ kukpạl adạ aJu yanạngi.
45002029	Ọnẹn wạ odạ Ju lọtumajạuwa, odạ ọnẹn wạ omạạn ẹ kạ ẹtẹẹm kamlee kaa odạ aajaa. Kukpạl dẹnẹnẹ odạ kodạ kọtẹẹm sodạ kamleeya. Imin kạ nsọ yạ yafọngi kẹ nwẹnẹ ooblạ, odạ nạ oblạ kạ Kutumadạn kạ Ọbasẹ, Lọnẹnku jimaa nạ lọnaan ntọọnga yạ Ọbasẹ, yạ yanẹn oodạ.
45003001	Nwẹ odạ naa boonga onại yanẹn bạ yadạ Ju tạ yayau Ọbasẹ kạ lokạ yaatakẹ yanẹn bạ yabi Ju yaadạ o. Nwẹ odạ naa uluuwa wạ ọnẹn nạ oyeni kạ ọtaa kẹ kukpạl ebạạ o.
45003002	Uluu ọyau kaa wạ osoosoo wạ odeen kạ nti ebạạ ọsẹnga obaa boong wạ okạlạeti ebạạ odạ Ọbasẹ ọganna oyinạ ọwẹ okpạwạ yanẹn bạ yadạ Ju tạ yamaana maa.
45003003	Okpintạ odạ kạ mbạ bidi yabi boong wạ yayooyi kạ lọtumajạu yaanạngi, nwẹ imaa ofi onạng kẹ Ọbasẹ tạ oleemạ boong wạ ọwaki ẹ kẹ tạ onạng o.
45003004	Aajaa oodạ! Ọbasẹ odạ lọtumajạu, okpintạ odạ kạ yanẹn ebạạ yadạ yabeembemạ, adạ likạạ jạ Ọbasẹ lijại: "Awu atọnga yanẹn nạ yakạạ yajạu awu atọnga lọtumajạu awu nạ asuuwa ikpe kạ yanẹn yakpe ọ ikpe."
45003005	Odạ kebungạbung kẹmọọn kekoowạ kẹyiyayi sạ Ọbasẹ gboong, ẹdọ nạ yojạu bọng o. Yobi nạ yojạu Ọbasẹ kaa ooyeni tạ okạạyi mọọn lotạmạ kạ yebungạbung yẹmọọn o. (Imina ntọnga aa ọnẹn.)
45003006	Ee ee! Ndạ aajaa odạ. Òodạ aa boong wạ Ọbasẹ obi mọọn lotạmạa oodui, nwạ ekpoon ikpe ookpe.
45003007	Ọnẹn nạ obạngạ ojạu, "Libeem jạ mpai linạngi lọtumajạu jạ Ọbasẹ tạ lodạbạ jẹ lọtumajạu, mbọng ofi kaama Ọbasẹ okạạ m lotạmạ aa kenại boong bungạbung o."
45003008	Mbọng ọkaama nạ yojạu yoojại, "Tạ yọkọu lokạ kạ kebungạbung oblạ maa kẹyiyayi keyạ maa, yanẹn bidi yabawai m libeem yajạu ami ndạ mkpei yanẹn aajaa, Ọbasẹ nạ oduu bẹ lotạmạ."
45003009	Kạ lọtumajạu odạ naa boonga nạ yobangạ tạ yojạu o. Nwẹ amọọn bạ yodạ Ju yọyi kạ lokạ jạ Ọbasẹ yọtaa kẹ yanẹn bikin ebạạ bạ yaabi Ju yaadạ o. Ee ee! Amọọn Ju kạ ọyiyi yọọyau kạ lokạ jạ Ọbasẹ yọtaa kẹ yanẹn bạ yaabi Ju yaadạ, ọgẹna amọọn ebạạ yọyau kạ kọkpamma adẹẹyi aboong bungạbunga.
45003010	Yafọng kẹ kạ nwẹnẹ yạ Ọbasẹ yajạu, "Ọnẹn maa oodạ wạ ọyiyi, ndạ wana maa oodạ."
45003011	Ọnẹn maa oodạ wạ ọnaani kogbongạ, wạ oyeni owooyi Ọbasẹ. Ọnẹn maa oodạ wạ owooyi eti yạ Ọbasẹ.
45003012	Yanẹn ebạạ yawau yadoo kẹ Ọbasẹ, mbạ ebạạ yablanạ kẹ. Ọnẹn kaa oodạ wạ onại kẹyiyayi, ndạ wana wana.
45003013	"Ndọdọgnati mbẹ ndạ mbạ yạ mbi kekpạnạ ntoo; likạạ jạ yatoo adaal abẹẹ yatọngai lidạ libeem." "Yẹmakpang yẹbẹ yedạ mkạbi aa ledạm jạ ayọọl."
45003014	"Mma mbẹ nwuuyi obạ kolimạ kạ ntẹẹmbil."
45003015	"Yanitum yaseel tạ yanạng ọnẹn boong yayeni yafi ẹ kẹ.
45003016	Dạ yabi kọkọi yakạkạwại kẹ yanẹn yagạnại bẹ kạ ayeen yẹẹn.
45003017	Jang yaayi dạ nnạ yasẹnga yayau kạ ọfai."
45003018	"Yọkaal bạ Ọbasẹ kạ ayẹẹn abẹẹ yọyau."
45003019	Ajajimina, amọọn yoyimạ kẹ yobi boong wanwanaya wạ ọyau kạ kapiil nsọwa, oblạ maa yanẹn ebạạ yajạu legạn lemlee kẹnaana yaayeni dạ nạ yadạạli ekpoon ebạạ yayoo kạ ikpe yạ Ọbasẹ.
45003020	Ọnẹn tạ onạng boong wạ nsọ njại tạ onạng oodạ nạ onạng ọnẹn tạ odạ kedindinạ kạ lokạ jạ Ọbasẹ. Odạ nsọ nduukạ nạngi yanẹn tạ yayimạ yajạu mbạ yanạng kẹ boong bungạbung.
45003021	Ajajimina Ọbasẹ okoowạ mọọn kẹ eti yạ ọsẹng onạngi yanẹn tạ yadạ kedindinạ kạ lokạ lọwẹ, yạ ebi bọng bọng eeyeni tạ enạng obạ nsọ yạ aMosis. Nsọ yạ aMosis obạ yatọnganẹn bạ Ọbasẹ yayin kẹ yagẹna eti imaa.
45003022	Ọbasẹ onại yanẹn tạ yadạ kedindinạ kạ lokạ lọwẹ oblạ kạ mbạ yayeni woolfạnnạ obạ aJisẹs Krais. Ọbasẹ onạngi aajaa okạạ yanẹn ebạạ bạ yayooyi kẹ Jisẹs Kraisa kạ lọtumajạu. Imin ọyau okạạ yanẹn ebạạ kopạnạnạ ndạ kana kaa koodạ,
45003023	ọgẹna yanẹn ebạạ yanạng kẹ boong bungạbung, yayau opạlạ obạ kẹbọọl sạ Ọbasẹ.
45003024	Ọsẹnga obaa Ọbasẹ ọganna kokoolạ kọwẹ kạ kẹkanga okạạ yanẹn dạ nạ yadạ kedindinạ kạ lokạ lọwẹ, oblạ kạ aKrais Jisẹs wạ onại bẹ tạ yayau kạ awool wiyạ.
45003025	Ọbasẹ ọkọnga kẹ Jisẹsa tạ obạ oblạ maa nạ ọsẹnga ẹ kạ lobạ lọwẹ yanẹn yayeni keblạ kẹ kaa kekạạ oblạ kạ awoolfạnnạ libẹ obạ nwạ. Ọbasẹ onại imin tạ okoowạ kedindinạ kẹwẹ. Ijaani kaa oyeni komạmmạ oyeni odạạli ẹ kẹ yẹẹn dạ yebungạbung bạ yanẹn.
45003026	Oni nại aajaa tạ okoowạ mọọn ajajimin ojạu odạ nwạ wạ onạngi boong wạ oblemạ kaa, oyeni onạngi yanẹn bạ yayeni yayoi kẹ Jisẹsa kạ lọtumajạu tạ yayau kạ mblemạ.
45003027	Odạ aajaa, mbọng nạ onạng mọọn yonạng ẹnẹẹn o. Bọng bọng maa odạ. Ẹdọ odạ naa legạnna jạ ofi kaama, obidạ mạ amọọn mẹẹmi letu yokạạ nsọ yạ aMosis o. Ee ee! Odạ mạ amọọn dẹẹya kẹ kạ aKrais.
45003028	Yọdẹya kẹ yobi ọnẹn nạ oblemạ kạ lokạ jạ Ọbasẹ kạ ọsẹng obaa nwạ oyoo kẹ Jisẹsa kạ lọtumajạu. Òodạ aa kạ odạ ọsẹng obaa kạ onại boong wạ nsọ yạ aMosis njại.
45003029	Nwẹ Ọbasẹ maa ọyau oodạ okạạ yanẹn bạ yadạ Ju mbạ mbạ o. Nwẹ nwạ ọọyau kayena okạạ yanẹn bạ yaabi Ju yaadạ o. Eiya! Ọbasẹ ọyau okạạ anẹn kpọng imaa apoo.
45003030	Ọbasẹ odạ wana. Ọgẹna nwạ Ọbasẹ onại yanẹn bạ yadạ Ju tạ yablemạ kạ lokạ lọwẹ ọsẹnga obaa kạ yayooyi kẹ Ọbasẹ kạ lọtumajạu. Aajaa kayena, nwạ Ọbasẹ onại yanẹn bạ yaabi Ju yaadạ tạ yablemạ kạ lokạ lọwẹ ọsẹnga obaa kạ mbạ yayooyi ẹ kẹ kạ lọtumajạu.
45003031	Ọkaama nwẹ ẹdọ imin okoowạ ojạu obi, amọọn nạ yodạạli nsọ yodoo kepạạlạpạạl ọsẹnga obaa kạ amọọn yeni kẹ woolfạnnạ o. Ee ee! Nạ yoduukạ yọmaana nsọ maa ntawa ọtawa.
45004001	Odạ naa boonga nnạ njạu ọgẹna Ebraamma, ẹdọ wạ odạ yaatẹ wạ abạ aJu wạ ọtammi o. Odạ mbọng oniyi ọgẹna boong imin o.
45004002	Ofidạ Ọbasẹ onạngi ẹ tạ oblemạ kạ lokạ lọwẹ ọsẹnga obạ yenại bạ Ebraam, nwạ ofi oyeni kẹ boong wạ nạ otạ onạng ẹnẹẹn. Nwạ wẹ ọọfẹya tạ oyinni ẹ kạ lokạ jạ Ọbasẹ.
45004003	Ọgẹna nwẹnẹ yạ Ọbasẹ njại mbi: "Ebraam oyoo kẹ Ọbasẹ kạ lọtumajạu, ẹdọ ọsẹnga obaa kạ nwạ oyeni woolfạnnạ, Ọbasẹ odạạli ẹ tạ odạ aa ọnẹn wạ oblemạ kẹ kạ lokạ lọwẹ.
45004004	Ọnẹn wạ onại yonạnạng yani pẹẹli ẹ limaan, odạ limaan jạ yapẹli ẹ maa boong wạ yatooni ẹ ototon oodạ, odạ kạ yonạnạng bạ onại kẹ.
45004005	Ọọfẹya tạ anạng Ọbasẹ ọnaan ọ ọsẹnga obạ yonạnạng yọwu. Ọbasẹ onại yẹnẹn bungạbung bạ yakakam yayeni kẹ woolfạnnạ tạ yablemạ kạ lokạ lọwẹ.
45004006	Mina odạ boong wạ aDeved okoowạ kạ ọtọnga obi ọnẹn wạ Ọbasẹ onại kẹ tạ oblemạ kạ lokạ lọwẹ ọyiyi ọyiyi okạạ ọnẹn imin ẹbaniban kạ oobi kạ yenại yẹwẹ ooblạ.
45004007	"Ọyiyi ọyiyi okạạ yanẹn bimin bạ Ọbasẹ oblạ kẹ kaa okạạ kạ yenại bungạbung yẹbẹ obaa bạ oyeni ọlaa kẹ bloong bungạbung bạ yanại kẹ.
45004008	Ọyiyi ọyiyi okạạ yanẹn bimin bạ Ọbasẹ nạ ọjạu boong bungạbung ọbẹ oofukạ okạạ bẹ."
45004009	Nwẹ yutẹẹmdala bimin bạ aDeved ọtọnga kẹ ọgẹna yọyau nkạ nkạ yokạạ yanẹn bạ yaataa kẹ kukpạl o. Ee ee! Yọyau kayena yokạạ yanẹn bimin bạ yabi kukpạl yaataa. Ọgẹna nwẹnẹ yạ Ọbasẹ njại mbi: "Ebraam oyoo kẹ Ọbasẹ kạ lọtumajạu, ẹdọ ọsẹnga obạ awoolfạnnạ liwẹ, Ọbasẹ odạạli ẹ tạ odạ aa ọnẹn wạ oblemạ kẹ kạ lokạ lọwẹ."
45004010	Nwẹ obidạ naa kebeeya imin odạbạ ẹ o. Obidạ kạ Ebraam ọtaa kẹ kukpạl, obidạ kạ oobi kẹ njẹn ọọtaa o.
45004011	Nwạ ofi ọtaa kukpạl kạ kekpongạm, ẹdọ kukpạl kọwẹ kodạ kepolạ sạ kekoowạ kejạu, woolfạnnạ jạ Ebraam oyeni obạ Ọbasẹ njạ linại Ọbasẹ tạ odạạli ẹ aa ọnẹn wạ oblemạ kẹ kạ lokạ lọwẹ, mmạ omung ọtaa kukpạl. Ọkaama odạạli Ebraamma kạ kudạn tạ odạ yaatẹ wạ yanẹn bạ yayooyi kẹ Ọbasẹ kạ lọtumajạu obaa bạ Ọbasẹ odạạli kẹ aa yanẹn bạ yablemạ kẹ kạ lokạ lọwẹ, okpintạ odạ kạ mbạ yaabi kukpạl yaataa.
45004012	Nwạ oyeni odạ yaatẹ wạ yanẹn bimin bạ yaatakẹ kukpạl. Kạ mbạ yaatakẹ kukpạl oodạ, odạ kạ mbạ yawuuyi ntoom awoolfạnnạ yạ ndạ aa yạ Uwọu Ebraam oni wuuyi kẹ, mmạ omung ọtaa kukpạl.
45004013	Ọbasẹ onạngi kọwaki okạạ Ebraamma obạ yanẹn bimin bạ yadạ kepoon kẹwẹ ebạạ, obi nwạ nạ ọganna ekpoon okạạ bẹ tạ yayeni. Kọwaki kimaa oonại ọsẹnga obaa Ebraam ọmẹẹmi letu okạạ nsọ yạ aMosis, odạ kạ oyooyi kẹ Ọbasẹ kạ lọtumajạu, ẹdọ Ọbasẹ oyeni odạạli ẹ kẹ aa ọnẹn imin wạ oblemạ kẹ kạ lokạ lọwẹ.
45004014	Ọgẹna ofidạ aa bloong bạ Ọbasẹ onại kaa liwaki odạ tạ okạạ yanẹn bimin bạ yamẹẹmi letu yakạạ nsọ yạ aMosis, okoowạ obi woolfạnnạ jạ ọnẹn oyeni lifi lidạ kẹkanga,
45004015	ọsẹnga obaa nsọ yạ aMosis ntaalai akọkọna yạ Ọbasẹ. Ọkaama oodạ aa boong wạ nsọ mbi maa ndạ ọnẹn jang nsọ ọọtọọ.
45004016	Ẹdọ oblạ mạ kọwaki kimaa yokạạ kẹ gboong aa kokoolạ kạ okạạ kepoon sạ Ebraam, oodạ aa kạ odạ kạ okại yanẹn bạ yamẹẹmi letu yakạạ nsọ yạ aMosis mbạ mbạ, odạ tutu bạ yadẹya kẹ kạ Ọbasẹ adạ Ebraam oninại. Ọgẹna Ebraam odạ Uwọu kudạnna okạạ mọọn ebạạ.
45004017	Adạ likạạ jạ Ọbasẹ lijại, "Ami Ọbasẹ nnạng ọ kẹ tạ adạ yaatẹ wạ lipoon soosoo." Kọwaki kimaa kotuum kọyi kạ lokạ jạ Ọbasẹ wạ Ebraam oyooyi kẹ kạ lọtumajạu, wạ ọyẹẹmai kẹ yanẹn bạ yabạ kẹ kạ lobạ. Ọbasẹ wạ oyeni ojạu obi bloong bạ yanẹn yabi jang kẹ yaakạạ yedạbạ bẹ ajajimina.
45004018	Ebraam oyoo kẹ kọwaki kimaa kạ lọtumajạu oyeni ọnẹẹna kẹ yẹẹn obạ nkạ kạ kebee sạ obi legạn njẹn ookạạ jạ ofitoo oyeni yẹẹn kẹnẹnna. Ọkaama nwạ odạ yaatẹ wạ lipoon soosoo. Adạ likạạ jạ Ọbasẹ lijại kẹ, "Kepoon kẹwu nạ kesoo kebạngạ aa mkpọkpọna."
45004019	Mạ kebee simaa omungạ ọwẹẹnwẹẹn Ebraam tạ ọtammi obạngạ yebạntam aatạạn. Ẹdọ woolfạnnạ liwẹ kẹ liimẹẹmi kạ ọbal ẹ wool liwẹ jạ litạạmi kẹ, obidạ tạ ọbal ẹ Sela wạ kebee kẹwẹ tạ otạ kẹfaal kẹbọọli kẹ.
45004020	Woolfạnnạ liwẹ obạ Ọbasẹ litawa ọtawa, ẹkaang kạ ẹtẹẹm ooyeni ọgẹna bloong bạ Ọbasẹ ọwaki ẹ kẹ tạ onạng. Woolfạnnạ liwẹ linạng ẹ tạ owuuyi obạ ẹfa oyeni okạạ Ọbasẹ ntọọnga.
45004021	Nwạ oyoo kẹ dẹnẹnẹ kạ lọtumajạu obi Ọbasẹ obạngạ kẹ tạ onạng bloong bạ ọwaki ẹ kẹ obi nwạ nạ onạng.
45004022	Imaa ọkaama oblạ kạ awoolfạnnạ jạ Ebraam oyeni obạ Ọbasẹ, Ọbasẹ odạạli ẹ aa ọnẹn wạ oblemạ kẹ kạ lokạ lọwẹ.
45004023	Likạạ jimin jạ yafọngi kẹ yajạu, "Ebraam Ọbasẹ odạạli ẹ aa ọnẹn wạ oblemạ kẹ kạ lokạ lọwẹ, yaafọngi yakạạ ẹ oodạ nwạ nwạ."
45004024	Odạ yafọngi likạạ jimin kayena yakạạ mọọn bạ Ọbasẹ nạ odạạli aa yanẹn bạ yablemạ kẹ kạ lokạ lọwẹ, ọsẹnga obaa kạ amọọn yooyi kẹ Ọbasẹ kạ lọtumajạu wạ ọyẹẹmi kẹ Jisẹsa wạ odạ aTata ọmọọn tạ ọplọka kẹ kạ lobạ.
45004025	Ọbasẹ ọganna Kraisa okạạ yanẹn tạ yafi ẹ kẹ, ọsẹnga obaa kạ amọọn nại kẹ boong bungạbung. Ọbasẹ oyeni ọyẹẹmi kẹ Kraisa kạ lobạ oblạ maa nwạ odạạli mọọn aa yanẹn bạ yablemạ kẹ kạ lokạ lọwẹ.
45005001	Kạ Ọbasẹ obebee odạạli mọọn kẹ aa yanẹn baa yablemạ kẹ kạ lokạ lọwẹ, oblạ kạ awoolfạnnạ limọọn obạ nwạ, amọọn yowuuyi kạ ọfai obạ nwạ ọsẹnga obạ aTata ọmọọn Jisẹs Krais.
45005002	Oblạ kạ awoolfạnnạ limọọn yoyeni kokoolạ kạ Ọbasẹ kạ amọọn wuuyi kaa ajajimina. Ntẹẹm tạ ndaal mọọn ẹdọ ọsẹnga obaa yoyeni yẹẹn kẹnẹnna tạ yoyeni yipaa kạ kẹbọọl sạ Ọbasẹ!
45005003	Ẹdọ amọọn kayena nạ yọnangai ọsẹnga obạ libini jạ amọọn nạ yọnaan, ọgẹna yoyimạ kẹ yobi kạ libini kẹnaani amọọn yokpei dạ nạ yọsẹnga yọnaan kạ komạmmạ.
45005004	Ọbasẹ nạ ọdẹya obạ amọọn ọsẹnga obaa yokpe kẹ dạ nạ yọsẹnga yọnaan kạ komạmmạ. Ẹdọ kạ Ọbasẹ ọdẹya kẹ obạ amọọn, imaa nạ onạng mọọn yoyeni lẹtuumanẹn maana obạ ayẹẹn kẹnẹnna.
45005005	Òodạ aa boong wạ amọọn yeni yẹẹn kẹnẹnna kạ eti yạ edạ aajin, amọọn jang kotupaki yooyeni ọsẹnga obaa Kutumadạn kạ awool liwẹ kokoowạ mọọn kẹ kẹdẹi sạ Ọbasẹ oyeni obạ amọọn dạ kedạmi kebạngạ. "Ọbasẹ odạạli Kutumadạn okạạ mọọn."
45005006	Ẹdọ kạ amọọn bi ẹfa yooyeni tạ yọkaam kẹ wool limọọn kạ akọkọna yạ Ọbasẹ, aKrais obạ okạạ mọọn yẹnẹn bungạbung kạ kebee sạ Ọbasẹ opimạ kẹ.
45005007	Otuum ọtawa ọnẹn tạ ọdẹya tạ obạ kạ letu jạ ọnẹn imin wạ onạngi boong wạ oblemạ kạ lokạ jạ Ọbasẹ. Ọnẹn nạ obạngạ ọya kaa wạ nạ ọdẹẹ tạ obạ kạ letu jạ ọnẹn wạ ọyiyi lẹmaana.
45005008	Ọbasẹ okoowạ mọọn kẹdẹi kẹwẹ kạ eti yạ edeen, okpintạ odạ kạ amọọn dạ bạ kenại boong bungạbung, aKrais obạ okạạ mọọn.
45005009	Ẹdọ kạ ọsẹng obạ lobạ jạ aKrais, Ọbasẹ odạạli mọọn tạ yodạ aa yanẹn bạ yablemạ kạ lokạ lọwẹ. Kạ ọtaa kẹ maa Krais nạ onạng mọọn yọsẹ kẹ kạ akọkọna yạ Ọbasẹ.
45005010	Kạ kebee sạ amọọn nidạ yakọkọnanẹn bạ Ọbasẹ, onạng mọọn tạ yodạ yamạnạbẹẹn oblạ kạ lobạ jạ aWẹẹna. Kạ ọtaa kẹ maa, ajajimina, adạ amọọn dạ yamạnạbẹẹn bạ Ọbasẹ, nwạ nạ onạng mọọn yoyeni nkaami oblạ kạ etoom yạ aWẹẹna.
45005011	Imaa nwạ nwạ oodạ, odạ ajajimin amọọn kayena ntẹẹm ntuum ndaal mọọn oblạ kạ aTata ọmọọn Jisẹs Krais wạ onại mọọn kẹ tạ yodạ yamạnạbẹẹn bạ Ọbasẹ.
45005012	Boong bungạbung oyạ mạ ekpoon oblạ kạ ọnẹn wana, ẹdọ kebungạbung kẹwẹ ketạ lobạ keyạ maa ọkaama lobạ lọyau lokạạ ọnẹn wanwanaya, ọsẹnga obaa yanẹn ebạạ yanạng kẹ boong bungạbung.
45005013	Yanẹn ekpoonna yanạngi boong bungạbung, Ọbasẹ mạ omung okạạ nsọ. Òodạ aa nsọ mbi maa nndạ boong bungạbung kạ kofukạ yaagạn.
45005014	Yanẹn ebạạ bạ yawuuyi mạnạ kạ kebee sạ Adam owuuyi tutu otạ oyạ kạ kebee sạ aMosis owuuyi, mbạ ebạạ yayeni tạ yabạ kẹ, odạdạ yanẹn bimin bạ yabi boong bungạbung yaanại adạ Adam onại boong bungạbung, kạ kebee sạ obi boong wạ Ọbasẹ ojại tạ onạng oonạngi. Adam oyeni kosenạ obạ aKrais wạ nạ oyạ maa.
45005015	Odạ, kokoolạ kạ Ọbasẹ okại mọọn kodạ kopạnạnạ obạ kebungạbung sạ Adam. Kebungạbung simaa sana kẹtaali lobạ kekạạ yanẹn soosoo. Ẹdọ kạ eti yạ edạạmi ẹta kẹ maa, aJisẹs Krais nwạnwạ otoo kokoolạ kạ Ọbasẹ yọmaanayua okạạ yanẹn soosoo.
45005016	Kopạnạnạ kọyau kaa, kạ eti yạ Ọbasẹ ọsẹng ẹ ọganna kokạại kọwẹ okạạ yanẹn, obạ eti yạ ọnẹn imaa wana ọsẹng ẹ kaa onạng boong bungạbung. Kạ Adam onại kẹ boong bungạbung ọwẹ kẹ, Ọbasẹ okpe ẹ ikpe ọfal ẹ. Odạ kạ yanẹn soosoo yanại kẹ bloong bungạbung, Ọbasẹ ọganna kokoolạ kọwẹ okạạ bẹ, ojiyi bẹ obi bẹ, "Abaa yablemạ kẹ kạ lokạ lọmi."
45005017	Ọsẹng obạ aboong bungạbung wạ ọnẹn wana Adam onại lobạ loyeni ẹfa tạ lọfi kẹ yanẹn ebạạ. Ọkaama lobạ lọkpamma kẹ yanẹn ebạạ, ọsẹnga obạ aboong bungạbung wạ ọnẹn imaa wana. Odạ ajajimina, yanẹn bimaa bạ yanaani kẹ kokoolạ kạ Ọbasẹ obạ kokạại kalakaal tạ yoblemạ kạ lokạ lọwẹ, nạ yayeni etoom lọtumajạuwa, yayeni yakpamma obạ ọnẹn imaa wana Jisẹs Krais.
45005018	Ọkaama adạ aboong bungạbung wạ ọnẹn wana ọtaali yanẹn ebạạ tạ yayeni kokpe pạli lobạa. Aajaa kayena ndạ kenại kedindinạ sạ ọnẹn wana kenại yanẹn ebạạ tạ yablemạ kạ lokạ jạ Ọbasẹ yayeni yawuuyi etoom.
45005019	Adạ oniblạ kạ lemlee keplạmi kẹ jạ ọnẹn wana onạng yanẹn soosoo tạ yadạ bạ kenại boong bungạbung, aajaa ndạ oyeni oblạ kạ letu kẹmẹẹmi jạ ọnẹn wana onạng yanẹn soosoo tạ yablemạ kạ lokạ jạ Ọbasẹ.
45005020	Ọbasẹ okại nsọ tạ nnạng boong bungạbung oseni obuuwạ. Odạ kạ aboong bungạbung oseni osoo nạ onạng kokoolạ kạ Ọbasẹ koseni kosoo kọtaa kẹ maa.
45005021	Ọkaama adạ aboong bungạbung oyeni ẹfa tạ onạng yanẹn ebạạ yabạ, aajaa kayena kokoolạ kạ Ọbasẹ ndạ nạ konạng yanẹn yablemạ kạ lokạ lọwẹ, oyeni onạngi mọọn kebee sansanaya tạ yowuuyi etoom ayoyowa oblạ kạ aJisẹs Krais aTata ọmọọn.
45006001	Yobi nạ yojạu bọng ẹdọ o. Yobi nạ yọkọu lokạ yonạngi yebungạbung oblạ maa kokoolạ kạ Ọbasẹ kosoo osoosoo.
45006002	Ndạ aajaa oodạ, amọọn yodạ aa yabạạ bạ nạ yojạu boong bungạbung yonại, ẹdọ nạ yọsẹnga yang maa yọkọu lokạ yowuuyi kạ kebungạbung o.
45006003	Ọgẹna abaa yayimạ kẹ yajạu yabi, kạ amọọn blẹẹyi mọọn kẹ lowi, yọyau kạ kofạnạnạ kana obạ aKrais Jisẹs. Kebee sạ amọọn blẹẹyi mọọn kẹ lowi okoowạ obi amọọn yobạ kẹ kạ eti yạ edạ aa yạ nwạ obạ kaa.
45006004	Kạ kebee sạ amọọn blẹẹyi mọọn lowi, imaa oseeli aa mạ amọọn bạ kẹ obạ nwạ, ẹdọ yayeni yabọnga mọọn kẹ obạ nwạ, oblạ maa adạ aKrais yayẹẹmi ẹ kẹ kạ lobạ oblạ kạ ẹfa yạ yaatẹ yạ edeen, amọọn kayena yowuuyi etoom ẹpẹẹpẹ.
45006005	Òodạ aa boong wạ amọọn yeni kofạnạnạ kạ lobạ lọwẹ tạ yobạ adạ nwạ obạ. Ọbasẹ nạ onạng mọọn tạ yoyeni yowuuyi ntoom adạ nwạ onại Kraisa tạ oyeni owuuyi etoom.
45006006	Ẹdọ amọọn yoyimạ kẹ yobi wool limọọn jạ ijaani libạ kẹ obạ aKrais kạ ketipaa oblạ maa Ọbasẹ okạbi kẹ ntamtoom mọọn kebungạbunga, dạ nạ yomung yojạu yafooli bạ aboong bungạbung yoodạ.
45006007	Ọgẹna kebee sansanaya sa ọnẹn obạ kẹ nwạ ofooli aboong bungạbunga omung oodạ, okoowạ obi nwạ ọwala kẹ.
45006008	Òodạ aa boong wạ amọọn yeni kẹ kofạnạnạ kạ lobạ jạ aKrais, amọọn yoyoo kẹ kạ lọtumajạu yojạu yobi nạ yoyeni kofạnạnạ tạ yowuuyi etoom obạ nwạ.
45006009	Ọgẹna amọọn yoyimạ kẹ yojạu yobi aKrais ọplọka kẹ kạ lobạ, ẹdọ nwạ jang kaa oomung oyeni obạ. Lobạ jạ aKrais obạ kẹ maa obạ okạạ yebungạbung ebạạ. Odạ etoom yạ owuuyi, owuuyi tạ okạạ Ọbasẹ kẹbọọl.
45006010	Lobạ jạ aKrais obạ kẹ maa, obạ tạ okạbi kẹ ẹfa aboong bungạbunga kạ eti yana. Odạ etoom yạ owuuyi, owuuyi tạ okạạ Ọbasẹ kẹbọọl.
45006011	Kpaa mạ eti imin, baa dạ aa yabạạ bạ nạ yajạu boong bungạbung yaanại, odạ baa yawuuyi ntoom yạ nạ nkạạ Ọbasẹ kẹbọọl oblạ kạ kofạnạnạ obạ aKrais Jisẹs.
45006012	Ooyoom okạạ baa tạ yakọu lokạ yatee boong bungạbung tạ ọkpamma wool libaa dạ nạ onạng baa tạ yamẹẹm letu yakạạyi adẹẹyi awoola.
45006013	Ndạ ooyoom okạạ baa tạ yatạ wool kpọng libaa jana jana yanạng boong bungạbung, obidạ yatạ jẹ aa yenạnạng bloong bạ nạ yatạ yanạng boong wạ obi Ọbasẹ ẹtẹẹm ọọdaali. Baa duukạ yaganna wool libaa yakạạ Ọbasẹ aa yanẹn bạ yani bạ kẹ, ajajimina mmạ yayau etoom. Oyoom okạạ baa tạ yaganna wool libaa ebạạ ebạạ yakạạ Ọbasẹ, dạ nạ otạ baa onạng bloong bạ yedạ kedindinạa.
45006014	Ooyoom okạạ baa tạ yadẹya boong bungạbung tạ ọkpamma baa, ọsẹnga obaa, abaa kạ kọkpamma kạ nsọ yạ aMosis yawuuyi, odạ yawuuyi kạ kokoolạ kạ Ọbasẹ.
45006015	Mbọng ẹdọ o. Yobi nạ yonạng kebungạbung ọsẹnga obaa kạ amọọn bi kạ kọkpamma kạ nsọ yạ aMosis yọọyau, odạ yọyau kạ kokoolạ kạ Ọbasẹ o. Ee ee! Aajaa oodạ.
45006016	Nwẹ awu aayi abi adạ ofooli akạạ ọnẹn wanwanaya wạ amẹẹmi letu akạạ, nạ abạngạ adạ ofooli akạạ kebungạbung anaan lobạ obidạ tạ adạ ofooli wạ ọmẹẹmi letu akạạ Ọbasẹ adạ kẹnẹn kedindinạ kạ lokạ lọwẹ.
45006017	Tạ yojạu Ọbasẹ saam, ọgẹna kebee sana kạ ntoom mọọn yonidạ yafooli yokạạyi kebungạbung. Odạ ajajimina abaa yatoo ntẹẹm mbaa ebạạ tạ yatạ yanaan lọtumajạu jạ lọyau kạ yokpekpe bạ abaa naai.
45006018	Ajajimin, yawali baa kẹ kạ kọkpamma kạ aboong bungạbung, oblạ maa abaa yadạ yafooli yakạạ kedindinạ.
45006019	Ọsẹnga obạ kofạnạnạ kạ abaa bi yaayeni aa yanẹn bạ yayau kạ awoolmun, nạ ntạ kokoowạ etoom lewi janjanaya ntạ ntọnga kạ eti imin. Kạ kebee sana abaa yaninạ yaganna kẹ wool libaa ebạạ aa yafooli yakạạ tạ yatạ yanạng bloong jinajin obạ yebungạbung ebạạ. Kạ eti yạ edạdạ aajaa, oyoom okạạ baa ajajimina tạ yaganna wool libaa aa yafooli yakạạ kedindinạ obạ kọsangasang.
45006020	Mạ kebee simaa sạ abaa nidạ yafooli yakạạ boong bungạbung, abaa boong wạ odạ mblemạ yaanạngi
45006021	Mbọng odạ uluu wạ abaa niyeni mmạ abloong bimin, bạ ajajimin yedạ baa lẹkalajẹẹn tạ yanạng maa o. Bloong bạ yedạ aajaa kenại yẹtalai lobạ yekạạyi yanẹn.
45006022	Odạ ajajimin Ọbasẹ onạng baa kẹ tạ yawada kẹ kạ kebungạbung kenại, ẹdọ onạng baa kẹ tạ yadạ yafooli yawẹ. Uluu wạ abaa yeni odạ mmạ abaa ganna kẹ wool libaa ebạạ yakạạ kẹ Ọbasẹ, ẹdọ kekpongạm kẹbaa odạ tạ yayeni etoom ayoyowa.
45006023	Ọgẹna kọmlẹnga aboong bungạbunga odạ lobạ, oodạ kokạại kẹkanga kạ Ọbasẹ koblạ kạ kofạnạnạ obạ aKrais Jisẹs kodạ etoom ayoyowa.
45007001	Abaa bẹẹnuwọu, nyoo kẹ mbi abaa yayimạ kẹ yagẹna boong wạ nạ ntọnga ajajimina, ọsẹnga obaa abaa ebạạ yayimạ kẹ boong yagẹna nsọ. Nsọ nyeni ẹfa nkạạ ọnẹn kạ ọyau etoom nkạnkạ.
45007002	Boong imin ndạ okoowạ aajin, nsọ mbọọyi yanẹẹn wạ ọbẹẹ kẹ odạm kebee sạ odạmma ọyau etoom nkạnkạ. Òodạ aa boong wạ odạmma obạ kẹ yanẹẹn ọwala kẹ kạ kọbọwa kạ nsọ yạ ngẹna odạm maa.
45007003	Òodạ aa boong wạ yanẹẹn wạ ọbẹẹ kẹ odạm ọkọi ọbẹẹ odạm ọdọọdọ, kạ kebee sạ odạm wạ ọbẹẹ maa oobi kẹ oobạ njẹn, okoowạ yanẹẹn imaa ọtọọ kạ kọtaa. Òodạ aa boong wạ odạm wạ yanẹẹnna obạ kẹ nwạ ọwala kẹ kạ nsọ, ẹdọ kạ kọtaa omung ọọtọọ, òodạ aa ọkọi ọbẹẹ odạm ọdọọdọ.
45007004	Abaa bẹẹnuwọu, imaa ndạ odạ aajaa obạ abaa. Abaa yakoomạ kẹ nsọ keyooyi ọgẹna oblạ kạ lobạ jạ aKrais obạ kẹ, nsọ njại mbi abaa kayena yabạ kẹ, ẹdọ ajajimina abaa yadạ yanẹn bạ aKrais wạ Ọbasẹ ọyẹẹmi kẹ kạ lobạ, oblạ maa yodạ ọtuuma kạ yonạnạng bạ Ọbasẹ kenại.
45007005	Ọgẹna kebee sạ amọọn wuuyi etoom awool munna, nsọ nnại adẹẹyi yạ amọọn yeni kạ aboong bungạbung kenại tạ akpamma mọọn kạ eti yạ ẹtatawa, ẹdọ yenại yẹmọọn yekpongạ kạ lobạ.
45007006	Ẹdọ mạ ajajimina yọwada kẹ kạ kọbọwa nsọwa yạ aMosis, yodạ aa yabạạ, ẹdọ nsọ mọọn mmung mbọọ aa yakpọkọbinẹn, ẹdọ yoomung yonạnạngi kạ nti yạ ijaani nsọwa yạ yafọngi kẹ odạ kạ nti mpẹmpẹ Kutumadạnna kạ Ọbasẹ.
45007007	Mbọng nnạ yojạu ẹdọ o. Nwẹ nsọ kạ awool liwẹ ndạ boong bungạbung o. Ndạ aajaa oodạ! Odạ nsọ nyạ nnạngi m tạ nyimạ boong wạ kebungạbung kedạ. Ndạ mfi yii boong wạ oodạ lekạkạjẹẹn, kạ nsọ mfibi m nnjại, "Lekạkạjẹẹn kaayeni."
45007008	Boong bungạbung nwạ onạngi m tạ nyeni adẹẹyi kạ abloong bimin ebạạ bạ mfibi nwooyi. Oblạ kạ yenại bạ yẹyau kạ nsọ. Ọgẹna òodạ aa boong wạ nsọ mbi maa ndạ, boong bungạbung ẹfa ooyeni.
45007009	Ami kạ awool limi nninạ nwuuyi kẹ etoom yạ mbi nsọ nyi kạ kebee sana. Ẹdọ kebee sạ mfukẹn nyimạ boong wạ ọgẹna nsọ, boong bungạbung omạnạ ẹ tạ oyeni ẹfa kạ etoom ẹmi.
45007010	Ẹdọ ami mbạ kẹ, nsọ yạ nyoom tạ nnạng nwuuyi etoom, nduukạ ntaali lobạ nkạạ m.
45007011	Boong bungạbung nwạ otoo ẹfa yạ nsọ otạ onạng yẹkpaani, ẹdọ boong bungạbung otạ nsọ ọfi m kẹ.
45007012	Odạ ẹdọ nsọ kạ awool liwẹ nsanga kẹ, ẹdọ yẹkpawa bạ Ọbasẹ kayena yẹsanga kẹ, yeblemạ kẹ yeyeni yẹyi kẹ.
45007013	Nwẹ imin okoowạ obi boong wạ ọyiyi ọtaali lobạ okạạ m o. Aajaa oodạ! Onidạ boong bungạbung nwạ onại aajaa, otạ yẹkpawa bạ yẹyiyi ọtaali lobạ okạạ m, oblạ maa okoowạ dẹnẹnẹ boong wạ aboong bungạbung odạ. Ẹdọ yẹkpawa maa yekoowạ dạ aboong bungạbung odạ boong wạ obuuwạ ọtaa kẹ ebạạ.
45007014	Amọọn yoyimạ kẹ yobi nsọ ndạ boong kudạnna, odạ ami ndạ ọnẹn ẹnẹnẹẹna wạ yakpeyi kẹ aa ofooli yakạạ kebungạbung.
45007015	Ndạ kofạngạ kạ aboong wạ nnạngi nyeni ọgẹna boong wạ ofidẹẹyi m tạ nnạng, nnại, odạ nduukạ nnạngi oodạ boong wạ obuuwạ wạ obi m ọọdẹi tạ nnạng.
45007016	Òodạ aa nnại boong wạ mbi nwooyi tạ nnạng, imin okoowạ obi, ami ndẹya kẹ mbi nsọ nyiyi ọyiyi.
45007017	Ọkaama, ndạ ami oodạ nnạngi boong imin, odạ boong bungạbung wạ ọyau kạ ẹtẹẹm ẹmi kamlee.
45007018	Nyimạ kẹ mbi kẹyiyayi miin kạ ẹtẹẹm keedạ adạ ndạ ọnẹn wạ owuuyi kạ awoolmun. Ọgẹna nwoo kẹ tạ nnạng boong wạ ọyiyi, odạ miin ọọfẹya tạ nnạng aajaa.
45007019	Ami boong wạ ọyiyi wạ nwooyi tạ nnạng nnạngi. Nduukạ nnạngi oodạ boong bungạbung wạ mbi nwooyi tạ nnạng.
45007020	Òodạ aa nnại boong wạ ami mbi nwooyi tạ nnạng, imin okoowạ ojạu obi, ami oodạ mmung nwooyi tạ nnạng aajaa, oduukạ odạ boong bungạbung wạ ọyau kạ ẹtẹẹm ẹmi kamlee.
45007021	Ọkaama, ami nkạạ kẹ mbi nsọ imin nyau kạ yonạnạng: ọsẹnga obaa kạ nwooyi tạ nnạng kẹyiyayi, kebungạbung keduukạ kẹnaan kẹ wool.
45007022	Kạ ẹtẹẹm ẹmi kamlee kaa, oni kạạyi m yutẹẹmdala tạ nạng nsọ yạ mblạ dạ kọbọọ kạ Ọbasẹ.
45007023	Odạ ami nkạạ nsọ ndọ ndọ nnạngi yonạnạng kạ awool limi. Nsọ yạ mbeeyi mkpala nkạạ nsọ yạ ami ndẹya kẹ kạ nyạ. Nnạngi m tạ ndạ ọkpọkọbinẹn nkạạ nsọ yạ ntalai boong bungạbung. Odạ nsọ imin yạ nạngi yonạnạng kạ awool limi kamlee.
45007024	Ami kạ yutẹẹmdala bana bana nyau! Odạ nnẹ nạ ọkaam kẹ, mạ awool lobạa jimin.
45007025	Njại Ọbasẹ saam, oblạ kạ aTata ọmọọn Jisẹs Krais. Ndạ odạ aajaa obạ ami. Kạ awool limi mbạngạ nyoo nsọ yạ Ọbasẹ obạ ẹtẹẹm ẹmi nyạ nyạ, odạ kạ awool limi nnạngi yonạnạng nkại adẹẹyi aboong bungạbunga.
45008001	Ajajimina, ujạufala wana wana maa oodạ okạạ yanẹn bimin bạ yawuuyi kạ kofạnạnạ obạ aKrais Jisẹs.
45008002	Oblạ kạ aKrais Jisẹs nsọ yạ Kutumadạn etoomma nwali m kẹ kạ nsọ yạ kebungạbung obạ lobạ.
45008003	Ọbasẹ onạng ọwẹ kẹ boong imin wạ obi nsọ ọọfẹ tạ nnạng, ọsẹnga obạ kebodạ sạ etoom amunna amọọn. Okpe ikpe okạạ boong bungạbung wạ ọyau kạ awoolmun jạ ọnẹn. Ọbasẹ onạngi aajaa kạ otoomi kẹn Wẹẹnna, wạ oyạ mạ ekpoon otạ woolmun jạ yanẹn, bạ yadạ bạ kenại boong bungạbung. Oyạ maa oblạ maa tạ obạ okạạ yanẹn ebạạ ọsẹnga obaa bloong bungạbung yẹbẹ.
45008004	Ọbasẹ onạngi aajin oblạ maa boong dindinạ wạ nsọ nwooyi mọọn tạ yonạng, amọọn yonạng, amọọn bimin bạ yowuuyi oblạ kạ kọkpamma kạ Kutumadạn bạ yobi kạ kọkpamma etoom aboong bungạbunga yowuuyi.
45008005	Yanẹn bimin bạ yawuuyi etoom tạ yanạng boong wạ awool libẹ liwooyi bẹ tạ yanạngi, yọbala yọbẹ yọyawai kạ kọkpamma kạ adẹẹyi abloong bạ awool libẹ liwooyi. Yanẹn bimin bạ yawuuyi etoom tạ yanạng boong wạ Kutumadạn kạ Ọbasẹ kojại bẹ tạ yanạng, nạ yanạng yọbala yọbẹ tạ yọya kạ kọkpamma kạ aboong wạ Kutumadạn kạ Ọbasẹ kowooyi bẹ tạ yanạng.
45008006	Òodạ aa ateeyi ẹtẹẹm ẹwu tạ ẹya kạ kọkpamma kạ aboong wạ awoolmun liwu liwooyi, awu nạ abạ. Òodạ aa ateeyi ẹtẹẹm ẹwu tạ ẹya kạ kọkpamma kạ Kutumadạn nạ awuuyi etoom ayeni wọfai.
45008007	Ọkaama òodạ aa boong wạ ọnẹn ọbalai yẹ ọgẹnai boong wạ awoolmun liwẹ liwooyi, nwạ nạ osodạ ẹ kẹ odạ ọkọkọnanẹn wạ Ọbasẹ, ọgẹna nwạ boong wạ nsọ njại oonạngi, ẹdọ kạ lọtumajạu wẹ ọọfẹya tạ ọmẹẹm letu okạạ yẹ.
45008008	Yanẹn bimin bạ yanạngi boong wạ mbạ yawooyi tạ yanạng, bẹ ọọfẹya tạ yanạng boong wạ nạ ọdaal Ọbasẹ ẹtẹẹm.
45008009	Odạ, yaawuuyi adạ awoolmun libaa liyinni baa, yaduukạ yawuuyi adạ Kutumadạn koyinni baa. Òodạ aa kạ lọtumajạu Kutumadạn kạ Ọbasẹ kowuuyi kạ abaa. Ọnẹn wanwanaya wạ obi Kutumadạn kạ aKrais ooyeni okoowạ obi nwạ ọnẹn wạ aKrais oodạ.
45008010	Ẹdọ òodạ aa aKrais oowuuyi kạ abaa okpintạ odạ kạ awool libaa nạ libạ kẹ ọsẹnga obạ kebungạbung, Kutumadạn kạ Ọbasẹ nạ konạng baa yawuuyi etoom ọsẹnga obaa aKrais onạng baa kẹ yablemạ kẹ obạ Ọbasẹ, okpintạ odạ kạ awoolmun libaa likuuyi tạ libạ ọsẹnga obạ aboong bungạbung.
45008011	Òodạ aa boong wạ Kutumadạn kạ Ọbasẹ kimaa kạ kọyẹẹmi kẹ Jisẹsa kạ lobạ kowuuyi kạ awool libaa, kpaa Ọbasẹ imaa wạ ọyẹẹmi kẹ Kraisa kạ lobạ nwạ nạ onạng woolmun libaa jimaa jạ libạ kẹ tạ liwuuyi etoom, oblạ kạ nnạ onạng Kutumadạn kọwẹ tạ kowuuyi kạ awool libaa.
45008012	Ọkaama abaa bẹẹnuwọu, abaa yaayeni tạ yanạng boong wanwanaya wạ awoolmun kebungạbunga libaa liwooyi baa tạ yanạng.
45008013	Ọgẹna òodạ aa boong wạ abaa wuuyi etoom tạ yanạng boong wạ awoolmun libaa liwooyi, abaa yakuuyi yabại kẹ, odạ òodạ aa boong wạ atoo ẹfa yạ Kutumadạn atạ akoomạ yenại aboong bungạbunga, awu nạ awuuyi etoom.
45008014	Yanẹn bimin bạ yanại boong wạ Kutumadạn kạ Ọbasẹ kojại bẹ tạ yanạng, mbạ yadạ bẹẹn bạ Ọbasẹ.
45008015	Ọgẹna Kutumadạn kimaa kạ Ọbasẹ okạạyi baa kẹ maa, baa koonạng tạ yadạ yafooli, obidạ dạ nạ yayau kạ yọkaal. Nkạ nạ koduukạ konạng baa tạ yadạ bẹẹn bạ Ọbasẹ, koyeni kokạạ baa ẹfa tạ yapẹẹ yadẹ Ọbasẹ: "Uwọu! Uwọu wạ ọmi!"
45008016	Kutumadạn kạ Ọbasẹ obạ lidạn limọọn libọọma maa lijiyi libi amọọn yodạ bẹẹn bạ Ọbasẹ.
45008017	Òodạ aa boong wạ amọọn dạ bẹẹn bạ Ọbasẹ, amọọn nạ yoyeni liyonnạ jạ Ọbasẹ oyooyi kẹ okạạ yanẹn yawẹ. Amọọn obạ aKrais nạ yọbọọma maa yoyeni bloong bạ Ọbasẹ oyooyi kẹ okạạ ẹ. Ọgẹna òodạ aa amọọn yotooli Kraisa yọnaani libini, amọọn nạ yomung yoyeni yofạnạ kạ kẹbọọl sạ nwạ nạ ọnaan.
45008018	Ami nyoo kẹ mbi libini jạ amọọn naai mạ kebee simin jang ọọfẹya tạ yoyoomạ ndạ ọwẹẹnwẹẹn obạ kẹbọọl sạ Ọbasẹ nạ omung okoowạ mọọn kạ kebee lokạạwa kaa.
45008019	Bloong bạ Ọbasẹ obolạ ebạạ yekoomi kạ ẹfa obạ litẹẹmkpakpa Ọbasẹ tạ ọyaala bẹẹnna.
45008020	Bloong ebạạ bạ Ọbasẹ obolạ yeenạngi adạ yefi nạngi, mbạ oodạ ọdẹi aajaa. Odạ yẹẹn kẹnẹnna ayau kaa.
45008021	Odạ bloong ebạạ bạ obolạ kạ lewi jana nạ ọwali bẹ kẹ oblạ maa yejạu kẹ yẹduba, oyeni otạ bẹ omlee kạ awool wiyạ obạ ledạmmi jạ oyeni okạạ bẹẹnna.
45008022	Ọgẹna amọọn yoyimạ kẹ yobi, ajajimin bloong bạ Ọbasẹ obolạ kẹ ebạạ yẹyau kạ kobạ dungạ obạ apeen yạ adạ aa apeen yạ yanẹẹn wạ ọyau kạ yọmaan.
45008023	Ndạ bloong bạ Ọbasẹ obolạ maa, mbạ mbạ oodạ yẹyau kạ kobạ dungạ obạ apeen, odạdạ amọọn bạ yọnaani kẹ Kutumadạn kạ Ọbasẹ aa kokạại kạ Ọbasẹ kạ kokạlạ eti. Amọọn kayena yọyau kạ kobạ dungạ kạ awool limọọn kamlee. Adạ amọọn yau yakoomi Ọbasẹ tạ onạng mọọn bẹẹnna oyeni onạng mọọn ebạạ yọya kạ awool wiyạ.
45008024	Onidạ yẹẹn kẹnẹnna imin amọọn yeni kẹ anại mọọn tạ yoyeni nkaami. Ẹdọ òodạ aa yọnẹna yẹẹn kạ aboong wạ amọọn kạại kạ ayẹẹn kẹnẹnna oodạ. Ọsẹnga obaa ọnẹn maa oodạ wạ oni yenại yẹẹn kẹnẹnna kạ aboong wạ otoo yẹẹn awẹ okạạyi maa.
45008025	Òodạ aa yọyau kạ lokpenạ yọgẹna boong wạ amọọn bi kẹ yẹẹn amọọn yotoo yookạạ, okoowạ amọọn nạ yoyeni komạmmạ yotạ yokoom boong imaa.
45008026	Kpaa mạ eti imaa Kutumadạn kạ Ọbasẹ kayena koyạ maa tạ kọkaam mọọn kẹ, ọgẹna amọọn yọọtawa. Amọọn yooyi dạ amọọn fiyii yatạm. Kutumadạn kạ awool liwẹ nkạ kodeenại Ọbasẹ kokạạyi mọọn kotạ kobạ dungạ kạ likạạ etieti nạ liijạu jẹ liifẹ tạ liyin.
45008027	Odạ Ọbasẹ oyeeli ntẹẹm yạ yanẹn. Nwạ oyimạ kẹ boong wạ ọyau kaa, oyimạ kẹ yọbala bạ Kutumadạn kodeenại Ọbasẹ kạ atu yạ yanẹn bạ Ọbasẹ, adạ yibala fạ Ọbasẹ yidạ.
45008028	Amọọn yoyimạ kẹ yobi kạ abloong ebạạ bạ Ọbasẹ onại yenạngi kẹyiyayi yekạạyi yanẹn bạ Ọbasẹ ọdẹi.
45008029	Yanẹn bimin bạ Ọbasẹ opimạ kẹ mbạ oyeni oyoo kọpaa kạ kemạnạlegạn tạ yadạ aa bẹẹnna, oblạ maa Wẹẹnna odạ kekạlạeti okạạ yanẹn soosoo.
45008030	Ẹdọ bạ Ọbasẹ ọdẹẹ kaa, oyooyi bẹ kọpaa, ẹdọ bimạ bạ ọdẹẹ kẹ, onại bẹ tạ yablemạ kẹ kạ lokạ lọwẹ, ẹdọ yayeni yafạnnạ kạ kẹbọọl kẹwẹ.
45008031	Bloong bimin ebạạ yebeeyi mọọn kạ lokạ, mbọng nnạ yojạu o. Òodạ aa boong wạ Ọbasẹ ọyau obạ amọọn, nnẹ nạ obee mkpala mkpala okạạ mọọn o.
45008032	Ọbasẹ wạ obi kẹ Wẹẹnna ọọmaan odạ ọganna ẹ okạạ kạ atu amọọn ebạạ, nwẹ nwạ mọọn bloong ebạạ okạạ kạ kẹkanga ofạnạ kaa Wẹẹnna o.
45008033	Odạ nnẹ nnạ ọfẹya tạ ọdẹ yanẹn bạ Ọbasẹ opimạ kẹ lojạu o. Ọbasẹ kạ awool liwẹ ojại kẹ obi mbạ kạ ujạufala yaayau.
45008034	Nwẹ nạ ọfẹya ọnẹn wana wana tạ opạli ujạufala okạạ bẹ o. Odạ aKrais Jisẹs nwạ obạ kạ ketipaa, Ọbasẹ ọyẹẹmi ẹ kẹ kạ lobạ, wạ ọnọọm dạ kọpaa kodạmbọọwa kạ Ọbasẹ oyeni odeennại Ọbasẹ okạạyi mọọn.
45008035	Odạ nnẹ maa nạ ọfẹya tạ ọpọọwa mọọn kẹ kạ kẹdẹi sạ aKrais oyeni obạ amọọn o. Nwẹ ofibi odạ agạgạ, ketoom kpẹyakpẹ, obidạ likpakpawai, obidạ kebuuwạ, obidạ boong wạ otoo lobạ, obidạ lobạ kạ awool liwẹ o.
45008036	Adạ yafọngi kẹ kạ nwẹnẹ yạ Ọbasẹ yajạu, "Lewi janjanaya yanẹn yawooyi tạ yafi mọọn kẹ ọsẹnga obạ awu. Yanạngi mọọn aa ndạạdạạl yạ yatoo yakuuyi dạ nạ yafi."
45008037	Ee ee! Mạ abloong bimin ebạạ amọọn nạ yọsuuwa yọtaa kẹ ebạạ oblạ kạ aKrais wạ amọọn dẹẹi.
45008038	Ọgẹna ami nyoo kẹ mbi bọng bọng maa oodạ wạ nnạ ọfẹya tạ ọpọọwa mọọn kẹ kạ kẹdẹi sạ aKrais oyeni obạ amọọn. Nwẹ odạ lobạ obidạ etoom, obidạ yatoomnẹn kawọnga bạ Ọbasẹ, obidạ likpamma kawọnga obidạ mfa, obidạ bloong bạ awi imin, obidạ bạ nnạ yebi yefukẹn o.
45008039	Obidạ ekpoon yạ ẹya kạ kawọng, obidạ lọsẹa, bọng bọng maa oodạ kạ abloong bạ Ọbasẹ obolạ ebạạ, bạ nạ ọfẹya bẹ tạ yẹpọọwa mọọn kẹ kạ kẹdẹi sạ Ọbasẹ oyeni obạ amọọn oblạ kạ aKrais Jisẹs wạ odạ aTata ọmọọn.
45009001	Boong wạ ntọngai odạ lọtumajạu, ami ndạ wạ aKrais, ẹdọ jang libeem mpa. Ẹtẹẹm ẹmi yạ Kutumadạn, kọkpamma konạng kẹ tạ nyimạ njạu libeem mpai.
45009002	Akuyẹẹn yạ ami nyeni atuum adạm. Atẹẹmpeen yạ nyeni ọsẹnga obạ yanẹn yami jang kẹ aaga.
45009003	Kạ legạn lẹbẹ, ami ofi ọdẹ m kẹ kạ awool limi tạ ọsẹnga obạ mbạ Ọbasẹ okạạ m kolimạ kọwẹ, oyeni onạng dạ nạ njạu ọnẹn wạ aKrais nndạ.
45009004	Mbạ yadạ yanẹn bạ Ọbasẹ opimạ kẹ. Ọbasẹ onại bẹ tạ yadạ bẹẹnna, oyeni onạng bẹ tạ yayeni yafạnnạ kạ kẹbọọl kẹwẹ. Omlee kạ likpoo obạ mbạ, oyeni okạạ bẹ nsọ yạ aMosis. Mbạ yayeni letu kekạạmi lọtumajạuwa yanaan kẹ liwaki jạ Ọbasẹ
45009005	Mbạ yablạ kạ emeeni yạ abạ yaatẹ bạ ijaani obaa aKrais wạ ọmaana aa ọnẹn oblạ kạ epoonnamma ẹbẹ yạ edeen. Ọbasẹ wạ ọkpamma bẹ ebạạ tạ ọnaan ntọọnga kạ ayoyo. Tạ odạ aajaa.
45009006	Ndạ nnjại mbi liwaki jạ Ọbasẹ onại okạạ bẹ maa letu liitoo, ọsẹnga obaa yanẹn ebạạ bạ Izirẹl oodạ Ọbasẹ opimạ kẹ.
45009007	Òodạ aa kạ odạ kepoon sạ Ebraam ebạạ yadạ bẹẹn bạ Ọbasẹ, "Ọbasẹ ojại Ebraamma nạ oblạ kạ Aizik awu ayeni yepoon bạ nwaki m nkạạ ọ."
45009008	Imin okoowạ ojạu obi, bẹẹn bạ yamaana kạ nti etietia, bẹẹn bạ Ọbasẹ yaadạ. Oduukạ odạ bẹẹn bạ yamaana kạ kọpọọna kọwakia kạ Ọbasẹ mbạ yadạạli aa kepoon lọtumajạuwa.
45009009	Ọgẹna mina mmạ odạ boong wạ Ọbasẹ ojại kebee sạ nwạ onại kọwaki kimaa okạạ Ebraamma ọbi ẹ, "Kạ kebee sạ kẹbọọwa kaa, ami nạ nyạ maa, ẹdọ aSela nạ ọmaan odạmwẹẹn."
45009010	Imaa, maa ookạạmi, ọgẹna bẹẹn bạ aRibeka bimaa yapoo yayeni yaatẹa wana, uwọu wạ ọmọọn Aizik.
45009011	Odạ oblạ maa Ọbasẹ ọkọu lokạ onạng boong wạ ọbala ẹ tạ onạng kạ kopimạ kimaa kạ onại kạ awool liwẹ, ọkaama Ọbasẹ ojạu yanẹẹn maa obi ẹ, wẹẹn ọwu wạ odạ ọnọtam nạ okạạm letu okạạ wẹẹn ọwu wạ odạ wẹẹnwẹẹn.
45009012	Ọbasẹ ojại aajaa okạạ Ribeka mmạ omung ọmaan bẹẹn bimaa yapoo, mbạ mmạ yamung yayimạ dạ odạ boong wạ ọyiyi obaa wạ obuuwạ kenại. Boong imaa odạbạ ẹ kạ eti yạ okoowạ obi Ọbasẹ ọdẹ wẹẹn wana, odạ idaa oodẹ, odạ aa kạ okoowạ obi imaa oblạ kạ aboong wạ awẹẹn wana onại idaa mạ obi oonại.
45009013	Nwạ ọkaama nwẹnẹ yạ Ọbasẹ mmạ njạu mbi, "aJekọb nwạ ọdẹyi m, odạ Isọọ min ọọdẹi."
45009014	Mbọng ẹdọ nnạ yojạu o. Nwẹ Ọbasẹ kaa oblạmạ o. Ee ee! Ndạ aajaa oodạ.
45009015	Nwạ ojại Mosisa obi ẹ, "Ami nạ nyeni ekutẹẹm obaa wạ nwooyi tạ nyeni ekutẹẹm, ami nạ nto kokuu nkạạ wạ nwooyi tạ nto kokuu."
45009016	Ọkaama òodạ aa kạ oblạ kạ aboong wạ ọnẹn owooyi, obidạ kạ aboong wạ onạngi, odạ oblạ kạ ekutẹẹm yạ Ọbasẹ nyạ nyạ.
45009017	Ọgẹna imaa ọkaama nwẹnẹ yạ Ọbasẹ nyin mọọn njạu Ọbasẹ ojại: "Fero odạ kạ agạn imin ọkaama nnạng ọ tạ adạ Ọbọọl, tạ ntoowạ ọ ntạ nkoowạ ẹfa ẹmi nyeni nạng jeen lẹmi lekpoomạ ekpoon ebạạ."
45009018	Ọkaama Ọbasẹ oyenại ekutẹẹm okạạyi bimin bạ owooyi tạ oyeni ekutẹẹm okạạ, onạngi bimin bạ owooyi tạ yatawa letu, yatawa letu.
45009019	Odạ ọnẹn wana nạ ọbla m ojạu, "Odạ naa boonga wạ odạ aajin, odạ yang maa ọkaama Ọbasẹ okại kobi kạ ọnẹn o. Odạ nnẹ nnạ ọfẹya tạ oyu obạ Ọbasẹ kạ aboong wạ owooyi tạ onạng o."
45009020	Awu ọnẹn, odạ bọng abala ọ abi adạ, ọkaama anạngi ẹkaang obạ Ọbasẹ. Yisowạ fạ yatoo kẹsẹkpọ yanạng jang ọnẹn wạ onại fẹ lọblabla yiiblau tạ yijạu ẹ, "Mbọng ọkaama anạng tạ ndạ aajin o."
45009021	Ọgẹna kinại yosowạ oyeni kẹ ẹfa tạ otạ kẹsẹkpọ simaa otạ onạng adạ owooyi. Tạ onạng yosowạ, yopoo kạ ẹdọba yana. Fana onạng fẹ tạ yiyaa kạ ọtuuma, aa bloong bạ yedeen, fidaa onạng fẹ tạ yiyaa kạ ọtuuma aa bloong lewi lewia.
45009022	Kpaa imin tutu odạ lọtumajạu ọgẹna boong wạ Ọbasẹ onại kẹ. Nwạ owooyi tạ okoowạ bẹ akọkọna awẹ oyeni onạng bẹ tạ yayimạ yagẹna ẹfa ẹwẹ. Odạ nwạ oyeni komạmmạkpọọl obạ yanẹn bạ oyeni akọkọna obạ mbạ, bạ oyooyi kẹ tạ obi ojạạmi kẹ.
45009023	Nwạ owooyi kayena tạ okoowạ mọọn dạ kẹbọọl kẹwẹ kedạmi, sạ okạạyi mọọn aa yanẹn bimin bạ owooyi tạ oyeni ekutẹẹm obạ mbạ. Amọọn bimin bạ oyonnạ kẹ, tạ yọnaan kẹ kẹbọọl kẹwẹ.
45009024	Amọọn yodạ bimina bạ Ọbasẹ ọdẹ kẹ bạ yadạ Ju mbạ mbạ oodạ, odạ kayena bạ yabi Ju yaadạ.
45009025	Mina odạ boong wạ Ọbasẹ ojại kayena kạ nwẹnẹ yạ Oziya: "Yanẹn opoondeena bạ yani bi min yaayi, nạ ndẹi bẹ yanẹn yami, bạ yani bi min yaadẹi, ami nạ ndẹi bẹ, 'Yadẹinẹn yami.' "
45009026	Ẹdọ, "Kpaa mạ apaa imaa yạ Ọbasẹ ojại bẹ, 'Abaa yanẹn yami yaadạ!' Kpaa mạ apaa imaa mạ nạ yadẹ bẹ, 'Bẹẹn bạ Ọbasẹ wạ owuuyi etoom.' "
45009027	Mina odạ boong wạ Aizaya ojại ọgẹna yanẹn bạ yablạ dạ Izirẹl obi: "Okpintạ odạdạ kạ yanẹn bạ Izirẹl nạ yasoo soosoo aa kọdọng kạ kọyau kạ lọganga jạ lodeen, odạ mbạ bạ nạ yayeni nkaami yaasonạnạ.
45009028	Ọgẹna aTata nạ onạng kopạli kọwẹ ekpoonna ebạạ ẹpaalẹpaal ọwẹ kẹ."
45009029	Odạ dạ Aizaya oni kạlạ ojạu kẹ obi: "Ofidạ aa Ọbasẹ wạ Odeen obi oonại yanẹn yamọọn bidi tạ yamungạ mạ epoonnamma maa, yofi yokọu kạ aa yanẹn bạ yani wuuyi dạ lopoon jạ yadẹi Sodom, yofi yodạ aa yanẹn bạ yadẹi Gomora."
45009030	Boong imin wạ amọọn jiyi min okoowạ ojạu obi, yanẹn bạ yabi Ju yaadạ jang kẹ kọjaka kạ awool libẹ yaanại tạ yawuuyi kạ kedindinạ kạ lokạ jạ Ọbasẹ, odạ Ọbasẹ kạ awool liwẹ nwạ odạạli bẹ tạ yadạ yanẹn kedindinạ kạ lokạ lọwẹ, ọsẹnga obaa kạ mbạ yayooyi kẹ lẹkawa yiyayi kạ lọtumajạu.
45009031	Odạ yanẹn bạ Izirẹl bạ yawooyi nsọ yạ nnạ nyọda bẹ kẹ obaa Ọbasẹ, odạ mbạ yẹ yapeeyi.
45009032	Ẹdọ mbọng ọkaama. Odạ ọsẹnga obaa boong wạ yanạngi kạ awoolfạnnạ ooblạ, odạ oblạ kạ yonạnạng yọbẹ. Ọkaama mbạ yani kpaalai kạ lẹtaa jimin jạ lẹsẹmma jẹ kẹ kạ eti.
45009033	Imaa ọkaama, nwẹnẹ yạ Ọbasẹ, ntọngai njạu: "Kpenạ ami nyooyi lẹtaa dạ aZayọn ẹtaakpa yạ nạ enạng yanẹn tạ yakpaala kaa, Ẹtakpa yạ nạ enạng bẹ yatọọ, ẹdọ ọnẹn wanwanaya wạ oyooyi ẹ kạ lọtumajạu, jang kotupaki ooyeni."
45010001	Abaa bẹẹnuwọu! Ọdẹẹyi m obạ ẹtẹẹm ẹmi ebạạ nyeni nyii yatạm yanẹn yami bạ aJu tạ yayeni nkaami.
45010002	Nạ mbạngạ mbẹ bẹ ngạm njạu mbạ otuum ọdẹ bẹ tạ yanạng yonạnạng yakạạ Ọbasẹ. Odạ mbạ yaayi dạ nạ yasẹnga yatooli Ọbasẹ kạ nti yoyimạyimạa lọtumajạuwa.
45010003	Mbạ ndạ eti imin yạ Ọbasẹ ọsẹng kaa onạngi yanẹn tạ yablemạ kạ lokạ lọwẹ yaayi, odạ yaajaakai tạ yawoo eti awool libaa yạ nạ yasẹnga kaa yanạng wool libẹ dạ nạ yablemạ kạ lokạ jạ Ọbasẹ. Mbạ eti yạ Ọbasẹ ọsẹnga kaa onạngi yanẹn yablemại kạ lokạ lọwẹ maa yaanaan.
45010004	aKrais nwạ onạng kẹ nsọ tạ mmung njạu ẹfa nyeni, oblạ maa ọnẹn wanwanaya wạ ọdẹya kẹ onạng ẹ tạ oblemạ obạ Ọbasẹ.
45010005	Mina odạ boong wạ aMosis onifọngi ọgẹna tạ ayau kạ mblemạ obạ Ọbasẹ oblạ kạ nsọ keyooyi, kạ ojại obi, "Ọnẹn wanwanaya wạ onại boong wạ nsọ njại ebạạ nạ owuuyi kạ nyạ."
45010006	Mina odạ boong wạ nwẹnẹ yạ Ọbasẹ ntọnga njạu, "Ọnẹn nạ oblemạ kạ lokạ jạ Ọbasẹ oblạ kạ awoolfạnnạ jạ oyeni obạ Ọbasẹ. Wool liwu kaablau kajạu, 'Odạ nnẹ nạ obạlạ ọkọu kạ Lẹbọọlkạm kawọnga o.' " (Wạ okoowạ tạ odạạli Kraisa ọyika kẹn)
45010007	"Wool liwu tutu kaablau kajạu, 'Obidạ nnẹ nạ ọkọu kạ lobạạpoon kamlee o.' " (Wạ okoowạ tạ onạng Kraisa ọplọka kạ lobạ).
45010008	Odạ bọng wạ nwẹnẹ yạ Ọbasẹ njại o. "Lẹkawa yiyayi, lẹya lefoolạ obạ awu, lẹyau kạ ẹma ẹwu leyeni leyau kạ ẹtẹẹm ẹwu. Mina odạ lẹkawa yiyayi jạ amọọn nạngi jạ lejại lebi awu tạ aplạkạ ngạm obạ Ọbasẹ."
45010009	Òodạ aa boong wạ atoo ẹma ẹwu atọnga lowạni lowạni akạạ yanẹn ajạu abi, "aJisẹs odạ aTata," ayeni ayoo kạ lọtumajạu dẹnẹnẹ kạ ẹtẹẹm ẹwu abi nwạ obạ kẹ oyeni ọplọka kẹ kạ lobạ, Ọbasẹ nạ okạạ ọ nkaami.
45010010	Ọgẹna yotoo ẹtẹẹm yana yoyooyi Ọbasẹ kạ lọtumajạu oblạ maa onạng mọọn yoblemạ kạ lokạ lọwẹ, yoyeni yotowại mma mmọọn yoyinni tạ oblạ maa yọnaan nkaami.
45010011	Ọsẹnga obaa nwẹnẹ yạ Ọbasẹ njạu kẹ mbi, "Ọnẹn wanwanaya wạ oyooyi kẹ Ọbasẹ kạ lọtumajạu jang kotupaki ọọnaan."
45010012	Ọnẹn wanwanaya wạ ọsẹng kaa, ọsẹnga obaa kopạnạnạ kạ koodạ kạ abạ yanẹn bạ aJu obaa bạ yabi Ju yaadạ. Ọbasẹ odạ aTata okạạ mọọn ebạạ ọgannai nyonnạ okạạyi bimin bạ yadẹi yẹ.
45010013	Nwẹnẹ yạ Ọbasẹ njại mbi, "Ọnẹn wanwanaya wạ ọdẹ kạ ajeen jạ aTata wạ odạ Ọbasẹ nạ ọnaan nkaami."
45010014	Odạ yang nnạ yasẹnga yadẹ ẹ kaa kạ yabi wẹ kạ lọtumajạu yaayooyi, ẹdọ nạ yasẹnga yang yayoo kạ lọtumajạu kạ yabi kẹ lẹkawa yiyayi yaapu, ẹdọ nạ yasẹnga yang yapuuwạ kạ yabi kẹ oyinạ yaanaani.
45010015	Odạ yang nnạ yasẹnga yanạng oyinạ maa, òodạ aa boong wạ yabi kaa yatoomnẹn yaatoomi tạ yayin bẹ o. Nwẹnẹ yạ Ọbasẹ njạu kẹ mbi, "Obi nạ ọkala yang kạ yatoomnẹn yayạ maa obạ lẹkawa yiyayi jạ Ọbasẹ."
45010016	Odạ mbạ ebạạ oodạ yanaani lẹkawa yiyayi jạ Ọbasẹ. Imaa ọkaama Aizaya kạ awool liwẹ mmạ ojạu obi, "Tata, odạ nnẹ oyooyi kẹ oyinạ ọmọọn kạ lọtumajạu o."
45010017	Ọkaama ẹdọ woolfạnnạ liblạ kạ ọnẹn opuu lẹkawa, ẹdọ lẹkawa leblại kạ lẹkawa yiyayi jạ aKrais.
45010018	Ẹdọ mblai mbi obi dạ lọtumajạu, kẹ lẹkawa maa yaapu o. Eiya! Yapuuwạ kẹ adạ likạạ jạ Ọbasẹ lijại: "Amlee abẹẹ adạbạ yẹ kẹ kạ ekpoon ebạạ, likạạ libẹ liyạ kẹ kekạạmi ekpoonna."
45010019	Tạ nyeni mblau kaa o. Nwẹ yanẹn bạ Izirẹl kofạngạ kẹ yayeni o aMosis nwạ oni kạlạeti ojạu obi Ọbasẹ ojại obi, "Ami nạ ntạ yanẹn lopoonna tạ nnạng yanẹn yami yayeni lekạkạjẹẹn; Nạ nnạng dạ yanẹn bimin bạ yadạ yẹnẹndạdu, yanạng yanẹn yami yakọnni bẹ."
45010020	Ẹdọ Aizaya yọkaal ooyeni mạ ojại obi, "Ọbasẹ ojại, yanẹn bạ yanibi min yaawoi; mbạ yaduukạ yapee m. Yanẹn bimin bạ yanibi m yaabimai yagẹna, mbạ nkoowạ wool limi tạ yakạạ."
45010021	Odạ ọgẹna Izirẹl ojạu, "Kạ lewi ebạạ, ami nwoo kẹ tạ nnạng wọfai, obạ yanẹn bimin bạ yabi jang yaawoi tạ yanạng boong wạ njại bẹ, yanẹn bimin bạ yatawai atu yakạạyi m."
45011001	Ẹdọ mbimai mbi, nwẹ Ọbasẹ obi nạ osi kẹ yanẹn yawẹ o. Ndạ kạ lọtumajạu nyooyi. Ami ndạ ọnẹn wạ oblạ dạ lopoon jạ yanẹn bạ Izirẹl, ọnẹn wạ oblạ kạ kepoon sạ Ebraam oyeni oblạ kạ ẹsẹkpa yạ aBẹnjamẹn.
45011002	Ọbasẹ yanẹn yawẹ oosi, bạ okạlạ eti ọyẹngi ẹ kẹ kạ kemạnạlegạn. Nwẹ abaa boong wạ nwẹnẹ yạ Ọbasẹ njại ngẹna Ẹlaija yaayi o. Dạ odeennạ Ọbasẹ tạ obee mkpala okạạ Izirẹl.
45011003	"Tata, yanẹn bimin yafi kẹ yatọnganẹn yawu, yayeni yayau kẹ yẹyaunọọma yẹwu, amiami mmungạ min, yayeni yawooyi tạ yafi m kẹ."
45011004	Odạ mbọng Ọbasẹ oni pọọna ẹ o. Ọbasẹ onipọọna ẹ obi ẹ, "Ami nyoom kẹ yadạm adu jiib apoo opạli aajoo bạ yaabi jang kẹ letu yaakạạmi yakạạ edạl yạ yadẹi Baal."
45011005	Aajaa ndạ odạdạ mạ kebee simin, yanẹn yamungạ kaa bạ yasoo bạ Ọbasẹ opimạ ẹ kẹ tạ yadạ bạ yawẹ ọsẹnga obạ ekutẹẹm ẹwẹ.
45011006	Kạ abloong bạ yanại oodạ ọkaama Ọbasẹ opimạ bẹ. Odạ Ọbasẹ opimạ bẹ ọsẹnga obaa kạ oyeni ekutẹẹm. Ofidạ aa Ọbasẹ opimạ bẹ ọsẹnga obaa bloong bạ yanẹn yanại, okoowạ obi ekutẹẹm yạ Ọbasẹ maa ekutẹẹm lọtumajạuwa oodạ.
45011007	Imin okoowạ bọng ẹdọ o. Yanẹn bạ Izirẹl boong wạ yani wooyi yaakạạ, odạ yanẹn kpọngbẹẹn bạ Ọbasẹ opimạ ẹ kẹ mbạ yakạạ, bikin ebạạ tạ yamlee kẹ nduu dạ nạ yajạu lẹdẹ lẹwẹ yaapu.
45011008	Nwạ ọkaama nwẹnẹ yạ Ọbasẹ njạu mbi, "Ọbasẹ onại bẹ dạ nạ yajạu kofạngạ yaayeni. Tutu iyaasi min, mbạ eti yaakạạ boong yayeni yapuuwạ."
45011009	Ẹdọ aDeved ojại: "Luji lọbẹ jạ lọyiyi tạ lodạ yẹpana, obạ lipẹẹ okạạ bẹ, oyeni odạ boong kọpaala obạ lotạmạ okạạ bẹ.
45011010	Yẹẹn abẹẹ tạ abilạ kẹ yajạu jang eti yaakạạ, obạ ngạm bẹ mbẹla yẹ kẹ kạ ayoyo."
45011011	Ami nạ nyeni mblau njạu, nwẹ eyeni yạ abạ aJu, yatọ odạ yạ nạ yamung yajạu bẹ yaanoomạ o. Ndạ aajaa oodạ. Ọsẹnga obạ aboong bungạbung wạ aJu yanại, yanẹn bạ yabi Ju yaadạ yafi yayeni nkaami. Imaa odạ bẹ aajaa tạ oblạ maa Ọbasẹ onạng yanẹn bạ yadạ Ju tạ yayeni lekạkạjẹẹn obạ yanẹn bạ yabi Ju yaadạ.
45011012	Ọgẹna boong bungạbung wạ abạ aJu yanại ọkaama yanẹn yadọ yadọ bạ yawuuyi mạ ekpoon min yayeni bloong bạ yẹyiyi soosoo. Ẹdọ ọsẹnga obạ kebi kenại kekoolạ sạ abạ aJu, yanẹn bạ yabi Ju yaadạ yafi yanaan liyonnạ jạ lisoosoo. Ẹdọ liyonnạ libi nạ lidạm libạngạ yang kạ abạ aJu soosoo nạ yasẹnga kaa.
45011013	Ami ntọngai obạ yanẹn bạ yabi Ju yaadạ adạ nkuuyi lokạ ndạ ketạdạ letu wạ aJisẹs nkạạ yanẹn bạ yabi Ju yaadạ, nạ nnạng ẹnẹẹn kạ yonạnạng yọmi.
45011014	Wạ ọdọ nạ obạngạ ọfẹya m tạ nnạng yanẹn bạ yablạ dạ ami mblạ tạ yayeni lekạkạjẹẹn, oblạ maa Ọbasẹ ọsẹnga maa ọkaam kẹ bidi.
45011015	Ọgẹna kebee sạ Ọbasẹ osi bẹ, ekpoon ebạạ edạ yamạnạbẹẹn yawẹ. Obi nạ odạ yang ẹdọ kạ kebee sạ Ọbasẹ nạ oyeni ọnaan bẹ o. Nạ odạ aa yanẹn bạ yabạ kẹ mmạ yaplọka kẹ kạ lobạ.
45011016	Òodạ aa boong wạ abaa yeni brẹẹkuul mmạ yapai kaa yipaa yiwẹ yakạạ Ọbasẹ aa lotidu kạlạeti okoowạ ojạu obi brẹẹkuul jimaa ebạạ ledạ jạ Ọbasẹ kayena. Òodạ aa boong wạ abaa dạạli nsai yạ keti yakạạ Ọbasẹ, okoowạ ojạu obi yẹbọọ bạ keti simaa ebạạ kayena yedạ bạ Ọbasẹ.
45011017	Yetibọọ bidi bạ yeblạ kạ keti sạ oliv sạ yakooni kẹ yakạạ kẹ, odạ ketibọọ sạ oliv sạ yaabi yakooni yadạạli yafạnạnạ kạ nsạ. Abaa bạ yabi Ju yadạ, yadạ aa keti sạ oliv sạ kepongạ opongạ, ẹdọ ajajimin yayeni yipaa kạ ẹfa obạ kẹyuu sạ abạ aJu.
45011018	Ẹdọ kạ aajaa ooyoom okạạ baa, tạ yayeni akọkọna obaa bimin bạ yayaali kẹ aa ketibọọ. Nạ asẹnga yang yanạng ẹnẹẹn, abaa yadạ ketibọọ maa. Ndạ awu oodạ aplạwại nsai nwẹ, nsai nyạ mplạwại baa.
45011019	Nạ abạngạ ajạu, "Eiya odạ aajaa, yawili kẹ ketibọọ maa oblạ maa amọọn yọya kaa."
45011020	Imaa odạ lọtumajạu. Mbạ yayaali bẹ kẹ ọsẹnga obaa kạ lọtumajạu yayooyi, abaa yayau kạ ọyiyi ọsẹnga obaa abaa yoyoo kẹ kạ lọtumajạu, odạ yọbala ẹnẹẹna kaayeni ọgẹna bloong bimin, duukạ ayeni yọkaal.
45011021	Òodạ aa boong wạ Ọbasẹ obi yetibọọ bimaa bạ yeblạ kạ litiwool liwẹ ooteeyi bạ yadạ aJu, odạ ẹdọ abaa nnạ otee o.
45011022	Mina mạ amọọn kạạ, dạ Ọbasẹ ọdaali ẹtẹẹm oyeni oduuyi yanẹn lotạmạ. Nwạ okpei ikpe okạạyi yanẹn bimin bạ yanại kẹ boong bungạbung, odạ onạng boong wạ ọyiyi okạạ baa. Òodạ aa boong wạ abaa kọi lokạ yanại boong wạ ọyiyi, odạ yabi lokạ yaakọi tạ yanạng boong wạ obuuwạ, Ọbasẹ nạ ọwili baa kẹ odoo kayena.
45011023	Ẹdọ bạ aJu, òodạ aa yapạnnạ bẹ yayeni yayoo Krais Jisẹsa kạ lọtumajạu, Ọbasẹ nạ odạạli bẹ oyeni oyoo kạ libọọ jạ yaniblạ, ọgẹna Ọbasẹ obạngạ kẹ tạ onạng aajaa.
45011024	Kạ kekpongạm, abaa yanẹn bạ yabi Ju yaadạ, yadạ aa ketibọọ ketia sạ oliv sạ kepongạ opongạ sạ yawili kẹ yadoo. Ẹdọ adạ obi jang kẹ oodạ, yafi yadạạli baa yapila kạ keti simaa sạ yakoonni okokoon maa, yanẹn bạ yadạ Ju mbạ yadạ aa keti simina sạ yakoonni okokoon. Ọkaama nạ ọmẹẹm Ọbasẹ ọkọu kẹ tạ oyeni odạạli yetibọọ bạ yatạ yawili kẹ ọpila kạ keti sạ keblạ kaa.
45011025	Abaa yamạnạbam, koduuwạ lọtumajạuwa kọyau kaa, kạ nwooyi baa tạ yayimạ, ọsẹnga obaa nạ konạng ọ wạ nnạ abala abi atuum ayimạ boong, odạ etufa yạ yanẹn bạ aJu kạ ayoyo ẹẹya. Odạ nạ ẹya tutu yanẹn bạ yabi Ju yaadạ yafukẹn kobạngạ kobạngạ yapạnạ kẹn Ọbasẹ.
45011026	Ẹdọ mina odạ eti yạ Ọbasẹ nạ onạng yanẹn baa Izirẹl ebạạ yayeni nkaami. Nwẹnẹ yạ Ọbasẹ njại kẹ mbi, "Ọkaaminẹn nạ oblạ dạ aZayọn; tạ onạng kepoon sạ aJekọb tạ yakoomạ boong bungạbung kenại.
45011027	Ọbasẹ ojại obi, Ami nạ nnạng kokpoo kimin obạ mbạ, kạ kebee sạ nnạ ndạạli kẹ maa boong bungạbung ọbẹ."
45011028	Yanẹn bạ aJu yadạ yakọkọnanẹn bạ Ọbasẹ ọsẹnga obạ abaa yabi Ju yadạ ọgẹna mbạ yasi lẹkawa yiyayi lẹwẹ. Ẹdọ oblạ kạ kopimạ kạ Ọbasẹ yadạ yamạnạbẹẹn bạ Ọbasẹ ọsẹng obaa bạ yaatẹ bạ ijaani.
45011029	Ọgẹna yanẹn bimin bạ Ọbasẹ ọdẹ kẹ jang bẹ liyonnạ jạ okạạyi bẹ kẹ ọọnaani.
45011030	Kạ kebee sạ kẹbọọli kẹ, abaa yanẹn bạ yabi Ju yaadạ, jang boong wạ Ọbasẹ ojại baa tạ yanạng yaanại. Odạ ajajimina, Ọbasẹ otoo baa kẹ kokuu ọsẹnga obaa, kạ abạ aJu yabi boong wạ ojại bẹ tạ yanạng yaanại.
45011031	Mbạ kayena, ọsẹng obạ ekutẹẹm yạ Ọbasẹ oyeni obạ abaa bạ yabi Ju yaadạ, mbạ bạ yadạ Ju boong wạ Ọbasẹ ojại bẹ tạ yanạng yaanạng, oblạ maa ọsẹnga mạ eti imaa, Ọbasẹ oyeni ekutẹẹm obạ mbạ bạ yadạ Ju.
45011032	Ọbasẹ onại yanẹn ebạạ tạ yayau kạ kọbọọyi kạ etufaa dạ nạ oblạ maa oyeni ekutẹẹm okạạ bẹ ebạạ.
45011033	Keyuu sạ Ọbasẹ kedạmi kebạngạ yang o. Yoyimạyimạ yọwẹ obaa boongyi ọwẹ obi dạmi obạngạ yang! Nnẹ nạ ọfẹya tạ oyin boong wạ opạli kẹ! Nwẹ nnẹ nti nwẹ nạ mfạngạ!
45011034	"Nnẹ maa oyi yọbala bạ Ọbasẹ o. Nnẹ maa nạ ọfẹya tạ okạạ ẹ ekoo o."
45011035	"Odạ nnẹ maa okạạyi kẹ Ọbasẹ bọng bọng wạ Ọbasẹ nạ otuukạ ẹ"
45011036	Ọgẹna oblạ kạ nwạ, oyeni ọsẹnga kạ nwạ obolạ bloong ebạạ. Kẹbọọl kạ ayoyo tạ kẹya kekạạ ẹ! Tạ odạ aajaa.
45012001	Abaa bẹẹnuwọu, mbeemi baa kạ eti yạ ẹtatawa ọsẹnga obaa ekutẹẹm kalakaal yạ Ọbasẹ oyeni obaa amọọn, ami mbeemi baa tạ yaganna wool libaa yakạạ Ọbasẹ aa ẹyau yạ ewuuyi etoom, yagạnạ baa yonạnạng yọwẹ kạ ntẹẹm oblạ maa ọdaal Ọbasẹ ẹtẹẹm. Mina mạ odạ letu kekạạmi lọtumajạuwa kekạạ Ọbasẹ.
45012002	Baa amaana yạ yanẹn ekpoonna yanạngi kaatil. Baa tee Ọbasẹ onạng baa yasodạ baa ntẹẹm obaa tạ oyeni onạng baa yayeni yọbala yọpẹyọpẹ kamlee kaa. Tạ onạng baa yayimạ boong wạ owooyi baa tạ yanạng. Imaa okoowạ obi, tạ yanạng boong wạ ọyiyi obaa boong wạ nạ ọdaal Ọbasẹ ẹtẹẹm, obidạ boong wạ nạ ọyi oyeni ọdaal Ọbasẹ ẹtẹẹm.
45012003	Ọsẹnga obạ kokoolạ kạ Ọbasẹ okạạyi mọọn, njại baa, abaa ebạạ, baa wool libaa kakạạ likpạl, baa duukạ yayikaa wool libaa. Ọnẹn wanwanaya tạ oyomại wool liwẹ oblạ kạ awoolfạnnạ jạ Ọbasẹ okạạyi ẹ dạ awoolfạnnạ liwẹ lidạạmi libạngạ.
45012004	Wool jạ ọnẹn wanwanaya litoo yẹpaa soosoo, ẹdọ kẹkaa sansanaya kenạngi lenạnạng kpọng lẹwẹ.
45012005	Kpaa mạ eti imaa okpintạ odạ kạ amọọn soo osoosoo, yoyeni wool jana kạ kofạnạnạ obạ aKrais, ẹdọ amọọn ebạạ yofạnạnạ aa yẹkaa bleng bleng kạ awool jana.
45012006	Ọkaama amọọn tạ yotạ litoon bleng, bleng, bleng, adạ Ọbasẹ okạạ mọọn kokoolạ, òodạ aa kotoon kạ okạạyi mọọn odạ tạ yotạ yonạng lẹkawa yiyayi jạ Ọbasẹ, oyoom amọọn tạ yonạng obạngạ adạ awoolfạnnạ limọọn liidạ.
45012007	Òodạ aa odạ tạ yonạng yonạnạng yokạạ yanẹn, oyoom tạ yonạng yonạnạng yokạạ bẹ. Òodạ aa odạ tạ yokpe, yoyoom tạ yokpe.
45012008	Òodạ aa onại tạ ọfẹya mọọn yonạng yanẹn yadọyadọ bạ Ọbasẹ tạ yatawa, tạ yonạng bẹ yatawa. Ọnẹn wanwanaya wạ oyeni kẹ boong tạ otoonạ obạ yanẹn yadọyadọ tạ onạng aajaa otạ ẹtẹẹm ẹwẹ ebạạ. Ọnẹn wanwanaya wạ ọyau kạ ẹfa tạ ọkpamma yanẹn tạ ọkpamma yanẹn bạ yayau kạ kapiil kawẹ okoolạ okoolạ. Ọnẹn wanwanaya wạ oyeni ekutẹẹm okạạ yanẹn yadọyadọ, tạ onạng aajaa obạ yutẹẹmdala.
45012009	Oyoom okạạ baa tạ yayeni kẹdẹi lọtẹẹm tumajạuwa, kebungạbung tạ kẹkọnni baa. Baa yoo ntẹẹm mbaa kạ aboong wạ ọyiyi kenại.
45012010	Baa yeni kẹtumanẹndẹi yakạạ ọnẹn idi obaa idi aa yanẹn bạ yadạ bẹẹnawọu kạ aKrais, yayeni yakạạ ọnẹn idi obaa idi ledạmmi ọtaa kẹ wool libaa.
45012011	Baa kọbini kaayeni, odạ baa tawa boong nại. Baa ganna ntẹẹm mbạ ebạạ yatạ yanạng yonạnạng bạ Ọbasẹ.
45012012	Yẹẹnkẹnẹna yạ ayeni tạ anạng ọ ayau kạ yutẹẹmdala. Kebee sansanaya sạ ayeni agạgạ, yeni komạmmạ ayeni ayii ọ yatạm kebee sansanaya.
45012013	Toon yanẹn bạ Ọbasẹ bạ yayau kạ kikpaa boong wạ ayeni, ayeni anaan yanẹn bạ Ọbasẹ bạ yawọọn ọ loseen.
45012014	Jạu Ọbasẹ tạ oyonnạ yanẹn bạ yakạạyi ọ likpakpawai. Beem ẹ tạ oyonnạ bẹ, bẹ nnạ ooliimi.
45012015	Kạ yanẹn yadọyadọ yayau kạ yutẹẹmdala, abaa kayena baa tooli bẹ yayau kạ yutẹẹmdala obạ mbạ. Kạ yanẹn yadọyadọ yayau kạ kọpina, abaa kayena baa tooli bẹ yayau kạ kọpina obạ mbạ.
45012016	Baa wuuyi yakokoolạ obạ ọnẹn idi obaa idi. Tạ ọdẹ wọ tạ abọọma obạ yanẹn bạ yayau kạ kebebe sạ kẹnunga. Baa wool kaagai obidạ tạ yabala baa yajạu abaa yatuum yayimạ boong kenại.
45012017	Baa boong wạ obuuwạ kaatạ katạmmạ boong wạ obuuwạ. Baa jaaka yanạng boong wạ yanẹn ebạạ nạ yakạạ yajạu ọyiyi ọyiyi.
45012018	Kạ nnạ ọfẹya, adạ abạng tạ anạng, yau kạ ọfai obạ yanẹn ebạạ.
45012019	Abaa yamạnạbam, ọnẹn onạng ọ boong tee akọkọna yạ Ọbasẹ tạ atạmmạ ọ kẹ, awu jang kaatạmmạ. Ọgẹna nwẹnẹ yạ Ọbasẹ njại mbi Ọbasẹ obi, "Ami nạ ntạmmạ nkạạ bẹ kạ aboong bungạbung wạ yanại yakạạ yanẹn yadọyadọ." Ami Ọbasẹ njại.
45012020	Duukạ anạng adạ nwẹnẹ yạ Ọbasẹ njại. "Òodạ aa boong wạ yọwa yoyuu ọkọkọnanẹn ọwu, kẹẹ luji oji. Òodạ aa boong wạ lowi lọdẹyi ẹ kọi lowi akạạ ẹ tạ ọwaa. Ọgẹna kạ nạ anạng aajaa akạạ ẹ, awu akudại yẹ ekoon kạ letu."
45012021	Kaadẹya boong bungạbung tạ ọsuuwa ọ, duukạ atạ kẹyiyayi asuuwa kebungạbung.
45013001	Ọnẹn wanwanaya oyoom tạ ọmẹẹm letu okạạ kọkpamma. Ọgẹna kọkpamma maa koodạ kạ kobi kạ Ọbasẹ koblạ, ẹdọ likpamma jimin ebạạ Ọbasẹ nwạ oyooyi maa.
45013002	Ọnẹn wanwanaya wạ obeeyi kạ mkpala okạạ kọkpamma kạ ọyau kaa, okoowạ obi nwạ obeeyi mkpala mkpala okạạ boong wạ Ọbasẹ oyooyi kẹ maa. Ọnẹn wanwanaya wạ obi nại aajaa nạ yakpe ẹ ikpe.
45013003	Yakpammanẹn jang yanẹn bạ yanạngi boong wạ ọyiyi ọyiyi yaakala. Yanẹn bạ yanạngi boong bungạbung mbạ mbạ yakpammanẹn yani kalai. Òodạ aa boong wạ obi ọ ọọdẹi tạ ayeni yọkaal bạ yakpammanẹn, nạng boong wạ ọyiyi, ẹdọ yakpammanẹn maa nạ yatọọnga ọ.
45013004	Ọkpammanẹn odạ onạnạngnẹn wạ Ọbasẹ oyooyi maa tạ onạng boong wạ ọyiyi. Oodạ abaa yanại boong bungạbung tạ ọkala baa, ọgẹna ẹfa yạ yakại ẹ maa kạ kẹkanga oodạ, odạ tạ otạ yẹ oduu yanẹn bạ yanại boong bungạbung lotạmạ. Odạ onạnạngnẹn wạ Ọbasẹ, oyeni okạạyi yanẹn bạ yanại boong bungạbung lotạmạ jạ Ọbasẹ.
45013005	Kạ legạn jimaa oyoom okạạ baa tạ yamẹẹm atu yakạạ likpamma libaa. Oodạ aa kạ odạ kạ, akọkọna yạ Ọbasẹ nyạ nyạ, odạ kayena ọsẹnga obạ yọbala bạ yọyiyi.
45013006	Imina kayena odạ legạn jạ lẹkamaa abaa yakạạyi tas, ọgẹna yakpammanẹn yadạ yanạnạngnẹn bạ Ọbasẹ kạ kebee sạ mbạ yanại boong wạ oyoom okạạ bẹ tạ yanạng.
45013007	Baa kạạ bẹ boong wạ abaa too bẹ. Baa kạạ tas ku janjanaya jạ yapạạli baa tạ yakạạ, yayeni yakạạ bẹ ebạạ kọgabi obạ ledạmmi.
45013008	Baa ọnẹn kutun kaatạ. Kutun nkạnkạ kạ nạ atạ odạ kẹdẹi akạạ idi obaa idi. Ọgẹna ọnẹn wanwanaya wạ oyeni kẹdẹi obạ ọnẹn ọdọọdọ okoowạ onạng kẹ boong wạ nsọ njại tạ onạng.
45013009	Yẹkpawa bimin bạ yejại, "Kạ kọtaa kaatọọ, ọnẹn kaafi, seel kaawu, boong wạ ọnẹn jẹẹn kaakạạ, yẹkpawa bimin ebạạ obạ yẹdọyẹdọ daa ebạạ, yafạn bẹ kẹ kạ kẹkpawa sana sạ kejại kebi, baa yeni kẹdẹi obạ yakạmwunẹn yawu, adạ abaa yeni kẹdẹi yakạạ wool libaa."
45013010	Ọnẹn wanwanaya wạ oyeni kẹdẹi obạ ọnẹn ọdọọdọ wạ odạ aa nwạ maa, jang wẹ boong bungạbung ọọbala tạ onạng okạạ ẹ. Ọkaama ọnẹn wạ oyeni kẹdẹi obạ ọnẹn ọdọọdọ okoowạ obi nwạ onạng kẹ boong wạ nsọ njại tạ onạng ebạạ.
45013011	Oyoom okạạ baa tạ yanạng boong imin, ọgẹna abaa yayimạ kẹ kebee sạ amọọn yau kaa. Kebee keyạ kẹ maa sạ abaa nạ yaplọka kạ yọdẹẹ. Lewi jạ Ọbasẹ nạ otạ okạạ mọọn nkaami, ajajimina lefoolạ lẹtaa kẹ adạ amọọn nikạlạ yoyoo kạ lọtumajạu.
45013012	Deedeesa keblại kẹ oblại. Lewi lẹkuuyi tạ lesowạ, tạ yokoomạ bloong bạ amọọn nạngi dạ kewibloong. Tạ yogạnạ mọọn yekobloong bạ nạ yotạ yonạng koyuu kạ kogbongạ.
45013013	Tạ yokpe wool limọọn tạ yonạng bloong kạ nti yạ nyiyi aa yanẹn bimin bạ yawuuyi kạ kogbongạ kẹplakoona. Tạ yokoomạ linangai jạ libi liyiyi obidạ lotu, kẹkpasam obidạ ntoom bungạbung, koyuu, obidạ lekạkạjẹẹn
45013014	Odạ baa gạnạ baa yekobloong bạ aTata Jisẹs Krais, baa koomạ woolmun libaa yutẹẹmdala kekạạyi, tạ yanạng boong wạ ọdẹi jẹ tạ linạng.
45014001	Yanẹn bạ awoolfạnnạ libẹ liibi liitawa kạ kẹbasẹ baa naan bẹ aajaa. Baa ẹkaang obạ mbạ kaanạng yạ ẹgẹna boong wạ obi yanẹn ebạạ oblemạ.
45014002	Yanẹn bạ awoolfạnnạ libẹ litawa ọtawa kạ kẹbasẹ nạ yabạngạ yaji luji janjanaya, odạ yanẹn bạ awoolfạnnạ libẹ liibi liitawa kạ kẹbasẹ yaji awaa nyạ nyạ.
45014003	Yanẹn bạ nạ yabạngạ tạ yaji luji janjanaya tạ yatuum yadạạli yanẹn bạ nạ ojạu ọọfẹ tạ yaji luji janjanaya kạ ọnunga. Yanẹn bạ yaji awaa nyạ nyạ tạ yatuum yakạạ mbibil yạ yanẹn bạ nạ yabạngạ tạ yaji luji janjanaya, ọsẹnga obaa Ọbasẹ ọnaan bẹ kẹ.
45014004	Awu adạ nnẹ tạ akạạ onạnạngnẹn wạ ọnẹn ọdọọdọ kobi. Odạ aTata wạ ọkpamma ẹ nwạ oyeni tạ opạli onạnạngnẹn ọwẹ obi nại okoolạ okoolạ obaa obibi onại okoolạ. Ẹdọ nwạ nạ onạng okoolạ ọgẹna Ọbasẹ obạngạ kẹ tạ onạng onạnạngnẹn ọwẹ dạ nạ onạng okoolạ okoolạ.
45014005	Yanẹn bidi yani bali bẹ yajạu lewi jạ lẹdọ lẹyaa kạ ọtuuma lẹtaa kẹ awi adọadọ, kạ kebee sạ yanẹn bidi yabaali bẹ yajạu awi ebạạ ayeni ọtuuma awẹ kobạngạ kobạngạ. Oyoom okạạ ọnẹn wanwanaya tạ opạli okạạ ẹtẹẹm ẹwẹ.
45014006	Ọnẹn wanwanaya wạ ọbala ẹ obi lewi jana lẹyau kaa jạ ledạmmi lẹtaa kẹ awi ikin ebạạ, onại aajaa tạ otạ ọgai Ọbasẹ. Ọnẹn wanwanaya wạ ọfẹẹ kẹ tạ oji luji janjanaya, nwạ onại aajaa tạ otạ okạạ Ọbasẹ ledạmmi, ọsẹnga obaa ojiyi Ọbasẹ tạ ọsaam mạ luji maa. Ọnẹn wanwanaya wạ obi ọọfẹ tạ oji luji janjanaya onại aajaa tạ otạ okạạ Ọbasẹ ledạmmi oyeni ojạu Ọbasẹ saam.
45014007	Ọnẹn maa oodạ wạ owuuyi kạ awool liwẹ njạ njạ, ọnẹn kaa oodạ wạ obạ okạạ wool liwẹ njạ njạ.
45014008	Òodạ aa yowuuyi etoom odạ Ọbasẹ ọkaama yowuuyi, ẹdọ òodạ aa yobạ kẹ, odạ Ọbasẹ ọkaama. Yobạ kẹ, obidạ kạ amọọn wuuyi etoom obaa kạ amọọn bạ kẹ amọọn yodạ bạ Ọbasẹ.
45014009	Ọgẹna aKrais obạ kẹ oyeni ọplọka kẹ kạ lobạ oblạ maa nwạ odạ Ọbasẹ okạạ yanẹn bạ yawuuyi etoom obạ yanẹn bạ yabạ kẹ.
45014010	Ẹdọ mbọng ọkaama yakại mbibil yạ abẹẹnawọu. Mbọng ọkaama yakại bẹẹnawọu bẹlẹbẹlẹ. Amọọn ebạạ nạ yobee kạ lokạ jạ Ọbasẹ okpe mọọn ikpe.
45014011	Ọgẹna yafọng kẹ kạ nwẹnẹ yạ Ọbasẹ yajạu: "aTata obi, 'Ami wạ nwuuyi etoom. Ọnẹn wanwanaya nạ omạạn adudungi okạạ m; aajaa kayena ọnẹn wanwanaya nạ oyin kạ likạạ jạ yanẹn ebạạ ojạu ami ndạ Ọbasẹ.' "
45014012	Ọnẹn wanwanaya kạ awool liwẹ nạ oyin okạạ Ọbasẹ boong wạ onại.
45014013	Ọkaama tạ yokoomạ mbibil yạ ọnẹn idi obaa idi kekại. Amọọn bọng bọng nnạ yoonại wạ nạ onạng bẹẹnuwọu, yakpala obidạ yatọọ kạ kebungạbung.
45014014	Kạ ami ndạdạ ọnẹn imin wạ ndạ ketooli Tata Jisẹs Kraisa, nyimạ kẹ njạu mbi, luji maa loodạ jạ loobi lọsanga kạ lokạ jạ Ọbasẹ. Odạ ọnẹn wạ oyooyi obi boong imin odạ wạ oobi ọsanga kạ lokạ jạ Ọbasẹ, okoowạ boong maa ọọsanga okạạ ẹ.
45014015	Ọsẹnga obạ aboong wạ aji onạng wẹẹnawọu tạ ọkọnni ẹ, okoowạ kẹdẹi aayeni. Kaadẹya tạ ọsẹnga obạ luji jạ aji, anạng wẹẹnawọu wạ aKrais obạ kạ letu lẹwẹ tạ onạng boong bungạbung.
45014016	Kaadẹya boong wạ adạạli kẹ aa boong wạ ọyiyi, yanẹn tạ yakạạ ẹ aa boong wạ obi ọọyiyi.
45014017	Yọyau kạ kọkpamma kạ Ọbasẹ, luji obạ yọwawa oodạ odạ ọtuuma, boong wạ odạ ọtuuma odạ tạ yọya kạ mblemạ obạ nwạ, yọya kạ ọfai obạ yanẹn yawẹ yoyeni yudala, bloong bạ Kutumadạn kokạạyi.
45014018	Ẹdọ ọnẹn wanwanaya wạ onại yonạnạng bạ aKrais, mạ eti imin onạngi ẹtẹẹm tạ ẹdaal Ọbasẹ.
45014019	Ọkaama oyoom okạạ mọọn kebee sansanaya tạ yọjaka tạ yonạng boong wạ otowại wọfai ofunikẹn obaa boong wạ nạ onạng yanẹn bạ Ọbasẹ yadọyadọ tạ yabee yatawa kạ awoolfạnnạ libẹ.
45014020	Baa kẹ yonạnạng bạ Ọbasẹ kaakạbi ọsẹnga obạ luji. Luji ebạạ lọsanga kẹ kạ lokạ jạ Ọbasẹ. Ẹdọ ọọyiyi tạ aji luji jạ nạ lobạngạ lonạng wẹẹnawọu ọkpala ọtọọ.
45014021	Boong wạ ọyiyi tạ anạng odạ, ẹtẹẹn kaaji, otuuwạtuuwạ kaadạ, obidạ tạ anạng boong wanwanaya wạ nạ onạng wẹẹnawọu tạ ọtọọ.
45014022	Boong wanwanaya wạ aayooyi kẹ abi odạ lọtumajạu tạ ọya kạ ẹtẹẹm ẹwu obạ Ọbasẹ. Ọyiyi ọyiyi okạạ ọnẹn imin wạ obi wool liwẹ ikpe lobạa oopạli okạạ, ọdẹya kẹ obi boong wạ onạngi maa oblemạ kẹ.
45014023	Òodạ aa boong wạ ọnẹn otoo oseeli m otạ oji lojiji ku, Ọbasẹ nạ okạạ ẹ kobi, ojạu obi ọnẹn imaa onạng kẹ boong wạ obuuwạ, ọsẹnga obaa kạ awoolfạnnạ oodạ ọsẹng onạng boong wạ onại maa. Ẹdọ boong wanwanaya wạ amọọn nại, mmạ yobi woolfạnnạ yootoo yonạng odạ boong bungạbung.
45015001	Oyoom okạạ mọọn bimin bạ yoyeni woolfạnnạ jạ litawa, tạ yonạng yanẹn bimin bạ yabi woolfạnnạ jạ litawa yaayeni, tạ yakọu lokạ yayoo Ọbasẹ kạ lọtumajạu. Ooyoom okạạ mọọn tạ yonạng, oodạ boong wạ nạ ọdaal mọọn ntẹẹm nkạnkạ.
45015002	Oyoom okạạ ọnẹn tạ oduukạ onạng boong imin wạ ọyiyi obaa wạ nạ ọdaal ọnẹn wạ Ọbasẹ aa awu maa ẹtẹẹm. Amọọn tạ yonạng aajaa oblạ maa yonạng woolfạnnạ libẹ tạ litawa ọtawa.
45015003	aKrais boong wạ onại kẹ maa oonại ọsẹnga obaa onạngi tạ ọdaal wool liwẹ ẹtẹẹm. Oduukạ odạ adạ nwẹnẹ yạ Ọbasẹ njại mbi: "Keblenạ sạ yanẹn bạ yablenại, sạ yakạạ ọ maa, odạ ami yablenại."
45015004	Ọgẹna boong wanwanaya wạ ọyau kạ nwẹnẹ yạ Ọbasẹ, yafọngi kaa tạ oblạ maa yatạ yakpe mọọn boong. Oblạ maa yoyeni yẹẹnkẹnẹna oblạ kạ komạmmạ obạ ẹtẹẹmfa oblạ kạ likạạ jạ Ọbasẹ.
45015005	Ọbasẹ wạ okạạyi komạmmạ obạ ẹtẹẹmfa tạ onạng baa yayeni kofạnạnạ adạ abaa totolại Krais Jisẹs.
45015006	Oblạ maa abaa ebạạ nạ yabọọma maa, yatọọnga Ọbasẹ wạ odạ yaatẹ wạ Ọbọọl aJisẹs Krais kạ lemlee jana.
45015007	Baa naai ọnẹn idi obaa idi adạ aKrais ọnaani baa kẹ. Baa nạng aajaa oblạ maa yanẹn yatọọnga Ọbasẹ.
45015008	Ọsẹnga obaa nyin baa kẹ mbi baa, aKrais ọkọkẹ otoomnẹn okạạ yanẹn bạ aJu ọsẹnga obạ legạn jạ lọtumajạu jạ Ọbasẹ tạ onạng kọwaki kạ yani nại kẹ yakạạ bạ yaatẹ bijani kodạbạ kẹ.
45015009	Tạ onạng yanẹn bạ yabi Ju yaadạ tạ yatọọnga Ọbasẹ, ọsẹnga obạ ekutẹẹm yạ oyeni, adạ yani fọngi kẹ kạ nwẹnẹ yạ Ọbasẹ yajiyi; "Kạ kebee sạ nyau kạ kẹwọọyi sạ yanẹn bạ yabi Ju yaadạ, nạ njạ ọ saam Nạ ntee litee ntạ ntọọnga nkạạ jeen lẹwu."
45015010	Nyeni njạu mbi, "Abaa yanẹn bạ yabi Ju yaadạ, baa tooli yanẹn bạ Ọbasẹ opimạ ẹ kẹ yanangai!"
45015011	Nyeni njạu mbi, "Abaa yanẹn bạ yabi Ju yaadạ ebạạ, obạ yanẹn ekpoonna ebạạ baa tọọnga Ọbasẹ yatee atee ntọọnga yakạạ ẹ"
45015012	Ẹdọ mina odạ boong wạ Aizaya ojại kạ nwẹnẹ yạ Ọbasẹ obi, "Ọnẹn wana wạ oblạ kạ emeeni yạ aJesi nạ oyạ maa. Ọbasẹ nạ odạạli ẹ tạ ọkpamma lipoon jạ yanẹn bạ yabi Ju yaadạ. Nạ yanẹẹnna yẹẹn kạ nwạ."
45015013	Ọbasẹ wạ onạngi baa yayenại yẹẹn kẹnẹnna tạ okạạ baa wọfai kạ ntẹẹm, oyeni onạng baa tạ yayau kạ yutẹẹmdala, ọsẹnga obaa kọtẹẹmnẹna kạ abaa yeni obạ nwạ, oblạ maa yẹẹn kẹnẹnna yạ abaa yeni nạ akọu lokạ adạm, oblạ kạ ẹfa yạ Kutumadạn nạ kokạạ baa.
45015014	Abaa bẹẹnuwọu, ami kạ awool limi, nyoo kẹ nkokoolạ mbi abaa yatuum yayi, yabạngạ obangạ kạ yoyimạyimạ, oyeni ọfẹya baa kẹ tạ yakạạ ọnẹn idi obaa idi yẹkpawa.
45015015	Ami nfọng kẹ nkạạ baa kạ lowạni ọgẹna bloong bidi, tạ oseel aa nyeni mbalai baa bẹ, ọsẹnga obạ kokoolạ kạ Ọbasẹ kạ okạạyi m.
45015016	Ami ndạ onạnạngnẹn wạ aKrais Jisẹs nkạạ yanẹn bạ yabi Ju yaadạ. Nyeni nnạngi yonạnạng bạ keyooyi ẹyau nkạạyi yanẹn bạ yabi Ju yaadạ, lẹkawa yiyayi jạ Ọbasẹ oblạ maa mbạ nạ yakọu kẹ kotoon kạ nạ kọdaal Ọbasẹ ẹtẹẹm, kạ Kutumadạn kạ Ọbasẹ kọpọọwa kẹ koyoo kọpaa.
45015017	Kạ ọgẹna ami nyau kạ kofạnạnạ obaa aKrais Jisẹs, nạ mbạngạ nnạng ẹnẹẹn ọsẹnga obaa ami nạngi yonạnạng bạ Ọbasẹ.
45015018	Ami nnjaka tạ ntọnga ọgẹna bọng bọng, kạ obi boong wạ aKrais otoom onạng oodạ. Onạngi m tạ nạng yanẹn bạ yabi Ju yaadạ tạ yamẹẹm atu yakạạ ẹ, oblạ kạ aboong wạ njại obạ yenại.
45015019	Nạ oblạ kạ ẹfa yepolạ obạ yẹkalakala bloong bạ nạ yakạạ Ọbasẹ onạng obạ aboong wạ Kutumadạn kotoo ẹfa ẹwẹ konạng lipaa janjanaya jạ nkọi kẹ, mạnạ ọ dạ aJerusalẹm atạ ayạ dạ lọsẹ jạ yadẹi Illikum, ami nnạng kẹ, lẹkawa yiyayi jạ lẹgẹna Kraisa.
45015020	Boong wạ onidẹyi m tạ nnạng odạ tạ nyin lẹkawa yiyayi dạ apaa yạ yanẹn yabi kẹ Krais yaakạlạ yaayimạ, oblạ maa yanẹn yajạu yajại yabi, nnạngi yonạnạng kạ apaa yạ ọnẹn onại kẹ yonạnạng.
45015021	Adạ yafọngi kẹ kạ nwẹnẹ yạ Ọbasẹ yajạu: "Yanẹn bạ yanibi kẹ yaayinni yagẹna ẹ nạ yakạạ. Yanẹn bimin bạ yanibi kẹ yaapu nạ ofạngạ bẹ."
45015022	Kạ legạn jimin bloong bạ yedạbạbẹ, yẹkpaayi m kẹ kạ nti soosoo tạ mfuka mpimạ baa kẹ.
45015023	Odạ ajajimin, ami nwẹ kẹ boong wạ nyoom tạ nạng mạ kọkpaa kạ nyau kaa min, ẹdọ yebạntam yesoo kẹ, kạ mbee nwooyi dạ mfi fuka nkạạ baa kẹ.
45015024	Ajajimina nnẹnayẹẹn tạ mbẹẹnga nkạạ baa, kạ nạ mbọọli daa nkuuyi dạ aSipeen. Ẹdọ ami nwooyi baa tạ yakạạ m nkaami mạ kọsẹnga kimin kạ nạ mpimạ baa nyau kẹ obạ abaa kạ obee pipiwẹẹn
45015025	Ajajimina, ami nkuuyi dạ aJerusalẹm tạ nkọu nkạạ yanẹn bạ Ọbasẹ nkaama dạ apaa idaa.
45015026	Ọgẹna nkọbasẹtọ yạ nyau dạ aMasidoniya obạ Akaya kạ yutẹẹmdala bạ yayeni kạ ntẹẹm, yapạạli tạ yanaan kotoon kạ nạ yakạạ yanẹn bạ Ọbasẹ bạ yadạ yakpoiyẹn dạ aJerusalẹm.
45015027	Mbạ kạ awool libẹ yapạạli kạ ntẹẹm mbẹ tạ yanạng aajaa, okpintạ odạ kạ obi ọnẹn oodạ ojại bẹ tạ yanạng aajaa. Kạ lọtumajạu yadạạli boong imin tạ odạ lesongạ lẹbẹ tạ yaakaam kẹ yanẹn bimaa bạ obuuwạ, bạ yayau dạ aJerusalẹm. Yanẹn bạ yadạ Ju yapanga kẹ liyonnạ libẹ kẹbasẹa obạ yanẹn bạ yabi Ju yaadạ. Ọkaama oyoom okạạ yanẹn bạ yabi Ju yaadạ tạ yapanga liyonnạ libẹ ẹnẹnẹẹna yakạạ yanẹn bạ yadạ Ju.
45015028	Kạ nnại kẹ kenại simaa nwẹkẹ, nganna kẹ limaan ebạạ jạ amọọn tai kẹ yokạạ bẹ, nạ ngaba kọsẹnga kạ nkuuyi dạ aSipeen, mmạ mbẹẹnga tạ nkạạ baa kẹ.
45015029	Ami nyimạ kẹ mbi kạ nạ nyạ kaa aKrais nạ okạạ baa liyonnạ liwẹ jạ liwuuyi owuwu oblạ kạ ami.
45015030	Kạ ọgẹna woolfạnnạ jạ amọọn yeni obạ aTata Jisẹs Krais, obaa kạ ọgẹna kẹdẹi sạ Kutumadạn kokại mọọn njiyi baa, abaa bẹẹnuwọu baa tooli m yayi yatạm obạ ẹtẹẹm yana yakạạ Ọbasẹ ọgẹna m.
45015031	Baa yii yatạm yajạu yabi yanẹn bimin bạ yawuuyi dạ lọsẹ jạ aJudiya, bạ yabi Jisẹs Kraisa kạ lọtumajạu yaayooyi, min boong nnạ yaanại. Baa yeni yajạu yabi yanẹn bạ Ọbasẹ bạ yayau dạ aJerusalẹm tạ yanaan yonạnạng bạ nnạngi nkạạyi bẹ.
45015032	Òodạ aa boong wạ odạ yibala fạ Ọbasẹ, ami mfuni kaa obạ yutẹẹmdala bạ yodeen bạ nnạ yọyẹẹmi mfa mọọn obạ yutẹẹmdala.
45015033	Ọbasẹ wạ okạạyi wọfai tạ ọya obạ abaa ebạạ. Tạ odạ aajaa.
45016001	Ami nyinni baa ngẹnai aFobẹ wạ onạngi yonạnạng kạ ikọbasẹtọ yạ ẹya dạ lopoon jạ yadẹi Sẹnkere.
45016002	Baa naan ẹ ọgẹna nwạ odạ ọnẹn wạ Ọbasẹ adạ yanẹn bạ Ọbasẹ yayoom tạ yanaan ọnẹn idi obaa idi. Baa kạạ ẹ nkaami yạ nạ owoo baa tạ yakạạ ẹ, ọgẹna nwạ otuum ọkaam yanẹn soosoo obạ ami kayena.
45016003	Baa dẹẹi m Prisiliya obạ odạmma Akwila, bạ amọọn bọọma yodạ yanạnạngnẹn kạ yonạnạng bạ aKrais Jisẹs.
45016004	Bạ yadẹya kẹ lobạ ọsẹnga obạ ami. Amiami oodạ njiyi bẹ tạ yasaam. Nkọbasẹtọ ebạạ yạ nyau daa, dạ yanẹn bạ yabi Ju yaadạ tutu yajiyi bẹ tạ yasaam.
45016005	Baa dẹẹi m yanẹn bạ Ọbasẹ kayena bạ yamlenni ikọbasẹ dạ ntoo mbẹ. Baa dẹẹi m omạnạwaam kẹdẹiya wạ okpeyạ Epanetọs wạ odạ kẹnẹn kạlạeti tạ keyoo Kraisa kạ lọtumajạu dạ kọkpaa kạ Esiya.
45016006	Baa dẹẹi m Meria wạ ọtawa yonạnạng ọsẹnga obạ abaa.
45016007	Baa dẹẹi m Andronikosa obạ aJuniyas bạ yadạ Ju adạ ami kayena ndạ. Yoni bọọma obạ mbạ yọya kạ mkpọkọbi. Mbạ yani dạ bạ ketạdạ letu bạ aJisẹs Krais, yakạlạ kẹ Krais keyi mmạ mmung nyimạ ẹ.
45016008	Baa dẹẹi m Ampliyatusa wạ odạ ọdẹinẹn ọmi kạ kẹbasẹ.
45016009	Baa dẹẹi m Ubanusa ọnẹn wạ amọọn bọọma yonạngi yonạnạng bạ aKrais obạ aSitakis wạ odạ omạnạwaam kẹdẹiya.
45016010	Baa dẹẹi m aPẹlẹsa, kẹnẹn yiyayi sạ aKrais ọnaani kẹ. Baa dẹẹi m yanẹn bạ yablạ kạ ẹtọ yạ Aristobulus.
45016011	Baa dẹẹi m Ẹrọdiyọna, wạ odạ Ju adạ ami ndạ, obạ yanẹn bạ aKrais bạ yayau kạ ẹtọ yạ aNakisus.
45016012	Baa dẹẹi m Trifana obạ aTirifọsa, banẹẹn bimaa bạ yadạ yanạnạngnẹn bạ yatawa kạ yonạnạng bạ aTata. Baa dẹẹi m yanẹẹn ọdọọdọ wạ ọtawa yonạnạng bạ Ọbasẹ kenại.
45016013	Baa dẹẹi m Rufusa wạ odạ onạnạngnẹn wạ Ọbasẹ opimạ kẹ obạ yaaka wạ odạ aa mmuka tutu.
45016014	Baa dẹẹi m Asinkritusa, aFiligọn obaa Ẹmes obaa Patrobas, obaa Ẹmes obaa bẹẹnuwọu ebạạ bạ yayau obạ mbạ.
45016015	Baa dẹẹi m Filologusa obạ aJuliya. Baa dẹẹi m Nẹriyọs obạ awẹẹnyaaka. Baa dẹẹi m Olimpasa obạ yanẹn bạ Ọbasẹ ebạạ.
45016016	Baa dẹẹi m idi obaa idi obạ kọblamma kẹdẹiya. Yanẹn bạ aKrais ebạạ yakạạ baa lẹdẹ.
45016017	Ndeennạ baa bẹẹnuwọu kạ aKrais tạ yakpenại baa, yanẹn bimin bạ yatalai kọpọọwa kẹ kạ akpala, oblạ maa yanạng yanẹn bạ Ọbasẹ tạ yatọ kẹ kạ awoolfạnnạ jạ yayeni obạ Ọbasẹ, bạ yakuuyi yakpei yanẹn boong ọdọọdọ wạ obi adạ amọọn kpe baa oodạ. Baa wau yadoo linẹnku jimaa.
45016018	Ọgẹna yanẹn bimin bạ yanạngi bloong bạ yedạ aa ajin yonạnạng yaanạngi yakạạyi Tata Kraisa odạ yanạngi yakạạyi adẹẹyi abẹẹ. Nạ yatạ yumaadala yablangai yanẹn bạ yabi bọng bọng yaayi.
45016019	Yanẹn ebạạ yapuuwạ kẹ dạ abaa nạngi yakoolạ okoolạ boong wạ oyinạ wạ Ọbasẹ owoi baa tạ yanạng, ọsẹnga obạ legạn jimaa abaa yanạngi ẹtẹẹm tạ ẹdaan obạ abaa. Nwooyi baa tạ yayimạ boong wạ ọyiyi yadạạli baa kẹ mbọọ kạ kebungạbung.
45016020	Ọbasẹ wạ onạngi mọọn tạ yoyenại wọfai nạ okạbi kẹ ẹfa yạ aSẹtan, onạng ẹ tạ ọya kạ kapiil kabaa. Mbeemi Ọbasẹ tạ okạạ baa kokoolạ kạ aTata Jisẹs tạ kọya obạ abaa.
45016021	aTimoti wạ amọọn bọọma yonạngi yonạnạng bạ Ọbasẹ okạạ baa lẹdẹ. aLusiyọs obạ aJasin, obạ Sosipata bạ yadạ Ju adạ ami ndạ maa yakạạ baa lẹdẹ kayena.
45016022	Ami aTetiyọs wạ onại yọfọfọng bimin nkạạ baa lẹdẹ kạ aKrais.
45016023	aGaiyọs wạ otoom kạ ẹtọ, wạ ikọbasẹ edungạnại kạ ẹtọ ẹwẹ okạạ baa lẹdẹ. Erastus wạ odạ ketoo limaan lopoonna okạạ baa lẹdẹ. aKatus wạ odạ wẹẹnuwọu okạạ baa lẹdẹ. [
45016024	Kokoolạ kạ aTata ọmọọn Jisẹs Krais tạ kọya obạ abaa ebạạ. Tạ odạ aajaa.]
45016025	Ntọọnga tạ nyeni Ọbasẹ wạ obạng tạ onạng baa yatawa yabee, oblạ kạ oyinạ dindinạ wạ nnạngi ọgẹna Jisẹs Kraisa. Lẹkawa yiyayi jimin letotolại obaa koduuwạ lọtumajạuwa jạ Ọbasẹ ọyaala kẹ. Ọbasẹ opongạ kẹ koduuwạ lọtumajạuwa kimin kạ kobee kpọọl kạ kọbọọli kẹ.
45016026	Odạ ajajima koduuwạ lọtumajạuwa kimin yayala kẹ oblạ kạ yọfọfọng bạ yatọnganẹn bạ Ọbasẹ. Aajaa kayena Ọbasẹ wạ owuuyi kạ ayoyo ojại mọọn kẹ tạ yoyin lẹkawa yiyayi jimaa yokạạ yanẹn opoondeena ebạạ, oblạ maa yanẹn ebạạ yayoo kạ lọtumajạu yayeni yapuuwạ ẹ.
45016027	Tạ yokạạ Ọbasẹ wẹkakạn wạ oyi kẹ bloong ebạạ, kẹbọọl, oblạ kạ aJisẹs Krais mina obaa kạ ayoyo. Tạ odạ aajaa.
46001001	Ami aPọọl, wạ Ọbasẹ ọdẹẹ kạ yibala yiwẹ tạ ndạ ketạdạ letu jạ aKrais Jisẹs, obạ aSostenes wạ odạ wẹẹnuwọu.
46001002	Amọọn yọfọngi yokạạyi baa yanẹn bạ Kọrẹnt bimin bạ Ọbasẹ ọpọọwa kẹ okạạ wool liwẹ oblạ kạ aKrais Jisẹs, obaa bạ ọdẹ kẹ tạ yadạ yanẹn yawẹ, obạ yanẹn bạ yayau dạ apaa yanyanaya bạ yakạạmại letu yakạạyi Tata ọmọọn Jisẹs Krais wạ odạ aTata ọbẹ obaa wạ ọmọọn.
46001003	Ọbasẹ wạ odạ Uwọu ọmọọn obạ aTata ọmọọn Jisẹs Krais tạ okạạ baa kokoolạ obaa wọfai.
46001004	Ami njại Ọbasẹ ọmi saam kebee sansanaya kạ ọgẹna baa, ọsẹnga obạ kokoolạ kạ okạạyi baa, oblạ kạ aKrais Jisẹs.
46001005	Oblạ kạ kofạnạnạ kọbaa obạ aKrais, abaa ọyi baa kẹ kạ abloong ebạạ, kạ kọtọnga ẹma, obaa kạ yoyimạyimạ ebạạ.
46001006	Ajajimina, ntoom mbaa nkoowạ kẹ njạu boong wanwanaya wạ amọọn nnyinni baa yọgẹna Kraisa odạ lọtumajạu.
46001007	Kạ legạn jimin, abaa kạ kikpaa likạạyi janjanaya Kudạnna yaayau, adạ abaa yau yakoomi keyạ maa sạ aTata ọmọọn Jisẹs Krais.
46001008	Nwạ nạ oyeni ọmaana baa otạ tutu oyạ kekpongạm, oblạ maa abaa yajạu kobi kana kana yaayeni kạ Lewi jạ aTata ọmọọn Jisẹs Krais nạ okpe yanẹn ikpe.
46001009	Ọbasẹ imin wạ ọdẹẹ baa tạ yayau kạ kofạnạnạ kạ aWẹẹna Jisẹs Krais aTata ọmọọn odạ kenại lọtumajạu.
46001010	Ami mbeem baa bẹẹnuwọu, kạ ajeen jạ aTata ọmọọn Jisẹs Krais, mbi abaa ebạạ baa dẹyai kạ lemlee jana, oblạ maa kọpọọwa kẹ kojạu kạ kẹwọọyi kẹbaa koodạ. Baa yeni yọbala bana obạ ẹtẹẹm yana.
46001011	Abaa bẹẹnuwọu, yanẹn bidi bạ yablạ dạ ẹtọ yạ aKilo yayin kẹ yajạu, lijang liyau kạ kẹwọoyi kẹbaa.
46001012	Boong wạ njiyi odạ ajin, abaa yatọngai kạ nti bleng bleng, yanẹn bidi yajạu mbạ yabeeyi obạ "aPọọl", bidaa yajạu mbạ yabeeyi obạ "aPolos", bikin yajạu mbạ yabeeyi obạ "aPitẹ", ẹdọ yanẹn bikin yadọ yadọ yajạu mbạ yabeeyi obạ "aKrais."
46001013	Nwẹ aKrais maa ọpọọwa ẹ kẹ o. Nwẹ odạ aPọọl yamạạni kạ ketipaa obạ okạạ baa o. Nwẹ odạ jeen jạ aPọọl yani too yablẹẹ baa lowi o.
46001014	Ami njại Ọbasẹ tạ ọsaam, kạ mbi ọnẹn ọdọọdọ lowi mblẹẹyi kạ ọbọọli kẹ aKirisupusa obạ aGaiyọs,
46001015	Ọnẹn wana maa oodạ wạ nạ obạngạ tạ ojạu obi yablẹẹ yẹ lowi kạ ajeen lẹmi.
46001016	Eiya! Ami nninạ mblẹẹ kẹ ẹfatọ yạ aSitifanas lowi, odạ miin kẹ mbala mbi nạ mblẹẹ kẹ ọnẹn ọdọọdọ daa lowi,
46001017	Ọgẹna aKrais miin ootoomi tạ mblẹẹ yanẹn lowi. Nwạ otoomi m tạ nyin yanẹn lẹkawa yiyayi lẹwẹ, ẹdọ tạ nyin bẹ dạ nnạ njạu kạ yoyimạyimạ bạ yanẹn nnại, oblạ maa lobạ jạ aKrais obạ kạ Ketipaa lojạu kẹ ẹfa ẹwẹ lọọyẹki.
46001018	Ọsẹnga obaa oyinạ wạ ọgẹna lobạ jạ aKrais kạ ketipaa odạ kedạdu okạạ yanẹn bạ nnạ yakpoo, odạ okạạ mọọn bạ yọnaani kẹ nkaama, odạ ẹfa yạ Ọbasẹ.
46001019	Ọbasẹ ojại kạ likạạ liwẹ obi, "Ami nạ nkạbi kẹ yoyimạyimạ bạ yanẹn bạ yayi boong, oyeni okạbi kẹ yoyimạyimạ bạ yayimạyimạnẹn."
46001020	Mbạ kii, bạ yadạ yayimạyimạnẹn o. Mbạ kii bạ yadạ yakoowạ nsọwa o. Mbạ kii, yawẹnẹnẹn ekpoonna imin bạ yadeen, bạ yataa ẹkaang o. Ọbasẹ okoowạ kẹ obi yoyimạyimạ ekpoonna bimin yodạ keduuwạduuwạ.
46001021	Ọbasẹ oduukạ ọdẹ wẹ tạ opạạ kẹ yanẹn bạ yayoo yẹ kẹ kạ lọtumajạu oblạ kạ oyinạ wạ amọọn nạngi wạ yanẹn yabali bẹ yajạu odạ keduuwạduuwạ.
46001022	Yanẹn bạ yadạ Ju yawooyi yẹkalakala bloong mmạ yayoo kạ lọtumajạu, ẹdọ yanẹn bạ aGiris yadẹya kạ aboong wạ okạạyi bẹ yoyimạyimạ.
46001023	Odạ amọọn yonạngi oyinạ wạ ọgẹna Kraisa wạ yamạạni kạ ketipaa. Oyinạ imin odạ boong wạ aJu nạ yajạu yaanaani, ẹdọ odạ boong keduuwạduuwạ okạạ yanẹn bạ yabi Ju yaadạ.
46001024	Odạ yanẹn bạ Ọbasẹ opimạ ẹ kẹ, bạ yadạ Ju, obaa yanẹn bạ yadạ Giris oyinạ imin odạ wạ ọgẹna Kraisa, wạ odạ ẹfa yạ Ọbasẹ oyeni odạ yoyimạyimạ bạ Ọbasẹ.
46001025	Odạdạ kạ Ọbasẹ nạ odạ oduuwạduuwạ, nwạ oyimạ boong ọtaa kẹ ọnẹn wanwanaya ọdọọdọ, ẹdọ odạdạ kạ Ọbasẹ nạ obodạ, nwạ ọtawa ọtaa kẹ ọnẹn wanwanaya ọdọọdọ.
46001026	Abaa bẹẹnuwọu, baa balabaa boong wạ abaa nidạ kebee sạ Ọbasẹ opimạ baa. Yanẹn ekpoonna imin bẹ yani bala yajạu abaa soosoo yanidạ yayimạyimạnẹn. Abaa yapamma bẹkakạn yani yau kạ apaa yạ abaa yeni yẹnọọma bạ yedeen obidạ yadạ yanẹn bạ yakpoomạ.
46001027	Odạ Ọbasẹ opimạ ẹ bloong yeduuwạduuwạ ekpoonna imin tạ otạ ogạnạ yayimạyimạnẹn kạ lẹkalajẹẹn. Nwạ opimạ ẹ yanẹn bạ yamẹẹmi ekpoonna imin tạ otạ ogạnạ yanẹn bạ yatawa kạ lẹkalajẹẹn.
46001028	Nwạ opimạ ẹ boong wạ ekpoon imin ẹbala yẹ ejạu odạ boong wạ obi ọọbọọwa tạ ọya kạ ọtuuma, obaa wạ odạ kẹkanga ebạạ, nwạ Ọbasẹ otoo tạ otạ okạbi kẹ boong wạ ekpoon eyooyi kạ aboong ọtuuma wạ odeen.
46001029	Imin odạ oblạ maa ọnẹn wana wana ojạu wool liwẹ ọọgabi kạ lokạ jạ Ọbasẹ.
46001030	Odạ Ọbasẹ otạ baa ogạnạ kẹ kạ kofạnạnạ obạ aKrais Jisẹs, ẹdọ nwạ onạng kẹ Kraisa tạ odạ yoyimạyimạ yọmọọn. Oblạ kạ nwạ yanạng mọọn tạ yoblemạ kẹ kạ lokạ jạ Ọbasẹ. Ẹdọ amọọn yosodạ mọọn kẹ yodạ yanẹn bạ Ọbasẹ bạ yasanga kẹ, ẹdọ yayeni yanạng mọọn tạ yọwada kẹ.
46001031	Ọkaama, adạ likạạ jạ Ọbasẹ lijại, "Ọnẹn wanwanaya wạ owooyi tạ ọgai wool liwẹ, tạ ọgai wool liwẹ kạ aboong wạ aTata Jisẹs oni nại kẹ."
46002001	Abaa bẹẹnuwọu mạ kebee sạ ami nniyạ kaa tạ nyin baa koduuwạ kạ Ọbasẹ ọyaala kẹ okạạ mọọn, yoyinạ manung obạ yoyimạyimạ bạ yodeen bạ yanẹn oodạ ntoo.
46002002	Ọsẹnga obaa kạ ami nniyau obạ abaa, ami mpạli kạ ẹtẹẹm ẹmi mbi boong ọdọọdọ ntọnga kọbọọli kẹ aJisẹs Krais ẹbaniban lobạ lọwẹ kạ ketipaa.
46002003	Ọkaama, mạ kebee sạ ami nyạ kaa tạ nnạng baa oyinạ, obạ m wool, nya obạ yọkaal obạ kọtutumai.
46002004	Kạ nti yạ ami nsẹng kaa nnạngi oyinạ nyeni mkpei baa kạ yoyinạ manung obạ yoyimạyimạ bạ yanẹn oodạ, bạ yofi nại baa yadẹya obạ ami, odạ oduukạ okoowạ ẹfa yạ ẹya kạ Kutumadạn.
46002005	Oblạ maa woolfạnnạ libaa lijạu kạ yoyimạyimạ bạ yanẹn libeeyi odạ libee kạ ẹfa yạ Ọbasẹ.
46002006	Ami ntoo yoyimạyimạ ntọngai nkạạyi yanẹn bạ yakpạli kẹ kạ kẹbasẹ. Odạ yoyimạyimạ ekpoonna imin oodạ, obidạ odạ yoyimạyimạ bạ yakpammanẹn ekpoonna imin, bạ mfa mbẹ ngai kẹ.
46002007	Yoyimạyimạ bạ amọọn nyinni baa odạ yoyimạyimạ bạ Ọbasẹ koduuwạ bạ yani pongạ kẹ, mmạ yamung yabolạ ekpoon. Ọbasẹ onại yọbaban yoyimạyimạa bimin tạ otạ okạạ mọọn Kẹbọọl kẹwẹ.
46002008	Ọnẹn wana kạ kẹwọọyi sạ abạ kikpamma ekpoon imin, maa oodạ wạ oyeni kofạngạ yoyimạyimạ bimin. Ofidạ aa mbạ yayeni kẹ kofạngạ, mbạ aTata wạ oyeni Kẹbọọl kạ ketipaa yafi mạạni.
46002009	Odạ adạ likạạ jạ Ọbasẹ lijại kẹ: "Ọnẹn wana maa oodạ wạ okạạ kẹ, obidạ opuuwạ kẹ, ọnẹn wana maa oodạ wạ ọbali ẹ kẹ kạ ẹtẹẹm ẹwẹ, odạ boong wạ Ọbasẹ oyonnạ kẹ okạạ bimin bạ nwạ ọdẹi."
46002010	Odạ Ọbasẹ ọyaala kẹ koduuwạ kimaa okạạ mọọn oblạ kạ Kutumadạn kọwẹ. Kutumadạn kokạạyi kogbongạ kạ abloong ebạạ odạdạ bloong dongạdong koduuwạ kạ Ọbasẹ.
46002011	Odạ Kudạn kạ ọnẹn nkạạ nkạạ koyi kọgẹna boong wạ ọyau ọnẹn kạ ẹtẹẹm, kạ eti imaa kayena Kutumadạn nkạạ nkạạ koyi yọbala bạ Ọbasẹ ebạạ.
46002012	Amọọn kudạn ekpoonna imin oodạ amọọn naani, odạ amọọn yoduukạ yọnaan kudạn kạ Ọbasẹ okạạyi mọọn, oblạ maa amọọn yoyimạ kẹ ebạạ bloong bạ Ọbasẹ okạạyi mọọn kẹ.
46002013	Amọọn yoyinni baa yẹgẹnai bloong bimin obạ likạạ jạ Kutumadạn kokạại mọọn obạ likạạ jạ liblạ kạ yoyimạyimạ bạ yanẹn oodạ. Ọkaama amọọn yotạ likạạ jạ Kutumadạn kokạại tạ yoyin lọtumajạu jạ Kutumadạn.
46002014	Ọnẹn wanwanaya wạ obi Kutumadạn ooyeni, wẹ ọọfẹya tạ ọnaan likạạyi jạ liblạ kạ Kutumadạn. Ọnẹn wạ odạ aajaa kogbongạ dẹnẹnẹ kạ njạ ooyeni; njạ lidạ boong kedạduuwa likạạ ẹ, ọsẹnga obaa nạ yabạngạ yayimạ oblạ kạ ketidạạli sạ Kutumadạn nkạnkạ nạ koyin ọtuuma abloong bimaa.
46002015	Ọnẹn wanwanaya wạ oyeni kẹ Kutumadạn oyeni kẹ kogbongạ kạ aboong wanwanaya, bimin bạ yabi Kutumadạn yaayeni, odạ mbạ ọnẹn kaa odạ wạ nnạ okpe bẹ ikpe.
46002016	Adạ likạạ jạ Ọbasẹ lijại, "Nnẹ oyikẹ yọbala bạ Ọbasẹ o. Nnẹ nạ obạngạ tạ okạạ ẹ ekoo o." Odạ amọọn yoyeni ẹtẹẹm yạ aKrais.
46003001	Abaa bẹẹnuwọu, kebee sạ nni yau obạ abaa, miin onifẹ tạ ntọnga obạ abaa, adạ ami mfi tọnga obạ yanẹn bạ yayeni Kutumadạn kạ mbạ. Kebee simaa nni ntọnga obạ abaa adạ mfi tọnga obạ abẹẹn ekpoonna imin, obạ yanẹn bạ yadạ aa bẹẹnbẹẹn bạ yayooyi kẹ Krais kạ lọtumajạu.
46003002	Ami nyeni tạ nkạạ baa lọbẹwi jạ lobi luji jạ lọtawa oodạ, ọsẹnga obaa abaa, baa kẹ wool yabeemi yakạạ luji jạ lọtawa keji. Tutu min abaa wool yabeemi yakạạ jẹ.
46003003	Ọgẹna abaa yawuuyi ntoom aa yanẹn ekpoonna. Kạ kebee sạ lekạkạjẹẹn lẹyau kạ kẹwọọyi kẹbaa, yayeni yaajaangai obạ ọnẹn idi obaa idi, nwẹ imin ookoowạ obi abaa yadạ yanẹn ekpoonna, yayeni yawuuyi kạ yenại ekpoonna o.
46003004	Kạ abaa bidi abaa jiyi, "Mbạ yatootolại Pọọla, abaa bidi yajiyi bạ yatotolại aPolosa," nwẹ abaa yanẹn lokpoonna yadạ o.
46003005	Nnẹ odạ aPolos o. Nnẹ odạ aPọọl o. aPolos obạ ami aPọọl yọbọọma yodạ yanạnạngnẹn bạ Ọbasẹ bạ yaakaami baa tạ yayoo Krais kạ lọtumajạu. Amọọn bạ yapuu yapuu yonạngi yonạnạng bạ aTata okạạyi mọọn tạ yonạng.
46003006	Ami aPọọl nni kooni litipoo, aPolos owoo kaa lowi, odạ Ọbasẹ onạng jẹ likpạlại.
46003007	Ọnẹn imin wạ okooni obạ ọnẹn imin wạ owooyi kaa lowi, mbạ oodạ yadạ ọtuuma, odạ Ọbasẹ wạ onại jẹ kekpạlại nwạ odạ ọtuuma.
46003008	Kopạnạnạ kạ kẹwọọyi sạ ọnẹn wạ okooni obạ ọnẹn wạ owoi kaa lowi koodạ; Ọbasẹ nạ ọmlẹnga ọnẹn idi obaa idi adạ yonạnạng yọbẹ yodạ.
46003009	Ọgẹna amọọn bạ yapuu yapuu yọbọọma yodạ yanạnạngnẹn, bạ yanạngi yonạnạng apaa yana yokạạyi Ọbasẹ. Ẹdọ abaa yadạ litạạmi jạ Ọbasẹ, abaa kayena yadạ ẹtọ yạ Ọbasẹ omạnại.
46003010	Ọbasẹ okạạm kẹ kokoolạ aa ọnẹn wạ oyi kẹtọnọọma kemạạn, ẹdọ yanẹn yadọyadọ yayeni yamạạnại kaa kẹtọnọọma; odạ ọnẹn wanwanaya wạ omạnại kạ kanẹẹni kawẹ oyeni tạ odạạli kebee dạ ọsẹng omạnại kạ.
46003011	Ọsẹnga obaa, Ọbasẹ okạlạeti oyoo kẹ maa Jisẹs Kraisa, aa kẹtọnọọma sana sẹkakạn, ẹdọ kẹtọnọọma kẹdọ kẹdọ maa kedạ sạ nạ yamung yabana.
46003012	Yanẹn bidi nạ yatạ yenạnạng bloong bạ yedạ gool, obidạ siliva, obidạ ataa yạ atawa ẹpla tạ yamạnạ mạ kẹtọnọọma simaa, yanẹn yadọ yadọ nạ yatạ yenạnạng bloong bạ yedạ aa yetipaa, lipẹẹla obidạ yẹsaamati kakanga.
46003013	Ọbasẹ nạ ọyaala yonạnạng bạ ọnẹn wanwanaya yakạạ dạ yodạ, kạ lekpewi. Ọsẹnga obaa mạ lewi jimaa Ọbasẹ nạ otạ ekoon ọyaala yonạnạng bạ ọnẹn wanwanaya. Ekoon imaa nạ ẹyala lonạnạng ku jạ ọnẹn wanwanaya onại kẹ.
46003014	Òodạ aa boong wạ yanitoo yamạnạ kẹtọnọọma maa obi kẹ oodoomi mạ ekoon maa, nạ ọnaan kọmlẹnga.
46003015	Odạ, òodạ aa boong wạ yonạnạng bạ ọnẹn wanwanaya yodoomi kẹ mạ ekoon maa, nwạ nạ ọnaan kekpoo odạ nwạ kạ awool liwẹ nạ yaakaam ẹ kẹ aa ọnẹn wạ ọsẹ kẹ kạ ekoon obạ mbọọ kẹkanga.
46003016	Nwẹ abaa yaayi yabi yadạ Ẹtọ yạ Ọbasẹ ẹdọ Kutumadạn kowuuyi kạ abaa o.
46003017	Ọkaama ọnẹn wanwanaya wạ okạbi kẹ Ẹtọ yạ Ọbasẹ, Ọbasẹ nạ okạbi ẹ kẹ, ọsẹnga obaa ẹtọ yạ Ọbasẹ ẹsanga kẹ, ẹdọ abaa yadạ ẹtọ imaa.
46003018	Ọnẹn wool liwẹ nnạ ọọblangai, òodạ aa boong wạ ọnẹn ọbaa wana ọbali ẹ obi nwạ oyimạ kẹ boong mạ ekpoon miin, nwạ tạ osodạ ẹ odạ kẹnẹndạdu dạ nạ oblạ maa oyimạ boong.
46003019	Ọsẹnga obaa yoyimạyimạ ekpoonna imin odạ keduuwạduuwạ kạ lokạ jạ Ọbasẹ, adạ yafọngi kẹ kạ likạạ jạ Ọbasẹ yajạu, "Ọbasẹ otowại yẹkpaani bạ ọnẹn tạ otạ odibạ ẹ."
46003020	Kayena yayeni yafọng kẹ yajạu, "Ọbasẹ oyeni oyimạ kẹ obi yọbala bạ abạ keyi boong yodạ kẹkanga."
46003021	Kạ legạn jimaa ọnẹn wẹ wool nnạ ọgabi, ọgẹna boong wạ yanẹn nạ yabạngạ tạ yanạng, ọsẹng obaa bloong ebạạ odạ bạ yẹbaa.
46003022	Obidạ aPọọl Obidạ aPolos obạ aPitẹ o. Obidạ ekpoon imina Obidạ etoom obạ lobạ o. Obidạ kebee simin Obidạ kebee lokạạwa o. Bloong ebạạ odạ bạ yẹbaa.
46003023	Ẹdọ abaa yadạ yanẹn bạ aKrais, ẹdọ aKrais odạ wạ Ọbasẹ.
46004001	Abaa yayeni tạ yakạạ mọọn aa yanạnạngnẹn bạ aKrais, bạ Ọbasẹ ọganna koduuwạ kọwẹ lọtumajạu okạạ.
46004002	Ọkpammanẹn wanwanaya oyooyi obi otoomnẹn ọwẹ wạ ọgannai bloong yẹwẹ okạạyi nạ odạ ọnẹn wạ nạ obạngạ ọnẹnayẹẹn kạ nwạ.
46004003	Ami mpọọnna kạ eti yana òodạ aa boong wạ abaa kpe m ikpe, obidạ kạ abaa kpe m ikpe kạ ekpetọ yạ yanẹn yanọọm kaa yakpei ikpe. Ami ndạ wool limi ikpe mkpe.
46004004	Ẹtẹẹm ẹmi ẹya gboong, odạ imin okoowạ obi ami kebungạbung nnại. Odạ aTata nwạ odạ kekpe ikpe ọmi.
46004005	Ẹdọ ọnẹn ikpe kaapạạli kakạạ kạ kebee kebi kaa keeyạ Kekpe kpongạm nạ kebee kekoom tutu aTata oyạ maa, Ọbasẹ nạ ọkọnga kẹn kạ lowạni boong wanwanaya wạ yapongạ kẹ dạ koduuwạ, oyeni okoowạ bloong bạ yẹyau kạ ntẹẹm yạ yanẹn. Ẹdọ ọnẹn ọnẹn nạ onaan ntọọnga yạ ọbọọwa tạ ọnaan dạ kọbọọ kạ Ọbasẹ.
46004006	Kạ legạn lẹbaa bẹẹnuwọu, ami ntoo aPolosa obaa ami tạ nạng baa kokoowạ dạ nạ yatạ yakpe boong wạ yejại bimin yekoowạ. "Baa nạng nsọ", Ami nwooyi baa tạ yakoomạ boong imin kejại, ọnẹn idi ẹnẹẹn nnạ onại oblạ kạ aboong wana wạ oyi ọtaa kẹ idi obidạ odạm ọtaa kẹ idi.
46004007	Bọng maa aayeni wạ oni nạngi ọ tạ ayeni kopạnạnạ obạ mbạ bikin o. Nwẹ Ọbasẹ onidạ okạạ ọ wanwanaya wạ awu ayeni ebạạ o. Ẹdọ odạ bọng ọkaama agawai wool liwu amạ aboong wạ ayeni obi kokạại oodạ o.
46004008	Nwẹ abaa yayeni kẹ bloong ebạạ bạ abaa wooyi yawẹ kẹ o. Odạ ajajimin nwẹ abaa yadạ yasuu o. Nwẹ yanạng baa kẹ yabọọl, yadạạli mọọn kẹ kaa o. Ami ọdẹyi m dạ abaa fidạ yabọọl kạ lọtumajạu oblạ maa amọọn nạ ọfẹya mọọn yotooli baa yodạ yabọọl.
46004009	Oseeli m aa mạ Ọbasẹ oyooyi mọọn bạ yodạ ketạdạ letu jạ aKrais kạ kebebe sạ kẹnunga kẹta kẹ. Amọọn yodạ aa yanẹn bạ yapạạli kẹ lobạ yakạạ kạ lowạni, aa bloong yokạkạạ okạạ yatoomnẹn kawọnga obạ yanẹn ekpoonna ebạạ.
46004010	Amọọn yodạ yẹnẹndạdu kạ legạn jạ aKrais, odạ abaa yadạ yanẹn yoyimạyimạ kạ abloong bạ aKrais. Amọọn ẹfa yooyeni, ẹdọ abaa yayeni ẹfa, amọọn yobodạ abaa yatawa, yanẹn yakại mọọn bẹlẹbẹlẹ odạ abaa yagawai baa.
46004011	Odạdạ iyaasi min, amọọn yotoo yọwa obạ ndọdọngati nwu mọọn kẹ pẹẹ, ẹdọ bọng bọng yooyeni wạ nạ yogạn mọọn kọbọọli kẹ likọ kakali; amọọn yaduu mọọn, amọọn ntọ yooyeni.
46004012	Amọọn yọwọọna kẹ kạ yonạnạng bạ yọtawa kenại obạ mbọọ mmọọn, kebee sạ yanẹn yapongi mọọn, amọọn yoduukạ yoyonnại bẹ kebee sạ amọọn naai libini, amọọn yoyeni komạmmạ.
46004013	Kebee sạ ọnẹn oblenạ mọọn, amọọn nạ yọpọọna ẹ kạ eti yạ ẹyiyi, amọọn yodạ aa edukpoon ekpoonna imin, amọọn yodạ kuluulu lọsẹ jimin tutu min.
46004014	Odạ aa kạ ami nfọọngi imin nkạạyi baa, dạ nạ oblạ maa nạng lẹnẹnjẹẹn tạ lenạng baa, odạ tạ nkoo baa, aa bẹẹn yami kẹdẹiya.
46004015	Okpintạ odạ kạ abaa yeni yakoowạ soosoo bạ yakpei baa yagẹna Krais, abaa bạ awọu soosoo yaayeni, ọsẹnga obaa, odạ kạ aKrais Jisẹs ami ndạ awọu wẹkakạn. Abaa yadạ bẹẹn yami, oblạ kạ ẹfa yạ Krais aJisẹs ọsẹnga obaa lẹkawa yiyayi jạ nkại baa.
46004016	Ẹdọ ami ndeennạ baa tạ yatiin.
46004017	Imaa ọkaama ami ntoomi kaa Timotia, wạ odạ wẹẹn ọmi kẹdẹiya, wạ odạ ọnẹn wạ nnạ abạngạ apeeyạ kạ nwạ kạ kẹbasẹ. Nwạ nạ oyin baa etoom yạ ami nwuuyi tạ ntạ ntooli Krais wạ odạ yokpekpe bạ ami mkpei ebạạ kạ ikọbasẹtọ yanyanaya.
46004018	Abaa bidi yabạ kẹ obạ ẹnẹẹn kenại, ọsẹnga obaa yabali baa yajạu ami kaa nyạ tạ mpimạ baa kẹ.
46004019	Òodạ aa boong wạ ọdẹi Tata, ami kebee nkạbi nạ nyạ kaa. Ẹdọ ami nạ nkạạ ẹfa yạ yanẹn bimin ẹnẹẹnna yayeni, kạ kọtọnga kọbẹ nkạnkạ oodạ.
46004020	Ọgẹna kọkpamma kạ Ọbasẹ kọtọnga ẹma nkạnkạ oodạ, oduukạ odạ ẹfa.
46004021	Odạ mbọng nạ ọdẹ baa tạ nnạng kạ nnạ nyạ kaa o. Ami tạ mfuka obạ ẹkpa, obidạ tạ mfuka obạ ẹtẹẹm kẹdẹiya obaa lẹmaana awool yika o.
46005001	Yatuum yayin kaani yajạu, kẹkpasam kẹyau kạ kẹwọọyi kẹbaa, lọkpasaam ku jimin jạ lobuuwạ jạ lobi jang kẹ kạ kewọọyi sạ yanẹn bạ yabi Ọbasẹ kạ lọtumajạu yaayooyi lọyau. Yayini m yajạu ọnẹn oyoomi obạ yanẹẹn wạ yaatẹ.
46005002	Ẹdọ yafi yasẹnga yang yanạngi ẹnẹẹn o. Kạ kebee sạ oyoom tạ yayau kạ ayeenyẹẹn kaani, yayeni yakạạ yabi yawungi ọnẹn imaa oblạ kẹ kạ kofạnạnạ kọbaa.
46005003	Okpintạ odạ kạ ami mbi daa nyau kạ awool limi, odạ ami nya daa kạ yọbala aa imin wạ ọya daa. Ami nkạlạ kẹ eti ntạ kẹ jeen jạ aTata ọmọọn Jisẹs mpạli kẹ ikpe nkạạ ọnẹn imin wạ onại boong bungạbung kalakaal imin.
46005004	Adạ abaa nạ yafuka baa kọpaa kana, ẹdọ nya daa obạ abaa, ẹdọ ẹfa yạ aTata ọmọọn Jisẹs ẹya daa, ẹdọ mạ kebee simaa,
46005005	Baa ganna ọnẹn imin yakạạ Sẹtan oblạ maa okạbi kẹ woolmun liwẹ, dạ Ọbasẹ nạ ọkaam kẹ kudạn kọwẹ kạ Lewi jạ aTata Jisẹs nạ ọwọọn oyạ maa.
46005006	Baa koomạ ẹnẹẹn kenại. Nwẹ abaa yaayi yabi kutifungạ ayista kạ kọnunga konạngi fulawa abrẹẹda tạ ọfula o.
46005007	Baa dạạli kẹ maa yenại bungạbung bimaa kạ kẹwooyi kẹbaa dạ nnạ oblạ maa ọfẹya baa yasanga kẹ. Adạ abaa dạ dẹnẹnẹ. Ọgẹna aKrais wạ odạ odạạdạạlwẹẹn kọsẹnga kẹbọlaiya wạ ọmọọn yatoowạ ẹ yayooyi kẹ ẹyau yakạạ mọọn.
46005008	Ọkaama amọọn tạ yonại kọnangai kimaa dạ nnạ yojạu taam brẹẹ kutanna obạ kebungạbung yooji, odạ ẹdọ tạ yoji brẹẹ ọpẹọpẹ kẹsangasanga obạ lọtumajạu.
46005009	Kạ nwẹnẹ yạ nni fọọngi nkạạ baa kẹ, ami njại baa mbi, ọnẹn bọng bọng nnạ oyeni tạ onạng obạ yakpasạm.
46005010	Ami nnfọngi ngẹna yanẹn bimin bạ yabi Ọbasẹ kạ lọtumajạu yaayooyi, bạ yadạ yakpasạm, obidạ yawawa, obidạ yawuseel, obidạ yanẹn bạ yatọọmi ndạl. Kạ nnạ yatee daa yanẹn bimin, abaa yayeni tạ yablạ kẹ mạ ekpoon imin ebạạ.
46005011	Boong wạ ami njại odạ, baa kofạnạnạ kaayeni obạ ọnẹn wanwanaya wạ ọdẹẹ wool liwẹ wẹẹnuwọu kạ aKrais, odạ nwạ mmạ odạ ọkpasam, obidạ oyeni kọdọdọngatikpọọl, obidạ kẹtọọmi ndạl obidạ bạ keblenạ yanẹn, obidạ yatuwạtuạ, obidạ yawuseel. Jang obạ yanẹn bimin kanọọma kaji luji.
46005012	Mbọng nạ onạng tạ mkpe ikpe nkạạ yanẹn bạ yabi yakọbasẹnẹn yaadạ o. Nwẹ amọọn yobibi yọbọọwa tạ yokpe ikpe yokạạ yanẹn ikọbasẹa o.
46005013	Odạ Ọbasẹ nwạ nwạ nạ okpe ikpe okạạ yanẹn bạ yabi yakọbasẹnẹn yaadạ, adạ likạạ jạ Ọbasẹ lijại, "Baa wuung kẹnẹn bungạbung simaa kạ kẹwọọyi kẹbaa."
46006001	Kebee sạ ọnẹn ọbaa wana oyeni agạgạ obạ ọnẹn ọbaa ọdọọdọ, mbọng ọkaama yatoowại yẹ yakuuyi dạ ekpetọ yạ abạ yanẹn bạ yabi Ọbasẹ kạ lọtumajạu yayooyi o. Mbọng ofi kaama lojạu jimaa yatoowại yapạnạ daa yanẹn bạ Ọbasẹ dạ nnạ yanạng baa wọfai o.
46006002	Nwẹ abaa yaayi yabi yanẹn bạ Ọbasẹ nạ yakpe yanẹn ekpoonna ikpe o. Ẹdọ, òodạ aa boong wạ abaa nạ yakpe ekpoon ikpe, mbọng ọkaama nạ ojạu baa ọọfẹ tạ yayọọdai kẹ yagạgạbẹẹn bạ abaa yenại o.
46006003	Nwẹ abaa yaayi yabi, amọọn nạ yomung yokpe ikpe yokạạ yatoomnẹn bạ aSẹtan o. Ẹdọ, òodạ aa boong wạ imaa odạ aajaa, ẹdọ odạ bloong bẹẹn ekpoonna imin mbạ nnạ yojạu ikpe yookpe o.
46006004	Òodạ aa boong wạ abaa yeni yajạubẹẹn bạ yagẹna bloong etoomma imin, baa dạạli yanẹn kạ ikọbasẹ tạ yakpenạ mạ oyinạ imaa.
46006005	Ami ntọnga imin, oblạ maa lẹkalajẹẹn lenạng baa. Nwẹ ọnẹn ọbaa wana maa oodạ wạ oyeni yoyimạyimạ bạ nnạ obạngạ otạ onạng baa wọfai kạ kẹwooyi kẹbaa o.
46006006	Ẹdọ otu kạ ofidạ aajaa, wẹẹnuwọu wana otoowại wẹẹnuwọu ọdọọdọ otạ ọkọu ekpetọ, kạ lokạ jạ yanẹn bạ yabi Ọbasẹ kạ lọtumajạu yaayooyi.
46006007	Abaa yatee ọnẹn idi obaa idi yakọu dạ ekpetọ, okoowạ obi abaa yawau yadoo kẹ eti ebạạ ebạạ. Nwẹ ofi yiyi ọtaa kẹ tạ atee wẹẹn awọu kạ aKrais tạ onạng ọ boong anaan maa, otuu kạ afi too wẹ akọu dạ ekpetọ o. Mbọng ọkaama nạ yajạu kekpoo yaanaani.
46006008	Odạ abaa yaduukạ yakpạnại ọnẹn idi obaa idi, yayeni yawui ọnẹn idi obaa idi seel, odạdạ bạ yadạ bẹẹnawọu yabaa.
46006009	Nwẹ abaa yaayi yabi yanẹn bungạbung bọng bọng yaayeni kạ kọkpamma kạ Ọbasẹ o. Baa wool libaa kaablenạ, yiimạ ajạu abi yakpasam, obidạ yadạm bạ yanumai obạ yadạm, obạ banẹẹn bạ yanumai obạ abanẹẹn.
46006010	Obidạ yawuseel, obidạ bạ yadạ yawawa, obidạ bạ yadạ yatuwạtuạ, obidạ bạ keblenạ yanẹn, obidạ bạ yadạ yawuseel, ọnẹn maa oodạ kạ mbạ bimin wạ nạ oyeni bọng bọng kạ kọkpamma kạ Ọbasẹ.
46006011	Abaa bidi yani dạ aajaa. Ẹdọ Ọbasẹ okoi baa kẹ kạ kebungạbung, ẹdọ oyoo wạ kẹ kọpaa kạ awool liwẹ oyeni ọyọọda ọ kẹ obạ nwạ oblạ kạ yonạnạng kudạn kọwẹ obaa kạ aTata Jisẹs Krais.
46006012	Abaa bidi yajiyi, "Amọọn nạ yobạngạ yonạng boong wanwanaya wạ amọọn wooyi." Ẹdọ ami nyinni baa mbi, "Boong wanwanaya oodạ nnạ ọyi obạ amọọn." Ọnẹn nạ obạngạ ojạu nsọ nganna m kẹ tạ nạng boong wanwanaya, eiya odạ lọtumajạu, ẹdọ bloong ebạạ oodạ yẹyiyi yekạạ ọ, nsọ nganna m kẹ tạ nạng boong wanwanaya. Ẹdọ ami nndẹya boong wanwanaya tạ onạng ndạ ofooli wạ aboong imaa.
46006013	Ọnẹn ọdọọdọ kayena nạ obạngạ tạ ojạu obi, "Ọbasẹ onại luji okạạ kẹfaal, ẹdọ oyeni onạng kẹfaal kayena kẹyau kekạạ luji," Eiya odạ lọtumajạu, ẹdọ Ọbasẹ nạ okạbi kẹ bạ yapuu yapuu. Ọọbọọwa ọnẹn tạ otạ wool liwẹ onạng kẹkpasam, odạ ọbọọwa tạ otạ wool liwẹ onạng yonạnạng okạạ Ọbasẹ; Ọbasẹ nwạ okạạyi wool boong wanwanaya wạ liwooyi
46006014	Kạ ẹfa ẹwẹ oninạ ọyẹẹmi kẹ Tata ọmọọna kạ lobạ, aajaa kayena nwạ nạ otạ ẹfa ẹwẹ ọyẹẹmi mọọn kẹ kạ lobạ.
46006015	Nwẹ abaa yaayi yabi wool libaa maa odạ wool kpọng kạ awool jạ aJisẹs o. Nwẹ ami mbi nạ ndạạli wool kpọng jạ aKrais ntạ nạng wool kpọng jạ ọkpasam o. Ọọfẹya!
46006016	Nwẹ abaa yaayi yabi, ọnẹn wạ odạạli wool liwẹ ofạnạnạ obạ ọkpasam, nwạ odạ ọnẹn wana obạ ọkpasam yanẹẹn imaa kạ awool. "Adạ likạạ jạ Ọbasẹ lijại kẹ mbạ bimaa yapoo nạ yadạ wool jana."
46006017	Odạ ọnẹn wanwanaya wạ odạạli wool liwẹ ofạnạnạ obạ aTata Jisẹs Krais odạ wana obạ nwạ kạ kudạn.
46006018	Baa wau yadoo kẹkpasam, ọsẹnga obaa bloong bungạbung bikin ebạạ bạ ọnẹn onại, wool liwẹ yẹpanai, ẹdọ ọnẹn wạ onại kẹkpasam, onại boong bungạbung okạạ wool liwẹ.
46006019	Nwẹ abaa yaayi yabi wool libaa lidạ Ẹtọ yạ Ọbasẹ yạ Kutumadạn kạ Ọbasẹ oni kạạyi baa kowuuyi kaa. Abaa oodạ yayeni wool libaa, odạ Ọbasẹ oyeni jẹ.
46006020	Ọsẹnga obaa Ọbasẹ ọdẹẹi baa kẹ kạ ẹplafa ọkaama baa tạ wool libaa yagai yẹ.
46007001	Ajajimin, ọgẹna bloong bạ abaa fọọngi yakạạm, ami nạ mpọọna. "Ọyi kẹ odạm tạ ojạu yanẹẹn ọọbẹ."
46007002	Ọsẹnga obạ kẹkpasam ketuum kesoo, oblạ maa ọnẹn ojạu kạ koyoomạ kẹkpasama ọọtọọ, odạm wanwanaya tạ ọbẹ yanẹẹnna, ẹdọ yanẹẹn wanwanaya ọbẹ odạmma.
46007003	Odạm tạ okạạ yanẹẹnna bloong bạ yeyoom tạ okạạ yanẹẹnna kạ ẹbẹẹtọ, ẹdọ yanẹẹn kayena oyeni tạ onạng aajaa obạ odạmma.
46007004	Wool jạ yanẹẹn jạ liwẹ oodạ, odạ odạmma oyeni, aajaa kayena wool jạ odạm jạ liwẹ oodạ, odạ jạ yanẹẹnna.
46007005	Odạm nnạ ọọkanga tạ okạạ yanẹẹnna wool liwẹ, aajaa yanẹẹn kayena, kạ ọbọọli kẹ oblemạ bimaa yapoo, tạ yaganna wool libẹ yakạạ yatạm kạ obee pipiwẹẹn, ẹdọ mbạ tạ yayeni yafukẹn yayau kọpaa dạ aSẹtan nạ ojạu bẹ ooyoomạ ọsẹnga obaa lẹdẹẹyi keyomạa.
46007006	Ami baa imin nkạạyi tạ odạ nsọ, odạ ami nnyinni baa boong wạ nạ ọfẹẹya baa tạ yanạng òodạ aa boong wạ ọdẹi baa kẹ.
46007007	Ofi ọdẹẹ m yanẹn ebạạ tạ yayau adạ ami nya maa. Ẹdọ ọnẹn wanwanaya oyeni kokạại kạ Ọbasẹ, wana kimin, idaa kidaa.
46007008	Ami ntọngai imin nkạạyi mbạ bimin bạ yabi kẹ yadạm obạ banẹẹn yaabẹẹ, obạ banẹẹn bạ yadạm yabẹẹ yabạ kẹ, mbi ọyiyi abaa tạ yayau aajaa, baa yọbẹẹ kaabẹẹ, adạ ami kayena mbi mbẹẹ.
46007009	Ẹdọ òodạ aa boong wạ nạ ojạu bẹ ọọfẹ tạ yayau aajaa, mbạ tạ yakọu lokạ yabẹẹ, ọgẹna ọyi tạ yabẹẹ ọtaa kẹ mbạ tạ yawuuyi obạ adẹẹyi kẹnumanumaa.
46007010	Odạ bimin bạ yabẹ kẹ yadạm obạ banẹẹn, ajajimina, ami oodạ njại imin odạ aTata ojại obi, yanẹẹn wẹ kẹ nnạ ọọpọọwa obạ odạmma.
46007011	Odạ òodạ aa boong wạ nwạ ọpọọwa ẹ kẹ obạ odạmma, nwạ tạ ọya maa wẹkakạn, odạm nnạ ọbẹ, obidạ nwạ tạ oduukạ ẹ ọkọu onạng wọfai obạ odạmma. Kạ eti imaa, odạm yanẹẹnna nnạ owungi.
46007012	Kạ ọgẹna mbạ bikin ebạạ, ami njại aTata oodạ ojại, òodạ aa boong wạ ọnẹn wạ Ọbasẹ ọbẹ yanẹẹn wạ obi wẹẹn wạ Ọbasẹ oodạ, ẹdọ mạ ọdẹ wẹ yanẹẹn maa tạ ọya maa obạ nwạ, wẹ nnạ oowungi.
46007013	Ẹdọ òodạ aa yanẹẹn wạ odạ wẹẹn wạ Ọbasẹ ọbẹ odạm wạ obi wẹẹn wạ Ọbasẹ oodạ, odạ odạm maa mạ ọdẹ wẹ kẹ, tạ ọya maa tạ ọkọu lokạ ọbẹẹ, yanẹẹn maa odạmma nnạ ọganna.
46007014	Ọbasẹ nạ ọnaan odạm wạ obi wẹẹnna oodạ, ọsẹnga obaa yanẹẹnna wạ odạ wẹẹnna, aajaa kayena Ọbasẹ nạ ọnaan yanẹẹn wạ obi wẹẹnna oodạ, ọsẹnga obaa odạmma wạ odạ wẹẹnna.
46007015	Ẹdọ òodạ aa boong wạ odạm obidạ yanẹẹn wạ obi wẹẹn wạ Ọbasẹ oodạ owooyi tạ ọpọọwa ẹ kẹ, tạ yanạng aajaa. Kạ odạ ajin, odạm obidạ yanẹẹn wạ odạ wẹẹn wạ Ọbasẹ wẹ yaabọi. Ọgẹna Ọbasẹ ọdẹ bẹẹnna tạ yawuuyi kạ ọfai.
46007016	Awu yanẹẹn odạ yang nnạ akaam kẹ odạm ọwu o. Awu odạm, odạ yang nnạ akaam kẹ yanẹẹn ọwu o.
46007017	Ọnẹn wanwanaya tạ ọkọu lokạ dạ nạ ọya etoom kạ kokạại kimin kạ Ọbasẹ okạạyi yẹ kẹ, obaa dạ nwạ onidạ kebee sạ Ọbasẹ oni dẹẹ. Imin nwạ odạ ekoo etoomma yạ ami mkpei kạ ntọ ikọbasẹ ebạạ.
46007018	Òodạ aa boong wạ awu akạlạeti ataa kẹ kukpạl Ọbasẹ mạ omung ọdọọ, awu wọ kẹ aapạnnạ. Òodạ aa boong wạ awu abi kẹ kukpạl aataa Ọbasẹ mmạ ọdọọ, awu kukpạl kaata.
46007019	Ọsẹnga obaa kukpạl kẹtaa obạ kukpạl kebi kẹẹtaa, ndạ bọng bọng oodạ, boong wạ odạ ọtuuma odạ tạ anạng yẹkpawa bạ Ọbasẹ.
46007020	Ọnẹn wanwanaya tạ ọya adạ oniyau kebee sạ nwạ ọnaani lẹdẹ jạ Ọbasẹ.
46007021	Nwẹ anidạ ofooli, kebee sạ Ọbasẹ ọdọọ o. Kaapọna, odạ òodạ aa boong wạ awu ayeni kẹ lowạni tạ awala kẹ mạ kefooli simaa, nạng aajaa.
46007022	Ọsẹng obaa ofooli wạ aTata ọdẹẹ kẹ, nwạ odạ ọnẹn wạ aTata ọwali kẹ, kạ eti imaa kayena ọnẹn wạ obi ofooli oodạ, wạ aKrais ọdẹ kẹ nwạ odạ ofooli wạ aKrais.
46007023	Ọbasẹ oni dẹẹi baa kẹ kạ ẹplafa, ọkaama abaa yafooli bạ yanẹn kaadạ.
46007024	Abaa bẹẹnuwọu yami, ọnẹn wanwanaya tạ ọya kạ kofạnạnạ obạ Ọbasẹ adạ nwạ onidạ kebee simin sạ Ọbasẹ oni dẹẹ.
46007025	Kạ ọgẹna boong wạ abaa fọọngi yagẹna yanẹn bạ yabi kạ yọbẹ yaayau; ami ekoo dạ kọbọọ kạ aTata nnaani, ẹdọ ami nạ nyin baa boong wạ ami mbala m. Ẹdọ ami nạ yabạngạ yapeeyạ m ngạm, ọsẹnga obaa Ọbasẹ okạạm kẹ kokoolạ kọwẹ.
46007026	Kạ yọbala, agạgạ ajajimina, ami mbala m mbi nạ ọyi kẹ wodeen ọnẹn dạ nạ ọya adạ nwạ ọyau.
46007027	Nwẹ awu abẹẹ kẹ yanẹẹn o. Nti yạ nạ atạ awungi ẹ kạ yọbẹ kaawoo. Nwẹ awu yanẹẹn aabẹẹ njẹn o. Nti kaawoo yạ nạ atạ abẹẹ yanẹẹn.
46007028	Odạ, òodạ aa boong wạ abaa nại kẹ yọbẹ, boong bungạbung wana yaanại, aajaa kayena oodạ aa yanẹẹnwẹẹn imin wạ obi kẹ odạm ooyi njẹn, ọbẹẹ odạm, nwạ kayena boong bungạbung oonại. Mbạ bimin bạ yayau kạ yọbẹ nạ yayeni obạ agạgạ soosoo mạ etoom imin, yạ nạ ojạu m ọọdẹi abaa tạ yakạạ.
46007029	Boong wạ ami njakai tạ nyin baa bẹẹnuwọu yami odạ imin: kebee ketuum kepiyạ, ẹdọ mạnạ ọ min atạ akọu, yadạm bạ yabẹ banẹẹn tạ yawuuyi aa yabi yaabẹẹ,
46007030	aajaa kayena bimaa bạ yatoi lobạ tạ yawuuyi ntoom bẹ aa yabi lobạ yaatoo. Ẹdọ bimaa bạ yayeni yanangai tạ yayau ntoom bẹ aa yabi yaanạngi, ẹdọ bimaa bạ yadẹẹyi bloong tạ yawuuyi ntoom mbẹ aa yabi yadẹẹyi.
46007031	Aajaa kayena, ẹdọ bimaa bạ yayeni bloong bạ yanạngi obạ ekpoon, tạ yawuuyi ntoom bẹ aa yabi bọng bọng yaayeni tạ yanạng obạ ekpoon, ọgẹna ekpoon adạ edạ ajajimin nyạ ẹgai kẹ ọgai.
46007032	Ami ofi ọdẹẹ m tạ nkạạ baa yawada kẹ kạ yiwọwọngi. Odạmwẹẹn wạ obi yanẹẹn ọọbẹ njẹn ọbali ẹ ọgẹnai yonạnạng baa aTata obaa dạ nạ ọdaal Tata ẹtẹẹm.
46007033	Ẹdọ odạm wạ ọbẹẹ kạ yanẹẹn ọbala ẹ ọgẹnai bloong ekpoonna, aa tạ ọdaal yanẹẹnna ẹtẹẹm.
46007034	Ẹdọ yọbala yọwẹ nạ yọpọọwa bẹ kẹ, kpaa mmạ nti imaa yanẹẹn wạ obi odạm omung ọbẹẹ obidạ wạ obi jang kẹ odạm ọọbẹẹ nạ oyeni kebee kẹwẹ ebạạ okạạ Ọbasẹ kạ awool obaa kạ kudạn, adạ yanẹẹn wạ ọbẹẹ kẹ odạm nạ osenạ yenại ekpoonna obaa dạ nnạ ọsẹnga ọdaal odạmma ẹtẹẹm.
46007035	Ami njiyi imin kạ kẹyiyayi sạ kedạ sẹkẹbaa, tạ oblạ kạ aajaa mkpa baa kẹ yọbẹ oodạ. Ami nwooyi baa tạ yawuuyi etoom kạ eti yạ ẹbọọwa kaa, tạ yaganna wool libaa ebạạ yakạạ kạ yonạnạng bạ aTata kenại obạ ẹtẹẹm yana.
46007036	Odạm wạ otonga kẹ yanẹẹnwẹẹn wạ obi kẹ odạm ooyi lọpọọni, mmạ obi wẹ ọọfẹ tạ odibạ wool liwẹ ọdẹ wẹ tạ onạng kẹdẹi obạ nwạ, nwạ tạ ọkọu lokạ ọbẹi yẹ, boong bungạbung oonại.
46007037	Òodạ aa boong wạ yabi ọnẹn yaaluuwa tạ onạng aajaa, ẹdọ nwạ mạ onạngi ẹ kẹ yọbala tạ ojạu yanẹẹn ọọbẹ, ẹdọ oodạ aa nwạ ọmaan yọbala yọwẹ oyeni okạlạeti opạli kẹ kạ ẹtẹẹm ẹwẹ boong wạ nwạ nạ onạng, nwạ nạ onạng okoolạ tạ ojạu yanẹẹnwẹẹn maa ọọbẹ.
46007038	Ọkaama odạm wạ odạạli yanẹẹnwẹẹn ọwẹ ọbẹẹ onại okoolạ okoolạ, ẹdọ odạm wạ obi yanẹẹnwẹẹn ọwẹ kạ yọbẹ oodạạli nạ onạng ọyi ọtaa kẹ maa.
46007039	Yanẹẹn wạ ọbẹẹ kẹ odạm, yabọọ wẹ kẹ adạ ogạgạnạ obạngạ dạ odạmma ọyau etoom, ẹdọ òodạ aa boong wạ odạmma obạ kẹ, yanẹẹn maa ọwala kẹ tạ ọbẹẹ odạm wạ nwạ owooyi, ẹdọ nạ odạ odạm wạ ọdẹya kẹ kạ aTata.
46007040	Kạ yọbala yọmi, nwạ nạ ọya kạ yutẹẹmdala, òodạ aa nwạ ọyau aajaa odạm ọọbẹ. Mina odạ mbala mmi, ọgẹna ami tutu nyeni Kudạn kạ Ọbasẹ.
46008001	Ajajimin, mina odạ boong wạ ọgẹna luji jạ yatoo yatọọm kẹ ndạl. Amọọn yoyimạ kẹ yobi amọọn ebạạ yoyeni yoyimạyimạ, eiya, imaa odạ aajaa, ẹdọ boongyi onạngi mọọn tạ yọgai wool limọọn, odạ kẹdẹi sạ amọọn yenại obạ ọnẹn idi obaa idi, kenạngi mọọn tạ yọtawa.
46008002	Ọnẹn wạ obi bala ẹ nwạ oyimạ kẹ boong, nwạ boong ooyi adạ oyoom nwạ tạ oyimạ.
46008003	Ẹdọ ọnẹn wạ Ọbasẹ ọdẹi, odạ wạ Ọbasẹ oyi kẹ.
46008004	Ẹdọ ọgẹna luji jạ yatoo yatọọmi ndạl, yoyimạ kẹ yobi edạl ebeeyi kạ aboong wạ obi maa oodạ. Odạ amọọn yoyimạ kẹ yobi Ọbasẹ wana wẹkakạn nwạ ọya maa.
46008005	Okpintạ odạ kạ abloong yẹyau kaa bạ yanẹn yadạạli aa "yabasẹ" obaa "atata" yabẹ kạ kawọng obaa kạ lọsẹ, okpintạ odạ kạ ndạl imin nsoo osoosoo.
46008006	Ẹdọ amọọn yoyeni Ọbasẹ wạ odạ Uwọu wạ onại bloong ebạạ, odạ nwạ ọkaama yowuuyi, aTata wana nwạ nwạ ọyau kaa wạ odạ aJisẹs Krais wạ oblạ kạ nwạ onạng bloong ebạạ yoyeni yowuuyi kạ nwạ.
46008007	Ẹdọ ọnẹn wanwanaya oodạ oyi kẹ lọtumajạu jimin. Yanẹn bidi ndạl mbana bẹ kẹ, yabali bẹ kaa ndạl imaa nyau etoom. Tutu min mbạ yaji luji jimaa oseeli bẹ aa ndạl imaa nyeni, yọbala yọbẹ yotuum yọmẹẹm, yabali bẹ yajạu luji jimaa lokạbi bẹ kẹ.
46008008	Ẹdọ luji mọọn loonạng tạ yofoolạ Ọbasẹ. Bọng bọng maa oodạ wạ nạ okpoo mọọn òodạ aa boong wạ amọọn bi luji yooji, aajaa kayena bọng bọng maa oodạ wạ nạ odạ uluu ọmọọn, òodạ aa boong wạ amọọn ji luji.
46008009	Ẹdọ baa kpenại baa, adạ abaa anạngi bloong bạ yẹdẹi baa, oblạ maa yajạu baa awoolfạnnạ libẹ libi litawa kạ aboong bungạbung yaatoobi.
46008010	Nwẹ ọnẹn wạ awoolfạnnạ liwẹ liibi litawa okạạ ọ, awu wạ ayeni yoyimạyimạ tạ anọọma aji boong dạ ẹtọ edạla, nwẹ kenại kẹwu simaa wẹ ẹtẹẹm kẹtawa nwạ tạ ọkọu ọnọọma dạ ẹtọ edạla oji boong o.
46008011	Ẹdọ wẹẹnuwọu, imin wạ awoolfạnnạ liwẹ limẹẹmi wạ aKrais obạ okạạ, nạ okpoo ọsẹnga obạ yoyimạyimạ yọwu.
46008012	Kạ eti imin, awu anạngi boong bungạbung kạ lokạ jạ aKrais, kạ abaa nạng boong bungạbung yakạạyi bẹẹnawọu, ẹdọ yanạngi bẹ bloong wạ yayi kẹ yajạu ọọyiyi.
46008013	Ọkaama, òodạ aa boong wạ nạ nji nạ onạng bẹẹnuwọu tạ yatọ kạ aboong bungạbung, ami jang luji nji, dạ ami nạ njạu wẹ nnại tạ ọtọọ.
46009001	Nwẹ ami kẹ nwala o. Nwẹ ami ketạdạ letu jạ aKrais ndạ o. Nwẹ aJisẹs aTata ọmọọn nni kạạ o. Nwẹ abaa kọpọọna kạ yonạnạng bạ nnạngi baa aTata yedạ o.
46009002	Okpintạ odạ kạ ami nạ njạu ketạdạ letu jạ aKrais nndạ nkạạ yanẹn bidaa, ami ndạ nkạạ baa, abaa kạ awool libaa yakoowạ kẹ yabi ami ndạ ketạdạ letu jạ aKrais ọsẹnga obaa ntoom mbạ kạ aTata.
46009003	Mina odạ kọpọọna kạ ami nkạạyi yanẹn bạ yataayi m tạ yakạạ mọọn luji obaa yatu.
46009004	Nwẹ amọọn ẹfa yoyeni tạ yoji yoyeni yọwa kạ yonạnạng yọmọọn o.
46009005	Nwẹ amọọn ẹfa yoyeni tạ yodạạli yanẹẹn wạ odạ ketooli Krais aa yanẹẹn ọmọọn wạ nạ yotạ yọsẹnga adạ bạ ketạdạ letu jạ aKrais bidaa obạ bẹẹn yaatẹ bạ aTata obạ aPitẹ yaninạngi o.
46009006	Nwẹ odạ aBanabas obạ ami amọọn amọọn nạ yotạ mbọọ mọọn yonạng yonạnạng yowuuyi etoom o.
46009007	Nwẹ odạ naa okonẹna nạ otạ limaan liwẹ onạng yokonạnạng obidạ naa otạạminẹna nạ ojạu luji litidu jạ liblạ kaa ooji o. Odạ naa kekpenại ndạạdạạla nạ ojạu libẹẹwi ndạạdạạla nwẹ ọọwaa o.
46009008	Nwẹ ami njại imin obạ ẹfa yạ ọnẹn o. Nwẹ nsọ yạ aMosis aajaa odạ nnjại o.
46009009	Ọgẹna yajạu kẹ kạ nsọ yạ aMosis, "Awu kẹ ẹpaam yạ ẹya kạ enạngi yonạnạng kạ ẹsaama yẹ kẹ ẹma kaabọọ." Nwẹ odạ ẹpaam Ọbasẹ ọbalai yẹ ọgẹnai o.
46009010	Nwẹ kạ legạn lẹmọọn oodạ ọkaama Ọbasẹ ọtọnga imin ebạạ o. Odạ yani fọngi kạ legạn lẹmọọn, ọsẹnga obaa imin wạ osodại lọsẹ tạ okoon kaa bloong obaa imin wạ oduuyi elesi kạ yeti yẹwẹ yayeni yẹẹnkẹnẹna kạ lẹkpọng elesia yạ nạ yatoonnạ.
46009011	Amọọn yokooni kẹ bloong kudạnna bạ yẹyiyi kạ kẹwọọyi kẹbaa, ẹdọ òodạ aa amọọn yọblai baa tạ yakạạ mọọn luji obạ nkọ, nwẹ imin otuum odạm o.
46009012	Nwẹ òodạ aa boong wạ mbạ bi kaa yabọọwa kẹ tạ yanaan eplạwạ imin kạ mbọọ mbạ, nwẹ amọọn yọbọọwa tutu tạ yoyeni eplạwạ imin kạ mbọọ mbaa osoo ọtaa kẹ maa o. Ẹdọ amọọn kọbọwa kẹ kimin yootoo yonạng bọng bọng, amọọn yoduukạ yoyeni komạmmạ tạ yọnaan maa boong wanwanaya dạ nạ yojạu kẹ yọọkpai lẹkawa yiyayi jạ aKrais.
46009013	Nwẹ abaa yaayi yabi yanẹn bạ yanạngi yonạnạng kạ Ẹtọ yạ Ọbasẹ yayenại luji lọbẹ kạ ẹtọ yạ Ọbasẹ, aajaa kayena yanẹn bạ yanạngi yonạnạng kạ kẹyaunọọma yatoonại boong wạ yatoo yayoi ẹyau o.
46009014	Mạ eti imaa kayena, aTata ojạu kẹ obi, yanẹn bạ yanạngi lẹkawa yiyayi lẹwẹ tạ yaji boong oblạ kạ lẹkawa yiyayi jạ yanạngi.
46009015	Ẹdọ ami kọbọwa kẹ kimin kạ nyeni kẹ boong wana nto nạng, ami imina nnfọngi tạ ntạ nwoo tạ naan bloong bimin, odạ nạ ọyi tạ mbạ kẹ ọtaa kẹ ọnẹn tạ odạạli kẹ maa boong wạ nnạ mbạngạ tạ ntạ ngayi m.
46009016	Kạ ami nại lẹkawa yiyayi jạ Ọbasẹ, ami mmbọọwa tạ nạng ẹnẹẹn, ọgẹna odạ Ọbasẹ okạạyi m tạ nnạng. Nạ obuuwạ okạạm òodạ aa boong wạ ami mbi lẹkawa yiyayi jạ Ọbasẹ nnại.
46009017	Òodạ aa boong wạ odạ ami nnipimạ m kạ awool limi tạ nạng yonạnạng bimin, yafi yakpeem kẹ limaan, ẹdọ ami nnạngi aa yonạnạng yọmi; ọsẹnga obaa Ọbasẹ ọganna kẹ okạạ m tạ nnạng.
46009018	Mbọng ẹdọ odạ kọmlẹnga kọmi o. Odạ tạ ọfẹya m tạ nkạạ lẹkawa yiyayi kạ kẹkanga, obaa tạ njạu m mbai boong wạ ọbọọwa tạ mblau adạ nnạngi lẹkawa yiyayi.
46009019	Okpintạ odạ kạ ami mbi ofooli wạ ọnẹn nndạ; ami nnạng kẹ kạ awool limi tạ ndạ ofooli wạ ọnẹn wanwanaya, oblạ maa nnạng yanẹn bạ yasoosoo yatooli Krais.
46009020	Kạ nnạngi yonạnạng obạ aJu, ami nwuuyi aa ọnẹn wạ odạ Ju, oblạ maa ami nnạng Ju tạ yatooli Krais. Ẹdọ okpintạ odạ kạ ami mbi kạ kapiil kạ nsọ yạ aMosis nyau. Ami nwuuyi amạ mfi nwuuyi kạ kapiil kạ nsọ, kạ nnạngi yonạnạng obạ yanẹn bạ yayau kạ kapiil kạ nsọ yạ aMosis. Oblạ maa ami nnạng yanẹn bạ yayau kạ kapiil kạ nsọ yạ aMosis yatooli Krais.
46009021	Kạ eti imaa kayena, kạ ami nyau obạ yanẹn bạ yabi Ju yaadạ, ami nwuuyi adạ mbạ yadạ aa bimin bạ yabi nsọ yayeni oblạ maa ami nnạng yanẹn bạ yabi Ju yaadạ yatooli Krais. Imin ookoowạ obi ami nsọ yạ Ọbasẹ nnại, ami nyau kạ kapiil kạ nsọ yạ aKrais.
46009022	Kạ nyau obạ yanẹn bimaa bạ awoolfạnnạ libẹ libi lisonạnạ, ami nạ nsodạ m ndạ aa mbạ oblạ maa nnạng bẹ tạ yatooli Krais. Ami nnại wool limi tạ lisodạ jẹ lidạ bloong ebạạ likạạ yanẹn ebạạ, oblạ maa dạ nạ ọfẹfẹya bidi tạ yayeni nkaami.
46009023	Ami nnạngi bloong ebạạ ọsẹnga obạ lẹkawa yiyayi jạ Ọbasẹ, oblạ maa ami nyeni lẹkpọng liyonna liwẹ.
46009024	Nwẹ abaa yaayi yabi, kạ ẹpaal ketuukạ, yanẹn ebạạ yatuukại, ẹdọ odạ ọnẹn wana wẹkakạn nwạ oni naai kotoon o. Awu tuukạ oblạ maa asuuwa anaan kotoon.
46009025	Ketuukạ ẹpaal wanwanaya wạ obeeyi tạ otuukạ ẹpaal nạ ọkọu yokpekpe bạ nạ yonạng ẹ osi bloong soosoo bạ nạ yenạngi ẹ dạ nạ ọsuuwa. Nwạ onại aajaa tạ ọnaan kọbọọl jạngạ kạ nnạ kobi kobuuwạ kẹ. Ẹdọ amọọn yotuukại tạ yọnaan kọbọọl jạngạ kạ nạ kotoomạ kạ ayoyoyo.
46009026	Ọkaama, ami ntuukạ aa ọnẹn wạ obi ooyi dạ ọkuuyi. Ami yedu mbại aa ọnẹn wạ obại yedu kạ kowiyạ.
46009027	Ẹdọ ami nduuyi wool limi lotạmạ, nyeni nnạngi jẹ tạ lidạ ofooli ọmi, oblạ maa ami nạngi kẹ oyinạ maa nkại yanẹn bikin, ami njạu wool limi nnại tạ yasii m.
46010001	Bẹẹnuwọu, ami nwooyi baa tạ yabala baa boong wạ odạbạ ẹ okạạ bạ uwọu bạ ijaani, bạ aMosis oni dạạli eti lesisong kpala lekoowại bẹ eti; mbạ ebạạ yabali bẹ kẹganga kolạ.
46010002	Kạ lesisong kpala obạ ọgangadeen, mbạ ebạạ yablẹẹyi bẹ lowi aa bạ ketooli Mosisa.
46010003	Mbạ ebạạ yaji luji Kudạnna jimaa jana, yayeni,
46010004	Yawaa lowi Kudạnna jimaa jana, ọsẹnga obaa mbạ yawaa lowi jạ loblạ kạ lẹtaa jạ letotolại bẹ kạ ngạm, ẹdọ, lẹtaa jimaa lenidạ aKrais kạ awool liwẹ.
46010005	Ẹdọ Ọbasẹ ẹtẹẹm wẹ ẹdaal obạ mbạ soosoo, ọkaama yebạạ yẹbẹ yẹlaama dạ kẹsẹkpọnga daa ebạạ.
46010006	Bloong bimaa yedạbạ bẹ aa kokoowạ kokạạ mọọn dạ nạ yojạu ntẹẹm mmọọn yoyooyi kạ abloong bungạbung kenại, adạ mbạ yaninại.
46010007	Baa bạ kẹtọọmi ndạl kaadạ adạ mbạ bidi yanidạ, ọsẹnga obaa likạạ jạ Ọbasẹ lijạu, "Yanẹn yanọọm kạ lọsẹ tạ yaji yayeni yawaa, ẹdọ mbạ yanoomạ bẹ yatạu yotạtạ tạ yatọọm ndạl mbẹ."
46010008	Amọọn kẹkpasam nnạ yoonại adạ mbạ bidi yaninại ẹdọ kạ lewi jana mbạ adu aapoo opạli jiib aajaana yabạ kẹ.
46010009	Amọọn Tata Jisẹsa kạ koyoomạ nnạ yoogạn, adạ mbạ bidi yaninại ẹdọ yọọl edạmại bẹ ẹfi kẹ.
46010010	Baa kasọọyi adạ mbạ bidi yaninại ẹdọ Ọbasẹ otoom yatoomnẹn yawẹ lobạa tạ yafi bẹ kẹ.
46010011	Ẹdọ bloong bimin ebạạ yedạbạ bẹ yekạạ bẹ aa kokoowạ, ẹdọ yafọng bẹ kẹ tạ yedạ kemleedooyi kekạạ mọọn bạ yowuuyi kebee kekpongạmma simin.
46010012	Ọkaama ọnẹn wanwanaya wạ ọbala ẹ obi, nwạ obeeyi ọtawa tạ okpenại yẹ dạ nạ ojạu ọtọọ.
46010013	Koyoomạ maa kodạ kạ kopạn baa kạ kobi kẹ yanẹn yadọ yadọ koopạn, ẹdọ nạ abạngạ apeeyạ ngạm obạ Ọbasẹ, wạ nạ ojạu ọdẹya koyoomạ maa tạ kọtawa. Dạ nạ ojạu wạ ọọfẹ tạ abee obạ nkạạ, ẹdọ nwạ nạ okoowạ ọ dạ nạ asẹnga asẹ kẹ mạ koyoomạ kọwu, oblạ maa ọfẹ yọọ tạ anaan kạ komạmmạ.
46010014	Ọkaama, abaa bẹẹnuwọu kẹdẹiya tạ akạạm letu akạạ ndạl.
46010015	Ami ntọngai nkạạyi baa aa yanẹn bạ yayeni kofiyạ, pạli akạạ wool liwu boong wạ njại maa obidạ libeem.
46010016	Kạ amọọn jii yojiji bạ Ọbọọl, yojiyi Ọbasẹ tạ saam. Kạ amọọn wai mạ kopoo maa yoyeni kofạnạnạ yiyayi obạ aKrais, yoyeni yọpaki brẹẹ yoji yoyeni kofạnạnạ kạ awool jạ aKrais.
46010017	Ọsẹnga obaa amọọn ebạạ yojii brẹẹ wana okoowạ amọọn yodạ wool jana okpoo odạ kạ amọọn soo osoosoo.
46010018	Balai yọ yanẹn bạ aJu. Mbạ bạ yaji luji jạ loblạ kạ kẹyaunọọma yadạ kẹ wana obạ Ọbasẹ.
46010019	Mbọng ami njakai tạ njạu o. Njiyi mbi odạdạ edạl odạ luji jạ yatoo yatoomi edạl maa bọng bọng loodạ.
46010020	Boong wạ ami njiyi odạ, boong imaa wạ yatoo yayoo ẹyau kạ kẹyaunọọma sạ yanẹn bạ yabi Ọbasẹ kạ lọtumajạu yaayooyi yakạạyi lidạn bungạbung, Ọbasẹ oodạ yakạạyi. Ami min ọọdẹi abaa tạ yayau kạ kofạnạnạ obạ lidạn bungạbung.
46010021	Baa ọọfẹya tạ yawaa kạ kopoo kạ kọyau kạ okpokolo wạ aTata yayeni yawaa kạ kopoo kạ kọyau kạ okpokolo wạ lidạn bungạbung. Baa ọọfẹya tạ yaji brẹẹ kạ okpokolo wạ aTata yayeni yaji kạ okpokolo wạ lidạn bungạbung.
46010022	Nwẹ amọọn yowooyi tạ yonạng dạ aTata nạ oyeni lekạkạjẹẹn o. Nwẹ amọọn yọbala mọọn yobi yọtawa wool yọtẹ kẹ o.
46010023	Abaa bidi yajiyi, "Amọọn nạ yobạngạ yonạng boong wanwanaya wạ amọọn wooyi tạ yonạng." Eiya odạ aajaa, odạ bloong ebạạ oodạ nạ yẹyi yekạạ mọọn nạ yobạngạ yonạng boong wanwanaya wạ amọọn wooyi tạ yonạng, odạ bloong ebạạ oodạ nạ yedạ nkaama yekạạ mọọn.
46010024	Ọnẹn maa nnạ oodạ wạ nạ okpenại ọgẹnai kẹyiyayi kẹwẹ nsạ nsạ, tạ odạ kạ kẹyiyayi sạ yanẹn yadọyadọ.
46010025	Baa ji ẹtẹẹn yanyanaya yạ abaa dẹẹi kạ lẹtẹẹn plabạ. Baa kaablau kajạu ẹ, nwẹ ẹtẹẹn imin obidạ yatoo yatọọm kẹ ndạl o. Ọsẹnga obaa òodạ aa boong wạ ablai aajaa, ẹtẹẹm ẹwu nạ ekạạ ọ agạgạ.
46010026	Adạ likạạ jạ Ọbasẹ lijại, "Ọgẹna ekpoon obạ aboong wanwanaya wạ ọyau kạ kamlee kawẹ aTata oyeni."
46010027	Òodạ aa ọnẹn wạ obi ketooli Krais oodạ, ọdọọ luji keji, ẹdọ awu apạli kẹ kạ ẹtẹẹm ẹwu tạ akọu daa, awu ji boong wạ yakạạ ọ liblabla kaablau oblạ maa ẹtẹẹm ẹwu ejạu ọ agạgạ eekại.
46010028	Ẹdọ òodạ aa ọnẹn oyinạ ọ ojại ọ, "Luji jimin odạ jạ yatoo yayoo kẹ ẹyau kạ edạl," awu kaaji kạ legạn jạ ọnẹn wạ oyinạ ọ maa, dạ nnạ oblạ maa ajạu kẹ atọọ,
46010029	ẹtẹẹm ẹwu oodạ ntọngai ngẹnai, odạ ẹtẹẹm yạ ọnẹn idaa nạ ebuuwạ kẹ. Ẹdọ ọnẹn nạ ọblau ojạu, mbọng ọkaama yọbala bạ ọnẹn ọdọọdọ nạ yọkpaam kẹ tạ nnạng boong wạ nwooyi tạ nnạng o.
46010030	Òodạ aa boong wạ ami njại Ọbasẹ saam kạ luji lọmi, mbọng nạ ọkaama ọnẹn ọdọọdọ okạạm kobi ọgẹna luji jạ ami njại kẹ kaa Ọbasẹ saam.
46010031	Ọkaama, boong wanwanaya wạ awu anại, obidạ kạ nạ aji ayeni awaa, awu nạng boong wanwanaya dạ Ọbasẹ nạ ọnaan kẹbọọl.
46010032	Baa wuuyi etoom kạ nti yạ nạ yajạu agạgạ yaanại yatạ yapạnạ yanẹn bạ yadạ Ju, obaa bạ yabi Ju yaadạ, obidạ yatạ yapạnạ Ikọbasẹ yạ Ọbasẹ.
46010033	Adạ ami njakai tạ nnạng ẹtẹẹm ẹdaal ọnẹn wanwanaya kạ nti ebạạ. Ọsẹnga obaa ami kẹyiyayi kẹmi oodạ nwooyi, nwooyi kẹyiyayi sạ yanẹn soosoo, oblạ maa yayeni nkaami.
46011001	Baa tooli kạ yẹfẹtọ yẹmi, adạ ami kayena ntooli kạ yẹfẹtọ bạ aKrais.
46011002	Mkpoomại baa ọsẹnga obaa kebee sansanaya abaa yabala m baa yayeni yatotolại yokpekpe bạ nganna nkạạ baa.
46011003	Ẹdọ ami nwooyi baa tạ yayimạ yajạu aKrais nwạ ọkpamma odạm, aajaa kayena, odạm nwạ ọkpamma yanẹẹnna, ẹdọ Ọbasẹ nwạ ọkpamma Kraisa.
46011004	Odạm wanwanaya wạ okpạnnạ ẹ kẹ letu kạ oyii yatạm obidạ kạ onạngi oyinạ wạ Ọbasẹ kạ lukpaal nwạ ọnungai kẹ Kraisa.
46011005	Ẹdọ yanẹẹn wanwanaya wạ ọyau kạ yatạm keyi obidạ onạngi oyinạ wạ Ọbasẹ kạ lukpaal mạ obi wẹ kẹ letu ookpạnạ, nwạ ọnungai kẹ odạmma odạ aa mạ nwạ ofi pạli ẹ kẹ letu.
46011006	Òodạ aa boong wạ yanẹẹn obi ẹ kẹ letu ookpạnạ, nwạ tạ opạli ẹ kẹ yiil kayena, ẹdọ òodạ aa boong wạ odạ lẹkalajẹẹn, yanẹẹn tạ opạl kẹ yiil liwẹ obidạ ọkpẹẹ kẹ letu, nwạ tạ okpạnạ ẹ kẹ letu.
46011007	Odạm kaa ọọyau tạ okpạnạ kẹ letu lẹwẹ, ọsẹnga obaa nwạ yanạngi ẹ kạ koseenạ obạ kẹbọọl sạ Ọbasẹ, ẹdọ yanẹẹn yanạngi ẹ kạ kẹbọọl sạ odạm.
46011008	Odạm wẹ yaabolạ oblạ kạ awool jạ yanẹẹn, odạ yanẹẹn yabolạ ẹ oblạ kạ awool jạ odạm.
46011009	Aajaa kayena, odạm wẹ yaanại yakạạ yanẹẹn, odạ yanẹẹn nwạ yanại yakạạ odạm.
46011010	Ọsẹng obaa yatoomnẹn kawọnga bạ Ọbasẹ, yanẹẹn tạ okpạnạ kẹ letu tạ okoowạ ojạu obi ọyau kaa kapiil kạ ẹfa yạ odạmma.
46011011	Kạ etoom ẹmọọn obạ aTata, yanẹẹn kạ awool liwẹ ọọyau opeeyạ kạ odạm, adạ odạm obi kạ awool liwẹ ọyau opeeyạ yanẹẹn.
46011012	Kạ eti imaa, yạ yabolạ yanẹẹn kạ awool jạ odạm, aajaa kayena yanẹẹn nwạ omạni odạm, ẹdọ bloong ebạạ yeblạ kạ mbọọ yạ Ọbasẹ.
46011013	Mbọng abaa bala baa yagẹna boong imin o. Ọbọọwa kẹ yanẹẹn tạ oyi yatạm kạ lukpaal, wẹ kẹ letu ookpạnạ o.
46011014	Mbọng aa bloong ekpoonna kạ awool liwẹ, yekpei baa. Nwẹ baa yekpei yejạu odạm tạ oyoo wẹ yiil jạ ligạnạ odạ boong keblenạ okạạ odạm o.
46011015	Ẹdọ òodạ aa yanẹẹn oyeni yiil jạ ligạnạ imaa odạ ẹnẹẹn ẹwẹ, ọsẹnga obaa yakạạ yẹ yiil jạ ligạnạ tạ otạ okpạnạ ẹ kẹ letu.
46011016	Ẹdọ òodạ aa boong wạ ọnẹn owooyi tạ onạng ẹkaang ọgẹna boong imin, wạ ami nyeni tạ njạu odạ, amọọn obaa ntọ ikọbasẹ yạ Ọbasẹ ebạạ lẹmaana lẹdọ lẹdo yooyeni kạ ketu kạạmi kẹmọọn.
46011017	Boong wạ nyeni tạ njạu ajajimin, odạ, ami baa mkpomạ ọsẹnga obaa adungạnạ abaa ikọbasẹa, kạ lọtumajạu aninạngi kebungạbung ataa kẹ kẹyiyayi.
46011018	Kạ kekạlạeti ami yayin kẹ yajạu, kạ kọfuka kọbaa ikọbasẹa kọpọọwa kẹ kọyau kạ kẹwọọyi kẹbaa, ẹdọ ami kạ apaa yana nyoo kẹ kạ lọtumajạu.
46011019	Ami, kạ lọtumajạu kọpọọwa kẹ kọyau kạ kẹwọọyi kẹbaa oblạ maa, mbạ bimin bạ yasẹng kạ etuumanẹnti nạ yatạni bẹ gboong.
46011020	Kạ kebee sạ abaa fuka baa tạ yaji luji jạ Ọbọọl, luji jạ Ọbọọl maa oodạ abaa jii.
46011021	Kạ abaa jii, ọnẹn wanwanaya okạạmi kẹ letu ojii luji lọwẹ kekạạm kekạạm, ẹdọ yanẹn bidi bạ yabi yaayeni yatạ yọwa, bikin yajii, yawai tutu yayuu bẹ.
46011022	Nwẹ abaa ntọ mbaa yaayeni, yạ nnạ yayau kaa yaji yayeni yawaa o. Obidạ nạ yanạng ikọbasẹ yạ Ọbasẹ tạ ẹnunga kẹ, yayeni yanạng yakpoiyẹẹn tạ yanaan lẹkalajẹẹn o. Odạ bọng maa nnạ njạu baa ọgẹna boong imin o. Nwẹ abaa yawooyi m tạ mkpoomạ baa mạ aboong imin o. Ami baa mkpoomạ.
46011023	Yokpekpe bạ nnaani dạ kọbọọ kạ aTata mbạ nnganai nkạạyi baa. aTata Jisẹs, mạ adeedeesa simaa sạ yani kpeyẹ kẹ, odạạli brẹẹpaa,
46011024	Ẹdọ kạ nwạ ojại kẹ saam, nwạ ọpai yẹ oyeni ojạu, mina odạ wool limi jạ liyau likạạ baa, baa kọu lokạ yanạngi imin, yatạ yabali m baa.
46011025	Kạ eti imaa kayena, kạ nwạ oji kẹ luji jimaa kedoowạ, nwạ odạạli yatu kạ kopoo mạ ojạu, "Mina odạ kopoo kạ kokoowại kokpoo kọpẹkọpẹ kạ yasila kẹ obạ yaayi yami. Kebee sansanaya sạ abaa waa baa tạ yabaali m baa."
46011026	Kebee sansanaya sạ abaa jii brẹẹ imin yayeni yawaa yatu mạ kopoo kimin, abaa yayini yagẹnai lobạ jạ aTata tutu nwạ oyạ maa.
46011027	Ọkaama, ọnẹn wanwanaya wạ oji brẹẹ imin obidạ ọwaa yatu kạ kopoo kạ aTata kạ eti yạ ebi ẹẹbọọwa, nạ oyeni ujạufala kebungạbunga kenại kekạạ wool jạ aTata obạ yayi yawẹ.
46011028	Ọnẹn wanwanaya, tạ opimạ wool liwẹ mmạ omung oji brẹẹ imin oyeni ọwaa kạ kopoo kimin.
46011029	Ọgẹna ọnẹn wanwanaya wạ oji oyeni ọwaa kạ nwạ obi ootạni boong wạ awool jạ aTata likoowạ nwạ nạ ọfal wool liwẹ ikpe.
46011030	Imaa ọkaama abaa soosoo yamẹẹmi kẹ, oyeni oninại baa, yayeni yabại kẹ.
46011031	Ẹdọ òodạ aa boong wạ amọọn kạlạeti yopimạ kẹ wool limọọn, amọọn ikpe yạ Ọbasẹ yoobee.
46011032	Òodạ aa boong wạ Ọbasẹ okpe mọọn ikpe, oyeni oduu mọọn lotạmạ, nwạ mọọn ikpe loobạa omung opạli obạ yanẹn ekpoonna.
46011033	Ọkaama, abaa bẹẹnuwọu, kạ kebee sạ abaa fuka baa tạ yaji luji jạ aTata, baa koom ọnẹn idi obaa idi.
46011034	Òodạ aa boong wạ yọwa yoyuu ọnẹn, nwạ tạ oji kẹ boong kạ ẹtọ, oblạ maa kạ abaa nạ yafuka baa, nạ yajạu ikpe yạ Ọbasẹ yaabeeyi, odạ kạ abloong bidaa, ami nạ nkoowạ baa dạ nạ yanạng nyạ kaa.
46012001	Abaa bẹẹnuwọu, nwooyi baa tạ yayimạ kẹ bloong ebạạ bạ yẹgẹna likạạyi Kutumadạn.
46012002	Abaa yayimạ kẹ yabi kebee sạ abaa bi kạ Ọbasẹ yaadẹya, ndạl mbaa nni dạạli baa eti ntạ baa mbẹẹngai kẹ kebee sansanaya.
46012003	Ajajimin, nwooyi baa tạ yayimạ, ọnẹn maa oodạ wạ Kutumadạn kodạạli eti wạ nạ ojạu, "Kolimạ tạ kọya obạ aJisẹs ọbaa, ọnẹn maa oodạ wạ nạ ojạu aJisẹs odạ aTata" koobi Kutumadạn oodạ kodạạli ẹ eti.
46012004	Likạạyi Kutumadạnna maa liya maa kạ liku bleng bleng, ẹdọ odạdạ Kutumadạn kana maa kokạạyi jẹ ebạạ.
46012005	Mạ eti imaa anạnạng kpọng kạ liku bleng bleng ayau maa, ẹdọ odạdạ aTata wana maa nwạ amọọn nnạngi yonạnạng yokạạyi.
46012006	Nti ntuum nsọ yạ Ọbasẹ otoo onạngi yonạnạng kạ ọnẹn odạ nti imaa ebạạ mblạ kạ Ọbasẹ imaa wana. Ọbasẹ onại yonạnạng yọwẹ kạ amọọn ebạạ tạ yonạng bloong ebạạ.
46012007	Boong wanwanaya wạ Kutumadạn kọyala kokạạ ọnẹn wana oyoom tạ odạ uluu okạạ bẹẹn bạ Ọbasẹ ebạạ.
46012008	Kutumadạn kokạạyi ọnẹn wana kotoon aboong yiyaa, ẹdọ kpaa Kutumadạn kimaa kana nạ kokạạ ọnẹn ọdọọdọ kotoon yoyimạyimạa.
46012009	Kutumadạn kana kokạạyi ọnẹn ọdọọdọ woolfạnnạ, kpaa Kutumadạn kimaa kokạạyi ọnẹn ọdọọdọ ẹfa yạ nạ obạngạ otạ obooyi apeen.
46012010	Kutumadạn kokạạyi ọnẹn wana ẹfa yạ nạ obạngạ otạ onạngi yẹkalakala bloong; ẹdọ kokạạyi ọnẹn ọdọọdọ kokạại kạ nạ otạ oyimạ yibala fạ Ọbasẹ, koyeni kokạạyi ọnẹn ọdọọdọ ẹfa yạ nạ otạ oyimạ lidạn ku jạ libuuwạ obaa jạ liyiyi. Kokạạyi ọnẹn ọdọọdọ ẹfa yạ nạ otạ ọtọnga kạ koseen tọnga bleng bleng, kokạạyi ọnẹn ọdọọdọ tutu ẹfa yạ nạ otạ otolại koseen tọnga.
46012011	Likạạyi jimin ebạạ liblạ kạ Kutumadạn kimaa kana, odạ nkạạ kokạạyi likạạyi bleng, bleng, blẹng kokạạyi ọnẹn idi obaa idi, adạ ọdẹi kẹ.
46012012	aKrais odạ aa wool jana jạ litoo yẹkaa soosoo, odạ wool jana tutuma, okpintạ odạ kạ litoo yẹkaa bleng bleng.
46012013	Kạ eti imaa kayena, amọọn ebạạ bạ yodạ Ju, obaa bạ yobi Ju yoodạ, obaa bạ yadạ yafooli obạ yanẹn bạ yabi yafooli yaadạ, yablẹẹyi mọọn lowi tạ yodạ wool jana obaa Krais oblạ maa Kutumadạn kimaa kana tạ yọwaa kạ nkạ.
46012014	Wool maa òodạ aa kạ odạ wool jạ ọnẹn yipaa fana, odạ yọpaa soosoo.
46012015	Òodạ aa boong wạ kẹfẹtọ nạ kejạu kebi, "Mạ nsạ kebi kọbọọ keedạ ọkaama nsạ yipaa awoola keedạ," imaa sẹ oonạng tạ kekoomạ kekạạ awoola keedạ.
46012016	Obaa òodạ aa kotung nạ kojạu kobi, "Mạ nkạạ kobi jẹẹn koodạ, ọkaama nkạ kẹkaa awoola keedạ," imaa kẹ konạng tạ kokoomạ kẹkạạ kạ awool keedạ.
46012017	Òodạ aa boong wạ awool ebạạ lidạ jẹẹn, odạ yang nnạ lisẹnga lipuuwạ boong o. Kpaa aajaa ofidạ njạ lidạ kotung nkạnkạ, nạ lisẹnga yang lipuuwạ boong ploong o.
46012018	Ẹdọ kạ lọtumajạu Ọbasẹ ọban kẹ yẹkaa ebạạ kạ awool, kẹkaa sansanaya adạ nwạ owooyi sẹ tạ kedạ.
46012019	Wool maa liidạ kạ ofidạ yipaa fana mfạ mfạ.
46012020	Adạ odạ maa, yẹkaa maa yesoo osoosoo odạ wool maa odạ jana.
46012021	Ọkaama jẹẹn leebạng tạ lejạu kọbọọ, "Ami wạ nwooyi," obidạ letu lejạu kẹfẹtọ, "Ami wạ nwooyi."
46012022	Kạ lọtumajạu, yẹkaa bimaa awoola bạ yeseli aa mạ yebi kạ ọtuuma dẹnẹnẹ yẹyau, mbạ yẹyau kạ ọtuuma;
46012023	Ẹdọ yẹkaa awoola bạ amọọn bala mọọn yẹyau kạ ọtuumawẹẹn, amọọn yokạạyi bẹ kọgabi kạ kodeen. Odạ yẹkaa bạ amọọn kạạ aa yebi ọtuuma yedạ yowooyi tạ yokạạyi bẹ kọtuumanẹn gabi.
46012024	Yẹkaa yẹmọọn kạ lokpenạ yẹyiyi nkaama yạ ndạạmi aajaa. Ọbasẹ kạ awool liwẹ, ofạnạnạ wool maa kọpaa kana, kạ eti yạ ekoowạ ebi okạạ kọgabi kạ kodeen kạ yọpaa bạ yoyeni.
46012025	Mạ nti imaa kọpọọwa kẹ kạ awool koodạ, ẹdọ yẹkaa tạ yeyeni lokpenạ yekạạ sidi obaa sidi.
46012026	Òodạ aa boong wạ kẹkaa sana kạ awool kẹnaani libini, yẹkaa bidaa ebạạ tạ yẹnaan libini obạ simaa, òodạ aa yakpoomạ kẹkaa sana, mbạ bikin ebạạ tạ yapanga yutẹẹmdala yọwẹ.
46012027	Abaa ebạạ yadạ wool jạ aKrais, ọnẹn idi obaa idi odạ kẹkaa kạ njạ.
46012028	Kạ ikọbasẹ, Ọbasẹ okạạ kẹ ọnẹn wanwanaya apaa yạ abọọwa ẹ. Kekạlạeti odạ bạ ketạdạ letu bạ aKrais, yapoowa odạ kạ konại mọọn tạ yoyimạ yibala fạ Ọbasẹ, likạạ jạ Ọbasẹ, yatelea odạ yakoowạ. Ẹdọ bimin bạ yadạ kenại yẹkalakala bloong, obaa bạ yakại ẹfa tạ yaboo apeen, obaa bimin bạ yakạạyi ẹfa tạ yaakaam yanẹn, obaa bimin bạ yadạlại yanẹn eti, obaa bimin bạ yakạạyi ẹfa tạ yatọnga koseen tọnga.
46012029	Nwẹ odạ mbạ ebạạ yadạ bạ ketạdạ letu jạ aKrais o. Nwẹ odạ mbạ ebạạ yadạ bimin bạ yanại mọọn tạ yoyimạ yibala fạ Ọbasẹ o. Nwẹ odạ mbạ ebạạ yadạ yakoowạ o. Nwẹ odạ mbạ ebạạ yanạngi yẹkalakala bloong o.
46012030	Nwẹ odạ mbạ ebạạ yayeni likạạyi apeen keboi kaa o. Odạ mbạ ebạạ yatọngai kạ koseen tọnga o. Odạ mbạ ebạạ yatoolại o.
46012031	Ẹdọ ntẹẹm mbaa tạ nya kạ likạạyi jạ lidạ ọtuuma. Odạ ẹdọ ajajimina nạ nkoowạ baa likạạyi jạ liyiyi litakẹ ebạạ.
46013001	Òodạ aa boong wạ ami nyeni kẹ kokạại tạ ntọnga koseen tọnga kạ yanẹn obaa kạ yatoomnẹn kawọnga bạ Ọbasẹ, ẹdọ mạ mbi kẹdẹi nyeni, ami ndạ aa yisung obạ nkanyang.
46013002	Òodạ aa boong wạ ami nyeni kẹ kokạại kạ konại mọọn tạ yoyimạ yibala fạ Ọbasẹ obạ kofạngạ abloong koduuwạ ebạạ bạ yẹya maa. Ẹdọ nyeni kẹ yoyimạyimạ kạ aboong wanwanaya òodạ aa, ami nyeni kẹ woolfạnnạ jạ liwuuyi owuwu tạ ntạ mkpạạl mkpoon, ẹdọ mạ mbi kẹdẹi nyeni, ami bọng bọng nndạ.
46013003	Òodạ aa boong wạ ntoonni kẹ yoyeyeen yọmi ebạạ nkạạ yanẹn, ẹdọ nganna wool limi tạ mpọọ kẹ kạ lekoonmini, ẹdọ ami mạ mbi kẹdẹi nyeni, ami uluu wana wana nyeni.
46013004	Ọnẹn ọdẹi yọ nạ ayeni komạmmạ obạ nwạ, nạ anạngi ẹ boong wạ ọyiyi, lekạkạjẹẹn aayeni obạ nwạ, wool liwu aayinni, ndạ ẹnẹẹn aanạng;
46013005	Wẹ keblenạ aanạng, wool liwẹ njạ njạ liwooyi, akọkọna aasẹẹl, jang wạ aboong wạ obuuwạ kạ ẹtẹẹm ooponngạ ọgẹna ọnẹn wạ ọdẹi yọ.
46013006	Jang yutẹẹmdala kạ aboong bungạbung wạ yanẹn ayeni, odạ nsạ nạ kẹnangai kạ aboong wạ odạ lọtumajạu.
46013007	Ọnẹn ọdẹi yọ jang kẹ awọọnna, kạ abloong ebạạ, nạ ayoo wẹ kạ lọtumajạu ayeni yẹẹn kẹnẹnna kạ abloong ebạạ, komạmmạ jang ketupaki keetoo.
46013008	Kẹdẹi jang keekạạmi, kokạại kạ konạng mọọn tạ yoyimạ yibala fạ Ọbasẹ nạ kọbọọli, koseen tọnga nạ kokạm, yoyimạyimạ nạ yọbọọli.
46013009	Kokạại kạ okại mọọn aboongyia obạ lẹkawa jạ leblạ kạ Ọbasẹ yedạ yapaabẹẹn.
46013010	Kạ aboong wạ obạngạ obạngạ nạ oyạ maa, boong wạ obi oobạngạ nạ okpoo kaa.
46013011	Kạ kebee sạ ami nnidạ wẹẹnwẹẹn, ami ntọngai aa wẹẹnwẹẹn, mbali m aa wẹẹnwẹẹn, ami nkại kẹ aboong aa wẹẹn wẹẹn, ẹdọ kebee sạ ami mkpạlikẹ nkoomạ tạ nnạng bloong bạ aa bẹẹnbẹẹn.
46013012	Ajajimina, amọọn boong wạ amọọn kạại odạ aa kọgabi kạ kobi koogbongạ kạ lewi, ẹdọ amọọn nạ yomung yokạạ ebạạ lokạ obạ lokạ, Boong wạ ami nyi ajajimina odạ yipaa yipaa, ẹdọ mạ kebee simaa ami nạ mmung nyimạ bloong ebạạ, kạ ewuuwạ ewuuwạ, adạ yoyimạyimạ bạ Ọbasẹ yọyau kạ ami.
46013013	Ẹdọ ajajimina bloong yetele mbạ yẹya maa, woolfạnnạ, yẹẹn kẹnẹnna, obạ kẹdẹi, ẹdọ wạ odạmmi ọtaa bẹ kẹ ebạạ odạ kẹdẹi.
46014001	Odạ kẹdẹi nsạ nnạ ajajawai ọ tạ ayeni. Woo likạạyi jạ lidạ Kudạnna dẹnẹnẹ, ẹbaniban kokạại kạ nnạ konạngi mọọn tạ yoyimạ yibala fạ Ọbasẹ.
46014002	Ọnẹn imin wạ ọtọnga kạ koseen tọnga, obạ yanẹn ọọtọnga odạ ọtọngai obạ Ọbasẹ, ọsẹnga obaa ọnẹn maa oodạ wạ nạ oyimạ boong wạ ọtọngai. Nwạ ọtọngai koduuwạ lọtumajạu jạ Ọbasẹ otạ ẹfa Kutumadạnna.
46014003	Ẹdọ ọnẹn wạ onại mọọn tạ yoyimạ yibala fạ Ọbasẹ, ọtọngai okạạyi yanẹn oyeni okạạyi bẹ nkaami, ọtawai bẹ ẹtẹẹm oyeni ọfawai bẹ ẹtẹẹm.
46014004	Ọnẹn wạ ọtọngai kạ koseen tọnga ọkaami odạ wool liwẹ, ẹdọ ọnẹn wạ onại mọọn tạ yoyimạ yibala fạ Ọbasẹ onạngi ikọbasẹ ẹtawa.
46014005	Ajajimina, ami nạ ọdaan ẹtẹẹm abaa ebạạ tạ yatọnga kạ koseen tọnga; odạ nạ oduukạ ọdẹẹ m abaa ebạạ tạ yayeni kokạại kạ konạngi mọọn tạ yoyimạ yibala fạ Ọbasẹ. Kạ lọtumajạu, ọnẹn wạ onại mọọn tạ yoyimạ yibala fạ Ọbasẹ ọya kạ ọtuuma oyeni odạm ọtaa kẹ ọnẹn wạ ọtọngai koseen tọnga, obi odạ ọnẹn tạ ọya maa wạ otolại boong wạ ọtọngai maa, oblạ maa ikọbasẹ ebạạ eyeni uluu.
46014006	Abaa bẹẹnuwọu, ajajimina, òodạ aa boong wạ ami mfuka, ntọngai obạ abaa kạ koseen tọnga, ndạ bọng ọtuuma nndạ nkạạ baa, obi tạ ntạ kọyala kẹ oodạ obidạ yoyimạyimạ, obidạ wạ onại mọọn tạ yoyimạ yibala fạ Ọbasẹ, obidạ yokpekpe mpạnạ baa maa.
46014007	Kpenạ bloong yotetee bạ yobi etoom yọyau, ẹkala obạ ifee, ọnẹn oobi bẹ oowi oyeni ọkpai bẹ okoolạ ọnẹn nạ ọsẹnga yang maa oyimạ kạ lemlee lẹwẹ lebi leegbongạ lotee jạ yakpai.
46014008	Aajaa kayena, òodạ aa boong wạ yawi lokomplạng ẹdọ lemlee lẹwẹ mạ lebi leegbongạ kạ boong wạ lejại, nnẹ nạ onoomạ ẹ ọkọu koyuu o.
46014009	Kpaa mạ eti imaa, ndạ odạ aajaa obạ abaa, obi oodạ awu tạ atọnga likạạ jạ nạ ligbongạ obạ kopoon tọnga kọwu, odạ yang ọnẹn nạ oyimạ boong wạ awu ajiyi o. Awu nạ atọngai kạ kowiyạ.
46014010	Kạ lọtumajạu, lipoon tọnga bleng bleng jạ liyau mạ ekpoon lituum lisoo, ẹdọ maa loodạ jạ lobi bọng bọng lookoowạ.
46014011	Ẹdọ òodạ aa boong wạ ami mbi nyi kopoontọnga kạ yatọngai, ọnẹn wạ ọtọnga nạ odạ oseen okạạm, aajaa kayena ami nạ ndạ oseen nkạạ ẹ.
46014012	Abaa tutu adạ abaa jaakai tạ yayeni likạạyi Kutumadạnna, baa jaaka yajajawai baa tạ yayeni likạạyi jạ nạ likaam ikọbasẹ ekpạli.
46014013	Kạ legạn jimin, ọnẹn wạ ọtọngai kạ koseen tọnga tạ oyi yatạm obeem Ọbasẹ tạ okạạ ẹ ẹfa dạ nạ ọfẹya ẹ otooli boong wạ ojiyi,
46014014	Ọsẹnga obaa, òodạ aa boong wạ ami nyi yatạm kạ koseen tọnga, Kudạn kọmi koyi, ẹdọ ẹtẹẹm ẹmi bọng bọng eeyeni mạ yatạm maa.
46014015	Odạ mbọng ẹdọ nnạ nnạng o. Ami nạ nyi yatạm obạ kudạn kọmi, ẹdọ ami nạ nyeni nyi obạ ẹtẹẹm ẹmi, ami nạ ntee obạ kudạn kọmi, ẹdọ nạ nyeni ntee obạ ẹtẹẹm ẹmi.
46014016	Òodạ aa boong wạ abaa tọọngai Ọbasẹ yayeni yajiyi ẹ saam, odạ yang nnạ ọfẹya ọnẹn wạ obi oofạngạ wạ omlee ledungạnạ tạ ojạu, "Tạ odạ aajaa," kạ asaam kejại ọbaa kạ nwạ obi ooyi boong wạ abaa jiyi o.
46014017	Okpintạ odạ kạ yatạm asaam kejại kekạạ Ọbasẹ nạ yayi, odạ ọnẹn idaa uluu ooyeni.
46014018	Ami njại Ọbasẹ saam kạ ntọngai kạ koseen tọnga nta baa kẹ ebạạ.
46014019	Kạ amọọn yau kạ ikọbasẹ yokạạmại letu, ami nạ nduukạ nwoo tạ ntọnga likạạ litạạn, jạ nạ yayimạ oblạ maa abaa yakpe yanẹn bikin, ọtaa kẹ ami tạ ntọnga likạạ adu apoo opạli aajaa kạ koseen tọnga.
46014020	Abaa bẹẹnuwọu, baa koomạ yọbala bạ yodạ aa bạ aa bẹẹnbẹẹn keyeni. Abaa yamạnạbam baa dạ bẹẹnbẹẹn kạ kebungạbung kenại, ẹdọ kạ yọbala yadạ aa yanọtam.
46014021	Kạ nwẹnẹ nsọwa yạ aMosis, yafọọngi yajại, Ọbasẹ ojại obi: "Ami nạ ntạ yanẹn bạ yatọngai loseen kạạ ntọnga nkạạ yanẹn yami, Ami nạ ntọnga ntạ yẹmaankpang bạ yaseen, Odạ okpintạ odạ aajaa, yanẹn yami kotung yaakala yakạạm."
46014022	Imin okoowạ obi kokạại koseen tọnga, kodạ kokoowạ kokạạ yanẹn bạ yabi kẹ Ọbasẹ kạ lọtumajạu yaayooyi, yanẹn bạ yayooyi kẹ kạ lọtumajạu oodạ, kokạại kạ yatọngai yibala fạ Ọbasẹ keyi, kodạ kokạạ bạ yayooyi kẹ kạ lọtumajạu, bạ yaabi yayooyi oodạ.
46014023	Òodạ aa boong wạ ikọbasẹ ebạạ ẹfuka yẹ, ọnẹn wanwanaya omạnạ ẹ tạ ọtọnga kạ koseen tọnga, òodạ aa yanẹn bidi obaa yanẹn bạ yabi Ọbasẹ kạ lọtumajạu yaayooyi yamlee kẹn, nwẹ mbạ yajạu abaa ebạạ yadạ yatạtạlạ o.
46014024	Ẹdọ òodạ aa boong wạ abaa ebạạ tọngai tạ yayimạ yibala fạ Ọbasẹ mạ kebee simaa yanẹn bạ yabi Ọbasẹ kạ lọtumajạu yaayooyi, obidạ yanẹn bikin yamlee kẹn, nạ yayoo yajạu mbạ yadạ bạ kenại aboong bungạbung, ẹdọ yayeni ujạufala kạ awool libẹ.
46014025	Yọbala yọwẹ koduuwạ nạ yodạbạ, bẹ kẹn kạ lowạni, ọsẹng obạ boong wạ mbạ yapuuwại maa ẹdọ nwạ nạ ọbẹlẹ kạ lọsẹ okạạm letu okạạ Ọbasẹ, oyinni ojiyi, "Kạ lọtumajạu. Ọbasẹ ọyau min obạ abaa."
46014026	Bẹẹnuwọu, mbọng amọọn nạ yojạu o. Kạ nạ yafuu ledungạnạ lẹbaa, ọnẹn wana oyeni lotee, ọdọọdọ oyeni yokpekpe, ọdọọdọ oyeni kọyala kẹ kạ Ọbasẹ okạạyi yẹ, ọdọọdọ oyeni koseen tọnga, ẹdọ ọdọọdọ kayena oyeni otooli kẹ boong wạ yajại maa. Bloong bimin ebạạ odạ tạ yẹkaam ikọbasẹ ebạạ.
46014027	Ọnẹn ọtọnga kạ koseen tọnga, yanẹn yapoo obidạ yatele mbạ tạ yatọnga, wana ọtọnga kẹ idi mạ ọtọnga, ẹdọ ọnẹn idi tạ oyin boong wạ yajại.
46014028	Òodạ aa boong wạ ọnẹn obi maa oodạ wạ nạ obạngạ otooli, ẹdọ ọnẹn wạ ọtọngai mạ koseen tọnga maa tạ ọfai mạ ledungạnạ ikọbasẹa maa, tạ ọtọnga okạạyi wool liwẹ obạ Ọbasẹ nwạ nwạ.
46014029	Yanẹn yapoo obidạ yatele bạ yanaani kọtọnga kạ Ọbasẹ tạ yatọnga, ẹdọ mbạ bidaa tạ yawẹya mạ aboong wạ yajại maa.
46014030	Òodạ aa boong wạ ọnẹn idi wạ ọnọọm mạ ledungạnạ ikọbasẹa maa ọnaani lẹkawa dạ kọbọọ kạ Ọbasẹ, ọnẹn wạ ọtọngai maa tạ okoomạ.
46014031	Abaa ebạạ nạ yabạngạ yayin yọbala bạ Ọbasẹ, ọnẹn idi obaa idi, oblạ maa abaa ebạạ yakpe, yayeni yanaan ẹtẹẹmfa.
46014032	Kudạn kạ ọnẹn wạ oyeni kokạại kọtọnga kạ Ọbasẹ kọyau kạ kapiil kạ ọnẹn wạ oyeni kokạại kudạnna.
46014033	Ọbasẹ nwạ Ọbasẹ kọlaama oodạ, odạ Ọbasẹ ạwọfaiya, odạ adạ odạ kạ nkọbasẹ yạ yanẹn bạ Ọbasẹ ebạạ.
46014034	Banẹẹn tạ yafai kạ ẹtọ ikọbasẹa, bẹ nnạ yateeyi tạ yatọnga, adạ nsọ yạ aMosis njại, mbạ jang nnạ yakpamma, odạ tạ yayikaa wool libẹ.
46014035	Òodạ aa boong wạ mbạ yawooyi tạ yayimạ boong wanwanaya, mbạ tạ yablau yadạm yabẹ dạ ntọ. Odạ boong keblenạ yanẹẹn tạ ọtọnga kạ ikọbasẹ.
46014036	Nwẹ abaa yabaali baa yabi likạạ jạ Ọbasẹ limạn jẹ obạ abaa o. Obidạ, odạ abaa bẹkakạn nnạ lipạnạ daa o.
46014037	Òodạ aa boong wạ ọnẹn ọbali ẹ obi nwạ odạ ọtọnganẹn wạ Ọbasẹ, obidạ nwạ oyeni kẹ kokạại Kutumadạnna, nwạ tạ oyimạ ojạu, bloong bạ ami nnfọngi nkạạ baa odạ yẹkpawa bạ aTata.
46014038	Òodạ aa abi boong imina aatạạni, wạ nnạ yaatạni.
46014039	Ọkaama, abaa bẹẹnuwọu, baa yeni lẹdẹẹyi tạ yanạng oyinạ kọtọnga kạ Ọbasẹ, ẹdọ baa kokạại koseen tọnga kasi.
46014040	Ẹdọ boong wanwanaya baa nạng kạ eti yạ ẹyiyi kạ likpoo kạ likpoo.
46015001	Abaa bẹẹnuwọu, ẹdọ ajajimina, ami nwooyi tạ nnạng baa yabala baa lẹkawa yiyayi jạ ami nninại nkạạ baa, jạ abaa naani kẹ, leyeni lenạng woolfạnnạ libaa litawa.
46015002	Oblạ kạ lẹkawa yiyayi jimin yanaan nkaama, oodạ yamaana jẹ ọtatawa, ẹdọ yabi jẹ dẹnẹnẹ yaadibạ okoowạ obi kẹdẹiya kẹ kẹbaa odạ kẹkanga.
46015003	Boong wạ ami nnaani, nwạ nganai nkạạyi baa, aa boong wạ odạ ọtuuma wạ odeen, aKrais obạ okạạ mọọn kạ aboong bungạbung ọmọọn, adạ yafọọngi yajạu kạ likạạ jạ Ọbasẹ;
46015004	Yabi aKrais yabọnga ẹ, ẹdọ kạ awi atele nwạ yayẹmi ẹ kẹ, adạ yafọọngi yajạu kạ likạạ jạ Ọbasẹ.
46015005	Yabi nwạ odungạnạ obạ aPitẹ, ẹdọ oyeni odungạnạ obaa bạ ketạdạ letu yawẹ bimaa joo yapoo.
46015006	Ẹdọ nwạ oyeni onạng yatoolinẹn yawẹ bạ yasoo yaatakẹ ledu opạli aatạạn tạ yakạạ ẹ kạ kebee sana, mbạ soosoo bidi yayau maa etoom, okpintạ odạ kạ bidi yabạạ kẹ.
46015007	Ẹdọ nwạ onạng Jemsa tạ okạạ ẹ oyeni onạng bạ ketạdạ letu yawẹ ebạạ yakạạ ẹ.
46015008	Kạ kekpongạm, nwạ oyeni onạng tạ nkạạ ẹ, ami wạ ndạ aa ọnẹn wạ obi ọmaana okoolạ.
46015009	Ọsẹnga obaa ami ndạ ketạdạ letu wạ ọnunga ọtaa kẹ ebạạ, ami mmbọọwa tạ yadẹẹ m ketạdạ letu jạ aKrais, ọsẹnga obaa ami nkạại ikọbasẹ yạ Ọbasẹ likpapawai.
46015010	Odạ oblạ kạ kokoolạ kạ Ọbasẹ onạng tạ ndạ boong wạ ami ndạ, kokoolạ kọwẹ kimaa kạ okạạyi m kokpoo, ọsẹnga obaa kạ lọtumajạu, ami nnạng kẹ yonạnạng bạ yọtawa yọtaa bẹ kẹ ebạạ, kạ ẹfa ẹmi oodạ, odạ kokoolạ kạ Ọbasẹ kạ kọya obạ ami.
46015011	Kopạnạnạ kana kana kaa koodạ, kạ kodạ obidạ aminnại obidạ mbạ yanại, boong wạ odạ ọtuuma abaa yayoo kẹ oyinạ wạ Ọbasẹ, wạ amọọn yooyi kẹ yokạạ baa.
46015012	Ẹdọ òodạ aa boong wạ oyinạ wạ amọọn nại baa odạ aKrais yayẹmi ẹ kẹ kạ lobạ, odạ yang ọkaama abaa bidi yajạu yabi, yanẹn bạ yabạ kẹ, bẹ kẹ kạ lobạ yaayẹmi yayau etoom o.
46015013	Òodạ aa boong wạ yanẹn bạ yabạ kẹ nạ yajạu yaaplọka okoowạ obi aKrais wẹ kẹ kạ lobạ yaayẹmi;
46015014	Ẹdọ òodạ aa aKrais yabẹ kẹ yaayẹmi kạ lobạ, okoowạ boong wạ amọọn yinni odạ kẹkanga obaa boong wạ abaa dẹẹya kẹ odạ kẹkanga.
46015015	Kạ ọtaa kẹ maa, òodạ aa Ọbasẹ obi kẹ Kraisa kạ lobạ ọọyẹmi okoowạ amọọn ebạạ yọpai libeem yọgẹnai Ọbasẹ kạ nnạ yojạu ọyẹẹmi kẹ Kraisa kạ lobạ ọsẹnga obaa bạ yabạ kẹ nnạ yajạu yaaplọka okoowạ Ọbasẹ kẹ Kraisa kạ lobạ ọọyẹmi.
46015016	Òodạ aa boong wạ nạ yajạu yanẹn bạ yabạ kẹ kạ lobạ yaayẹmi, okoowạ ndạ aKrais wẹ kẹ kạ lobạ yani yẹẹmi.
46015017	Ẹdọ òodạ aa aKrais yabi ẹ kẹ kạ lobạ yaayẹmi, okoowạ woolfạnnạ libaa lidạ boong kanga, abaa tutumin yayau kạ kekpoo aboong bungạbung ọbaa.
46015018	Nạ oyeni okoowạ ojạu obi, yanẹn bạ yayooyi kẹ Krais kạ lọtumajạu, bạ yabạ kẹ yakpoo kẹ.
46015019	Ofidạ aa odạ mạ etoom imin nkạ nkạ amọọn yeni yẹẹnkẹnẹna obạ aKrais, ẹdọ yọbọọwa kokuu ketoo yọtaakẹ yanẹn mạ ekpoon ebạạ.
46015020	Ẹdọ lọtumajạu odạ, aKrais yayẹẹmi ẹ kẹ kạ lobạ, tạ okoowạ mọọn ojạu obi, yanẹn bimaa bạ yabạ kẹ nạ yayẹẹmi bẹ kẹ, kạ lobạ kayena.
46015021	Adạ lobạ loyạ maa oblạ kạ ọnẹn wana, aajaa kayena, kẹplọka kẹ kạ lobạ kẹyạ maa oblạ kạ ọnẹn wana.
46015022	Adạ oni sẹng kạ Adam yanẹn ebạạ yabạ, aajaa nạ ọsẹng kạ aKrais yanẹn ebạạ yayeni etoom.
46015023	Ọnẹn wanwanaya kạ kẹkaa kẹwẹ nạ ọplọka: Kekạlạeti odạ aKrais, ẹdọ kạ nạ oyạ maa, nạ ọyẹẹmi kẹ yanẹn bạ yabạ kẹ bạ yadạ bạ yawẹ.
46015024	Kạ imaa ọbọọli kẹ, kạ kebee kekpongạmma abloong ebạạ nạ kefukẹn, kạ nwạ nạ ọganna kọkpamma okạạ Ọbasẹ, wạ odạ yaatẹ, kạ nạ ọwẹ kẹ tạ okạbi kẹ kọkpamma, mfa yạ mkpamma lidạn ebạạ kạ kawọng obạ lọsẹ obạ likpamma ebạạ.
46015025	aKrais nạ ọkpamma tutu Ọbasẹ ọsuuwa kẹ yakọkọnanẹn yawẹ oyoo bẹ kạ kapiil kạ yẹfẹtọ yẹwẹ.
46015026	Ọkọkọnanẹn wạ okpongạm wạ aKrais nạ odạạli kẹ maa odạ lobạ.
46015027	Likạạ jạ Ọbasẹ lijại: "Ọbasẹ ọganna kẹ bloong ebạạ oyoo kạ kapiil yẹfẹtọ yẹwẹa." Ẹdọ ofạngạ mọọn kẹ obi, likạạ jạ, "lidạ bloong ebạạ" kaa Ọbasẹ kạ awool liwẹ ligạn, wạ ogạn kẹ bloong ebạạ kạ kapiil kạ aKrais.
46015028	Kạ kebee sạ aKrais nạ odạ ọkpammanẹn kạ abloong ebạạ, Ẹdọ nwạ wạ odạ Wẹẹn wạ Ọbasẹ, nạ oyoo wool liwẹ tạ ọya kạ kapiil kạ Ọbasẹ wạ oganna kẹ bloong ebạạ oyoo kạ kapiil kawẹ. Mạ eti imin Ọbasẹ nạ odạ kikpamma wẹkakạn ebạạ.
46015029	Òodạ aa boong wạ yanẹn bạ yabạ kẹ nạ yajạu yayeni yaplọka yayau etoom, ẹdọ mbọng maa ọkaama yanẹn yablẹẹyi bẹ lowi kạ letu jạ yanẹn bạ yabạ kẹ o.
46015030	Ẹdọ, mbọng ọkaama amọọn kạ awool limọọn yọwawai mọọn lobạ kebee sansanaya o.
46015031	Abaa bẹẹnuwọu, kạ lọtumajạu nwawai m lobạ lewi lewi, ami baa libeem mpa, mạ eti imaa kayena, nyenại utẹẹmdala, ẹnẹẹn ẹmi ẹya kạ abaa ọsẹnga obaa yadạ yanẹn bạ aKrais Jisẹs.
46015032	Ofi yuu kẹ obạ ntẹẹn likoola, mạ Ẹfisọs min oblạ kạ legạn jạ yanẹn, mbọng nạ odạ uluu ọmi, òodạ aa boong wạ yanẹn bạ yabạ kẹ nạ yajạu yaaplọka, adạ yanẹn yajiyi; "Amọọn tạ yoji yoyeni yọwa, ọsẹnga obaa koowạ amọọn nạ yobạ."
46015033	Ọnẹn wạ libeem nnạ ọọpaa, "Kọbọọma kạ kobuuwạ kokạkạwại kẹ lẹmaana jạ lẹyiyi."
46015034	Duukạ ọ kẹn kạ yọbala yọwu akoomạ yebungạbung yẹwu. Aa bimina bạ yabi Ọbasẹ yaayi, njại aajaa tạ onạng baa lẹkalajẹẹn.
46015035	Ọnẹn idi nạ ọblau ojạu ẹ, "Odạ yang nnạ yasẹnga yanẹn bạ yabạ kẹ yaplọka kẹ kạ lobạ yayau etoom o. Odạ naa wool ku mbạ nạ yayeni o."
46015036	Awu kẹnẹndạdu, nwẹ ayi abi akooni ọtimumawẹẹn obi oodạ tạ obạ kẹ, ẹdọ jang oomeen.
46015037	Boong wạ akooni odạ otimumawẹẹn wẹkakạn wạ odạ aa ẹsaama obidạ yatimumabẹẹn yadọyadọ, litiwool jạ nạ limung likpạli oodạ.
46015038	Ọbasẹ okạạyi otimumawẹẹn imaa wool jạ lidẹi yẹ, okạạyi otimumawẹẹn wanwanaya wool liwẹ bleng bleng.
46015039	Ẹdọ woolmun jạ abloong bạ yẹwuuyi etoom ebạạ maa liisenạ, yanẹn yayeni woolku jana, ẹdọ ntẹẹn nyeni woolmun ku lidọlidọ, yọnọọn yoyeni wool ku lidọlidọ, ẹdọ ẹsau eyeni wool ku liwẹ.
46015040	Wool liyau kaa jạ lidạ wool kawọnga, wool liyau kaa kayena jạ lidạ wool lọsẹ, odạ yọyuu bạ yọyau kạ abloong kawọnga yodạ kopạnạnạ obaa yọyu bạ yọyau kạ abloong lọsea.
46015041	Lewijẹẹn leyeni yọyuu ku jana, ẹpẹ eyeni lọyuu ku lọdọlọdọ, mkpọkpọna nyeni lọyuu ku bleng, ẹdọ yọyuu bạ ẹkpọkpọna yana adạ yodạ bleng obạ mkpọkpọna ndọndọ.
46015042	Aajaa ndạ nạ odạ kạ yanẹn bạ yabạ kẹ nạ yaplọka kẹ kạ lobạ. Kạ nnạ yabọnga jẹ, odạ wool jạ nạ libạngạ libạ kẹ, kạ nnạ yayeni jẹ odạ wool jạ nạ limung lijạu jang liibạ.
46015043	Kạ nạ yabọnga jẹ odạ wool jẹ libuuwạ liyeni limẹẹm, kạ nạ liplọka kẹ nạ liyi liyeni litawa.
46015044	Kạ nạ yabọnga jẹ, odạ wool ẹnẹnẹẹna, kạ nnạ liplọka kẹ nạ odạ wool kudạnna. Òodạ aa wool ẹnẹnẹẹna liyau kaa, ẹdọ wool kudạnna nạ liya kaa.
46015045	Adam wạ odạ kekạlạeti ọkọi kẹ ọnẹn wạ owuuyi etoom, odạ Adam wạ okpongạm ọkọi kẹ kudạn aJisẹs Krais, odạ Kudạn kạ kokạạyi etoom.
46015046	Kudạn maa odạ kokạlạeti, wạ okạlạeti odạ ẹnẹnẹẹna, Kudạn mmạ kototolại kaa,
46015047	Adam wạ okạlạeti yatoo lọsẹ yabolạ ẹ odạ lọsẹ, ẹdọ Adam yapoowa oblạ kạ Lẹbọọlkạm kawọnga.
46015048	Yanẹn bimin bạ yadạ wạ lọsẹ, mbạ yadạ ọnẹn imin wạ yatoo lọsẹ yabolạ, yanẹn bimin bạ yadạ wạ kawọng, mbạ yadạ ọnẹn imin wạ oblạ kạ Lẹbọọlkạm kawọnga.
46015049	Adạ amọọn too koseenạ kạ ọnẹn wạ yatoo lọsẹ yanạng, aajaa kayena amọọn nạ yotạ koseenạ kạ ọnẹn lẹbọọlkạmma jạ Ọbasẹ.
46015050	Abaa bẹẹnuwọu, ami nyinni baa boong imin, boong wạ yatoo amun obạ yayi yanạng, ọọfẹya tạ omlee kạ kọkpamma kạ Ọbasẹ. Ẹdọ boong wạ nnạ obạ kẹ, ọọfẹya tạ oyeni boong wạ nnạ ojạu kẹ oobạ.
46015051	Kala kotung, ami nyinni baa koduuwạ kimin, mbi amọọn ebạạ kẹ yoobạ, odạ nạ yakạạ mọọn ebạạ wool lipẹ lipẹ.
46015052	Nạ yopạnnạ mọọn kẹ kạ obee pipiwẹẹn, aa ajẹẹn lẹkaami. Kạ nnạ lokomplạng lowiạ. Bạ yabạ kẹ nạ yaplọka kẹ, jang yamung yabạ.
46015053	Ẹdọ wool jimin jạ nnạ libạ nạ lipạnnạ jẹ kẹ likọ kẹ wool jạ nnạ liya jang libạ. Wool jạ nnạ liduba kẹ nạ lipạnnạ jẹ kẹ likọu kẹ wool jạ nnạ lijạu kẹ liiduba.
46015054	Kạ kebee sạ awool jạ libại kẹ nạ ligạnạ jẹ wool jạ nạ lijạu jang kẹ liibạ, ẹdọ wool jạ nạ liduba nạ ligạnạ jẹ wool jạ nạ lijạu jang kẹ liiduba; likạạ jạ Ọbasẹ nạ lidạbạ jẹ lọtumajạu jạ lijại: "Ọbasẹ okạbikẹ lobạ. Ọsuuwa jẹ kẹ ebạạ ebạạ."
46015055	"Lobạ o! Dẹndẹ odạ kọsuuwa kẹ kọwu o. Lobạ o! Dẹndẹ odạ ẹfa ẹwu tạ afi o."
46015056	Ẹfa yạ lobạ lotoo lọfi ọnẹn, eblạ kạ kebungạbung, ẹdọ ẹfa yạ aboong bungạbung eblạ kạ nsọ.
46015057	Odạ saam oyeni Ọbasẹ, wạ okạạyi mọọn kọsuuwa kẹ kạ koblạ dạ kọbọọ kạ aTata ọmọọn Jisẹs Krais.
46015058	Abaa bẹẹnuwọu yami kẹdẹiya, baa bee yatawa, baa kaayungạ kạ kebee sansanaya, baa gạnnạ wool libaa ebạạ kạ yonạnạng bạ aTata, ọsẹnga obaa, abaa yayimạ kẹ yabi bọng bọng maa odạ wạ anại akạạ Ọbasẹ wạ nạ okpoo obidạ odạ kẹkanga.
46016001	Kạ ọgẹna limaan jạ abaa naai tạ yakạạ yanẹn bạ Ọbasẹ dạ aJudiya, baa nạng boong wạ ami nni nnyinni kẹ nkọbasẹ yạ nyau dạ aGalesiya tạ yanạng.
46016002	Kạ lẹkọbasẹwi janjanaya ikọbasẹ, ọnẹn, ọnẹn tạ ọbana daa lẹmaankpọng, adạ nwạ oyeni mkpạli obạngạ, opongại jẹ kẹ, oblạ maa kạ nạ nyạ maa abaa kọmaan tawa yaanạng.
46016003	Kạ ami nạ nyạ daa ami nạ nkạạ yanẹn bạ abaa pimạ kẹ nwẹnẹ kotạnia, ntạ ntoom bẹ tạ yatạ kotoon kọbaa yakọu dạ aJerusalẹm.
46016004	Òodạ aa boong wạ ọbọọwa kẹ ami kayena tạ ntooli bẹ nkọu, mbạ nạ yakọu obạ ami.
46016005	Ami nnạng kẹ yọbala tạ nsẹnga m dạ kọpaa kạ aMasidoniya, nwọọni kẹ dạ nạ mfuka nkạạ baa.
46016006	Odạ ọfẹ, ami nạ nya obạ abaa kạ obee pipiwẹẹn, obidạ nkạbi kẹ kebee tạ nya daa mạ kebee kekoowa maa dạ nạ ọfẹya yaakaam kạ kọsẹnga kọmi, dạ apaa yanyanaya yạ ami nạ nkọu.
46016007	Nwooyi tạ nkạạ baa kạ obee pipiwẹẹn kạ nạ mbọlai. Ami nnẹnayẹẹn tạ nya obạ abaa kạ kobee kpọọl, òodạ aa boong wạ aTata ọdẹya.
46016008	Ami nạ nya mạ Ẹfisọs min tutu lewi kọnangai kạ aPẹntikọs.
46016009	Ọsẹnga obaa lowạni jạ lodeen tạ ntạ nnạng yonạnạng bạ yọtawa, lokuuwạ kẹ lokạạ m, ẹdọ yanẹn yatuum yasoo bạ yakpayi m eti.
46016010	Òodạ aa boong wạ aTimoti oyạ kaa, baa kạạ yajạu yabi yanaani ẹ yakoolạ okoolạ kebee sạ nạ ọya obạ abaa, ọsẹnga obaa nwạ otoo yonạnạng bạ aTata adạ ami ntoo.
46016011	Ọnẹn wẹ kạ ọnunga nnạ odạạli, kọmbọọ baa kaam ẹ kẹ dạ nạ oblạ maa ọwọọn opạnạ m kẹn kọfai. Ami mkpenại yẹ tạ oyạ maa obaa abẹẹnuwọu.
46016012	Kạ ọgẹna wẹẹnuwọu ọmọọn aPolos; ami nnikaani ndeennại yẹ kaani tạ ọkọu opimạ baa daa obạ abẹẹnuwọu bidaa, nwạ wẹ ọọdẹi tạ ọkọu daa ajajimina, odạ nwạ nạ ọkọu kebee sạ nwạ oyeni lowạni.
46016013	Baa kẹ kaadọọwa, baa bee ọtawa kạ awoolfạnnạ libaa, baa nnạ ọọkala, baa tawa wool,
46016014	Baa nạng boong wanwanaya kạ kẹdẹi.
46016015	Nwẹ abaa yabala baa kẹ Sitifanasa, obạ ẹtọ ẹwẹ abaa bẹẹnuwọu. Mbạ yanidạ kekạlạeti tạ yadạ bạ ketooli Krais dạ kọkpaa kạ Akaya, ẹdọ mbạ yaganna kẹ ntoom mbẹ tạ yaakaam, yayeni yanạng yonạnạng yakạạ bạ ketooli Krais apaa yanyanaya.
46016016	Mbeemi baa tạ yamẹẹm letu yakạạ yanẹn bạ yadạ aajaa ebạạ, obạ ọnẹn wanwanaya wạ onạngi yonạnạng obạ mbạ ogạnạ ẹ bẹ kạ ẹtẹẹm.
46016017	Ami naani yutẹẹmdala kạ keyạ maa sạ abạ aSitifanas, obạ aFọtunetus, obạ aKayikus, ọsẹnga obaa adạ yayau min, odạ aa mạ ofidạ abaa yayau maa.
46016018	Mbạ yagạn wọfai kạ ẹtẹẹm ẹmi obaa yẹ baa, ọkaama yanẹn bạ yadạ aajaa yabọọwa kẹ abaa tạ yatạni bẹ.
46016019	Nkọbasẹ yạ nyau dạ kọkpaa kạ Esiya nkạạ baa lẹdẹ. Akwila obạ aPrisiliya mbạ obạ ikọbasẹ yạ emlenni dạ ẹtọ ẹbẹ yakạạ baa lẹdẹ.
46016020	Bẹẹnuwọu, baa yayau min ebạạ yakạạ baa lẹdẹ. Baa kạạ ọnẹn idi obaa idi lẹdẹ, yablamma ẹ kạ kẹdẹi sạ yanẹn bạ Ọbasẹ.
46016021	Ami, aPọọl, mfọọngi nkạạyi baa lẹdẹ jimin obạ kọbọọ kọmi.
46016022	Òodạ aa boong wạ ọnẹn obi kẹdẹi sạ aTata ooyeni, kolimạ tạ kọya kokạạ ẹ. (Maranatha) aTata ọmọọn fukẹn!
46016023	Kokoolạ kạ aTata Jisẹs tạ kọya obạ abaa.
46016024	Kẹdẹi kẹmi tạ kẹyau obạ abaa ebạạ abaa yanẹn bạ aKrais Jisẹs. Tạ odạ aajaa.
47001001	Ami, aPọọl wạ ndạ ketạdạ letu wạ aKrais Jisẹs kạ yibala fạ Ọbasẹ obaa aTimoti wạ odạ wẹẹnuwọu ọmọọn kạ aKrais. Amọọn yọfọngi yokạạyi bẹẹn bạ Ọbasẹ dạ lopoon jạ aKọrẹnt obạ yanẹn bạ Ọbasẹ ebạạ bạ yayau dạ kọkpaa kạ Akaya.
47001002	Ọbasẹ wạ odạ Uwọu ọmọọn, obạ aTata Jisẹs Krais tạ okạạ baa kokoolạ obaa wọfai.
47001003	Tạ yojạu Ọbasẹ saam, obạ yaatẹ wạ aTata Jisẹs Krais, Uwọu wạ oyeni ekutẹẹm, obạ Ọbasẹ wạ okạạyi ntẹẹmfawa.
47001004	Nwạ okạạyi mọọn ntẹẹmfawa kạ agạgạ amọọn ebạạ, oblạ maa yotạ ntẹẹmfawa yạ amọọn naani dạ kọbọọ kạ Ọbasẹ yạ fawa yanẹn yadọyadọ ntẹẹm kạ agạgạ ebạạ.
47001005	Adạ amọọn naani libini soosoo kạ aKrais, ẹdọ aajaa kayena Ọbasẹ nạ ọfawa mọọn ntẹẹm kạ nti soosoo oblạ kạ aKrais.
47001006	Kạ amọọn naani libini odạ oblạ maa abaa yanaan ntẹẹmfawa yayeni yanaan kọwadakẹ. Kạ amọọn naani ntẹẹmfawa abaa tutu yanaai ntẹẹmfawa obạ ẹfa yạ nạ enạng baa tạ ọfẹya baa tạ yanaan kạ komạmmạ libini jạ amọọn yii kẹ.
47001007	Ọkaama amọọn jang kẹ yọọlaamma tạ yọnẹna yẹẹn yọgẹna baa ọsẹnga obaa amọọn yoyimạ kẹ yobi, adạ abaa tooli mọọn yanaan libini, aajaa kayena, ndạ abaa nạ yatooli mọọn yanaan ntẹẹmfawa.
47001008	Abaa bẹẹnuwọu, amọọn yowooyi tạ yọbala baa yọgẹna agạgạ yạ amọọn niyeni kẹ dạ kowuu kạ Esiya. Agạgạ imaa adạm kẹ wodeen ayeni adoowạ, ẹdọ amọọn yẹẹn kẹnẹnna yooyeni yobi nạ yayau etoom.
47001009	Kạ lọtumajạu amọọn yọbala mọọn nạ yobạ kẹ, odạ imin odạbạ ẹ dạ nạ yojạu ngạm kaa awool limọọn yoopeyạ, odạ kạ Ọbasẹ wạ ọyẹẹmai kẹ yanẹn bạ yabạ kẹ.
47001010	Kạ kebee sạ kẹbọọli kẹ, nwạ ọkaami mọọn kẹ kạ aboong kalakaal wạ odạ lobạ, ẹdọ kạ awi lokạạwa, nwạ nạ oyeni ọkaam mọọn. Amọọn yoyeni kẹ yẹẹn kẹnẹnna kạ nwạ yobi, nwạ nạ ọkọu lokạ ọkaam mọọn.
47001011	Abaa kayena nạ yaakaam mọọn kạ yatạm keyi, oblạ maa yanẹn soosoo nạ yajạu Ọbasẹ saam kạ legạn lẹmọọn kạ koyonnạ kạ Ọbasẹ okạạyi mọọn kạ kọpọọna yatạm bạ yanẹn soosoo.
47001012	Boong wana wạ amọọn too yonạngi ẹnẹẹn odạ, yọbala yọmọọn bạ yodạ gboong, amọọn yowuuyi etoom lọtumajạuwa, ẹbaniban kạ kofạnạnạ kọmọọn obạ abaa. Ẹdọ amọọn yotạ yọmaanayu bạ Ọbasẹ bạ yodeen yọbọọma obạ abaa, otu kạ amọọn fitooli yoyimạyimạ ekpoonna imina.
47001013	Boong wạ amọọn fọọngi yokạạyi baa, odạ wạ abaa nạ yabạngạ tạ yayeel ofạngạ baa. Ami nyoo kẹ mbi nạ ofạngạ baa kaani.
47001014	Adạ abaa yeni kẹ kofạngạ kạ abloong bidi bạ yẹgẹna mọọn. Ẹdọ mạ Lewi jạ aTata Jisẹs Krais, nạ ofạngạ baa ọtakẹ maa adạ abaa nạ yatạ mọọn yanạng ẹnẹẹn, adạ amọọn nạngi ọsẹnga obạ abaa.
47001015	Ami nyookẹ kạ lọtumajạu, ọkaama nnạng yọbabaan tạ nkạlạeti mpimạ baa dạ nạ yayeni yanaan koyonnạ kạ nti mpoo.
47001016	Ami nninại kọbana kạ nạ ntạ mpimạ baa kạ nkuuyi Masidoniya, obaa kạ nạ nyeni nwọọni daa, oblạ maa abaa yakạạ m nkaami kạ nạ ngabaa kọsẹnga nkọu dạ lọsẹ jạ aJudiya.
47001017	Abaa, wạ ọdọ nạ yabimai boong wạ ọkaama ami mpạnại kẹ yọbabaan yọmi, nwẹ ami mbibi min kẹ yọbala njẹn nnại o. Ami mbi dạ aa yanẹn ekpoonna, bạ nạ yajạu kẹ "Eiya" yayeni yajiyi "Ee ee" o.
47001018	Adạ Ọbasẹ odạ kenại lọtumajạu, likạạ jimin jạ amọọn yinni baa "Eiya obaa Ee ee" oodạ.
47001019	Ọgẹna aJisẹs Krais, Wẹẹn wạ Ọbasẹ wạ ami obạ aSailas obạ aTimoti wạ amọọn yooyi ikọbasẹ ẹwẹ kạ kẹwọọyi kẹbaa, nwạ ọnẹn wạ odạ "eiya" obaa "ee ee" oodạ, odạ, nwạ odạ Ọbasẹ wạ ojiyi eiya kebee sansanaya.
47001020	Oblạ kạ nwạ liwaki jạ Ọbasẹ ebạạ odạ eiya. Imaa ọkaama oblạ kạ nwạ amọọn yojiyi "Tạ odạ aajaa", ẹdọ Ọbasẹ ọnaan ntọọnga.
47001021	Odạ Ọbasẹ kạ awool liwẹ onại mọọn obạ abaa tạ yobee yọtawa kạ aKrais, ẹdọ nwạ oyeni opimạ mọọn kẹ oyoo kọpaa okạạ wool liwẹ.
47001022	Nwạ ogạn mọọn kepolạ kẹwẹ kạ awool tạ okoowạ ojạu amọọn yodạ bạ yawẹ, oyeni ogạnạ Kutumadạn kọwẹ kạ ntẹẹm mmọọn tạ kodạ boong ọtuuma kạ liwaki liwẹ jạ nwạ oyooyi kaa okạạ mọọn ebạạ.
47001023	Ami ndẹ Ọbasẹ wạ oyi kẹ ẹtẹẹm ẹmi kamlee, tạ odạ kẹnọọma kekạạ ọmi, boong wạ ọkaama daa Kọrẹnt nyạ odạ dạ nạ njạu baa agạgạ nnkại.
47001024	Òodạ aa kạ amọọn jaakai tạ yoyin baa boong wạ abaa nạ yayoo kạ lọtumajạu ọsẹnga obaa yabee ọtawakẹ kạ awoolfạnnạ. Yoduukạ yowooyi tạ yọbọọma obạ abaa yonạng yonạnạng, oblạ maa abaa yayeni yudala.
47002001	Ọkaama ẹdọ, ami mpạli kẹ ọtatawa mbi, ami baa nnạng tạ ọkọnni baa obạ kopimạ kọdọkọdọ.
47002002	Òodạ aa ami nại tạ ọkọnni baa, nnẹ nạ onạng ẹtẹẹm ẹdaan. Nwẹ abaa bạ nnại kẹ tạ ọkọnni oodạ o.
47002003	Legạn jạ lẹkaama, ami nfọọngi nwẹnẹ imaa, onidạ kạ ami mbi nwoi tạ mpimạ baa, ọsẹnga obaa mpimạ baa mạ kebee simaa nạ yanạng boong wạ nạ ntạ mpin. Ẹdọ abaa yadạ yanẹn bạ nạ yanạng ẹtẹẹm tạ ẹdaan, ami nyoo kẹ mbi kạ kebee sạ ami nạ nya kạ yudala, abaa ebạạ tutu nạ yayau kạ yudala.
47002004	Ami nnifọọngi baa obạ agạgạ yạ adeen, obạ atẹẹmpeen, ẹdọ nyeni nfọọng baa obạ ayeenyẹẹn soosoo, legạn jạ ami nyeni tạ nạng baa yapin oodạ, odạ tạ nạng baa yayimạ kẹdẹi sạ ami nyeni obạ abaa ebạạ.
47002005	Òodạ aa ọnẹn wana ọtaali kẹ kọpina kạ kẹwọọyi kẹbaa, miin ọọtali okạạ, odạ okạạyi baa ebạạ. Nwạ ọtaali kọpina okạạ yanẹn ebạạ obidạ bidi. (Ami boong imin njại tạ nnạng boong bungạbung wạ ọnẹn imaa onại tạ odạm ọtaa kẹ kạ lokạ jạ yanẹn)
47002006	Lotạmạ jimin jạ abaa soosoo kạại kẹ ọnẹn imin lobạngạ ẹ kẹ.
47002007	Ajajimina, baa blạkẹ kaa yakạạ ọnẹn imin yayeni yanạng ẹtẹẹm tạ ẹdaal ẹ oblạ maa yamaana ẹ dạ nạ ojạu wẹ kẹ ẹtẹẹm oosodạ ọlaama kẹ ebạạ.
47002008	Ọkaama, ami ndeennại baa, tạ yanạng ẹ oyimạ ojạu, nwạ otuum ọdẹ baa dẹnẹnẹ.
47002009	Ami nnifọọngi nwẹnẹ imaa nkạạ baa, oblạ maa tạ nyoomạ baa, nyeni mkpenạ nkạạ òodạ aa yayonnạ baa kẹ wool kebee sansanaya tạ yamẹẹm letu yakạạ m.
47002010	Ọgẹna kạ ami mblại kẹ kaa nkạạ ọnẹn, òodạ aa kạ lọtumajạu boong ọya maa wạ ami nwooyi tạ mblạkẹ kaa nkạạ nạ nnạng kạ lokạ jạ aKrais ọsẹnga obạ abaa.
47002011	Oblạ maa aSẹtan ojạu mọọn uluu ooji ọsẹnga obaa amọọn yoyimạ kẹ boong wạ odạ yọbabaan yọwẹ.
47002012	Kạ kebee sạ ami nyạ dạ aTrọwas tạ nyoo lẹkawa yiyayi jạ lẹgẹna Krais, ami nkạạ dạ aTata okuuwạ kẹ eti okạạ yonạnạng yọwẹ dạ apaa idaa.
47002013	Odạ ami nyeni yiwọwọngi kạ ẹtẹẹm, ọsẹnga obaa kạ obi m ọọfẹ tạ nkạạ Taitusa wạ odạ wẹẹnuwọu ọmọọn, ọkaama ami njạu yanẹn bạ yayau daa tạ yayau yakoolạ, ẹdọ mblạkẹ nkọu dạ aMasidoniya.
47002014	Amọọn tạ yọtọọnga Ọbasẹ, ọgẹna kạ kebee sansanaya, nwạ onạngi mọọn tạ yoyeni kọsuuwa kẹ kạ amọọn totolại Krais. Ọbasẹ otoo mọọn tạ onạng oyinạ wạ ọgẹna Krais oyinạ imaa odạ aa koploong kạ kowoomi kọdal kạ kọlaama kẹ apaa yanyanaya.
47002015	Ọgẹna amọọn yodạ aa ebạạm yạ ẹdaali koploong yạ aKrais otoo oyoo ẹyau okạạ Ọbasẹ yạ koploong kọwẹ kọlaama kạ kẹwọọyi sạ yanẹn bimaa bạ Ọbasẹ ọwali kẹ obaa yanẹn bimin bạ yakpoi kaa.
47002016	Ẹdọ yanẹn bimaa bạ yadạ kekpoi kaa amọọn yodạ aa koploong jinajin kạ kọtalai lobạ, odạ bimaa bạ yayenại kọwada kẹ yadạ aa koploong daladal kạ kọtalai etoom.
47002017	Amọọn aa yanẹn soosoo bidaa yoodạ, mbạ yanạngi oyinạ wạ Ọbasẹ aa kọplasẹnga kạ nnạ yatạ yayeni uluu. Odạ kạ lokạ jạ Ọbasẹ amọọn yonạngi oyinạ wạ Ọbasẹ obạ ntẹẹm mọọn ebạạ. Amọọn yonạngi oyinạ wạ Ọbasẹ aa yatoomnẹn bạ nwạ otoomi, obaa aa yanạnạngnẹn bạ aKrais.
47003001	Nwẹ imin ọtọngai aa odạ amọọn yoyeni yọtọọngai wool limọọn o. Amọọn nwẹnẹ yạ nạ yotạ yoyin wool limọọn yokạạ baa yoowoi, adạ yanẹn bidi yanạngi. Obidạ nwẹnẹ yạ nnạ nkạạ mọọn ẹfa mmạ yomung yoyạ kaa yoowoi.
47003002	Abaa kạ awool libaa yadạ nwẹnẹ yạ amọọn yeni, yạ yafọngi kẹ kạ ntẹẹm mọọn yakạạ ọnẹn wanwanaya tạ yeel oyimạ.
47003003	Imin ogbongạ kẹ obi aKrais kạ awool liwẹ nwạ ọfọngi nwẹnẹ imin, oblạ kạ amọọn ọkọnga yẹ, yaafọọngi kạ awẹnẹta odạ yafọọngi yẹ obạ Kutumadạn etoomma kạ ntẹẹm yạ yanẹn.
47003004	Yojại imin ọsẹnga obaa yoplạkạngạm kạ Ọbasẹ oblạ kạ aKrais.
47003005	Amọọn yobạng yojạu, amọọn yotoo mbọọ mọọn nyạ nyạ yonạng yonạnạng bimin ebạạ, kebạng kenại kẹmọọn keblạ kạ Ọbasẹ.
47003006	Odạ Ọbasẹ nwạ onại mọọn tạ yoyeni kebạng tạ yonạng yonạnạng kạ kokpoo kọpẹkọpẹ. Mina odạ kokpoo kọpẹkọpẹ, nsọ yạ yafọngi ọfọfọng kootoo odạ kokpoo Kutumadạnna. Nsọ yạ yafọngi ọfọfọng ntalai lobạ, odạ Kutumadạn kokạạyi etoom.
47003007	Nsọ yạ aMosis yani fọọngi ọfọfọng kạ lẹtaa, kogbongạ kẹbọọla sạ Ọbasẹ kọwaal kebee sạ yakạạyi nsọ maa, okpintạ odạ kạ kogbongạ kẹbọọla sạ Ọbasẹ kọyau kạ lokạ jạ aMosis kọgai kẹ odạ konitum kọtawa, yanẹn bạ Izirẹl bẹ onifẹẹ tạ yakpenạ ẹ. Kọkpamma nsọwa yạ aMosis kọtalai lobạ. Òodạ aa kọkpamma kimin kotoo lobạ obạ kẹbọọl sạ kedạmi aajaa,
47003008	Odạ imaa okoowạ obi kẹbọọl sạ keyạ maa obạ kọkpamma kạ Kutumadạn nạ kedạm kẹta kẹ ebạạ.
47003009	Òodạ aa kọkpamma kạ kọtalai lotạmạ obạ lobạ koyeni kẹbọọl, okoowạ obi kọkpamma kạ kọtalai kedindinạ nạ koyeni kẹbọọl sạ kẹta kẹ maa.
47003010	Nạ yobạngạ yojạu yobi, kẹbọọl sạ kẹẹwali kẹta kẹ kẹtambọọl, sạ kẹni waali dẹnẹnẹ ijaani keblạ kẹ.
47003011	Òodạ aa kọtam kpoo kạ koonni yau maa kạ obee pipiwẹẹn koyeni kẹbọọl okoowạ obi kokpoo kọpẹkọpẹ kạ nạ kọya kạ ayoyoyo nạ koyeni kẹbọọl kọta kẹ.
47003012	Ọsẹng obaa kạ amọọn yeni kẹ yẹẹn kẹnẹnna imin, amọọn yọkaal yooyeni
47003013	Amọọn aa aMosis yoodạ wạ okpạnạ ẹ kẹ ẹplọọng kạ lokạ oblạ maa yanẹn bạ Izirẹl yajạu yaakạạ dạ kọwaali lokạạwa lọwẹ kọsẹngi kọgai kẹ.
47003014	Odạ yanạng ntẹẹm mbẹ mpạnạ kẹ yọbala yọbẹ, ẹdọ otạ oyạ mạ lewi jimin, yatạ ẹkọ yakpạnạ kẹ ntẹẹm mbẹ, adạ mbạ yayeeli nwẹnẹ yạ kọtamkpoo. Odạ kebee sạ ọnẹn ọdẹya kẹ kạ aKrais nạ ofodạ ẹ kẹ ẹkọ imaa.
47003015	Odạdạ iyaasi, kebee sạ mbạ yayeeli nsọ yạ aMosis ẹkọ imaa ekpenại kẹ yọbala yọbẹ.
47003016	Odạ kạ kebee sạ ọnẹn osodạ ẹ opạnạkẹn Tata nạ ofodạ ẹ kẹ ẹkọ.
47003017	Ajajimina, aTata mạ apaa imin oodạ odạ Kutumadạn, ẹdọ apaa yanyanaya yạ Kutumadạn kạ aTata kọyau kọwada kẹ kọyau daa.
47003018	Ẹdọ amọọn ebạạ yokoowại kẹbọọl sạ aTata kạ likạạ limọọn. Yopạnại mọọn kẹ tạ yodạ aa nwạ. Ẹdọ kẹbọọl kẹwẹ sạ kedeen kẹblẹngai mọọn kạ awool. Kẹbọọl simin keblạ kạ Tata wạ odạ Kutumadạn.
47004001	Ọbasẹ okạạ mọọn kẹ yonạnạng bimin kạ ekutẹẹm ẹwẹ ọkaama wool mọọn kẹ liimẹẹmi.
47004002	Amọọn yọbana kẹ dạ kọpaa yenại liduuwạa ebạạ obaa bloong bạ yedạ lẹkalajẹẹnna, amọọn lẹmaana yẹkpania yoonạngi, obidạ yokạbi kẹ likạạ jạ Ọbasẹ. Amọọn yokpei lọtumajạu gboong, yoyeni yokoowại ọnẹn wanwanaya yanẹn bạ amọọn dạ. Ẹdọ mbạ nạ yabạngạ yayimạ kạ ntẹẹm mbẹ linẹnku jạ amọọn dạ kạ lokạ jạ Ọbasẹ.
47004003	Òodạ aa boong wạ lẹkawa yiyayi jạ amọọn yooyi odạ boong koduuwạ, odạ boong koduuwạ nkạnkạ okạạ yanẹn bạ yakpoi kaa.
47004004	Ọbọọl kutana wạ ọkpamma ekpoon imin obilạ kẹ yọbala bạ yanẹn bạ yabi Ọbasẹ kạ lọtumajạu yaayooyi. Mbạ bẹ ọọfẹ tạ yakạạ kogbongạ kạ lẹkawa yiyayi jạ lẹgẹna kẹbọọl sạ aKrais, wạ odạ kosenạ kạ Ọbasẹ dẹnẹnẹ.
47004005	Ọgẹna amọọn wool limọọn oodạ amọọn yooyi yọgẹnai, amọọn yooyi yọgẹnai aJisẹs Kraisa aa aTata, ẹdọ kạ awool limọọn yodạ aa yanạnạngnẹn yabaa kạ legạn jạ aJisẹs.
47004006	Kạ kebee sana, Ọbasẹ ojại, "Kogbongạ tạ koblạ kạ kewibloong kọwaal" Mina mmạ odạ kpaa Ọbasẹ wạ oninại kogbongạ kọwẹ kọwaal kạ ntẹẹm mmọọn tạ onạng mọọn yoyimạ yojạu nwạ odạ kogbongạ kimin kạ kodạ kọwaali kẹbọọla kẹwẹ. Nkạ amọọn kạại kạ lokạ jạ aKrais.
47004007	Lẹkawa yiyayi jạ Ọbasẹ ledạ aa bloong bạ yẹtawa ẹpla, odạ amọọn bạ Ọbasẹ okạạyi tạ yoyooyi yodạ aa yosowạ kakali bạ yatoo kẹsẹkpọ yanạng. Imin okoowạ obi ẹfa yạ edeen yạ amọọn too yonạngi yonạnạng kalakaal bimaa ebạạ eblạ kạ Ọbasẹ, kạ amọọn eeblạ.
47004008	Amọọn yoyenại agạgạ yạ ayau akpamma mọọn kẹ ebạạ, odạ amọọn kọsuuwa kẹ yooyeni. Eti yẹdọ yotoo ntẹẹm mpoo, odạ amọọn kẹ yọọlaamma tạ yoyeni yẹẹnkẹnẹna kạ etoom kewuuyi.
47004009	Amọọn yoyeni yakọkọnạnẹn soosoo odạ Ọbasẹ mọọn ọọganna, yawooli mọọn kẹ eti yẹdọ mọọn kẹ yaafi.
47004010	Kebee sansanaya amọọn yotoowại lobạ jạ aJisẹs kạ awool limọọn oblạ maa, yanẹn yabạngạ yakạạ etoom yạ aJisẹs kạ awool limọọn.
47004011	Kạ etoom ẹmọọn ebạạ yoni yawai kạ agạgạ lobạa ọsẹnga obaa Jisẹs dạ nạ oblạ maa etoom ẹwẹ nạ ekoowạ kạ awool limọọn.
47004012	Imin okoowạ obi lobạ lọyau kạ yonạnạng kạ amọọn, odạ etoom ẹya kạ yonạnạng kạ abaa.
47004013	Yafọng kẹ kạ nwẹnẹ yạ Ọbasẹ yajạu: "Ndẹya kẹ nwạ ọkaama ntọngai" Adạ amọọn yeni kpaa woolfạnnạ jimaa jana, amọọn tutu yọdẹya kẹ kạ nwạ ọkaama yọtọngai.
47004014	Amọọn yoyimạ kẹ yobi Ọbasẹ wạ ọyẹẹmi kẹ Tata Jisẹsa kạ lobạ tạ owuuyi etoom nạ ọyẹẹmi mọọn kẹ kayena obạ aJisẹs, oyeni odạạli mọọn ofạnạ obạ abaa otạ ọkọu kạ lokạ lọwẹ.
47004015	Bloong bimin ebạạ yẹyau yekạạ baa. Ẹdọ ọkaama adạ kokoolạ kạ Ọbasẹ kopạnnại yanẹn bạ yasoo osoosoo, mbạ nạ yakạạ Ọbasẹ ntọọnga kạ yatạm obaa saam kejại wạ ọtaa kẹ maa oblạ maa Ọbasẹ ọnaan kẹbọọl.
47004016	Imaa ọkaama amọọn jang kẹ yọọmẹẹmi okpintạ odạ dạ awool limọọn amunna litatamai kẹ liyeni limẹẹmi kẹ, odạ Kudạn kạ kọyau mọọn kamlee, yanạng kẹ tạ kodạ kọpẹkọpẹ kạ lewi janjanaya.
47004017	Amọọn yoyenại agạgạ yạ anunga kạ obee pipiwẹẹn, odạ agạgạ imaa akaami mọọn tạ yọnaan kẹbọọl ayoyowa. Ẹdọ kẹbọọl ayoyowa simaa kedạm kẹta kẹ agạgạ.
47004018	Ọkaama, amọọn yọbalai mọọn yọgẹna bloong bạ nạ ojạu mọọn ọọfẹ tạ yokạạ, boong wạ amọọn nạ yokạạ oodạ. Bloong bạ amọọn nạ yokạạ yẹyau kạ obee pipiwẹẹn. Ẹdọ bloong bạ nạ ojạu mọọn ọọfẹ tạ yokạạ nạ yẹyau kạ ayoyoyo.
47005001	Ọgẹna amọọn yoyimạ kẹ yobi kạ kebee sạ likuul jạ amọọn wuuyi kaa min, (jạ lidạ wool limọọn mạ ekpoon) yaayai kẹ Ọbasẹ nạ oyeni ẹtọ kạ Lẹbọọlkạm lẹwẹ jạ nnạ okạạ mọọn tạ yowuuyi kaa, lekạm jạ onại kạ awool liwẹ jẹ nạ lẹya kạ ayoyoyo.
47005002	Mạ kebee simin yọtẹngi keyimạ kebee obạ kebee ọsẹnga obaa adẹẹyi amọọn tạ yogạnạ mọọn wool Lẹbọọlkạm kawọnga.
47005003	Oblạ maa amọọn yogạn mọọn jẹ, yajạu mọọn yaakạạ aa yanẹn bạ yaabi wool yaatoo.
47005004	Adạ amọọn wuuyi kạ awool jimin ekpoonna amọọn yotoo atoo yoyeni yotooi kobạdungạ. Òodạ aa kạ amọọn wooyi tạ yodoo wool limọọn ekpoonna imin, odạ amọọn yowooyi tạ yagạn mọọn wool. Lẹbọọlkạm kawọnga oblạ maa wool jimin jạ nạ libạ kẹ nạ lipạnnạ jẹ kẹ ebạạ obạ etoom.
47005005	Ọbasẹ odạ imin wạ oyonnạ mọọn kẹ okạạ mọọn kopạnnạ kẹ kimin, okạạ mọọn Kutumadạn kọwẹ aa ntọọma kạ abloong ebạạ bạ oyooyi mọọn kaa.
47005006	Ọkaama, kebee sansanaya amọọn yọtawai ẹtẹẹm. Amọọn yoyimạ kẹ yobi adạ amọọn wuuyi mạ awool jimin, amọọn yoblạ kẹ opạpạlạ obạ lekạm jạ aTata.
47005007	Amọọn yowuuyi etoom oblạ kạ awoolfạnnạ kạ abloong bạ nạ yokạạ ooblạ.
47005008	Amọọn yọtawai ntẹẹm. Ofi ọdẹẹ m tạ nganna wool jimin nkọu nwuuyi kạ lekạm jạ aTata.
47005009	Amọọn yowooyi tạ yọdaal Ọbasẹ ẹtẹẹm yọtaa kẹ bloong ebạạ, obidạ kạ awool limọọn mạ ekpoon min, obidạ kạ amọọn yau kạ Lẹbọọlkạm kawọnga.
47005010	Ọsẹnga obaa amọọn ebạạ nạ yobee kạ lokạ jạ aKrais, dạ nwạ nạ okpe mọọn ikpe, oblạ maa ọnẹn wanwanaya nạ ọnaan boong wạ nwạ ọbọọwa, kạ aboong wanwanaya wạ nwạ onại kẹ, wạ ọyiyi obidạ wạ obuuwạ, kạ etoom ẹnẹnẹẹna.
47005011	Amọọn yoyimạ kẹ boong wạ okoowạ ọnẹn tạ oyeni yọkaal bạ aTata, ẹdọ ọkaama amọọn yọjakai tạ yọluuwai yanẹn tạ yayoo Ọbasẹ kạ lọtumajạu yayeni yọkaal obạ nwạ. Ọbasẹ oyimạ mọọn kẹ, ẹdọ ami nẹnayẹẹn mbi abaa tutu yayimạ mọọn kẹ.
47005012	Amọọn yọọjakai tạ yoyeni yokoowạ baa wool limọọn, odạ amọọn yoyinni baa yọgẹnai wool limọọn dạ abaa nạ yanạng ẹnẹẹn yagẹna mọọn. Ẹdọ abaa nạ yayeni kọpọọna kạ yanẹn bimaa bạ yanạngi ẹnẹẹn ọgẹna bloong bạ nạ yabạngạ tạ yakạạ. Yaatakẹ boong wạ ọyau kạ ẹtẹẹm.
47005013	Nwẹ dẹnẹnẹ amọọn yodạ yatạtạlạ o, Yodạ yatạtạlạ odạ kạ legạn jạ Ọbasẹ, yoobi yatạtạlạ yoodạ, odạ kạ legạn lẹbaa.
47005014	Ọgẹna kẹdẹi sạ aKrais kẹkpamma mọọn, ọsẹnga obaa amọọn yoyimạ kẹ yobi, ọnẹn wana obạ kẹ okạạ yanẹn ebạạ. Ọkaama yanẹn ebạạ yasẹnga kạ lobạ lọwẹ.
47005015	aKrais obạ kẹ okạạ yanẹn ebạạ, oblạ maa yanẹn bạ yawuuyi mbạ lokạ yaakọi tạ yawuuyi yakạạ wool libẹ. Odạ mbạ tạ yawuuyi etoom yakạạ ẹ. Nwạ obạ yayeni yayẹmi ẹ kẹ kạ lobạ ọsẹnga obạ mbạ.
47005016	Mạnạ mạ kebee simin atạ akọu, amọọn yọbala yoonạngi yọgẹna ọnẹn wanwanaya adạ yanẹn ekpoonna yanạngi. Kạ kebee sạ keblạ kẹ kaa, amọọn yọbaali mọọn Kraisa adạ yanẹn ekpoonna yabaali bẹ, odạ ajajimin amọọn yomung yọbaali mọọn wẹ aajaa.
47005017	Òodạ aa boong wạ ọnẹn odạ wạ aKrais, nwạ odạ ọnẹn wạ ọmaana kẹ ọpẹọpẹ, ẹdọ ẹtamtoom ẹwẹ eblạ kẹ, etoom ẹpẹẹpẹ eyạ kẹ maa.
47005018	Oodạ Ọbasẹ onại bloong bimin ebạạ, wạ oblạ kạ aKrais nwạ opạnnạ mọọn kẹ bạ yodạ yakọkọnanẹn bạ Ọbasẹ tạ yodạ yamạnạbẹẹn. Nwạ oyeni okạạ mọọn yonạnạng bạ nạ yonạng, tạ yonạng yanẹn yadọyadọ kayena tạ yadạ yamạnạbẹẹn.
47005019	Kotoom kọmọọn kodạ, Ọbasẹ onạngi wọfai obạ yanẹn oblạ kạ aKrais. Ọbasẹ kebungạbung kẹbẹ ọọfukai tạ ọkpala bẹ, oyeni okạạ mọọn kotoom kimin awọfaiya tạ yokạạ yanẹn.
47005020	Kạ legạn jimaa ẹdọ amọọn yatoomi mọọn tạ yọtọnga kạ letu jạ aKrais, odạ aa mạ Ọbasẹ kạ awool liwẹ otoo mọọn onạngi lubebeem lọwẹ. Amọọn yodeennại baa kạ letu jạ aKrais, yobi baa tee Ọbasẹ opạnnạ baa, bạ yadạ yakọkọnanẹn yawẹ tạ yadạ yamạnạbẹẹn.
47005021	aKrais boong bungạbung onitoo, odạ kạ legạn lẹmọọn ọkaama Ọbasẹ onạng ẹ tạ odạạli kẹ kebungạbung kẹmọọn oblạ maa kạ kofạnnạ obạ nwạ, amọọn nạ yotooli ẹ yodạ kedindinạ sạ Ọbasẹ.
47006001	Adạ amọọn bọọma yodạ yanạnạngnẹn obạ Ọbasẹ, ẹdọ amọọn yodeennạ baa, bạ yayeni yanaan kẹ kokoolạ kạ Ọbasẹ, tạ yajạu kẹ yaateeyi tạ kokpoo okpokpo.
47006002	Baa puuwạ boong wạ Ọbasẹ ojại; "Kạ kebee keyạ maa kekạạ m tạ nkoowạ baa yọmaanayu, ami mpuuwạ baa kẹ." "Kạ kebee sạ lewi leyạ maa lekạạ m tạ nwali baa Ami nkaami baa kẹ, kạ lewi nkaami." Kala kotung! Mina odạ kebee tạ yanaan yọmaanayu bạ Ọbasẹ, Iyaasi odạ lewi jạ nạ yatạ yayeni nkaami.
47006003	Amọọn yoowooyi ọnẹn tạ okạạ kobi kạ yonạnạng yọmọọn, ọkaama amọọn yọjakai dạ nạ yojạu kẹkpẹyạkpẹ kạ eti yạ ọnẹn yoogạn.
47006004	Kạ aboong wanwanaya wạ amọọn nạngi, amọọn yoduukạ yokoowại dạ amọọn dạ yanạnạngnẹn bạ Ọbasẹ oblạ kạ komạmmạ tạ yọnaan maa agạgạ, ketoom kpẹyakpẹ obạ kebee sạ kẹtawa.
47006005	Yaduu mọọn kẹ lotạmạ, yafẹlai mọọn kẹ mkpọkọbi, yanạng kẹ yikpọ obạ amọọn, amọọn yonạng kẹ yonạnạng yọwọọna kẹ, yokạạwạ kẹ yidẹ, yoyeni yotạ kẹ yọwa.
47006006	Amọọn yokoowạ kẹ wool limọọn tạ yodạ yanạnạngnẹn bạ Ọbasẹ, oblạ kạ lẹmaana jạ lẹyiyi jạ amọọn yeni, boongyi, komạmmạ, obạ yọmaanayu, Kutumadạn, obạ kẹdẹi lọtumajạuwa.
47006007	Oblạ kạ oyinạ ọmọọn lọtumajạuwa obạ ẹfa yạ Ọbasẹ, amọọn yoyeni kedindinạ aa boong wạ odạ yekobloong yẹmọọn dạ kodạmbọọ obaa dạ akpabọọ obaa bạ nạ yotạ yokpạnạ kẹ wool limọọn.
47006008	Amọọn yọnaan kakadeen, yoyeni yọnaai lẹnẹnjẹẹn, yajiyi mọọn lijạu, yayeni yakpoomại mọọn. Yadạạli mọọn aa yabeembemạ, okpintạ odạ kạ amọọn tọngai lọtumajạu,
47006009	Amọọn yodạ aa yanẹn bạ yabi yaayi, okpintạ odạ kạ yanẹn ebạạ yayi mọọn kẹ, odạ aa amọọn yoni bạ kẹ, ẹdọ yakại mọọn yọya etoom. Amọọn yọnaai lotạmạ, odạ mọọn kẹ yaafi.
47006010	Okpintạ odạ kạ amọọn yau kạ akuuyẹẹn, odạ amọọn yọya kạ yutẹẹmdala kebee sansanaya. Yoseel aa yanẹn bạ obuuwạ, odạ amọọn yonạngi tạ ọyi yanẹn soosoo, yoseel aa yanẹn bạ yabi bọng bọng yaayeni odạ yoyeni boong wanwanaya.
47006011	Abaa yamạnạbam kẹdẹiya dạ aKọrẹnt, amọọn yọtọnga kẹ kạ lọtumajạu yokạạ baa, amọọn yoyeni yokuuwạ kẹ ntẹẹn mmọọn nwạnạ owạnạ yokạạ baa.
47006012	Amọọn yokoowạ baa kẹ kẹdẹi odạ abaa mọọn kẹdẹi yaakoowạ.
47006013	Ami ntọnga nkạạ baa, aa yadạ bẹẹn yami. Bạ nạng yakạạ mọọn adạ amọọn nại kẹ. Baa kuuwạ ntẹẹm mbaa nwạnạ owạnạ yakạạ mọọn kạ kẹdẹi.
47006014	Baa kaadẹya tạ yafạnạ obạ bạ yabi Ọbasẹ kạ lọtumajạu yayooyi ọsẹnga obaa kẹyiyayi obạ kebungạbung maa yafạnạ. Kogbongạ obạ kewibloong ọọfeẹya tạ yayau apaa yana.
47006015	Jang ọọfẹya aKrais obạ aSẹtan tạ yayeni lẹdẹya kạ aboong wanwanaya. Odạ mbọng ọnẹn wạ oyooyi kẹ, obaa wạ obi kẹ ooyooyi nạ ọfẹẹya tạ yabọọma yayeni o.
47006016	Ẹtọ yạ Ọbasẹ eebạng tạ eyeni lẹdẹya janjanaya obạ ndạl, ẹdọ amọọn yodạ ẹtọ yạ Ọbasẹ wạ owuuyi etoom. Adạ Ọbasẹ ojại, "Ami nạ nwuuyi obạ mbạ, nyeni nsẹnga obạ mbạ. Ẹdọ ami nạ ndạ Ọbasẹ ọbẹ, 'Ẹdọ mbạ nạ yadạ yanẹn yani.' "
47006017	Ẹdọ ọkaama Jiova ojạu: "Baa ganna yanẹn bimaa, yayeni yapọọwa baa kẹ obạ mbạ, Baa kaa bọng bọng wạ ọjina kaapana, ẹdọ ami nạ naan baa."
47006018	"Ami nạ ndạ awọu wạ ọbaa ẹdọ abaa nạ yadạ bẹẹn yami bạ yadạ yadạm obạ banẹẹn, Jiova wạ odạ Ọbasẹ Ubulukpabi, ojại."
47007001	Abaa yamạnạbam kẹdẹiya, liwaki jimin ebạạ yanại yakạạ mọọn. Ọkaama amọọn tạ yokoi kẹ wool limọọn kạ aboong bungạbung wanwanaya wạ nạ onạng wool obạ kẹnẹn kẹjina kẹ, ẹdọ amọọn tạ yowuuyi etoom yạ ẹsanga kẹ ebạạ, kạ nạ yoyeni yọkaal bạ Ọbasẹ.
47007002	Baa kuuwạ ntẹẹm mbaa yakạạ mọọn. Amọọn ọnẹn boong bungạbung yoonại. Amọọn ọnẹn yookạbi, ẹdọ amọọn ọnẹn yẹkpaani yoonại.
47007003	Ami ajin nnjại tạ mpạli baa ikpe lobạa. Ami ntạ nyin baa kẹ mbi abaa yatuum yadẹ mọọn, ọkaama amọọn nạ yowuuyi obidạ yobạ obạ abaa.
47007004	Ami nyeni kọtẹẹmnẹna obạ abaa, ami nạngi ẹnẹẹn ọsẹnga obạ abaa. Abaa yakạạyi m ntẹẹmfawa yạ nsoosoo, ẹdọ kạ agạgạ yạ amọọn yeni ebạạ, ami nwuuyi obạ ẹtẹẹmfa, nyeni ntuukại obạ yudala.
47007005	Odạdạ kạ amọọn yạạ kẹ kạ aMasidoniya, amọọn ndạ kọmẹẹmma kana yooyeni. Agạgạ ayau asongạ mọọn kẹ ebạạ, lijaang obaa yanẹn bidaa, obạ yọkaal kạ ntẹẹm mmọọn kamlee.
47007006	Odạ Ọbasẹ wạ okạạyi yanẹn bạ yayau kạ ayeeyẹẹn ntẹẹmfawa, nwạ ọfawa mọọn ntẹẹm kạ keyạ maa sạ aTaitus
47007007	Amọọn yọnaani ntẹẹmfawa kạ keyạ maa kẹwẹ nkạnkạ oodạ, odạ kạ ntẹẹmfawa kayena yạ abaa kạạyi ẹ kẹ. Nwạ oyinni mọọn ọgẹna dạ abaa wooyi tạ yakạạ m, obaa dạ kokuu konại baa kạ aboong wạ abaa nại kẹ. Nwạ oyeni oyin ọgẹna lẹdẹiko jạ abaa yeni obaa ami, ẹdọ kạ ami mpuu boong imin, ami nyau kạ yudala bạ yodeen.
47007008	Odạdạ dạ yọfọfọng yọmi bimaa yonại baa tạ yapin, miin ọọfali tạ nfọọng. Nfi njạu baa kẹ yiika, kạ nkạạ mbi nnại baa tạ yapiin kạ obee pipiwẹẹn.
47007009	Odạ mạ ajajimina, ami ẹtẹẹm ẹdaali m, kạ ọsẹng obaa kạ ami nại baa yapin oodạ, odạ kạ ọsẹng obaa kipinipin kẹbaa kenại baa yapạnnạ kẹ nti mbaa. Kipinipin simaa Ọbasẹ otoo onạng yonạnạng bạ yọyiyi kạ abaa, ọkaama amọọn boong wạ obuuwạ yoonạngi.
47007010	Ọgẹna kipinipin sạ keblạ kạ kọbọọ kạ Ọbasẹ kẹtaalai kọtẹẹm sodạ kạ kotoo kẹwali kẹ, ẹdọ ọkaama, boong jạu m ketoo kạ imaa oodạ, odạ kipinipin sạ keblạ kạ ekpoon kẹtaali lobạ.
47007011	Kpenạ boong kalakaal wạ kọpina kimin kạ koblạ kạ Ọbasẹ konạngi kạ etoom ẹwu, ajajimin ayonnạ kẹ tạ anạng akoolạ kạ abloong ebạạ, ayeni ayonnạ kẹ tạ akoowạ ajạu abi bọng bọng wạ obuuwạ anại, yayeni yakoowại akọkọna kạ yanẹn yanạngi boong bungạbung. Ayeni yọkaal kạ kebungạbung kenại, ayeni lẹdẹẹyi tạ anạng bloong bạ yẹdaali Ọbasẹ ẹtẹẹm. Ajajimin ọdẹi yọ dẹnẹnẹ tạ akạạ m, ayonnạ kẹ wool tạ akạạ kenạngi kebungạbung lotạmạ kạ nti ebạạ okoowạ ojạu obi awu kobi aaji mạ abloong bimin.
47007012	Ọkaama, okpintạ odạ kạ ami nni fọọngi nwẹnẹ imaa, kạ legạn jạ ọnẹn imin wạ onại boong bungạbung imaa oodạ. Ami nduukạ nfọọng baa, oblạ maa ọfẹẹya baa tạ yakạạ kạ lokạ jạ Ọbasẹ, lokpenạ kalakaal jạ abaa yeni yakạạ mọọn.
47007013	Odạ imaa ọkaama amọọn yọnaan ntẹẹmfawa. Boong wạ ofạn kạ ntẹẹmfawa yạ amọọn naani kẹ odạ amọọn yọyau kạ yutẹẹmdala ẹbaniban kạ amọọn kạạ dạ ẹtẹẹm ẹdaali Taitusa, ọsẹnga obaa abaa ebạạ yanạngi Kudạn kọwẹ tạ kọplọka kẹ.
47007014	Ami nyin kẹ Taitusa dạ nninại ẹnẹẹn ọgẹna baa, ẹdọ abaa miin letu yaapaki, Ami nyinni baa lọtumajạu kebee sansanaya, ẹdọ ajajimina, ẹnẹẹn yạ ami nnạngi nkạạyi Taitusa ekoowạ kẹ ejạu edạ lọtumajạu.
47007015	Ẹdọ kẹdẹi sạ oyeni okạạ baa kekpạli kẹtawa kẹta maa, kạ nwạ ọbala ẹ adạ baa ebạạ yayonnạ baa kẹ wool tạ yamẹẹm letu yakạạ ekoo ẹwẹ, adạ abaa naani ẹ kạ litẹẹmkpakpa obạ yọkaal.
47007016	Imaa onại ẹtẹẹm tạ ẹdaan dẹnẹnẹ tạ nyimạ njạu ami nạ mbạngạ mpeeyạ kạ abaa.
47008001	Abaa bẹẹnuwọu, amọọn yowooyi baa tạ yayimạ boong wạ kokoolạ kạ Ọbasẹ konạng dạ nkọbasẹtọ dạ kọkpaa kạ aMasidoniya.
47008002	Mbạ yanaan kạ koyoomạ kạ kọtatawa oblạ kạ agạgạ yạ mbạ yayeni. Odạ mbạ yayeni yudala bạ yodeen, bạ yonại bẹ mbạ tạ yaganna kọbọọ dẹnẹnẹ okpintạ odạ kạ obuuwạ bẹ ọbọọli kẹ eti.
47008003	Ami nạ mbạngạ nyin baa njạu, mbạ yakạạyi adạ ọfẹ bẹ, yayeni yakạạ ẹ ọtaa kẹ maa. Ọnẹn oodạ oni jại bẹ tạ yanạng aajaa.
47008004	Mbạ yadeennạ mọọn yajạu mọọn kọmbọọ tạ yokạạ bẹ lowạni dạ nạ yafạnnạ kọbọọ tạ yaakaam kẹ yanẹn bạ Ọbasẹ bạ yayau dạ lọsẹ jạ aJudiya.
47008005	Mbạ yanạng yabọọli kẹ adạ ayẹẹn kẹnẹnna amọọn adạ. Kạ kekạlạeti, mbạ yaganna wool libẹ yakạạ Tataa, ẹdọ oblạ kạ yibala fạ Ọbasẹ mbạ yaganna kẹ wool libẹ yakạạ mọọn tutu.
47008006	Ọkaama, amọọn yobeem Taitusa, nwạ wạ oni mạnạ ẹ kẹ yonạnạng bimin tạ ọkọu lokạ kạ mbạ, oyeni okạạ m baa tạ yawẹ kẹ yọtuumanẹn nạnạng bimin kẹdẹiya.
47008007	Abaa yadạ yasuu kạ aboong wanwanaya, kạ awoolfạnnạ, kạ kọtọnga, kạ aboong keyi, kạ nạ yayeni lẹdẹẹyi kạ yonạnạng bạ Ọbasẹ, obaa kạ kẹdẹi sạ abaa yeni yakạạ mọọn. Ẹdọ ọkaama amọọn yowooyi baa kayena tạ yaganna kọbọọ yakạạ kạ yonạnạng bimin kẹdẹiya.
47008008	Ami baa nsọ nnkạại tạ yakạạ, odạ ami nnyinni baa dạ yanẹn bikaa yayonnạ bẹ wool, tạ yakaam. Ami njakai tạ nkạạ kẹdẹi kẹbaa obidạ kẹtumaanẹn dẹẹi.
47008009	Abaa yayimạ kẹ kokoolạ kạ aTata ọmọọn Jisẹs Krais. Nwạ odạ ọsuu, odạ kạ legạn lẹwu nwạ ọkọi kẹ okpoiyẹẹn, oblạ maa kạ kekpoiyẹẹn kẹwẹ awu adạ ọsuu.
47008010	Mina odạ ekoo ẹmi kạ aboong imin: Ọbọọwa kẹ okạạ baa tạ yawẹ kẹ. Ajajimin boong wạ abaa mạạn baa kẹ deel jạ lọbọọli maa. Abaa yanidạ kekạlạeti tạ yanạng, imaa nwạnwạ odạ, odạ abaa yadạ kekạlạeti tạ ọdẹ baa tạ yakạạ.
47008011	Baa kọu lokạ ẹdọ yawẹ kẹ yonạnạng bimaa. Baa yeni lẹdẹẹyi tạ yawẹkẹ adạ abaa nni bala baa tạ yatạ boong wạ abaa yeni yanạng.
47008012	Òodạ aa boong wạ abaa kạạyi Ọbasẹ nạ ọnaan kokạại kọbaa oblạ dạ abaa yeni obạngạ, kạ aboong wạ abaa bi yaayeni oodạ.
47008013	Lẹdẹẹyi lẹmọọn oodạ tạ yokạạ baa lotạmạ kạ mbạ bikin yayau kạ awool wiyạ. Odạ kạ abaa yeni kẹ osoosoo, nạ ọyi tạ yakaam kẹ, mbạ bimin bạ yayeni kikpaa.
47008014	Ẹdọ kebee sạ abaa nạ yayeni kikpaa, mbạ yayeni soosoo, mbạ nạ yakaam baa, Mạ eti imin abaa bạ yapu yapu yanạng kẹ kobạngạ kobạngạ.
47008015	Adạ yafọọngi kẹ kạ likạạ jạ Ọbasẹ: "Ọnẹn wạ ọfuka kẹ osoosoo, ooyeni osoo ọtakẹ adạ ofukạ, ẹdọ ọnẹn wạ ọfuka kẹ ọwẹẹnwẹẹn, oodạ aa kạ oyeni ọnunga ọtaa kẹ ebạạ."
47008016	Amọọn yojại Ọbasẹ saam, ọsẹnga obaa nwạ okạạyi Taitusa tạ oyeni lẹdẹẹyi okạạ baa jạ ami nyeni nkạạyi baa.
47008017	aTaitus ọdẹya kẹ tạ onạng boong wạ amọọn beemi ẹ tạ onạng. Ọkaama kạ yutẹẹmdala opạli tạ opạnạ baa kaa.
47008018	Amọọn yotoomi ẹ kaa obạ wẹẹnuwọu wana imin wạ nkọbasẹ ebạạ ngawai, ọsẹnga obạ yonạnạng yọwẹ tạ onạng lẹkawa yiyayi jạ aKrais.
47008019	Wẹẹnuwọu imin nwạ yanẹn nkọbasẹa ebạạ yapimạ tạ ọsẹnga obạ amọọn adạ nạ yotạ kotoon yọkọu dạ aJerusalẹm, aa yonạnạng bạ nạ yokạạ Tata kẹbọọl, yoyeni yokoowại yobi amọọn yowooyi tạ yọkaam bẹ.
47008020	Amọọn yodạạlại kebee dạ nạ oblạ maa ọnẹn nạ ojạu bọng bọng kạ eti yạ amọọn too kotoon kọbaa kọbọọ kẹganna kimin.
47008021	Legạn lẹmọọn odạ tạ yonạng boong wạ odạ wạ ọyiyi, kạ lokạ jạ aTata nkạnkạ oodạ, odạ kạ likạ jạ yanẹn ebạạ.
47008022	Amọọn yotoomi bẹ kaa obạ awẹẹnuwọu wạ okoowạ mọọn kẹ kạ nti soosoo oyonnạ ẹ kẹ tạ ọkaam. Ẹdọ ajajimin adạ oyeni yẹẹnkẹnẹna obạ abaa oyeni lẹdẹẹyi lẹbaa ọtaa kẹ maa tạ ọkaam.
47008023	aTaitus nwạ odạ ọbọọmanẹn ọmi wạ onạngi yonạnạng obạ ami tạ yọkaam baa oodạ, bẹẹnuwọu bidaa mbạ yabeeyi kạ atu yạ nkọbasẹtọ, ẹdọ mbạ yakạạyi Kraisa kakadeen.
47008024	Baa koowạ bẹ kẹdẹi kẹbaa oblạ maa nkọbasẹtọ ebạạ nạ nyoo kạ lọtumajạu, nyeni nyimạ njạu amọọn yọbọọwa kẹ tạ yonạng ẹnẹẹn ọgẹna baa.
47009001	Odạ aa kạ ọbọọwa kẹ dẹnẹnẹ tạ nfọọng yọfọfọng bimin nkạạ baa bạ yọgẹna kokạại kạ yanẹn bạ Ọbasẹ dạ lọsẹ jạ aJudiya.
47009002	Ami nyimạ kẹ mbi abaa yayonnạ baa kẹ wool tạ yakaam, ẹdọ ami nnạng kẹ ẹnẹẹn ngẹna baa, nkạạ yanẹn dạ aMasidoniya. Ami njại bẹ mbi: "Bẹẹnuwọu dạ Akaya" yayonnạ bẹ kẹ wool tạ yaaka m kạ adeel jạ lọbọọli kẹ maa. Lẹdẹẹyi jạ ajajimina abaa yenại tạ yakạạ, lenạngi mbạ yawooyi tạ yakạạ
47009003	Ajajimina, ami ntoomi kaa bẹẹnuwọu bimin oblạ maa ẹnẹẹn yạ amọọn nạngi yọgẹna baa kạ aboong imin, nạ ejạu yẹ esodạ tạ edạ kọtọnga kanga. Odạ adạ ami njại, baa yonnạ baa kẹ wool obạ nkaami mbaa.
47009004	Òodạ aa, yanẹn bạ yablạ dạ aMasidoniya yabọọma obạ ami yayau maa, ẹdọ mbạ yakạạ yajạu abaa baa wool yaayonnạ njẹn lẹkalajẹẹn nạ lenạng mọọn kạ amọọn jại kẹ yobi yoyoo kẹ abaa nạ yanạng boong imin, ẹdọ abaa kayena lẹkalajẹẹn nạ lenạng baa.
47009005	Ọkaama, ami mbala m tạ ntoom bẹẹnuwọu bimin tạ yakạlạ m kẹ daa, dạ nạ yakạạ yajạu abaa yayonnạ baa kẹ wool kạ kokạại kạ abaa waki baa kẹ tạ yakạạ. Ẹdọ nạ kọya kẹ daa mmạ mmung nya daa, nạ okoowạ ojạu obi, yakạạyi ọsẹnga obaa yawooyi tạ odạ aa yaluuwai baa tạ yakạạyi.
47009006	Baa kẹ kaayọ kajạu, ọnẹn wạ okooni yatipobẹẹn ọwẹẹnwẹẹn, nạ oyeni yọpapa bạ yọnunga, ọnẹn wạ okooni yatipobẹẹn bạ yasoo, nạ oyeni ọpaa osoo osoosoo.
47009007	Ọnẹn wanwanaya tạ okạạ adạ nwạ opạli kẹ tạ okạạ kạ ẹtẹẹm ẹwẹ, ọnẹn nnạ ọọpini kạ nạ okạạ, obidạ okạạ amạ yasuumi ẹ mbọọ otạ okạạyi, ọsẹnga obaa ọnẹn wạ okạạyi kạ yutẹẹmdala onitum ọdẹẹyi Ọbasẹ.
47009008	Ẹdọ Ọbasẹ nạ obạngạ tạ okạạ ọ liyonnạ soosoo jạ litakẹ jạ awu awooyi, oblạ maa kạ kebee sansanaya awu ayeni wạ awooyi akạạ wool liwu, obaa wạ osoosoo ọtaa kẹ maa, tạ atạ anạng yonạnạng banbanaya bạ yọyiyi.
47009009	Adạ likạạ jạ Ọbasẹ lijại, "Nwạ ọgannai kọbọọ okạạyi yanẹn bimin bạ yayau kạ kikpaa, yọmaanayu yọwẹ yọyau kạ ayoyoyo."
47009010	Ẹdọ Ọbasẹ wạ okạạyi yatạạminẹn litipoo, tạ yakoon obaa luji tạ yaji. Nwạ nạ okạạ baa litipoo jạ abaa wooyi ebạạ, oyeni onạng jẹ tạ likpạli, oblạ maa yọpapa bạ yosoosoo yọya, oblạ kạ kẹyiyayi kẹbaa.
47009011	Nwạ nạ onạng dạ nạ ọyi baa kebee sansanaya, dạ nạ obạngạ baa tạ yakạạ soosoo kạ yebee ebạạ, oblạ maa yanẹn soosoo nạ yajạu Ọbasẹ saam kạ likạạyi jạ yanaani dạ kọbọọ kọmọọn.
47009012	Ọgẹna yonạnạng bimin bạ abaa nnạngi yaakaami yanẹn bạ Ọbasẹ kạ kikpaa kẹbẹ, imaa nwạ nwạ oodạ, yonạngi yanẹn tạ yajạu Ọbasẹ saam obạ yudala.
47009013	Maa nạ odạ eti yạ abaa nạ yasẹnga yakoowạ woolfạnnạ libaa. Yanẹn soosoo nạ yatọọnga Ọbasẹ, ọsẹnga obaa kạ abaa mẹẹmi letu yakạạ lẹkawa yiyayi jạ aKrais, wạ odạ oyinạ wạ abaa jại abaa yayoo kẹ kạ lọtumajạu, ẹdọ yaganna kọbọọ yatoon wạ abaa yeni obạ mbạ, obạ yanẹn ebạạ.
47009014	Ẹdọ mbạ nạ yayi baa yatạm obạ kẹdẹi sạ kedạdạmi, ọsẹnga obạ kokoolạ kalakaal kạ Ọbasẹ okạạyi baa kẹ.
47009015	Amọọn tạ yojạu Ọbasẹ saam ọsẹnga obạ kokạại kalakaal kọwẹ kạ nạ ojạu mọọn ọọfẹ tạ yotạ ẹma yọtọnga.
47010001	Ami aPọọl wạ abaa jại nyeni lẹnẹnjẹẹn, ami wạ yajại ntuum mẹẹm ẹtẹẹm kạ nyau obạ abaa, kạ mblạ kẹ nyeni ntawa yẹẹn. Mbeemi baa oblạ kạ adọọ kenại obaa kạ ẹtẹẹm kẹmẹẹmi yạ aKrais.
47010002	Ami ndeennại baa dạ nạ yajạu m yaanại tạ njingai baa kebee sạ ami nạ nyạ kaa, ọgẹna ami nyoo kẹ nạ ọfẹẹya m tạ njingai yanẹn bimaa bạ yajại yabi amọọn yonạngi lẹmaana aa yanẹn ekpoonna.
47010003	Kạ lọtumajạu amọọn yowuuyi kạ ekpoon, odạ amọọn koyuu kạ eti yạ edạ aa yạ ekpoon enạngi kaa yoonạngi.
47010004	Yekobloong bạ amọọn tạ yonạngi koyuu yedạ bleeng obạ yekobloong bạ ekpoon etoo. Yeko bloong yẹmọọn yeyeni ẹfa yạ eblạ kạ Ọbasẹ yạ nạ ebạngạ ekạbi kẹ yekobloong bạ yakọkọnanẹn, onạng bẹ yekpunạ yekuudạ kạ lọsẹ. Amọọn yokạkạwại kẹ nkaang libeema yạ yanẹn,
47010005	Obạ boong wanwanaya wạ okpạli ẹnẹẹna, wạ onoomạ yạ obebenại koyuu obạ yoyimạyimạ bạ Ọbasẹ. Nạ yodibạ kẹ ọbala banbanaya yonạng bẹ tạ yọdẹya obạ yokpekpe bạ aKrais.
47010006	Kạ abaa koowạ kẹ kotu mẹẹmi, amọọn nạ yoyonnạ mọọn wool tạ yokạạ baa lotạmạ etufaa.
47010007	Yakpenại kạ abloong kanẹẹna mbạ mbạ, òodạ aa boong wạ ọnẹn nạ onạng ẹnẹẹn ojạu obi nwạ odạ wạ aKrais, tạ otạni ojạu obi amọọn kayena yodạ bạ aKrais adạ mbạ yadạ.
47010008	Òodạ aa kạ amọọn nạngi ẹnẹẹn kaani ọsẹnga obaa ẹfa yạ aTata okạại mọọn. Ẹfa imin odạ tạ yotạ yokpạli baa. Tạ yotạ yọyaa baa kẹ oodạ. Ẹdọ min kạ lẹnẹnjẹẹn yaagạnạ, kạ nạ yakạbi kẹ yonạnạng yọmi kạ kẹwọọyi kẹbaa.
47010009	Ami nwooyi tạ oseel aa ami njakai tạ ntạ nwẹnẹ yạ nfọng baa nnạng ọkala baa.
47010010	Yanẹn bidi yajiyi, "Yọfọfọng bạ aPọọl yotuum yọtawa yoyeni yoyuuyi yanẹn ntẹẹm, odạ kạ nwạ ọyau obạ amọọn, nwạ otuum ọmẹẹm, ẹdọ kọtọnga kọwẹ bọng bọng koodạ."
47010011	Yanẹn bimaa tạ ofạngạ bẹ yayimạ yajạu, yabi kopạnạnạ kaa koodạ obạ aboong wạ amọọn gạạn kẹ kạ yọfọfọng yọmọọn kebee sạ amọọn bidaa yoodạ, obaa boong wạ nạ yonạng kạ nạ yọya daa obạ abaa.
47010012	Amọọn yọjaka tạ yoyoomạ mọọn obạ yanẹn bạ yakạạ wool libẹ aa yatuum yakpạl. Mbạ mbạ yatoowại wool libẹ yayoomại wool libẹ, ẹdọ mbạ yapạạlại yakạạyi wool libẹ oblạ kạ boong wạ mbạ kạ awool libẹ yadạ. Imin okoowạ obi mbạ bọng bọng yaayi.
47010013	Amọọn ẹnẹẹn yoonại yọgẹna boong wạ amọọn bi ẹfa yooyeni tạ yonạng ẹnẹẹn yọgẹna. Amọọn nạ yonạng ẹnẹẹn yọgẹna yonạnạng bạ Ọbasẹ otoomi mọọn tạ yonạng, ẹdọ abaa yadạ yipaa mạ yonạnạng bimaa.
47010014	Amọọn ẹnẹẹn yoonại kạ ofi daa amọọn baa kaa yoopạn, odạ amọọn yotoo lẹkawa yiyayi jạ aKrais yoyạ dạ lopoon lọbaa.
47010015	Amọọn yonại ẹnẹẹn obạ yonạnạng yọmọọn, kạ yonạnạng bạ yanẹn bidaa yanại kẹ oodạ. Ẹdọ amọọn yọnẹna yẹẹn yobi adạ abaa kuuyi lokạ yakpạlại kạ awoolfạnnạ, abaa nạ yaakaam yonạnạng yọmọọn tạ yokpạli yọyala bẹ yọtaa kẹ maa.
47010016	Ẹdọ amọọn nạ yobạngạ tạ yọkọu yoyin lẹkawa yiyayi dạ lipoon jidaa jạ liyau kạ kabạli opoondeena ọbaa. Amọọn yoowooyi tạ yonạng ẹnẹẹn yogẹna yonạnạng bạ yakạlạeti yanạng kẹ dạ kọkpaa kạ yanẹn yadọyadọ.
47010017	Odạ adạ likạạ jạ Ọbasẹ lijại, "Ọnẹn wanwanaya wạ owooyi tạ onạng ẹnẹẹn tạ onạng ẹnẹẹn ọgẹna boong wạ aTata onại kẹ."
47010018	Yanẹn bimaa bạ yajại mbạ yadạ yẹnẹn yiyayi oodạ Ọbasẹ nạ ọnaan, odạ yanẹn bimaa bạ aTata ọbal ẹ yadạ yẹnẹn yiyayi mbạ nnạ ọnaan.
47011001	Ami nyoo kẹ mbi abaa nạ yayeni komạmmạ obạ ami, okpintạ odạ kạ ami nnại kẹ kedạdu ọwẹẹnwẹẹn, baa yonnạ baa kẹ wool yanạng aajaa.
47011002	Ami nyeni lekạkạjẹẹn obạ abaa, lekạkạjẹẹn jạ leblạ kạ Ọbasẹ. Awu adạ aa yanẹẹn wạ obi jang kẹ obạ odạm ọyau wạ nwaki m kẹ tạ nkạạ ẹ odạm wana wạ nạ ọbẹẹ, wạ odạ aKrais kạ awool liwẹ.
47011003	Odạ ami nyenại yọkaal bạ yodạ abaa nạ yabi yabẹnga kẹ kạ lẹmaana jạ lẹyiyi kenại tạ yatạ yatooli Kraisa, adạ ayọọl yạ ẹdaali ẹma, ẹpaa libeem etạ enạng Ifua yẹkpaani.
47011004	Oseeli aa abaa yayooyi boong wanwanaya wạ ọnẹn oyinni baa kạ lọtumajạu, odạdạ kạ yayini yagẹna Jisẹsa wạ odạ bleeng obạ imin wạ amọọn yinni, obidạ Kudạn kạ kodạ bleeng obaa kimin kạ abaa naani, obidạ oyinạ wạ odạ bleeng obaa imin wạ abaa yooyi kẹ kạ lọtumajạu.
47011005	Ami miin mmbala mbi bạ ketạdạ letu kalakaal bimaa, kạ eti yanyanaya yayi yaataa m kẹ.
47011006	Wạ ọdọọ ami mmkpe dạ nạ nsẹnga nạng kọtọnga, odạ kạ yoyimạyimạ oodạ, amọọn yonạng kẹ imin tạ ogbongạ baa, kạ yebee ebạạ obaa kạ nti yanyanaya ebạạ.
47011007	Ami nnyinni baa lẹkawa yiyayi jạ Ọbasẹ kạ kẹkanga, nwẹ otuum obuuwạ tạ nyika wool limi oblạ maa tạ nạng baa yadạ yatuumanẹn.
47011008	Kebee sạ ami nyạu kạ kẹwọọyi kẹbaa nạngi yonạnạng nkọbasẹtọ idaa mkpe m limaan. Oseeli aa nwuuyi bẹ seel tạ ntạ nkaam baa
47011009	Mạ kebee simaa, sạ ami nni yau obạ abaa, ami baa yogạgạ nkại tạ yaaka m kạ kebee sạ nwooyi limaan, bẹẹnuwọu bạ yablạ dạ aMasidoniya yakạạyi m boong wanwanaya wạ ami nwooyi. Ami wool limi nnganna tạ mpeeyạ kạ abaa kebee sạ kẹbọọli kẹ, ẹdọ ami letoo ndạ kạ kebee sạ kẹbọọli kẹ, odạdạ kạ kebee lokạạwa, letoo nndạ nkạạ baa.
47011010	Odạ lọtumajạu jạ aKrais jạ lọyau kạ ami, ami nwaki m mbi, ọnẹn maa oodạ wạ nạ onạng tạ nkoomạ ẹnẹẹn imin kenại dạ apaa yanyanaya dạ lọsẹ jạ Akaya.
47011011	Nwẹ mbọng ọkaama ami njạu boong imin, obi sẹng obaa kạ abaa bi miin yaadẹi o. Ọbasẹ oyimạ kẹ obi abaa yadẹi m ọdẹdẹ.
47011012	Ami nạ nkọu lokạ nạngi boong wạ ami nạngi ajajimina dạ nạ oblạ maa nạng yanạnạngnẹn bidaa yajạu lẹgạn yaayeni tạ yanạng ẹnẹẹn, yajiyi yasẹng kạ nti yana obạ amọọn.
47011013	Yanẹn bimaa bạ yaabi ketạdạ letu lọtumajạuwa yaadạ, mbạ yadạ ketạdạ letu libeema, bạ yapai libeem yagẹnai yonạnạng yọbẹ, yayeni yanạngi wool libẹ tạ yaseel aa ketạdạ letu bạ aKrais dẹnẹnẹ.
47011014	Imin mọọn kẹ wool oobạ, odạdạ aSẹtan opạnnại kẹ wool liwẹ tạ oseel aa otoomnẹn kogbonga wạ Ọbasẹ.
47011015	Ọkaama imaa mọọn kẹ wool oobạ, òodạ aa boong wạ yanạnạngnẹn bạ aSẹtan kayena nạ yanạng wool libẹ tạ yaseel aa yanạnạngnẹn bạ yanạngi yonạnạng kạ aboong wạ odạ kedindinạ. Odạ kạ kekpongạm mbạ nạ yanaan lotạmạ kạ aboong wạ mbạ yanại.
47011016	Ami tạ nyeni nyin baa, ọnẹn wẹ nnạ ọbala ojạu ami ndạ kẹnẹndạdu, òodạ aa boong wạ awu abala ọ aajaa, awu naan adạ afi naani kẹnẹndạdu, oblạ maa nạ nyeni boong wạ nnạ ntạ nnạng ẹnẹẹn ọwẹẹnwẹẹn tutu.
47011017	Adạ nnạngi ẹnẹẹn imin, njiyi mbi odạ boong wạ Ọbasẹ owooyi m tạ njạu, odạ ami nạngi aa kẹnẹndạdu.
47011018	Ẹdọ kạ yanẹn yadọyadọ yabebee yanạngi ẹnẹẹn yagẹnai bloong bạ yayeni kẹ aa yanẹn tutu, ami nạ nạng ẹnẹẹn.
47011019	Abaa kạ awool libaa yadạ yayimạyimạnẹn, ọkaama ẹdọ baa naan maa yẹnẹndạdu obạ yutẹẹmdala.
47011020	Abaa yani yenại komạmmạ obạ yanẹn bạ yanạngi amạ abaa dạ yafooli, obidạ yanaan baa kẹ bloong bạ abaa yeni kẹ ebạạ, obidạ yanạng baa yẹkpaani, obidạ yadạạli baa kạ ọnunga, obidạ yabaanai baa mbọọ kạ lokạ.
47011021	Ami onạngi m lẹkalajẹẹn tạ njạu mbi, amọọn ẹfa yạ ebạng aajaa yoni yeni tạ yotạ yonạng aajaa. Odạ boong wạ ọnẹn wanwanaya wạ mbạ yotạ yonạngi ẹnẹẹn, ami mbạngạ kẹ tạ nnạng ẹnẹẹn ngẹna bloong bimaa, ami nyeni ntọngai aa ọnẹn wạ odạ kẹnẹndạdu.
47011022	Nwẹ mbạ yadạ Iburu o. Ami ndạ aajaa. Nwẹ mbạ yadạ yanẹn bạ Izirẹl, ami ndạ ndạ aajaa. Nwẹ mbạ yadạ bẹẹn bạ Ebraam o. Ami ndạ ndạ aajaa.
47011023	Nwẹ mbạ yadạ yanạnạngnẹn bạ aKrais o Ami nyimạ kẹ ndạ otạtạlạ, ami ndạ onạnạngnẹn wạ ọyiyi ọtaa kẹ wạ mbạ yadạ. Ami nạng kẹ yonạnạng bạ yọyiyi yọtaa kẹ bạ yọbẹ, ami yagạnạ m kẹ dạ mkpọkọbi kạ nti yạ nsoosoo, yadum kẹ lotạmạ kạ nti yạ nsoosoo, omungạ ọwẹẹnwẹẹn tạ mbạ kẹ.
47011024	Kạ nti ntạạn bạ kẹkpamma Ju yadum kẹ mkpa lẹyau opạli jiib nnaa.
47011025	Kạ nti ntele kọkpamma kạ aRoom yadum kẹ mkpa kạ eti yana, yatoo m kẹ ataa. Kạ nti ntele ukalangkwaa wạ nnọọm kaa nkuuyi kọsẹnga obuli kẹ kạ lowi. Kạ eti yana nya kẹ kạ lowi, lewi jana obạ adeedeesa sana.
47011026	Kạ kosẹnga kọmi soosoo kạ nnại, ami nkạạ kẹ lobạ kạ ewidummạ, obaa yanẹn bạ yatoo nkoon yawuseel, obaa kạ yanẹn yamọọn bạ yadạ Ju, obaa kạ yanẹn bạ yabi Ju yaadạ, ami nkạạ kẹ yọkaal lobạa kạ lipoon jạ lideen, obaa kạ kẹsẹkpọnga, obaa kạ ẹwọnga lọganga jạ lodeen, obaa kạ abẹẹnuwọu libeemma.
47011027	Ami nkạạ kẹ etoom kpẹyakpẹ obạ enạnạngfa obaa yidẹ kekạwạ kạ adeedeesa soosoo. Ami ntạ kẹ yọwa, ẹdọdọngati ẹwuu m kẹ, ami nya kẹ kạ kikpaa sạ mbi luji jạ nạ lobạngạ m nyeni, ẹtọ yạ nạ nwuuyi kạ nyeni, nkọ yạ nạ ngạn nyeni.
47011028	Kạ adạạli kẹ kaa bloong bikin ebạạ, kạ lewi janjanaya ami mkpawai ẹtẹẹm, ọsẹnga obạ nkọbasẹtọ ebạạ.
47011029	Obidạ nnẹ awool limẹẹmi kẹ o. Ami wool min kẹ limẹẹm o. Nnẹ maa yanại tạ ọtọọ kẹ kạ aboong bungạbung odạ ami nạ oninạ m kạ ẹtẹẹm.
47011030	Òodạ aa boong wạ ami nạ nạng ẹnẹẹn, ami nạ nạng ẹnẹẹn yạ ẹgẹna kạ abloong bạ yekoowại dạ ami mmẹẹmi wool.
47011031	Ọbasẹ wạ odạ yaatẹ wạ aTata Jisẹs ọmọọn oyimạ kẹ obi ami libeem mpai. Nwạ tạ ọnaan ntọọnga kạ ayoyoyo.
47011032	Kebee sạ ami nni yau dạ aDamaskọs, kikpamma lopoon wạ oniyau kạ kapiil kạ Ọbọọl Aretas, odạạli bạ kekpenạ lopoon oyoo kạ kẹmakạm opoondeena imaa tạ yamaana m.
47011033	Odạ yamạnạbam yagạnạ m kạ ẹkata, yasẹnga bẹ kạ lẹma kọpiya lopoonna yakọnga m kạ lọsẹ, ọkaama ami nsẹkẹ lotạmạ jạ kikpamma.
47012001	Ami nạ nạng ẹnẹẹn, okpintạ odạ kạ nạ njạu kaa uluu nyeni, odạ ajajimina, ami nạ ntọnga ngẹna kokạạ obạ liyala kẹ Kudạnna jạ aTata okạạyi m.
47012002	Ami nyimạ kẹ odạm wana wạ odạ ketooli Krais kạ mbạntam joonnaa yạ mbọọli kẹ, aTata odạạli ẹ kẹ otạ obạlạ kạ kawọng kạ kakpạli kataa kẹ ebạạ. (Ami nyi boong imin obi nạ odạbạ ẹ kẹ dẹnẹnẹ, nwạ obi yeni kokạạ, Ọbasẹ nwạnwạ oyi)
47012003	Ami nạ nyeni njạu kaa, ami nyimạ kẹ mbi odạm imin yadạạli ẹ yatạ yakọu kạ kowuu kạ Ọbasẹ, kạ yadẹi Paladisi. Ami nyi nwạ obi nniyau kạ ẹnẹnẹẹn, obi nni yau kạ emlee, Ọbasẹ nwạ oyi.
47012004	Nwạ opuuwạ kẹ bloong bạ nạ yejạu wẹ yẹfẹẹ tạ oyin, bloong bạ yẹmakpang bạ ọnẹn nạ yejạu yejại.
47012005	Ọkaama, ami nạ nạng ẹnẹẹn ọgẹna odạm imin, odạ, ami ẹnẹẹn nnạng ngẹna wool limi, obi oodạ kạ abloong bạ nạ yekoowạ dạ ami mmẹẹmi wool.
47012006	Òodạ aa boong wạ ami nwooyi tạ nạng ẹnẹẹn, ami kẹnẹndạdu nndạ, ọsẹnga obaa ami nạ nyinni lọtumajạu. Odạ ami ẹnẹẹn nnạng ngẹna wool limi. Ami nwooyi yanẹn tạ yabala bẹ ọtaa kẹ boong wạ mbạ yakạạ m nạng obidạ njạu.
47012007	Oblạ maa, ami njạu kẹ ẹnẹẹn wạ odeen nnại kạ abloong kalakaal bimaa bạ yakoowạ m, yanạngi m apeen kạ awool, yạ adạ otoomnẹn wạ aSẹtan wạ otoomi tạ odum oyeni onạng dạ nạ njạu ẹnẹẹn nnại.
47012008	Kạ nti ntele ami nyi kẹ yatạm nkạạ Tata ọgẹna apeen imin, nyeni mbeem ẹ kẹ tạ odạạli yẹ kẹ maa.
47012009	Odạ kọpọọna kạ okạạyi m onidạ, "Kokoolạ kọmi kobạngạ ọ kẹ ebạạ, ọgẹna ẹfa ẹmi ẹya kạ awu ẹtatawa, kebee sạ awu amẹẹmi kẹ." Ẹdọ ami nạ nnạng ẹnẹẹn obạ yutẹẹmdala, ọsẹnga obạ awool mẹẹmi limi, ami mpuuwạ m kokpạnạ kẹ ẹfa yạ aKrais kạ ami.
47012010	Kạ legạn jimin, ami nyeni yutẹẹmdala kạ kebee sạ ami nyeni wool mẹẹmi, keblenạ, ketoom kpẹyakpẹ, likpakpawai, obạ kikpaa ọsẹnga obạ aKrais. Ọgẹna kebee sạ mpuu m wool mẹẹmi, ẹdọ ami ntawa ọtawa.
47012011	Ami nnạngi aa mạ ndạ kẹnẹndạdu, odạ abaa yanạngi m tạ nạng aajaa. Abaa yadạ yanẹn bạ oyoom tạ yatọnga bloong bạ yẹyiyi yagẹna m. Odạdạ kạ ami mbi bọng bọng nndạ, (ketạdạ letu yabaa bạ yadeen), mbạ miim bọng bọng yaataa kạ eti ndạ yana.
47012012	Yẹkalakala bloong obaa bloong yọkala soosoo bạ nnại kẹ obạ komạmmạ kạ kẹwọọyi kẹbaa yekoowại yejạu ami ndạ ketạdạ letu kạ lọtumajạu.
47012013	Boong wẹkakạn wạ ami mbi nnại dạ nkọbasẹtọ idaa onidạ ami tạ ndạ letoo nkạạ baa. Kọmbọọ baa blạkẹ kaa yakạạ m kạ mblana kẹ.
47012014	Ajajimina, mina odạ nti ntele yạ ami nyonnạ m kẹ wool tạ nyạ kaa mpimạ baa, ẹdọ ami baa bọng bọng wana wạ ọkpaki m mblau. Ami limaan libaa nwooyi. Bẹẹnbẹẹn kaa yaayau tạ yayeni yakạạ bạ yaatẹ ọbaa bạ yaaka, odạ bạ yaatẹ obaa bạ yaaka yayau kaa tạ yakạạ bẹẹnbẹẹn yabẹ.
47012015	Ami nạ ọdan ẹtẹẹm tạ nlọọ wạ ami nyeni kẹ ebạạ nyeni nkạạ baa wool limi, oblạ maa nkaam baa kẹ. Nwẹ ami nạ ndẹ baa ọwẹẹnwẹẹn, ọsẹnga obaa abaa yatuum yadẹẹ m o.
47012016	Abaa nạ yadẹya yajạu ami baa letoo nndạ nkạạ o. Odạ yanẹn bidi nạ yajạu ami nni nạngi kẹkpaani nyeni mmuni baa kẹpana obạ libeem.
47012017	Nwẹ mbinạ ntạ kẹ otoomnẹn ndạ wana wạ ntoomi nkạạ baa tạ nnạng baa yẹkpaani.
47012018	Kebee sạ ami mbeemi Taitusa tạ ọkọu okạạ baa, nyeni ntoom wẹẹnuwọu ọmọọn idaa obạ nwạ, nwẹ aTaitus onạng baa kẹ yẹkpaani o. Abaa yayimạ kẹ yabi aTaitus obạ ami yonạngi boong ku wana obạ Kudạn kana.
47012019	Wạ ọdọọ abaa yabalai baa yabi, amọọn yọjakai tạ yọkpạnạ kẹ wool limọọn kạ lokạ lọbaa. Ee ee! Amọọn yọtọngai adạ aKrais nạ owoo mọọn tạ yọtọnga kạ lokạ jạ Ọbasẹ. Yamạnạbam kẹdẹiya, boong wanwanaya wạ amọọn nại odạ yonại tạ yọkaam baa.
47012020	Ami ọkalai m mbi, kạ nạ nyạ kaa tạ mpimạ baa, boong wạ nạ nkạạ miin ọọdẹẹ, ẹdọ baa ọọdẹẹ boong wạ ami nạ mpọọna baa. Ami ọkalai m, mbi nạ nkạạ lijang, lẹkạkạjẹẹn, akọkọna kẹsẹli, kọpọọwa kạ ẹtẹẹm, kọtọnga bungạbung, ọbọbọ, ẹnẹẹn obạ kọlaamma kẹ.
47012021	Ami ọkalai m, mbi kebee sạ ami nạ nyeni nyạ kaa, Ọbasẹ ọmi nạ ọyika m kạ lọsẹ kạ lokạ lọbaa. Ẹdọ ami nạ mpiin nyeni ntoo lobạ ọsẹnga obaa abaa soosoo bạ yanikạlạ yanạng kẹ boong bungạbung, baa ẹtẹẹm yaasodạ kạ yebungạbung yẹbaa, etoom yạ ebi ẹyiyi, kẹkpasam obaa lẹdẹẹyi bungạbung jạ lebi lẹnẹnjẹẹn leetoo obạ lẹdẹẹyi kẹnẹ anẹn munna.
47013001	Mina obạngạ nti ntele yạ ami nnfunni kaa tạ mpimạ baa kẹ, ẹdọ adạ likạạ jạ Ọbasẹ lijại, "Lojạu kẹdẹẹ janjanaya nạ yatạ oyinạ wạ yanẹn bạ yadạ kẹnọọma kekạạ bạ yabạng kẹ yapoo obidạ yatele yatạ yapạạli."
47013002	Ami nwooyi tạ nyin yanẹn bimaa bạ yanại kẹ boong bungạbung kạ kebee sạ kẹbọọli kẹ, obaa mbạ bidaa ebạạ, ami nninạ nkạlạ njạu kẹ kebee sạ ami mpimạ baa kạ obạng nti mpoo, odạ ami nạ nyeni njạu kaa mạ ajajimina kạ ami mbi kaa nndạ, kebee kẹdọkẹdọ sạ nnạ nyạ kaa ọnẹn maa oodạ wạ nạ ọsẹkẹ lotạmạ kẹnaani.
47013003	Abaa nạ yakạạ bloong ebạạ bạ yekoowạ yejạu aKrais ọsẹng ẹ kạ ami ọtọnga kebee sạ ọyọọdai baa, nwạ ọọmẹẹmi, nwạ nạ oduukạ okoowạ ẹfa ẹwẹ kạ kẹwọọyi kẹbaa.
47013004	Mạ eti imaa tutu amọọn yanẹn yawẹ yọmẹẹmi odạ yowuuyi kạ kofạnạnạ kayena obạ aKrais oblạ kạ ẹfa yạ Ọbasẹ oblạ maa ọfẹya mọọn yonạng yonạnạng kạ kẹwooyi kẹbaa.
47013005	Baa wuuna wool libaa, yayeni yapạạli yakạạ wool libaa tạ yakạạ abaa yabi wuuyi kạ awoolfạnnạ. Abaa yayimạ kẹ kạ lọtumajạu yabi aKrais Jisẹs ọyau kạ abaa, awu nạ akạạ ajạu abi aJisẹs ọyau kạ awu obi odạ tạ apaayi libeem ajạu awu ayau kạ awoolfạnnạ.
47013006	Ami nnẹnayẹẹn kạ abaa mbi yayimạ kẹ yabi, amọọn yanẹn bạ yabi yaabọlai mạ koyoomạ kimaa yoodạ, yodạ yanạnạngnẹn lọtumajạuwa.
47013007	Amọọn yooyi yatạm yokạạ Ọbasẹ yobi abaa boong wạ obuuwạ nnạ yaanại, òodạ aa kạ odạ oblạ maa yanẹn yakạạ yajạu amọọn yotuum yonạng ọyi, odạ oblạ maa abaa yanạng boong wạ odạ kedindinạ, okpintạ odạ kạ amọọn nạ yoseel aa bạ yabi yanạnạngnẹn lọtumajạuwa yaadạ.
47013008	Ọgẹna mọọn ọọfẹya yonạng boong wạ nạ obee koyuu okạạ lọtumajạu, odạ tạ yonạng boong wẹkakạn wạ nạ obee okạạ lọtumajạu
47013009	Amọọn yọyau kạ yutẹẹmdala kạ kebee sạ amọọn yau kạ awool mẹẹmi, abaa yayau kạ awoolfa. Ẹdọ kayena, amọọn yooyi yatạm yobi abaa tạ yayi yawẹ kẹ.
47013010	Odạ imaa ọkaama ami nfọọng imin adạ ami nyau kepạạlạpạạl obạ abaa, odạ tạ oblạ maa kebee sạ ami nạ mmạạnạ kaa, nạ njạu baa kạ kọjingai nnại obạ abaa, kạ nạ ntạ ẹfa yạ aTata okạạyi m kẹ, ẹfa imin odạ tạ ntạ mkpali baa tạ ntạ nya baa kẹ oodạ.
47013011	Abaa bẹẹnuwọu yami, baa yau yakoolạ mạ ajajimina, baa jaaka yawoo dạ nạ yayi yawẹ kẹ, baa naan ekoo ẹmi, baa wuuyi kạ ọfai obạ ọnẹn idi obaa idi, baa yeni ẹtẹẹm yana. Ẹdọ Ọbasẹ kẹdẹiya obaa awọfaiya nạ ọya obạ abaa.
47013012	Baa dẹẹi m ọnẹn ọnẹn obạ kọblamma kạ yanẹn bạ Ọbasẹ.
47013013	Kokoolạ kạ aTata Jisẹs Krais kẹdẹi sạ Ọbasẹ, obạ kofạnạnạ kạ Kutumadạn tạ kọya obạ abaa ebạạ.
48001001	Ami aPọọl, ketạdạ letu wạ aKrais, wạ obi yanẹn oodạ yapimạ, obidạ lẹdẹ lẹwẹ leblạ kọbọọ kạ ọnẹn, odạ oblạ kạ aJisẹs Krais obạ Ọbasẹ yaatẹ wạ ọyẹẹmi ẹ kẹ kạ lobạ.
48001002	Ami mfọngi nwẹnẹ imin obaa bẹẹnuwọu ebạạ bạ yayau obạ ami mina, yokạạ yanẹn nkọbasẹa yạ nyau dạ kọkpaa kạ aGalesiya.
48001003	Wọfai obạ kokoolạ kạ Ọbasẹ wạ odạ Uwọu obaa aTata Jisẹs Krais tạ ọyau obạ abaa.
48001004	aKrais ọganna wool liwẹ okạạ ọsẹnga obạ yebungạbung yẹmọọn kạ ọmẹẹmi letu tạ onạng yibala fạ Ọbasẹ ọmọọn obạ Uwọu tạ oblạ maa nwạ onạng mọọn tạ yọwada kẹ kạ ekpoon bungạbung yạ amọọn wuuyi kaa.
48001005	Kẹbọọl tạ keyeni Ọbasẹ kạ ayoyo obaa kạ ayoyo! Tạ odạ aajaa.
48001006	Ami nyeni woolbạ kẹ kạ legạn lẹbaa, tạ nkạạ baa yasẹl ọsẹsẹẹl yaganna daa Ọbasẹ wạ ọdẹ baa oblạ kạ kokoolạ kạ aKrais, ẹdọ yanaai lẹkawa yiyayi lẹdọlẹdọ.
48001007	Kạ lọtumajạu lẹkawa yiyayi lẹdọlẹdọ maa leedạ, odạ ami nnyinni aajaa ọsẹnga obaa yanẹn bidi yayau kaa bạ yanạngi yọbala tạ yoblenạ baa kẹ, yayeni yajaakai tạ yapạnnạ kẹ lẹkawa yiyayi jạ aKrais.
48001008	Odạ odạdạ kạ ofidạ amọọn obidạ otoomnẹn kawọnga wạ Ọbasẹ tạ oyin baa oyinạ wạ odạ bleng obạ imin wạ amọọn yinni yokạạ baa, nwạ tạ ọnaan kokpe pạli lobạa dạ lekoonbạ.
48001009	Amọọn yoninạ yokạlạeti yojạu kẹ, ẹdọ mmạ ajajimina, ami nyeni njiyi kaa, òodạ aa boong wạ ọnẹn oyooyi baa lẹkawa yiyayi jạ ledạ bleng obạ jimin jạ abaa ninaani kẹ, nwạ tạ ọnaan kokpepạli lobạa dạ lekoonbạ.
48001010	Ami mạ ajajimina mbi jaakai tạ nwoo kekpoo kekoolạ sạ yanẹn, obidạ sạ Ọbasẹ o. Obidạ kạ ami njakai tạ ndaal yanẹn ntẹẹm o. Òodạ aa boong wạ ami njakai tạ ndaal yanẹn ntẹẹm tutumin, ami onanạngnẹn wạ aKrais nndạ.
48001011	Abaa bẹẹnuwọu, ami tạ nyin baa njạu lẹkawa yiyayi jạ ami nyoi jạ lemạn jẹ dạ kọbọọ kạ ọnẹn oodạ.
48001012	Ami jẹ nnaani dạ kọbọọ kạ ọnẹn, obidạ ọnẹn tạ okpe m. Odạ aJisẹs Krais kạ awool liwẹ nwạ ọyaala jẹ okạạ m.
48001013	Abaa yaninạ yayin baa kẹ, dạ ami nni wuuyi etoom kebee sạ ami nni nạngi kẹbasẹ sạ aJu, dạ ami nkạạyi ikọbasẹ yạ Ọbasẹ libini, ekutẹẹm nyeni, ẹdọ ami njaka dạ ọfẹẹ m tạ nkạbi yẹ kẹ.
48001014	Ami nniyau kạ lokạ kẹbasẹa sạ abạ aJu ntaa kẹ Ju soosoo bạ odạ mọọn ekoo, ẹdọ ngạnạ wool limi kaani kạ yenại nsẹkpaa yạ abạ uwọu bạ ijaani.
48001015	Odạ Ọbasẹ kạ kokoolạ kọwẹ, opimạ m, mmạ mmung mmaana, oyeni ọdẹẹ m kẹ tạ nnạng yonạnạng nkạạ ẹ. Ẹdọ kạ nwạ opạli kẹ
48001016	Tạ ọyaala Wẹẹnna okạạ m oblạ maa ami nyooyi lẹkawa yiyayi jạ lẹgẹna ẹ nkạạ yanẹn bạ yabi Ju yaadạ, ami nkọi tạ nnaan ekoo dạ kọbọọ kạ ọnẹn ndạ wana.
48001017	Obidạ ami nkọi dạ aJerusalẹm tạ nkạạ mbạ bimaa bạ yani kạlạ m kẹ eti tạ yadạ bạ ketạdạ letu bạ aKrais. Odạ ami nduukạ kọsakana nkọu dạ kowuu kạ yadẹi Arebiya ẹdọ mmạ nyeni nwọọn nkọu dạ lopoon jạ yadẹi Damaskọs.
48001018	Odạ kạ mbạntam ntele mbọọli kẹ, nkạạ ami nnikọi dạ aJerusalẹm tạ mpimạ Pitẹa, ẹdọ ami nya kẹ daa obạ nwạ kạ nkọbasẹ mpoo.
48001019	Ami ketạdạ letu jạ aKrais bidaa nkạạ kạ ọbọọli kẹ aJems wạ odạ wẹẹnyaatẹ wạ aTata.
48001020	Boong wạ ami nfọọngi odạ lọtumajạu. Ọbasẹ oyimạ kẹ obi ami libeem mpai.
48001021	Kạ imin ọbọọli kẹ, ami nkọi dạ lisẹ jạ aSiriya obạ aSilisiya.
48001022	Mạ kebee simaa yanẹn bạ yamlenni nkọbasẹ yạ aKrais yạ nyau dạ lọsẹ jạ aJudiya miin kạ awool yaayi.
48001023	Mbạ yaaniyi, odạ boong wạ yanẹn yanijiyi. "Ọnẹn imaa wạ onikạạyi mọọn libini, ajajimina nwạ ọyau kạ oyoi oyinạ kẹbasẹa wạ nwạ ọjaka kẹ kebee sana tạ okạbi kẹ."
48001024	Ẹdọ ọkaama mbạ yatọọnga Ọbasẹ ọsẹnga obạ ami.
48002001	Mbạntam joonnaa mbọọli kẹ, ami mmạ nduukạ m dạ aJerusalẹm obạ aBanabas, ndạạli Taitusa tạ otooli m.
48002002	Ami nnikọi daa ọsẹnga obaa Ọbasẹ ọyaala okạạ m obi ami tạ nkọu. Kạ ledungạnạ jạ amọọn mlee dạ koduuwạ obạ bạ kedạạli eti, ami nnyinni ngẹna lẹkawa yiyayi jạ ami nyooyi nkạạyi yanẹn bạ yabi Ju yaadạ. Ami nwoi yonạnạng yọmi kebee sạ kẹbọọli kẹ obidạ kebee simin tạ yodạ kẹkanga.
48002003	Odạ odạdạ aTaitus wạ amọọn bọọma wạ oblạ dạ aGiris, wẹ kạ ẹfa yaamaan tạ otaa kukpạl kạ yadạm.
48002004	Okpintạ odạ kạ mbạ bidi yawoi kẹ tạ yanạng aajaa. Mbạ yayoomi maa yanạngi amạ mbạ yadạ bẹẹnuwọu, yanẹn bimin yawuu owuwu yamlee kẹn kạ kẹwọọyi lẹkpala lẹmọọn aa yanẹn eploplowa, tạ oblạ maa mbạ yakạạ dạ amọọn yau kạ awool wiiyạ oblạ kạ kofạnạnạ kọmọọn obạ aKrais Jisẹs. Mbạ yawoo kẹ tạ yanạng mọọn yodạ yafooli,
48002005	odạ bẹ kotung yọọkala, oblạ maa yokummạ kẹ lọtumajạu lẹkawa yiyayi yakạạ baa.
48002006	Odạ mbạ yaseli aa bạ kedạạli eti bạ yayau daa bọng bọng ọpẹọpẹ yaayeni tạ yagạnạ kạ aboong wạ nyooyi kẹ. Ami njại yadạ aa kedạạli eti ọsẹnga obaa kopạnạnạ oonại okạạm kạ aboong wạ mbạ yadạ, Ọbasẹ jang dạ ọnẹn ọọyẹngi mmạ opạli ikpe.
48002007	Mbạ yakạạ kẹ yajạu Ọbasẹ okạạ m kẹ yonạnạng lẹkawa yiyayi keyooyi kekạạ yanẹn bạ yabi Ju yaadạ, adạ nwạ onikạại Pitẹa yonạnạng lẹkawa yiyayi keyooyi kekạạ yanẹn bạ yadạ Ju.
48002008	Ọgẹna oblạ kạ ẹfa yạ Ọbasẹ, ami yanạng tạ ndạ ketạdạ letu wạ aKrais nkạạ yanẹn bạ yabi Ju yaadạ, adạ yaninại Pitẹa tạ odạ ketạdạ letu wạ aKrais okạạ yanẹn bạ yadạ Ju.
48002009	aJems obạ aPitẹ obạ aJọn ketạdạ letu yadạạli bẹ aa bạ kedạạli eti yatạni kẹ yajạu Ọbasẹ okạại mọọn yonạnạng bimin, ọkaama mbạ yakạạ Banabasa obạ ami mbọọ aa kepolạ sạ kekoowạ kejạu mbạ obạ amọọn ebạạ yonạngi yonạnạng bana. Amọọn yodẹya yobi, aBanabas obạ ami nạ yonạng yonạnạng kạ kẹwọọyi sạ yanẹn bạ yabi Ju yaadạ, ẹdọ mbạ kạ kẹwọọyi sạ yanẹn bạ yadạ Ju.
48002010	Ẹdọ boong wạ mbạ yajại odạ amọọn tạ yọbali mọọn yabuwạnẹn bạ yayau kạ lẹkpala lẹmọọn, wạ odạ boong wạ oni yau m kẹ kạ ẹtẹẹm kaani tạ nnạng.
48002011	Odạ kạ aPitẹ oyạ dạ lopoon jạ yadẹi Antiyọk, ami nkạạ ẹ kobi kạ lowạni, ọsẹnga obaa nwạ ọsẹba kẹ kenại.
48002012	Yanẹn baa aJems otoomi mmạ yamung yayạ daa, aPitẹ oninạ oji kẹ luji obạ abẹẹnuwọu bạ yabi Ju yaadạ. Odạ kạ kebee sạ yanẹn bimin yamạnnạ daa, aPitẹ ọsakẹ ngạm, ẹdọ luji oomung oji obạ yanẹn bạ yabi Ju yaadạ, ọsẹnga obaa nwạ oyeni yọkaal bạ yanẹn bạ yani beeyi yajạu yanẹn bạ yabi Ju yaadạ tạ yaataa kukpạl.
48002013	Ẹdọ bẹẹnuwọu bidaa bạ yadạ Ju kayena yamạnạ bẹ kẹ tạ yanạng aa yanẹn bạ yadạ bạ keyoomimaa kenạngi kạ yayau obạ aPitẹ, ẹdọ odạdạ aBanabas otooli bẹ dạ yenại yẹbẹ maa.
48002014	Kạ kebee sạ ami nkạạ kẹ mbi mbạ kạ eti yạ ẹyọọli lọtumajạuwa yanại jạ ami njại Pitẹ kạ lokạ jạ mbạ ebạạ. "Awu adạ Ju, mạ kebee simin, awu awuuyi aa ọnẹn wạ obi Ju oodạ aa ọnẹn wạ odạ Ju awuuyi. Mbọng maa ọkaama aluuwai yanẹn bạ yabi Ju yadạ tạ yawuuyi aa yanẹn bạ yadạ Ju o."
48002015	Amọọn bạ yodạ bạ Ju kạ yọmaan, mọọn yamaani aa yanẹn bạ yabi bạ aJu yaadạ bạ yadạ yẹnẹn bungạbung.
48002016	Odạ amọọn yoyimạ kẹ yobi nạ yayonnạ kẹ ọnẹn obạ Ọbasẹ oblạ kạ oyooyi kẹ aJisẹs Krais kạ lọtumajạu nkạnkạ. Kạ ooyii nsọ yạ aMosis oodạ. Amọọn oyoo kẹ Krais Jisẹsa kạ lọtumajạu tutu oblạ maa yayoo mọọn yakoolạ obạ Ọbasẹ, oblạ kạ awoolfạnnạ limọọn kạ aKrais. Kạ amọọn yooyi nsọ yạ aMosis oodạ. Ọgẹna ọnẹn maa oodạ wạ nạ ọya okoolạ obạ Ọbasẹ oblạ kạ oyooyi nsọ yạ aMosis.
48002017	Òodạ aa ẹdọ adạ amọọn jaakai tạ yọya kạ kọyọda kẹ obạ Ọbasẹ oblạ kạ kofạnạnạ kọmọọn obạ aKrais, mmạ yakạạ mọọn aa bạ kenại boong bungạbung adạ yanẹn bạ yabi Ju yaadạ yadạ, nwẹ imin obi nạ okoowạ ojạu aKrais odạ onạnạngnẹn wạ okummại kebungạbung, Jang aajaa oodạ.
48002018	Òodạ aa boong wạ nyeni mmạạn kẹ yenại bạ ijaani, bạ nkuudạ kẹ kạ lọsẹ, okoowạ kẹ obi ami ndạ ọnẹn wạ okạạkạwại kẹ nsọ,
48002019	Adạ nsọ njại nyeni mbee, ami mbạ kẹ nwẹkẹ (nsọ maa nfi m kẹ) oblạ maa nwuuyi etoom nkạạ Ọbasẹ. Ami yafi m kẹ obaa aKrais kạ ketipaa kẹwẹ,
48002020	ọkaama ami oodạ mmung nwuuyi, odạ aKrais nwạ owuuyi kạ kamlee kami. Etoom imin yạ ami nwuuyi ajajimina, ami nwuuyi oblạ kạ awoolfạnnạ jạ nyeni kạ aWẹẹn wạ Ọbasẹ, wạ ami ndẹi, oyeni ọganna etoom ẹwẹ okạạ m.
48002021	Ami kokoolạ kạ Ọbasẹ nsi. Odạ òodạ aa ọnẹn ọya kạ kọyọọla kẹ obạ Ọbasẹ oblạ kạ nsọ yạ aMosis, imaa okoowạ obi lobạ jạ aKrais oobạ bọng bọng loodạ!
48003001	Abaa yẹnẹndạdu bạ aGalesiya! Nnẹ ojii baa kutan o. Kạ lokạ lọbaa nkạạ yayau yanạng tạ ofạngạ baa ọgẹna lobạ jạ aJisẹs Krais kạ ketipaa.
48003002	Baa yin boong imin wana: Nwẹ abaa yanaani Kutumadạn oblạ kạ abaa nại boong wạ nsọ yạ aMosis nwooyi, obidạ kạ abaa puu oyinạ dindinạ, yayeni yayoo wẹ kạ lọtumajạu o.
48003003	Yasẹng yang yanạng kedạdu ajin o. Abaa yani mạạn baa obạ Kutumadạn, nwẹ ajajimina abaa yawooyi tạ yatạ ẹfa ẹbaa awoola yanạng yawẹ o.
48003004	Nwẹ libini jạ abaa naani ebạạ bọng bọng likoowạ o. Kạ lọtumajạu okoowạ boong!
48003005	Nwẹ Ọbasẹ okạạyi baa Kutumadạn oyeni onạng yẹkalakala bloong kạ kẹwọọyi kẹbaa, ọsẹnga obaa kạ abaa nại boong wạ nsọ yạ aMosis nwooyi, obidạ ọsẹng obaa yapuu lẹkawa yiyayi yayeni yayoo wẹ kạ lọtumajạu o.
48003006	Baa balai baa Ebraamma, adạ likạạ jạ Ọbasẹ lijại, "Nwạ oyooyi Ọbasẹ kạ lọtumajạu, ẹdọ ọsẹnga obaa woolfạnnạ liwẹ Ọbasẹ ọnaan ẹ aa kenại kedindinạ."
48003007	Abaa yayeni tạ yayimạ yajạu bẹẹn bạ Ebraam dẹnẹnẹ odạ yanẹn bạ yayeni woolfạnnạ.
48003008	Oblạ kạ ẹfa yạ Ọbasẹ yanẹn bạ yafọngi likạạ jạ Ọbasẹ yaninạ yakạạ kẹ yajạu Ọbasẹ nạ ọyọọda kẹ bạ yaabi Ju yaadạ obaa wool liwẹ oblạ kạ awoolfạnnạ. Ẹdọ ọkaama likạạ jạ Ọbasẹ linại Ebraamma tạ oyimạ ọgẹna lẹkawa yiyayi: "Nạ oblạ kạ awu, Ọbasẹ oyonnạ yanẹn ebạạ mạ ekpoon."
48003009	Ebraam oyooyi kạ lọtumajạu, ẹdọ yayonnạ ẹ kẹ, ọkaama yanẹn bạ yayooyi Ọbasẹ kạ lọtumajạu ebạạ nạ yayonnạ bẹ kẹ adạ nwạ onidạ.
48003010	Yanẹn bạ yapeeyạ wool libẹ tạ yamẹẹm letu yakạạ nsọ yạ aMosis nạ yayau kạ kolimạ kạ nsọ, ọgẹna likạạ jạ Ọbasẹ lijại: "Ọnẹn wanwanaya wạ obi letu ọọmẹẹmi kebee sansanaya okạạ boong wanwanaya wạ yafọọngi kẹ kạ nwẹnẹ nsọwa yạ aMosis nạ ọya kạ kolimạ kạ Ọbasẹ."
48003011	Ẹdọ ajajimina okoowạ obi, ọnẹn maa oodạ wạ nạ ọya kạ kẹ yọọdai ẹ kẹ obạ Ọbasẹ oblạ kạ nạ ọmẹẹm letu okạạ nsọ yạ aMosis ọsẹnga obaa likạạ jạ Ọbasẹ lijại, "Ọnẹn imin wạ yayọọla ẹ kẹ obạ Ọbasẹ oblạ kạ awoolfạnnạ nạ owuuyi etoom."
48003012	Odạ nsọ yạ aMosis bọng bọng nyeni tạ nnạng obạ awoolfạnnạ. Adạ likạạ jạ Ọbasẹ lijại, "Ọnẹn wanwanaya wạ onại boong wanwanaya wạ nsọ yạ aMosis nwooyi nạ oduukạ owuuyi etoom oblạ kạ nsọ yạ aMosis."
48003013	Ẹdọ aKrais opạạyi mọọn kẹ kạ kolimạ nsọwa yạ aMosis kạ nwạ osodạ ẹ kẹ kolimạ okạạ mọọn ọsẹnga obaa yafọng kẹ kạ nwẹnẹ yạ Ọbasẹ yajạu, "Kolimạ kọyau obạ ọnẹn wanwanaya wạ yamạạni kạ ketipaa."
48003014	aKrais oninại aajin, oblạ maa koyonnạ kạ Ọbasẹ ọwaki ẹ kẹ okạạ Ebraamma nạ kọya kokạạ yanẹn bạ yabi Ju yaadạ, oblạ kạ aKrais Jisẹs, dạ nạ oblạ kạ awoolfạnnạ amọọn yọnaan Kutumadạn kạ ọwaki ẹ kẹ.
48003015	Abaa bẹẹnuwọu, ami nkuuyi ntoowại kokoowạ lewi janjanaya. Kạ yanẹn yapoo yadẹya tạ yanạng boong, ẹdọ mbạ yanạng yọfọfọng bạ nạ yọbọọ bẹ, ọnẹn ooyoom tạ okạbi kẹ obidạ ọsaam kaa boong wanwanaya.
48003016	Odạ Ọbasẹ oninại kọwaki okạạ Ebraamma obaa aWẹẹna, likạạ jạ Ọbasẹ liijại ọgẹna yepoon yẹwẹ wạ okoowạ yanẹn soosoo oodạ litọngai ligẹnai. Wẹẹn wana wạ okoowạ wẹẹn wana wạ odạ aKrais.
48003017	Imin nwạ odạ boong wạ ami njiyi. Ọbasẹ oninại kokpoo obạ Ebraam oyeni ọwai ẹ kẹ dạ nạ oyoo kẹ. Ẹdọ nsọ yạ mmung nyại maa, kebee sạ Ọbasẹ okạlạ onạng kẹ kokpoo obạ Ebraam kạ yebạntam ledu opạli lẹyau opạli joo, jang kẹ kokpoo kimaa nkạbi obidạ tạ nyeni nlau kẹ kọwaki kạ Ọbasẹ onại kẹ.
48003018	Ọgẹna òodạ aa boong wạ kokạại kạ Ọbasẹ kopeeyạ kạ nsọ yạ aMosis, okoowạ obi nkạ kạ kọwaki kọbẹ komung kopeeyạ. Ọbasẹ kạ kokoolạ kọwẹ okạạ Ebraamma kọwaki kimaa.
48003019	Mbọng ẹdọ onidạ legạn jạ lẹkaama yakạạ nsọ o. Yani gạạn kaa nsọ oblạ maa nyạ nkoowạ boong wạ aboong bungạbung kenại odạ, ẹdọ oni yoom nyạ tạ nya maa tutu kebee sạ aWẹẹn wạ Ebraam nạ oyạ maa, wạ yaninại kọwaki maa yakạạ. Yatoomnẹn kawọnga bạ Ọbasẹ yani ganna nsọ yakọnga kẹn, obạ ọnẹn wana wạ kenại kẹwẹ kedạ ọnẹn kẹwọọyia.
48003020	Odạ ọnẹn kẹwọọyia yaawooyi, kạ kebee sạ odạ yipaa fana fẹkakạn, ẹdọ Ọbasẹ odạ nwạ wana wẹkakạn.
48003021	Nwẹ imin okoowạ obi nsọ yạ aMosis nyuuyi obạ liwaki jạ Ọbasẹ o. Ee ee! Aajaa oodạ! Òodạ aa yakại kẹ nsọ yạ nnạ mbạngạ nkạạ yanẹn etoom, ẹdọ kedindinạ kefi kẹyau kẹ maa oblạ kạ nsọ yạ aMosis.
48003022	Odạ likạạ jạ Ọbasẹ lijại libi: "Ekpoon ebạạ ẹya kạ kapiil kạ ẹfa yạ aboong bungạbung, ọkaama ẹdọ kokạại kạ yawaki bẹ kẹ, kạ legạn jạ awoolfạnnạ kạ aJisẹs Krais kọyau kokạạ yanẹn bidaa bạ yayooyi kẹ Ọbasẹ kạ lọtumajạu."
48003023	Odạ kebee sạ awoolfạnnạ, mmạ kemung keyạ maa, nsọ yạ aMosis mfẹli mọọn kẹ ebạạ aa yakpọkọbinẹn, tutu woolfạnnạ liyala jẹ kẹ.
48003024	Ẹdọ ọkaama nsọ yạ aMosis nni kpamma mọọn tutu Krais oyạ maa, dạ nạ oblạ maa amọọn ẹdọ yayọda mọọn kẹ obạ Ọbasẹ oblạ kạ awoolfạnnạ.
48003025	Ajajimina, mạ kebee awoolfạnnạ keyạ kẹ maa, nsọ yạ aMosis mọọn mmung mkpamma.
48003026	Kạ aKrais Jisẹs, abaa ebạạ yadạ bẹẹn bạ Ọbasẹ oblạ kạ awoolfạnnạ.
48003027	Ọgẹna abaa ebạạ yani blẹẹyi baa lowi tạ yafạnạnạ obạ aKrais, ẹdọ ajajimina abaa yadạạli kẹ etoom yạ aKrais yagạnạ baa kạ awool.
48003028	Ọkaama kopạnạnạ maa koodạ kạ kẹwọọyi sạ aJu obạ yanẹn bạ yabi Ju yaadạ, kạ kẹwọọyi sạ yafooli obạ yanẹn bạ yabi yafooli yaadạ, kạ kẹwọọyi sạ yadạm obạ banẹẹn, abaa ebạạ yadạ wana kạ kofạnạnạ obạ aKrais Jisẹs.
48003029	Òodạ aa boong wạ abaa dạ yanẹn bạ aKrais, ẹdọ abaa yadạ bẹẹn bạ Ebraam, ẹdọ nạ yanaan boong wạ Ọbasẹ oni waki ẹ kẹ.
48004001	Boong wạ njiyi odạ amin. Wẹẹn wạ nạ oji ẹtọ yạ yaatẹ yaninạngi ẹ aa odạ ofooli kebee sạ nwạ odạ wẹẹnwẹẹn, okpintạ odạ kạ odạ nwạ oyeni boong wanwanaya dẹnẹnẹ.
48004002	Kebee sạ nwạ odạ wẹẹnwẹẹn yanẹn yayau kaa bạ yatoowại ẹ, yayeni yakpenại bloong yẹwẹ tutu kebee sạ yaatẹ oyooyi kebạngạ.
48004003	Kpaa kạ eti imaa, amọọn kayena yonidạ yafooli yokạạ yenại nsẹkpaa.
48004004	Òodạ aa kạ kebee kebạngạ keyạ maa, Ọbasẹ otoomi kẹn Wẹẹnna, yanẹẹn ọmaan ẹ, yakpạli ẹ kạ nsọ yạ aMosis.
48004005	Tạ opạạ kạ yanẹn bimaa bạ yaniyau kạ kapiil kạ nsọ yạ aMosis, oblạ maa amọọn yọkọu kẹ bẹẹn bạ Ọbasẹ.
48004006	Tạ okoowạ ojạu abaa yadạ bẹẹn bạ Ọbasẹ ọkọnga kẹn Kutumadạn kạ aWẹẹna kạ ntẹẹm mmọọn kamlee, kọdẹi Ọbasẹ, "Uwọu! Uwọu! Wọmi!"
48004007	Ọkaama ẹdọ awu ofooli amung adạ, odạ adạ Wẹẹnna. Ẹdọ ọgẹna mạ adạ Wẹẹn wạ Ọbasẹ, Ọbasẹ nạ okạạ ọ boong wạ nwạ oyeni tạ okạạ bẹẹnna.
48004008	Kạ kebee sạ kẹbọọli kẹ, abaa yadạ yafooli yakạạ yabasẹbẹẹn bạ yabi etoom yaayau.
48004009	Odạ mạ ajajimina adạ abaa yikẹ Ọbasẹ, obidạ tạ njạu mạ ajajimina wạ Ọbasẹ oyi baa kẹ, odạ yang ọkaama abaa yawooyi tạ yaduukạ baa yapạnạ kaa yenại nsẹkpaa bạ yeebi ẹfa yeeyeni yẹya kạ kekpoiyẹẹn. Mbọng ọkaama abaa yawooyi tạ yayeni yakọu kẹ yafooli yabẹ ebạạ o.
48004010	Abaa yayeni kebee yakạạ awi idi, obạ mpẹ, obạ adeel obạ yebạntam.
48004011	Ami nyeni kitẹẹm pạlipạl ngẹna baa! Nwẹ okoowạ obi yonạnạng bạ ami nại ebạạ kạ kẹwooyi kẹbaa yodạ kẹkanga o.
48004012	Bẹẹnuwọu yami, ami ndeennạ baa, baa dạ aa ami. Ọgẹna ami ndạ abaa. Abaa miin boong bungạbung wana wana yaanại
48004013	Abaa baa bala baa legạn jạ ọkaama ami nyoo lẹkawa yiyayi kebee sạ kekạlạeti nkạạ baa, oni sẹng obaa kạ ami obi min ọọfẹ.
48004014	Odạ, okpintạ odạ kạ apeen ami anidạ koyoomạ kạ kodeen kokạạ baa, abaa miin yanidạạli kạ ọnunga obidạ tạ yasii m. Abaa yaduukạ yanaan adạ abaa fi naani otoomnẹn kawọnga wạ Ọbasẹ, abaa yanaani m adạ abaa fi naani Krais aJisẹs.
48004015	Abaa yayau kạ yutẹẹmdala bạ yodeen, ẹdọ mbọng odạbạ ẹ o. Ami kạ awool limi nạ mbạngạ njạu mbi abaa yabạngạ yagau kẹ yẹẹn abaa yakạạ m ofidạ aa nạ ọfẹya.
48004016	Nwẹ mạ ajajimina ami nkọ kẹ ọkọkọnanẹn ọbaa, oblạ kạ nyinni baa lọtumajạu o.
48004017	Yanẹn bidaa yakoowại kọtẹẹmma dongạdong kạ yayeni kạ abaa, odạ boong wạ ọyau kạ ntẹẹm mbẹ tạ yanạng ọọyiyi. Wạ mbạ ebạạ yawooyi odạ tạ yapọọwa baa kẹ obạ ami oblạ maa abaa yayeni kọtẹẹmma kimaa obạ mbạ kạ yayeni obạ abaa.
48004018	Odạ ọyiyi ọyiyi tạ yayeni kọtẹẹmma dongạdong kạ legạn jạ lẹyiyi. Imin odạ lọtumajạu kạ kebee sansanaya, ẹdọ kạ kebee sạ nyau obạ abaa nsạ nsạ oodạ.
48004019	Abaa bẹẹn yami kẹdẹiya! Kạ eti ẹdọ ẹdọ, aa yanẹẹn wạ ọyau kạ yọmaan ami mpuu m lopeen ku jana ọgẹna baa tutu etoom yạ aKrais ẹya kạ abaa.
48004020	Ami ọdẹi m kaani dạ mfi nni yau obạ abaa ajajimina, oblạ maa ọfẹẹya m tạ ndạạli kenại sạ kedạ bleng ntạ mpạnạ baa. Ami nyeni yiwọwọngi ngẹna baa.
48004021	Ami tạ mblau baa bimaa bạ yawooyi tạ yayau kạ kapiil kạ nsọ yạ aMosis. Nwẹ abaa boong wạ nsọ yạ aMosis njại yaapu o.
48004022	Nsọ njại mbi Ebraam oni yeni bẹẹn yapoo, wana onidạ wạ ofooli yanẹẹn, idaa onidạ wạ yanẹẹn wạ oobi ofooli oodạ.
48004023	Wẹẹn ọwẹ wạ oblạ dạ yanẹẹn wạ odạ ofooli oni maana kẹ eti yạ enikaani edạmại, odạ wẹẹn ọwẹ wạ oblạ kạ yanẹẹn wạ obi ofooli oodạ oni maana ọsẹnga obaa kọwaki kạ Ọbasẹ.
48004024	Nạ yobạngạ yodạạli imin aa boong kẹsẹma, banẹẹn bimin yapoo yabeeyi kạ letu jạ likpoo lipoo. Yanẹẹn imin wạ abẹẹna yamaana kạ kefooli odạ Aga, ẹdọ nwạ obeeyi kạ kokpoo kạ yaninại dạ ekpoon yạ aSainai.
48004025	Aga wạ obeeyi kạ ekpoon yạ aSainai kạ apaa yạ Arebiya odạ kẹsẹma sạ opoondeen wạ odạ Jerusalẹm, wạ awi imin ọyau kạ kefooli obạ yanẹn yawẹ ebạạ.
48004026	Odạ Jerusalẹm wạ oblạ kạ kawọng kạ kefooli ọọyau, ẹdọ nwạ obeeyi aa mmuka ọmọọn.
48004027	Ọgẹna likạạ jạ Ọbasẹ lijại: "Awu yanẹẹn wạ abi wẹẹn aayeni yau kạ yutẹẹmdala, wạ obi wẹẹn ooyeni! Dạbạ ọ kẹn awọmmai kạ lowạni, abaa bạ yabi jang kẹ apeen yọmaana yaapu. Ọgẹna yanẹẹn wạ yawungi kẹ, nạ oyeni bẹẹnbẹẹn ọtaa kẹ, yanẹẹn wạ odạmma oobi jang wẹ ọọganna."
48004028	Abaa bẹẹnuwọu, abaa yadạ bẹẹn bạ Ọbasẹ, ajajimina ọsẹnga obaa kọwaki kạ Ọbasẹ adạ Aizik onidạ.
48004029	Mạ kebee simaa, wẹẹn wạ oni maana kạ eti yạ enikaani edạmại, okạạyi wẹẹn idaa libini wạ oni maana ọsẹnga obạ Kutumadạn. Ẹdọ ndạ odạ aajaa mạ ajajimina.
48004030	Odạ mbọng likạạ jạ Ọbasẹ lijại o. Likạạ jạ Ọbasẹ lijại, "Wuung ofooli yanẹẹn imaa obạ awẹẹnna tạ yablạ kẹ, ọgẹna wẹẹn wạ ofooli yanẹẹn wẹẹn wạ yanẹẹn wạ obi ofooli oodạ, ooyoom tạ oyeni lẹkpọng kạ yoyeyeen bạ yaatẹ."
48004031	Ọkaama ẹdọ abaa bẹẹnuwọu, amọọn bẹẹn bạ ofooli yanẹẹn yoodạ, odạ amọọn yodạ bẹẹn bạ yanẹẹn wạ obi ofooli oodạ.
48005001	Woolwiyạ odạ boong wạ amọọn yeni, aKrais odạạli mọọn kẹ kạ kọbọwa oyoo kạ awoolwiyạ. Baa tawa yabee ẹdọ aa yanẹn bạ yayau kạ awoolwiyạ, ẹdọ baa kaadẹya tạ yayeni yagạnnạ wool libaa dạ nạ yakọọ kẹ yafooli.
48005002	Kala kotung! Ami aPọọl nyinni baa mbi òodạ aa boong wạ abaa ganna wool libaa tạ yaataa kukpạl, imaa okoowạ obi aKrais ọtuuma oodạ okạạ baa ndạ ọwẹẹnwẹẹn.
48005003	Ami ntaalai ọnẹn wanwanaya kotung kayena wạ ọganna wool liwẹ tạ ọtaa kukpạl, nwạ oyoom tạ oyoo nsọ yạ aMosis ebạạ.
48005004	Abaa bimaa bạ yaajaakai tạ yayau kạ kọyọọla kẹ obạ Ọbasẹ, oblạ kạ letu kẹmẹẹmi kekạạ nsọ yạ aMosis, yabalai kẹ wool libaa yablạkẹ kạ aKrais. Abaa kạ kokoolạ kạ Ọbasẹ yaayau.
48005005	Odạ kạ amọọn, yẹẹn kẹnẹnna amọọn odạ, Ọbasẹ nạ ọyọọda mọọn kẹ obạ nwạ. Ẹdọ imin odạ boong wạ amọọn koomi kạ oblạ kạ ẹfa yạ Kutumadạn, kạ kọyau kạ yonạnạng awoolfạnnạa limọọn.
48005006	Ọgẹna kebee sạ amọọn yau kạ kofạnạnạ obạ aKrais Jisẹs, kopạnạnạ kana ndạ ọwẹẹnwẹẹn oonại yobi taa kukpạl obidạ kạ amọọn bi kukpạl yọọta, odạ boong wạ ọtaa kẹ odạ woolfạnnạ jạ liyau kạ yonạnạng oblạ kạ kẹdẹi.
48005007	Abaa yaninạngi yakoolạ okoolạ. Nnẹ onại baa tạ yakoomạ letu kẹmẹẹmi kekạạ lọtumajạu o. Nwạ ọsẹng yang ọdai baa o.
48005008	Ọbasẹ wạ ọdẹ baa oodạ oninại.
48005009	Yanẹn yajạu, "Otifungạwẹẹn wạ ọfulai nwạ onại brẹẹ maa ebạạ tạ ọfulai."
48005010	Odạ tutumin ami nyeni ngạm kepeeyạ ngẹna baa. Kofạnạnạ kọmọọn obạ aTata nkạ konạngi m mpeeyạ ngạm, njạu ọnẹn nwanaya wạ okạạyi baa agạgạ, ọnẹn wạ obi dạdạ, Ọbasẹ nạ oduu ẹ lotạmạ.
48005011	Abaa bẹẹnuwọu yami, odạ kạ ofidạ ami, nyooyi kukpạl kẹtaa kodạ ọtuuma, mbọng ọkaama tutumin ami naai libini o. Ofidạ aa imaa odạ lọtumajạu, ẹdọ oyinạ wạ ami nyooyi ngẹnai ketipaa sạ aKrais yogạgạ ọọtaalai.
48005012	Ofi ọdẹ m yanẹn bạ yakạạyi baa agạgạ ọsẹnga obạ kukpạl maa, mbạ tạ yakọu lokạ yapaal kẹ wool libẹ.
48005013	Abaa bẹẹnuwọu yami, odạ abaa yani dẹẹ baa tạ yayau kạ awoolwiyạ. Odạ baa kaadẹya woolwiyạ jimin tạ likọu kẹ legạn jạ nạ lenạng adẹẹyi abaa awoola tạ akpamma baa. Baa duukạ yatee kẹdẹi tạ kenạng baa tạ yaakaam ọnẹn idi obaa idi.
48005014	Nsọ maa ebạạ nạ yabạngạ yadạạli yagạnạ kạ kẹkpawa sana. "Okạạmwunẹn ọwu tạ ọdẹ ọ adạ awool liwu lidẹi ọ."
48005015	Odạ òodạ aa boong wạ abaa nạngi aa ntẹẹn likoola, kạ abaa nạngi wool libaa yọmaa, yayeni yakạkạwại kẹ ọnẹn idi obaa idi. Ẹdọ baa kpenại baa, obi aajaa oodạ, abaa nạ yakạbi ọnẹn idi obaa idi.
48005016	Boong wạ ami njại odạ ajin, baa tee Kutumadạn tạ kọkpamma ntoom mbaa, ẹdọ abaa boong wạ nạ ọdaal woolmun libaa ntẹẹm kaanạng.
48005017	Ọsẹnga obaa boong wạ awoolmun limọọn liwooyi odạ tạ libee mkpala mkpala likạạ boong wạ Kutumadạn kowooyi. Aajaa kayena boong wạ Kutumadạn kowooyi, woolmun limọọn liwooyi. Mbạ bimin yapoo yadạ yakọkọnanẹn, ẹdọ imin okoowạ obi, baa ọọfẹya tạ yanạng boong wạ abaa wooyi tạ yanạng
48005018	Òodạ aa boong wạ Kutumadạn kodạlại baa eti, ẹdọ abaa kạ kapiil kạ nsọ yạ aMosis yaayau.
48005019	Boong wạ awoolmun jạ ọnẹn linạngi odạ gboong. Njạ likoowại wool liwẹ kạ kẹkpasam jinajin kenạngi, obạ yenại bungạbung.
48005020	Ndạl kẹtọọmi, obạ kutan, yanẹn yakọọ kẹ yakọkọnanẹn, ẹdọ mbạ yanạngi koyuu, mbạ yayeni lekạkạjẹẹn, atẹẹmkọkọna, awooyi boong kekạạm kekạạm obạ kọpanga kẹ kạ akpọng obạ yọpaa.
48005021	Mbạ bẹ ọọdẹ tạ yakạạ ọnẹn ọdọọdọ oyeni boong wạ ọyiyi, yadạ yatuwạtuạ, yayeni yanangai bungạbung wạ obi ọyiyi. Obaa bloong yẹdọyẹdọ bạ yedạ aajaa. Yayeni yanạngi bloong bidaa ebạạ bạ yedạ aajin. Ami ntalai baa kotung ajajimina, adạ ami nnikạlạeti ntaali baa kẹ kotung mbi, yanẹn bimaa bạ yanạngi bloong bimin kọkpamma kạ Ọbasẹ yaayeni.
48005022	Odạ Kutumadạn kowuumi lidu jạ lidạ kẹdẹi, yudala, wọfai, komạmmạ, yọmaanayu, kẹyiyayi, ngạm keplạkạ,
48005023	Woolyika, obạ awoolmaan. Nsọ yạ aMosis maa nndạ yạ mbeeyi koyuu obạ abloong ku bạ yedạ aa bimin.
48005024	Ẹdọ yanẹn bimaa bạ odạ aKrais Jisẹs oyeni bẹ, yamạạn kẹ woolmun libẹ kạ ketipaa, obạ adẹẹyi awẹ ebạạ.
48005025	Adạ odạ Kutumadạn kokạạyi mọọn kẹ etoom, tạ yotee kẹ kọkpamma ntoom mọọn.
48005026	Amọọn ẹnẹẹn nnạ yoonại, obidạ yonạng boong wạ nnạ ọkọnni ọnẹn idi obaa idi, obidạ idi oyeni lekạkạjẹẹn obaa idi.
48006001	Abaa bẹẹnuwọu yami, òodạ aa boong wạ yamaan ọnẹn kạ ọyau kạ onạngi boong bungạbung ku wanwanaya, abaa bimaa bạ Kutumadạn kodạạli eti, baa yọla ẹ kẹ, odạ baa nạng kạ eti awool yika. Ẹdọ baa kpenại wool libaa oblạ maa abaa tutu yajạu kạ koyoomạ yaatoo.
48006002	Baa kaam yatạ atoo yạ idi obaa idi, ẹdọ kạ eti imin, abaa nạ yamẹẹm letu yakạạ nsọ yạ aKrais.
48006003	Òodạ aa boong wạ ọnẹn ọbala ẹ nwạ odạ ọtuumanẹn, kạ kebee sạ nwạ obi bọng bọng oodạ, nwạ ọblangai wool liwẹ.
48006004	Ọnẹn wanwanaya tạ ọwẹẹya kạ lẹmaana jạ nwạ oyeni. Òodạ aa boong wạ njạ lẹyiyi ọyiyi, nwạ nạ obạngạ onạng ẹnẹẹn kạ aboong wạ nwạ kạ awool liwẹ onại kẹ, ẹdọ ojạu wẹ oyoomạ obạ aboong wạ ọnẹn ọdọọdọ daa onại kẹ.
48006005	Ọsẹnga obaa ọnẹn wanwanaya oyeni tạ otạ letoo lẹwẹ jạ nwạ oyeni.
48006006	Ọnẹn wạ ọyau kạ ọnaai yokpekpe bạ aKrais tạ otoonạ bloong yiyayi bạ nwạ oyeni ebạạ obaa okoowạ ọwẹ.
48006007	Ọnẹn jang Ọbasẹ ẹdọdọn oonại. Boong wạ ọnẹn okooni nwạ nạ ọtọọ.
48006008	Òodạ aa boong wạ mbạ yakooni kạ lọsẹ adẹẹyi awoolmunna libẹa, mbạ nạ yafuka litọọ lobạa, òodạ aa boong wạ mbạ okooni kạ lọsẹ Kutumadạnna, mbạ nạ yafuka litọọ etoom ayoyowa.
48006009	Ọkaama, amọọn kẹ nnạ yọọwọọna tạ yonạng kẹyiyayi, ọgẹna òodạ aa boong wạ amọọn bi yookoomạ kebee nạ kefukẹn sạ amọọn nạ yọtọọ litọọ liwẹ.
48006010	Ọkaama ẹdọ adạ amọọn nạ yoyeni lowạni, amọọn tạ yonạng boong wạ ọyiyi yokạạ ọnẹn wanwanaya ẹbaniban mbạ bimaa bạ yadạ bẹẹnuwọu kạ aKrais.
48006011	Ntoo kọbọọ kọmi nfọngi, kpenạ kaa akạạ dạ mbiisi nwẹnẹ ndạmmi yạ ntoo nfọng baa.
48006012	Yanẹn bạ yaajaakai tạ yamaana baa kikpẹtẹ tạ yaataa kukpạl yadạ yanẹn bimin bạ yawooyi tạ yakoowạ wool libẹ, yanạng ẹnẹẹn ọgẹna bloong kanẹẹnia. Mbạ yanạngi aajaa oblạ maa yajạu libini ọgẹna ketipaa sạ aKrais yaagabi.
48006013	Odạdạ yanẹn bimaa bạ yatai kukpạl letu yaamẹẹmi yakạạ nsọ, mbạ yawooyi baa tạ yaataa kukpạl oblạ maa mbạ ọfẹẹya bẹ tạ yanạng ẹnẹẹn yajạu abaa yamẹẹm kẹ letu tạ yanạng boong imin amunna.
48006014	Ami ẹnẹẹn yẹkakạn yạ nnại ẹgẹna ketipaa sạ aTata Jisẹs Krais ọmọọn, ọsẹnga obaa oblạ kạ ketipaa kẹwẹ, bloong ebạạ lokpoonna yebạ kẹ yekạạ m, aajaa adẹẹyi lokpoona yạ yẹyau kạ ami yebạ kẹ.
48006015	Kopạnạnạ kana kana oonại kạ amọọn taakẹ kukpạl obaa kạ amọọn bi yọọta, boong wạ odạ ọtuuma odạ, amọọn tạ yọmaana ọpẹọpẹ.
48006016	Ẹdọ yanẹn bimaa bạ nạ yatooli kẹkpawa simin kạ ntoom mbẹ, wọfai, ekutẹẹm tạ ẹya obạ mbạ, obạ yanẹn bạ Ọbasẹ ebạạ.
48006017	Kạ kekpongạm, ọnẹn wana maa nnạ oodạ tạ okạạ m yogạgạ bana bạ yọtaa kẹ maa, ọsẹnga obaa mkpa yạ ami nyeni kạ awool limi, nkoowạ kẹ njạu ami ndạ ofooli wạ aJisẹs.
48006018	Bẹẹnuwọu yami, kokoolạ kạ aTata Jisẹs Krais ọmọọn tạ kọya obạ abaa ebạạ. Tạ odạ aajaa.
49001001	Ami aPọọl wạ ndạ ketạdạ letu jạ aKrais Jisẹs oblạ kạ yibala fạ Ọbasẹ, nnfọngi yọfọfọng bimin nkạạyi yanẹn bạ Ọbasẹ bạ yawuuyi dạ Ẹfisọs obaa yanẹn bạ yaplạkạ wool obaa aKrais Jisẹs.
49001002	Ọbasẹ wạ odạ Uwọu obaa aTata Jisẹs Krais, tạ okạạ baa kokoolạ obaa wọfai.
49001003	Baa tạ yojạu Ọbasẹ saam wạ odạ yaatẹ wạ aTata ọmọọn Jisẹs Krais! Ọsẹnga obaa nwạ oyonnạ mọọn kẹ oblạ kạ kofạnạnạ kọmọọn obaa Krais, okạạyi mọọn likạạyi janjanaya kạ Kudạn jạ liblạ kạ lẹbọọlkạm kawọnga.
49001004	Mmạ omung obolạ ekpoon, Ọbasẹ okạlạ eti opimạ mọọn kẹ tạ yodạ bạ yawẹ oblạ kạ aKrais, oblạ maa amọọn yodạ bạ yasanga kẹ, kebungạbung yootạ kạ lokạ lọwẹ, ọsẹnga obạ kẹdẹi kẹwẹ.
49001005	Ọbasẹ opạli kẹ obi nạ oblạ kạ aJisẹs Krais nwạ ọtaali mọọn okạạ wool liwẹ aa bẹẹnna, imina odạ adạ ọdẹya tạ odạ ọdaal ẹ ẹtẹẹm.
49001006	Amọọn tạ yọtọọnga Ọbasẹ oblạ kạ kokoolạ kalakaal kọwẹ, kạ okạạyi mọọn kạ kẹkanga oblạ kạ awẹẹnna kẹdẹiya!
49001007	Ọsẹng obaa yayi bạ aKrais yayau kạ awool wiiyạ, imaa okoowạ obi oblạ kẹ kaa okạạ mọọn kạ yebungạbung yẹmọọn. Kokoolạ kalakaal kạ Ọbasẹ kotuum kodạm.
49001008	Kạ okạạyi mọọn likoolạ soosoo kạ yoyimạyimạ obạ kofạngạ kọwẹ ebạạ.
49001009	Ọbasẹ onạngi boong wạ nwạ ọbala ẹ kẹ tạ onạng, ẹdọ onạng mọọn yoyimạ yọbabaan koduuwạ bạ nwạ ọbal ẹ kẹ tạ onạng oblạ kạ aKrais.
49001010	Yọbabaan bạ Ọbasẹ bạ nạ onạng ọwẹ kạ kebee kebạngạ, odạ tạ ọfuka bloong ebạạ bạ obolạ abọọ yana, boong wanwanaya kạ kawọng obaa mạ lọsẹ odạạli Kraisa onạng letu abloong bimaa ebạạ.
49001011	Ọbasẹ onại bloong ebạạ adạ opạli kẹ, oyeni ọban kẹ tạ onạng. Kạ kẹmạnạ legạn, Ọbasẹ opạli kẹ tạ onạng mọọn yodạ yanẹn yawẹ oblạ kạ kofạnạnạ kạ mọọn obaa aKrais.
49001012	Ọkaama amọọn bạ yonidạ kekạlạeti tạ yọnẹnayẹẹn kạ aKrais tạ yọtọọnga Ọbasẹ yoyeni yokạạ ẹ kẹbọọl.
49001013	Ndạ oni dạ aajaa okạạ baa, kạ abaa nipuu oyinạ lọtumajạuwa wạ odạ lẹkawa yiyayi jạ lekạạyi baa nkaami. Ọsẹnga obaa aajaa, Ọbasẹ okạạ baa Kutumadạn kạ oni waki ẹ tạ okạạ yanẹn yawẹ aa kepolạ sạ kekoowạ kejạu abaa yadạ yanẹn yawẹ.
49001014	Kutumadạn odạ kepolạ sạ kekoowạ mọọn kejạu Ọbasẹ nạ okạạ mọọn boong wạ opạli kẹ tạ okạạ yanẹn yawẹ. Ẹdọ oyeni onạng mọọn tạ yoyimạ yojạu Ọbasẹ nạ okạạ yanẹn yawẹ kọwada kẹ kạ kowuu owuwu. Tạ yọtọọnga ẹ kạ kebọọl kẹwẹ.
49001015	Mạ legạn jimin, kạ mbee mpuuwạ ọgẹna woolfạnnạ libaa kạ aTata Jisẹs obạ kẹdẹi kẹbaa obạ yanẹn bạ Ọbasẹ ebạạ.
49001016	Ami kẹ nkoomạ tạ njiyi Ọbasẹ tạ ọsaam, ọsẹnga obaa abaa. Ami mbalai m baa kạ yatạm yami.
49001017	Odạ mbeemi Ọbasẹ wạ aTata ọmọọn Jisẹs Krais, uwọu wạ oyeni kẹbọọl tạ okạạ baa Kutumadạn kạ nạ konạng baa yayimạ bloong, oyeni ọyaala Ọbasẹ okạạ baa oblạ maa abaa yayimạ ẹ yakoolạ okoolạ.
49001018	Ami nyeni mbeemi mbi ntẹẹm mbaa tạ nkuuwạ nkạạ kogbongạ kọwẹ, oblạ maa abaa yayimạ boong wạ odạ yẹẹnkẹnẹna aa boong wạ ọkaama ọdẹ baa, yayeni yakạạ kẹyuu obạ nyonnạ kalakaal nwẹ ọwaki ẹ tạ okạạ yanẹn yawẹ.
49001019	Ami nyeni nyii yatạm nwạ tạ okoowạ ẹfa kalakaal ẹwẹ yạ enạngi yonạnạng kạ amọọn bạ yọdẹya kẹ kạ nwạ. Ẹfa imin yạ ẹya kạ amọọn odạ kpai ẹfa kalakaal imaa,
49001020	nyạ otoo ọyẹẹmi kẹ Kraisa kạ lobạ, onạng ẹ ọnọọma ẹ dạ kodạmbọọ kạ Lẹbọọlkạm kawọnga.
49001021	Mạ apaa imaa aKrais ọkpamma kẹ yakpammanẹn ebạạ kạ Lẹbọọlkạm kawọnga obạ lidạn jạ lidạạmi ebạạ, obạ mfa ebạạ. Jeen lẹwẹ lekpạl lẹtaa kẹ yeen ebạạ jạ ọkpammanẹn wanwanaya mạ ekpoon imin obaa ekpoon yạ efunikẹn.
49001022	Ọbasẹ oyooyi bloong ebạạ kạ kapiil kạ aKrais, onạng ẹ tạ ọkpamma bloong ebạạ kạ ikọbasẹ.
49001023	Ikọbasẹ yạ edạ wool jạ aKrais, Krais nwạ onại ikọbasẹ ebạngạ obạngạ, kạ eti yanyanaya.
49002001	Kạ kebee sạ kẹbọọli kẹ awu aninạ abạ kẹ kạ Kudạn ọsẹnga obaa etufa ẹwu obạ bloong bungạbung.
49002002	Mạ kebee simaa, awu ani tooli eti aboong bungạbunga ekpoonna, awu amẹẹmi letu akạạyi Sẹtanna wạ ọkpamma lidạn bungạbung kawọnga, ajajimin ọkpamma yanẹn bạ yatawa letu yakạạ Ọbasẹ.
49002003	Kạ lọtumajạu, amọọn ebạạ yoni dạ aa mbạ, yowuuyi etoom adạ adẹẹyi amọọn awooyi, yonạngi boong wanwanaya wạ odạ adẹẹyi yạ ablạ kạ awool limọọn obạ yọbala yọmọọn. Kạ kẹnẹn kẹmọọn, amọọn aa ọnẹn wanwanaya yoyoom tạ yọnaan libini jạ liblạ kạ atẹẹmpeen yạ Ọbasẹ.
49002004	Odạ ekutẹẹm yạ Ọbasẹ etuum edạm, kẹdẹi kẹwẹ sạ oyeni obạ amọọn kedạm,
49002005	Ẹdọ kạ amọọn ni bạ kẹ kạ Kudạn kạ etufa ẹmọọn, nwạ odạạli mọọn kẹ oyoo kạ etoom obạ aKrais. Odạ kạ kokoolạ kạ Ọbasẹ nkạạ amọọn too yọnaan nkaami.
49002006	Kạ kofạnạnạ kọmọọn obaa aKrais Jisẹs, nwạ ọgai mọọn kẹ obạ nwạ tạ yọkpamma obạ nwạ kạ Lẹbọọlkạm kawọnga.
49002007	Ọbasẹ okoowạ mọọn kọtẹẹmmẹẹmi kạ nti imin oblạ kạ aKrais Jisẹs, dạ nạ oblạ maa kạ yebạntam bạ yefunikẹn yanẹn nạ yakạạ dạ kokoolạ kọwẹ kodạạmi kọtaa kẹ bloong ebạạ.
49002008	Ẹdọ odạ kạ kokoolạ kạ Ọbasẹ nkạạ awu atoo anaan nkaami, oblạ kạ awoolfạnnạ liwu. Kạ yonạnạng yọwu oodạ, odạ kokạại kạ Ọbasẹ.
49002009	Dạ nạ oblạ maa ajạu wool liwu aagabi.
49002010	Ọbasẹ nwạ obolạ mọọn, yodạ boong wạ amoọn ndạ, ẹdọ kạ kofạnạnạ kọmọọn obaa Krais aJisẹs nwạ obolạ mọọn okạạ etoom anạnạnga yạ ayiyi, yạ nwạ okạlạeti oyonnạ kẹ okạạ mọọn tạ yonạng.
49002011	Abaa bạ yabi Ju yaadạ, bạ aJu yadẹi baa bạ yabi kukpạl yataa, yayeni yadẹi wool libaa yaatakẹ kukpạl, kukpạl kạ yatoo mbọọ yanạng kạ awool. Baa balai baa boong wạ abaa nidạ kạ kebee sạ kẹbọọli kẹ.
49002012	Mạ kebee simaa, abaa yani yau kepạạlạpạạl obạ aKrais, abaa yani dạ yaseen, yanẹn bạ Ọbasẹ opimạ kẹ yaasẹnga, abaa kạ likpoo jạ Ọbasẹ jạ liyau maa obạ kọwaki kạ onại obạ yanẹn yawẹ yaasẹng. Abaa yawuuyi mạ ekpoon imin yẹẹnkẹnẹna yaayeni, Ọbasẹ yaayeni.
49002013	Odạ ajajimin, kạ kofạnạnạ obạ aKrais Jisẹs, abaa bạ yani yau kepạạlạpạạl yatali baa kẹ tạ yafoolạ oblạ kạ lobạ jạ aKrais.
49002014	Ẹdọ aKrais kạ awool liwẹ okạạyi mọọn wọfai, kạ onạngi yanẹn bạ aJu obaa bạ yabi bạ aJu yaadạ yakọọ kẹ ọnẹn wana. Kạ awoolmun liwẹ nwạ ọpai kẹ kọpiya kạ kọpọọwa bẹ kẹ, konạng bẹ yadạ yakọkọnanẹn yakạạ wool libẹ.
49002015	Nwạ okạbi kẹ nsọ yạ aJu, obạ yẹkpawa yẹwẹ obạ yenại nsẹkpa oblạ maa obolạ mạ yanẹn bimaa yapoo yanẹn yapẹyapẹ, kạ kofạnạnạ obạ awool liwẹ, ọsẹnga maa onạngi wọfai.
49002016	Oblạ kạ lobạ lọwẹ kạ ketipaa aKrais okạbi lẹkọnni, oblạ kạ legạn jạ ketipaa nwạ ofạnạnạ kẹ nnẹnkan imaa mpoo kạ awool jana, ẹdọ otạ bẹ oduukạ ẹ ngạm opạnạkẹn Ọbasẹ.
49002017	Ẹdọ aKrais oyạ maa onạng lẹkawa yiyayi aa wọfai okạạ yanẹn ebạạ, okạạ yanẹn bạ yabi Ju yadạ bạ yaniyau kepạạlạpạạl obạ Ọbasẹ, obaa bạ aJu bạ yaniyau yafoolạ Ọbasẹ.
49002018	Odạ oblạ kạ aKrais amọọn ebạạ, Ju obaa bạ yabi Ju yadạ ọfẹya mọọn tạ yofukẹn kạ Kutumadạn kana kạ lokạ jạ Uwọu ọmọọn.
49002019	Ẹdọ kạ aajaa, abaa bạ yabi bạ aJu yadạ abaa yaseen obạ yasẹngasẹnga yamung yaadạ, abaa ajajimin yadạ yanẹn nsẹkpa obạ yanẹn bạ Ọbasẹ, yadạ yanẹn kạ ẹfatọ yạ Ọbasẹ.
49002020	Abaa tutu yamạạn baa kẹ kạ kẹtọnọọma sạ abạ ketạdạ letu jạ aKrais obaa yatọnganẹn bạ Ọbasẹ ẹdọ lẹtaa jạ letoo ẹtọ ebee odạ aKrais Jisẹs kạ awool liwẹ.
49002021	Nwạ odạ wana wạ ọmaan ẹtọ ebạạ ofạnạnạ oyeni onạng yẹ ekpạli edạ Ẹtọ yạ Ọbasẹ ẹsanga kẹ okạạ aTata.
49002022	Kạ kofạnạnạ obạ aKrais abaa kayena yamạạn baa kẹ yafạnạnạ kẹ obạ yanẹn bidaa ebạạ tạ yadạ Ẹtọ yạ Ọbasẹ owuuyi kaa oblạ kạ ẹfa Kutumadạnna kọwẹa.
49003001	Kạ legạn oyinạ dindinạwa, ami aPọọl ndạ ọkpọkọbinẹn wạ aKrais Jisẹs ọsẹnga obaa abaa bạ yaabi Ju yaadạ,
49003002	Kạ lọtumajạu, abaa yapuuwạ kẹ yabi Ọbasẹ kạ kokoolạ kọwẹ, okạạyi m yonạnạng bimin tạ nnạng kạ kedindinạ kẹbaa.
49003003	Ọbasẹ ọyaala kokpoo kọwẹ koduuwạ onạng tạ nyimạ. (Nnfọng kẹ ọwẹẹnwẹẹn ọgẹna imin
49003004	Òodạ aa boong wạ awu ayeeli boong wạ nnfọngi awu nạ akpe yoyimạyimạ yọmi koduuwạ kạ aKrais.)
49003005	Kạ yebee bạ yẹbọọli kẹ koduuwạ kimin yanẹn yaani yaala yakạạ odạ Ọbasẹ ọyaala kẹ ajajimin oblạ kạ Kudạn kạ ketạdạ letu jạ aKrais obạ yatọnganẹn bạ Ọbasẹ.
49003006	Koduuwạ kimin kodạ: oblạ kạ lẹkawa yiyayi jimina jạ yanẹn bạ yaabi Ju yaadạ yanaani ketu sana obaa bạ yadạ Ju. Mbạ bimaa yapoo yadạ lẹnẹnkpala kạ awool jana, yayeni yasẹnga kạ kọwaki kạ Ọbasẹ onại.
49003007	Ọbasẹ onạngi m otoomnẹn lẹkawa yiyayi jimina oblạ kạ kokoolạ kọwẹ kạ okạạyi m kạ ẹfa ẹwẹ.
49003008	Ami nnunga nta kẹ yanẹn bạ Ọbasẹ ebạạ odạ Ọbasẹ okạạyi m kokoolạ kimaa tạ nnạng oyinạ nkạạyi yanẹn bạ yabi Ju yaadạ, lẹkawa yiyayi jạ lẹgẹna kẹyuu kalakaal sạ aKrais.
49003009	Ọbasẹ kayena okạạyi m kokoolạ tạ nnạng yanẹn ebạạ tạ yakạạ koduuwạ kạ Ọbasẹ dạ nwạ nạ ọsẹnga ogạnạ kạ yonạnạng. Ọbasẹ wạ obolạ bloong ebạạ oni poongạ kẹ koduuwạ kọwẹ kạ likạạ jạ yanẹn kạ yebee bạ yẹbọọli kẹ.
49003010	Ọbasẹ ọyaala bloong bimin ajajimin oblạ maa yabọọl bạ yakpamma yatoomnẹn kawọnga obạ lidạn jạ likpamma kawọng nạ likpe oblạ kạ ikọbasẹ ẹwẹ, boong wạ ọgẹna yoyimạyimạ yọwẹ kạ nti soosoo.
49003011	Ọbasẹ opạli kẹ tạ onạng imin kạ kobee kpọọl kạ kọbọọli kẹ mmạ omung obolạ ekpoon, odạ onại bloong bimin oblạ kạ aKrais Jisẹs Tata ọmọọn.
49003012	Oblạ kạ kofạnạnạ obạ nwạ obaa woolfạnnạ limọọn kạ nwạ, amọọn nạ yomlee kạ lokạ jạ Ọbasẹ yọkaal yooyeni.
49003013	Wool wọ kẹ nnạ limẹẹmi kạ libini jạ nnaai ọsẹnga obạ abaa, ebạạ odạ kạ kẹyiyayi kẹbaa.
49003014	Mạ legạn jimin, ẹdọ, ami mạạn adudungi kạ lokạ jạ Uwọu,
49003015	Wạ odạ yaatẹ wạ mfatọ ebạạ kạ kawọng obaa mạ lọsẹ.
49003016	Nwạ oyeni liyonnạ kalakaal, ẹdọ ami mbeemi ẹ mbi Kudạn kọwẹ tạ kokạạ baa ẹfa, oblạ maa ntẹẹm mbaa ntawa.
49003017	Nyeni mbeemi mbi aKrais tạ owuuyi kạ ayoyo kạ ntẹẹm mbaa ọsẹnga obaa, abaa yadẹya kẹ kạ nwạ. Ami nyeni nyi yatạm mbeemi mbi tạ yayeni kẹdẹi yakạạ Ọbasẹ obaa ọnẹn wanwanaya dạ nạ ọfẹya ẹ tạ yabee ọtawa yajạu yaatọọ.
49003018	Oblạ maa abaa obạ yanẹn bạ Ọbasẹ ebạạ nạ yayimạ kẹdẹi sạ aKrais oyeni obạ amọọn, dạ kekpạli, dạ kedongạ, dạ kewạnạ. Amọọn yotuum yọdẹ wẹ.
49003019	Ami nyii yatạm mbi abaa tạ yayimạ kẹdẹi sạ aKrais Jisẹs oyeni obạ amọọn. Sạ ọnẹn etieti nạ ojạu wẹ oofạngạ ọwẹ oblạ maa amaana baa nạ abạngạ obạngạ aa kẹmaana sạ Ọbasẹ.
49003020	Ntọnga tạ nyeni Ọbasẹ, wạ oblạ kạ ẹfa ẹwẹ yạ enạngi yonạnạng kạ amọọn obạngạ tạ onạng odạm ọtaa kẹ adạ amọọn nạ yọblau obidạ yọnẹna kaa yẹẹn.
49003021	Kẹbọọl tạ keyeni Ọbasẹ kạ ikọbasẹ obaa kạ aKrais Jisẹs kạ kebee sansanaya, kạ ayoyo obaa kạ ayoyo! Tạ odạ aajaa.
49004001	Ami ndạ ọkpọkọbinẹn ọsẹnga obaa nnạngi yonạnạng bạ aTata. Ami ndeennạ baa tạ yawuuyi ntoom yạ mmbọọwa obạ lẹdẹ jạ Ọbasẹ ọdẹẹ baa.
49004002	Kebee obạ kebee baa yika wool libaa yanạngi dọọ, yayeni komạmmạ. Baa naai ọnẹn idi obaa idi kạ kẹdẹi.
49004003	Kutumadạn kọbọọ baa kẹ kạ kofạnạnạ, ẹdọ baa jaaka kạ nti ebạạ yawuuyi kạ ọfai oblạ maa yadạ wana.
49004004	Wool jana njạ liyau kaa, Kutumadạn kana kọya kaa, aajaa kayena yẹẹnkẹnẹna ayau kaa, odạ imina ọkaama Ọbasẹ ọdọọ.
49004005	aTata wana nwạ ọyau kaa, woolfạnnạ jana, kewiblẹẹyi sana,
49004006	Ọbasẹ wana nwạ ọyau kaa, obaa yaatẹ wạ yanẹn ebạạ, wạ odạ aTata wạ yanẹn ebạạ ọsẹnga ẹ kạ yanẹn ebạạ onạngi yonạnạng, oyeni ọya kạ yanẹn ebạạ.
49004007	Ọnẹn, ọnẹn ọnaan kẹ kọtumaa kạại, adạ aKrais opạli kẹ tạ okạạ ọnẹn, ọnẹn onạng.
49004008	Adạ likạạ jạ Ọbasẹ lijại: "Kạ nwạ obạn kạ kawọng kạ okpạkpạli Nwạ otoo yakpọkọbinẹn soosoo obạ nwạ oyeni otoon kẹ litoon okạạ yanẹn."
49004009	Mbọng odạ "Obạng kạ kawọng o." Okoowạ obi kạ kekạlạeti nwạ ọyika kẹn kạ lọsẹ, mmạ ekpoon ẹmọọn min.
49004010	Ẹdọ imin wạ ọyika kẹn, odạ nwạ wạ obạn kạ kawọng kạ okpạkpạli ọtaa kẹ Lẹbọọlkạm kawọng oblạ maa ọkpamma ekpoon ebạạ.
49004011	Odạ nwạ "okạạyi yanẹn likạạyi" onạng bidi tạ yadạ ketạdạ letu bạ aKrais, bidi tạ yadạ yatọnganẹn bạ Ọbasẹ, bidi tạ yadạ bạ kewooyi likạạ jạ Ọbasẹ, bidi tạ yadạ bạ kẹkpenạ ndạạdạạl yạ Ọbasẹ obaa yakoowạ.
49004012	Nwạ onạngi imina tạ oyonnạ yanẹn bạ Ọbasẹ ebạạ kạ yonạnạng bạ Ọbasẹ, oblạ maa wool jạ aKrais libee litawa.
49004013	Ẹdọ amọọn ebạạ nạ yobi yọfuka mọọn abọọ yana kạ kofạnạnạ kana, kạ awoolfạnnạ jạ amọọn yeni obạ yoyimạyimạ bạ amọọn yeni ọgẹna Wẹẹn wạ Ọbasẹ. Amọọn nạ yọyi yọwẹ kẹ adạ aKrais ọyiyi ọwẹ kẹ.
49004014	Ẹdọ amọọn bẹẹnbẹẹn yoomung yoodạ, bạ nạ yaluluwai din obaa din oblạ kạ yokpekpe yẹkpaania bạ yakpekpenẹn libeema yanạngi. Yanẹn bạ yaluuwai yanẹn yadọyadọ dạ nạ yasẹnga kạ nti yạ mbuuwạ yatoowại yẹkpaani yadạbại bẹ kẹn.
49004015	Otuu kạ odạ aajaa, tạ yodibạ lọtumajạu kạ kẹdẹi, amọọn tạ yokpạli kạ nti ebạạ dạ nạ yodạ aa aKrais wạ odạ letu.
49004016	Wool ebạạ liyau kạ kofạnạnạ kạ kọkpamma kạ aKrais. Adạ awool paa lifạnạnạ linạngi yonạnạng yọwẹ oblạ maa wool ebạạ likpạli, litawa liyeni liwuuyi obạ kẹdẹi.
49004017	Kạ ajeen jạ aTata, ami ntaali baa kotung: abaa ntoom kaamung kawuuyi aa yanẹn bạ yabi Ọbasẹ yaayi, bạ yọbala yọbẹ yodạ kẹkanga.
49004018	Ntẹẹm bẹ nyau kạ kebloong, mbạ yayau kepạạlạpạạl obạ Ọbasẹ, mbạ boong yaayi yayeni yatawa atu.
49004019	Mbạ yadoo kẹ lẹnẹnjẹẹn kạ ntoom mbẹ, yaganna kẹ wool libẹ yakạạ bloong keblenạa. Mbạ yaganna ntoom mbẹ yakạạ bloong ebạạ bạ yebi yẹyiyi, bọng bọng bẹ kẹ ọọkpaa.
49004020	Boong imina oodạ akpe ọgẹna Krais!
49004021	Abaa kạ lọtumajạu yapuuwạ kẹ yagẹna ẹ, ẹdọ aa abaa bạ yatootolại ẹ, yakpe baa kẹ lọtumajạu jạ lọgẹna Kraisa.
49004022	Baa doo ntamtoom bungạbung mbaa yạ ijaani. Ẹtamtoom imaa ẹduba kẹ ọsẹnga obaa adẹẹyi bungạbung.
49004023	Ntẹẹm obạ yọbala yọbaa tạ yodạ yọpẹyọpẹ ebạạ;
49004024	abaa yayoom tạ yagạnạ baa etoom ẹpẹẹpẹ yạ Ọbasẹ obolạ kạ kosena kọwẹ, yaala wool liwẹ kạ etoom lọtumajạuwa yạ ẹyiyi eyeni ẹsanga kẹ.
49004025	Ọkaama libeem kamung kaapa! Ọnẹn wanwanaya tạ ọtọnga lọtumajạu okạạ wẹẹnyaatẹa, ọsẹnga obaa amọọn ebạạ yodạ ọnẹn wana kạ awool jạ aKrais.
49004026	"Òodạ aa awu ọkọnni ọ kaadẹya akọkọna awu atoowạ ọ anạng boong bungạbung." Kạ akọkọna kaaya lewi ebạạ.
49004027	Ọtana lowạni kaakạạ kạ etoom ẹwu oblạ kạ akọkọna awu.
49004028	Ọnẹn wạ oni wuiseel tạ okoomạ seel kewuu, omạnạ ẹ yonạnạng kenại dạ nạ oyeni boong wạ nạ otạ owuuyi etoom, oblạ maa ọfẹya ẹ ọkaam yakpoiyẹnbẹẹn.
49004029	Awu likạạ atẹẹmpeena kaatạ katọnga. Tọngai likạạ jạ nạ likaam ọnẹn, tạ odạ jimin jạ nạ likpạli ọnẹn liyeni likạạ ẹ boong wạ ọwooyi oblạ maa boong wạ ajại nạ onạng boong wạ ọyiyi okạạ yanẹn bạ yapuuwại ọ.
49004030	Awu Kutumadạn kaanạng tạ kọkọni kẹ, Ọbasẹ okạạ baa Kutumadạn aa kepolạ sạ kekoowạ abaa yadạ bạ yawẹ tutu lewi leyạ maa jạ nwạ nạ opạạ baa kẹ.
49004031	Doo lẹkọnni ebạạ, ntẹẹmbil, akọkọna, lijaang, ukpangana obạ litọnga jạ libi liyiyi obaa kẹkọnga.
49004032	Otuukạ aajaa, kolạ boong, ayeni ekutẹẹm akạạ idi obaa idi, ayeni ablạ kẹ kaa akạạ idi obaa idi, adạ Ọbasẹ oblạkẹ kaa okạạ mọọn oblạ kạ aKrais.
49005001	Adạ abaa dạ bẹẹnbẹẹn kẹdẹiya bạ Ọbasẹ, baa jaaka kạ nti ebạạ yadạ aa nwạ.
49005002	Kẹdẹi tạ kẹkpamma ntẹẹm mbaa ebạạ adạ amọọn dẹẹi Krais, oyeni okạạ etoom ẹwẹ kạ legạn lẹmọọn aa ẹyau yạ ewoomi ẹdaal eyeni ẹdaal Ọbasẹ ẹtẹẹm.
49005003	Kạ abaa dạ yanẹn bạ Ọbasẹ, ọọyiyi ndạ kẹkpasam, obidạ keebi kẹẹsanga, obidạ kọdọdọngatikpọọl, bloong bimin, ọnẹn nnạ ofuki kạ kẹwọọyi kẹbaa.
49005004	Ndạ ọọyiyi abaa tạ yatọnga yatạ likạạ jinajin keduuwạduuwạ obaa ligai keblenạa. Baa duukạ yajiyi Ọbasẹ saam,
49005005	abaa yayoom tạ yayimạ yajạu ọnẹn maa oodạ wạ nạ omlee kạ kọkpamma kạ aKrais obạ Ọbasẹ wạ odạ ọkpasam, wạ obi ọọsanga, obidạ tạ oyeni lekạkạjẹẹn, (ọgẹna lekạkạjẹẹn ledạ aa ndạl kẹtọọmi).
49005006	Kaadẹya ọnẹn tạ onạng ọ yẹkpaani obạ likạạ kẹkanga, oblạ mạ abloong bimin. Akọkọna yạ Ọbasẹ ayawai akạạ bimin bạ yaabi obạ nwạ yaadẹya.
49005007	Ọkaama bọng bọng kaayeni tạ anạng obạ linẹnku jimaa.
49005008	Awu kạ awool liwu ani yau kạ kebloong, ẹdọ ajajimin abaa yayau kạ kogbongạ kạ aTata. Ẹdọ abaa nạ yawuuyi etoom aa yanẹn bạ yayeni kogbongạ.
49005009	Ẹdọ kogbongạ kotoo boong wanwanaya wạ ọyiyi, wạ ọsanga obạ lọtumajạu.
49005010	Jaaka akpe boong wạ nạ ọdaal Tata ẹtẹẹm.
49005011	Bọng bọng kaayeni tạ anạng obaa bloong kẹkanga bạ yanẹn yanạngi bạ yẹsẹng kạ kewibloong. Otuu kạ aajaa, tạ bẹ adạbạ ọ kẹn kạ kogbongạ.
49005012	(Odạ boong lẹnẹnjẹẹna dẹnẹnẹ tạ atọọnga agẹna bloong bungạbung bạ yanạngi dạ koduuwạ)
49005013	Ẹdọ kaa bloong ebạạ nạ yatạ bẹ yayoo kạ lowạni, ẹdọ boong wạ odạ dẹnẹnẹ nạ odạbạ ẹ kạ lowạni,
49005014	Ọgẹna kogbongạ kokoowại boong wanwanaya kạ lowạni. Boong imaa ọkaama yajạu: "Awu ọnẹn yidẹa noomạ ọ kạ yidẹ yiwu ayeni aplọka kạ lobạ ẹdọ kogbongạ kạ aKrais nạ kọwaal kạ awu."
49005015	Ọkaama baa dạạli kebee dạ abaa wuuyi. Baa kaa wuuyi aa yaduuwạduuwạ, odạ baa wuuyi aa yayimạyimạnẹn.
49005016	Tạạ lowạni janjanaya jạ ayeni anạng ọtuuma, ọsẹnga obaa awi imina atuum abuuwạ.
49005017	Abaa yaduuwạduuwạ kaadạ, odạ baa jaaka tạ yayimạ boong wạ aTata owooyi baa tạ yanạng.
49005018	Baa yatuwạtuạ kaadạ bạ nạ yanạng ọ adạ kẹnẹn kanga, baa duukạ yawuu owuwu obạ Kutumadạn.
49005019	Tọọnga obạ ọnẹn idi obaa idi, yatei litee ntọnga, obaa atee yạ asanga kẹ, obaa atee yạ Kutumadạn kọyẹmai kạ amọọn. Tee atee yạ asanga kẹ obạ atee ntọọnga yakạạ Tata obạ ntọọnga kạ ntẹẹm mbaa.
49005020	Kebee sansanaya baa jiyi Ọbasẹ wạ odạ Awọu saam kạ aboong wanwanaya kạ ajeen jạ aTata Jisẹs Krais ọmọọn.
49005021	Baa yika wool libaa yakạạyi ọnẹn idi obaa idi, ọsẹnga obaa kọgabi kạ abaa yeni kạ aKrais.
49005022	Banẹẹn bạ yabẹẹ yadạm, baa yika wool libaa yakạạ yadạm yabaa adạ abaa kạạyi Tata.
49005023	Ọgẹna odạm wạ ọbẹẹ kẹ yanẹẹn nwạ ọkpamma yanẹẹnna adạ aKrais ọkpamma ẹtọ ikọbasẹ, ẹdọ aKrais kạ awool liwẹ odạ ọkaaminẹn wạ ikọbasẹ, ikọbasẹ edạ wool liwẹ.
49005024	Ọkaama abaa banẹẹn bạ yabẹẹ yadạm baa yayikaa wool libaa kạ aboong wanwanaya yakạạ yadạm yabaa, adạ ikọbasẹ ẹyika wool liwẹ ekạạ Krais.
49005025	Yadạm, banẹẹn yabaa tạ yadẹẹ baa kạ eti yạ aKrais ikọbasẹ ẹdẹẹyi ẹ ọganna etoom ẹwẹ kạ legạn ikọbasẹa.
49005026	Nwạ onại imin tạ ọganna ikọbasẹ okạạ Ọbasẹ, onạng yẹ ẹsanga oblạ kạ likạạ liwẹ, ẹsanga aa mạ ofi kooyi ẹ kẹ kạ lowi.
49005027	Oblạ maa oyoo ikọbasẹ okạạ wool liwẹ kạ yọyu yọwẹ ebạạ, yạ ebi kebloong eetoo kobi eeyeni, yạ ebi kọtumi eetoo obidạ kọnuu kẹ keetoo.
49005028	Yadạm yayoom tạ yayeni kẹdẹi obạ banẹẹn yabẹ adạ awool libẹ lidẹi bẹ. Odạm wạ yanẹẹnna ọdẹi, wool liwẹ lituum lidẹ wẹ.
49005029	(Ọnẹn maa oodạ wạ awool liwẹ likọnni, otuu kạ adạ aajaa, nwạ okạạyi jẹ luji oyeni okpenại jẹ adạ aKrais onại okạạ ikọbasẹ.
49005030	Ọgẹna amọọn yodạ yipaa kạ awool liwẹ)
49005031	Adạ likạạ jạ Ọbasẹ lijại: "Mạ legạn jimin, odạm nạ ọganna yaatẹa obạ yaaka, ẹdọ ofạnạnạ obạ yanẹẹnna, ẹdọ mbạ bimaa yapoo yadạ wana."
49005032	Koduuwạ dongạdong lọtumajạuwa kọyau kaa, mạ likạạ jạ Ọbasẹ jimaa, jạ litọngai ligẹnai Kraisa obạ ikọbasẹ.
49005033	Odạ liyeni ligẹna baa: Odạm wạ ọbẹẹ kẹ yanẹẹn wanwanaya yanẹẹnna tạ ọdẹ wẹ aa wool liwẹ, ẹdọ yanẹẹn wanwanaya wạ ọbẹẹ odạm tạ okạạ odạmma kọgabi.
49006001	Abaa bẹẹnbẹẹn odạ yonạnạng yọbaa aa bạ ketooli Krais tạ yamẹẹm letu yakạạ bạ awọu obạ akaa, ọsẹnga obaa imina mmạ odạ boong wạ ọyiyi tạ anạng.
49006002	"Baa kạạ wọuwa obạ akaa ledạmmi," imina odạ kẹkpawa sạ kekạlạeti sạ ketoo kọwaki.
49006003	"Oblạ maa ebạạ ọyi okạạ ọ, ayeni yawuuyi etoom yạ egạnạ mạ ekpoon."
49006004	Abaa bạ yaatẹ, baa bẹẹn yabaa katạ kạ eti yạ nạ enạng ọkọnni bẹ. Baa duukạ yatạ bẹ kạ yokpekpe obạ ekoo kạ eti yạ aTata owooyi kaa.
49006005	Yafooli, baa mẹẹm letu yakạạ bạ atata obaa yọkaal obạ litẹẹmkpakpa; yayeni yanạng aajaa obạ ẹtẹẹm lọtumajạuwa, aa mạ abaa fi nạngi yakạạyi Kraisa.
49006006	Bloong bimina kaanạng kạ yakpenại baa nkạnkạ, ọsẹnga obaa yawooyi tạ yajạu baa yatuum yanạng, odạ obạ ẹtẹẹm ẹwu ebạạ, nạng boong wạ Ọbasẹ owooyi aa yafooli bạ aKrais.
49006007	Nạng yonạnạng yọwu aa ofooli kạ yudala aa mạ abaa nạngi yakạạyi Tataa, yanẹn etieti oodạ.
49006008	Balai ọ abi aTata nwạ nạ ọmlẹnga ọnẹn wanwanaya, obidạ ofooli, ofooli oodạ kạ yonạnạng dindinạ bạ onạngi.
49006009	Abaa bạ aTata baa nạng kẹmaana sạ kẹyiyi yakạạ yafooli yabaa, baa koomạ bẹ kẹyami. Balai ọ abi awu obạ yafooli yawu yayeni Tata wana wạ ọyau kạ kawọng. Nwạ nạ okpe ọnẹn wanwanaya ikpe, jang wẹ ọnẹn ọọyẹngi.
49006010	Kạ kekpongạm baa tawa yabee kạ kofạnạnạ obạ aTata oblạ kạ ẹfa kalakaal ẹwẹ.
49006011	Baa gạạn baa yekobloong bạ Ọbasẹ ebạạ bạ okạạyi baa, oblạ maa abaa yabee mkpala mkpala yakạạ yọbabaan bungạbung bạ kikpamma yatana.
49006012	Ọgẹna amọọn yooyu obạ yanẹn bạ yatoo yayi obạ lẹmun. Odạ yoyuuyi obạ yanẹn bạ yabi wool yaatoo, yakpammanẹn aboong bungạbunga bạ yayau kạ ekpoon yạ amọọn bi yookạạ. Mfa kalakaal yạ aSẹtan obạ mfa yạ ndeen yạ mkpamma kewibloong obaa yạ mkpamma ekpoon. Yoyeni yoyuuyi obạ mfa soosoo kudạnna yạ mbuuwạ yạ nyau kạ ekpoon kudạnna.
49006013	Ọkaama gạnnạ ọ yekobloong bạ Ọbasẹ ajajimin ebạạ, kạ awi bungạbung nạ ayạ maa, awu nạ ọfẹya ọ tạ abee mkpala mkpala ayuu obạ ọkọkọnanẹn kạ leko, ẹdọ kạ nạ ayuu tutu kekpongạm, awu nạ akọu lokạ abee kạ kebebe kewu.
49006014	Ọkaama bee ọtawa obạ lọtumajạu aa ẹkpa yạ abọi ọ kạ egạn obạ kọyọda aa kobiil ntẹẹmsia nwu.
49006015	Gạnnạ ọ likạạ dindinạ awọfaiya aa nnikpa kạ mfẹ nwu tạ linạng ọ tạ abee akoolạ.
49006016	Kạ kebee sansanaya toowại woolfạnnạ aa kobiil, ọgẹna nạ oblạ kạ njạ ọfẹya ọ tạ akpạnạ kẹ ablạl yạ adoomi ekoon ebạạ yạ ọtana otooyi
49006017	Ẹdọ anaan nkaama aa kojạngạ obạ likạạ jạ Ọbasẹ aa ẹkankang yạ Kutumadạn kokạạyi ọ.
49006018	Nạng bloong bimin ebạạ kạ yatạm, abeemi nkaami yạ Ọbasẹ. Yii yatạm kebee sansanaya adạ Kutumadạn kodạạli ọ eti. Mạ legạn jimin, bee akoolạ ayonnạ ọ kẹ, ẹdọ awu jang kẹ kaawọọna, baa yii yatạm kebee sansanaya yakạạyi yanẹn bạ Ọbasẹ.
49006019	Baa yeni yayi m yatạm yabi, Ọbasẹ tạ okạạ m lẹkawa, kạ ami nyonnạ m kẹ wool tạ ntọnga oblạ maa ntọnga obạ ẹfa, nnạng yanẹn yayimạ koduuwạ likawa jạ Ọbasẹ.
49006020	Kạ legạn jạ lẹkawa yiyayi jạ Ọbasẹ, ami ndạ ọnẹn wạ obeeyi kạ letu jạ Ọbasẹ, odạ ajajimin, ami nyau kạ mkpọkọbi. Baa yii yatạm yabi ami tạ ntawa kạ kọtọnga lẹkawa yiyayi yọkaal nyeni adạ mmbọọwa tạ nnạngi.
49006021	Tikikus wẹẹnuwọu kẹdẹiya obaa otoomnẹn wạ amọọn plạwạngạm kạ nwạ kạ yonạnạng bạ aTata nạ okạạ baa oyinạ ebạạ wạ ọgẹna m, oblạ maa abaa yayimạ dạ ami nkuuyi lokạ.
49006022	Imaa ọkaama ami ntoomi ẹ kakawu, tạ oyin ọ dạ amọọn ebạạ dạ amọọn kuuyi lokạ, oyeni ọtawa baa ntẹẹm.
49006023	Ọbasẹ yaatẹa obạ aTata Jisẹs Krais tạ okạạ baa bẹẹnuwọu obaa Bẹẹnnamuka wọfai obạ kẹdẹi obaa woolfạnnạ.
49006024	Kokoolạ kạ Ọbasẹ tạ kọya obạ abaa ebạạ bạ aTata ọmọọn Jisẹs Krais ọdẹi obạ kẹdẹi sạ keebi jang keebạ.
50001001	Ami aPọọl obaa aTimoti bạ yonạngi yonạnạng yokạạyi Krais Jisẹsa, yọfọngi nwẹnẹ imin yokạạyi yanẹn bạ Ọbasẹ ebạạ bạ yayau dạ lopoon jạ aFilipi bạ yayau kạ kofạnạnạ obạ aKrais Jisẹs, yofạnạ kaa bạ kẹkpamma nkọbasẹtọ obaa yanạnạngnẹn kạ ikọbasẹ.
50001002	Ọbasẹ wạ odạ Uwọu ọmọọn obạ aTata Jisẹs tạ okạạ baa kokoolạ obaa wọfai.
50001003	Ami njiyi Ọbasẹ ọmi tạ ọsaam kebee sansanaya sạ ami mbala m baa obaa boong wạ abaa nại
50001004	Ẹdọ kebee sansanaya sạ nyi baa ebạạ yatạm ẹtẹẹm ẹmi ewuuyi obạ yutẹẹmdala.
50001005	Ọsẹnga obaa eti yạ abaa sẹng kaa yaaka m kạ yonạnạng lẹkawa yiyayi kạ omạạn ẹ kạ lewi jạ lekạlạeti tutu otạ oyạ min.
50001006	Odạ ẹdọ ami nyimạ kẹ mbi Ọbasẹ wạ omạạn ẹ kẹ yonạnạng bạ yọyiyi bimin obạ abaa nạ ọkọu lokạ obạ yonạnạng bimin oyeni ọwẹ kạ lewi jạ aKrais Jisẹs nạ oduukạ ẹ kẹn.
50001007	Abaa yayau m kạ ẹtẹẹm kebee sansanaya! Ẹdọ ọbọọwa kẹ tạ mbala m aajaa ọgẹna baa, ọsẹnga obaa abaa ebạạ yafạnạ kẹ obạ ami kạ kotoon kạ Ọbasẹ okạạyi m kẹ, ajajimin kạ nyau kạ mkpọkọbi obaa kebee sạ nyau kạ awoolwiyạ nkuumại lẹkawa yiyayi jạ Ọbasẹ, nyeni mmaana ẹ ọtawa.
50001008	Ọbasẹ nạ obee m ngạm ojạu ami ntọngai lọtumajạu kạ njại mbi yutẹẹmdala bạ nyeni obaa abaa yoblạ kạ ẹtẹẹm yạ aKrais kạ awool liwẹ.
50001009	Yatạm yami nkạạ baa odạ tạ yakuuyi lokạ yayenại kẹdẹi yakạạ idi obạ idi, kekpạlại kạ yoyimạyimạ obạ kofạngạ kẹ tạ atạ atạni bloong.
50001010	Dạ nạ oblạ maa ọfẹya ọ tạ apimạ bloong bạ yẹyiyi yẹtakẹ ebạạ. Ẹdọ awu nạ asanga kẹ, koobi aayeni kạ lewi jạ aKrais nạ oyạ maa.
50001011	Ntoom mbaa nạ nwuuyi obạ yonạnạng kọyọda kaa kạ aJisẹs nwạ nwạ nạ otạ ofukẹn. Ọsẹnga obạ imaa yanẹn nạ yatọọnga Ọbasẹ yayeni yakạạ ẹ kẹbọọl.
50001012	Abaa bẹẹnuwọu ajajimin ami nwooyi baa tạ yayimạ yajạu boong wạ odạbạ ẹ okạạ m oduukạ onạng likạạ dindinạ tạ liyala jẹ.
50001013	Yanẹn ebạạ bạ yayau mina yayimạ kẹ yajạu ami nyau dạ lẹkpọkạbikạm ọsẹnga obaa ndạ otoomnẹn wạ aKrais.
50001014	Osẹnga mkpọkọbi yạ nyau kaa, njaka nnạng kẹ bẹẹnuwọu soosoo tạ yayeni kọtẹẹmnẹna kạ Tata oblạ maa yatọnga likạạ jạ Ọbasẹ kạ ẹfaẹfa bẹ ọọkala.
50001015	Ẹdọ yanẹn bidi yayooyi likạạ jạ aKrais obạ lekạkạjẹẹn oblạ maa yanạng agạgạ obạ lijang, bidi yatọngai likạạ jạ aKrais obạ ẹtẹẹm yạ ẹyiyi.
50001016	Bạ yatọngai kạ ẹtẹẹm yạ ẹyiyi yatọngai obạ kẹdẹi ọsẹnga obaa yayimạ kẹ yajạu Ọbasẹ okạạyi m yonạnạng likạạ dindinạ liwẹ tạ nkuumạ.
50001017	Bạ yatọngai ọsẹnga obaa lekạkạjẹẹn yatọngai kạ legạn kekạạm maa, lọtumajạu yaanạng, yaajaakai tạ yanạng agạgạ yakạạ m kạ kebee sạ nyau kạ mkpọkọbi.
50001018	Imaa oodạ odạ ọtuuma, boong wạ odạ ọtuuma odạ dạ yabi sẹsẹng bẹ, obidạ kạ ẹtẹẹm yạ ebuuwạ obidạ yạ ẹyiyi, aKrais nwạ yayooyi. Ọkaama ọdaali m ẹtẹẹm kạ aboong wạ yanạngi. Ẹdọ ami nạ nkọu lokạ nyeni yutẹẹmdala.
50001019	Ọsẹnga obaa nyimạ kẹ mbi oblạ kạ yatạm yabaa obaa nkaami yạ Kutumadạn, aJisẹs Krais yawali m kẹ.
50001020	Lẹdẹẹyi dongạdong obaa yẹẹn kẹnẹnna ami lẹnẹnjẹẹn jang miin leenạng. Ẹdọ kebee sansanaya, ẹbaniban ajajimin, nạ nwuu owuwu obạ ẹtẹẹmfa oblạ maa ntạ wool limi ebạạ ntạ nnạng yanẹn yakạạ Kraisa kọgabi okpintạ odạ kạ nnạ nwuuyi etoom obidạ kạ mbạ kẹ
50001021	Ọgẹna ami òodạ aa nwuuyi, nwuuyi nkạạ Kraisa òodạ aa mbạ kẹ odạ uluu okạạ m.
50001022	Odạ òodạ aa nwuuyi etoom nạ okạạ m lowạni tạ nnạng yonạnạng bạ yọyiyi yọtaa maa, ẹdọ nyi boong wạ nạ mpimạ, obidạ lobạ obidạ etoom.
50001023	Ami dạ nạ mbee obebee nyi, ọdẹ m kẹ tạ nwuuyi etoom imin obaa Krais, imaa ọyi ọtaa kẹ ebạạ.
50001024	Kạ legạn lẹbaa ọyi kẹ kaani tạ nya etoom.
50001025	Nyoo kẹ imin, ọkaama nyimạ kẹ mbi nạ nya etoom nạ nya maa obạ abaa ebạạ tạ nnạng baa yakpạli yataa maa kạ awoolfạnnạ libaa, yayeni yudala.
50001026	Dạ nạ oblạ maa, nyeni nya dạ, nạ ayeni legạn tạ atoowạ m anạng ẹnẹẹn ọsẹnga obaa aKrais Jisẹs.
50001027	Ajajimin, boong wạ odạ ọtuuma odạ etoom ẹwu tạ edạ adạ lẹkawa yiyayi jạ aKrais owooyi, oblạ kạ aajaa, mbi nạ nyau daa, mbi nạ njạu daa nyạ nạ mpuuwạ, njạu abaa yabeeyi yatawa obạ kenại sana obaa lẹdẹẹyi jana, yatunai baa woolfạnnạ jạ liblạ kạ lẹkawa yiyayi.
50001028	Ami nạ nyeni mpuuwạ njạu yakọkọnanẹn yabaa, baa yaakala, kebee sansanaya yatawai wool libaa ẹtẹẹm. Imin nạ okoowạ bẹ ojạu mbạ okpoo bẹ kẹ odạ abaa nạ yasuuwa, ọsẹnga obaa Ọbasẹ nwạ okạạyi baa kọsuuwa kẹ.
50001029	Ọgẹna abaa yakạạ baa kẹ lowạni tạ yanạng yonạnạng bạ aKrais, kẹdẹiya kẹ nsạ nsạ nnạ oodạ, odạ tạ anaan yọmaa tutu ọsẹnga obạ nwạ.
50001030	Ajajimin nạ abạngạ asẹnga obạ ami mạ koyuu kimin, odạ kpaa koyuu kimaa nkạạ ani kạạ m nyuuyi kạ kebee sạ kẹbọọli kẹ, ẹdọ awu apuu kẹ ami nkuuyi lokạ nyuuyi koyuu kimaa ajajimin.
50002001	Etoom ẹwu kạ aKrais enạng ọ tạ atawa, kẹdẹi kẹwẹ kayena kẹfafawai ọ ẹtẹẹm, awu ayeni kẹ kofạnạnạ obạ Kutumadạn, ayeni ayi lẹmaana, kọtẹẹmmẹẹmi yakạạyi idi obaa idi.
50002002	Òodạ aa bloong bimin yedạ aajaa obạ abaa, ami mbeemi baa, ẹdọ tạ anạng nyeni yutẹẹmdala bạ yobạngạ obạngạ. Kạ nnạ yayeni yọbala bana, yafạnạnạ kạ kẹdẹi sana, yadạ wana kạ kẹnẹn obaa kạ ẹtẹẹm.
50002003	Bọng bọng kaanạng oblạ kạ kekạạm obạ lẹdẹẹyi ẹnẹẹna kẹkanga, duukạ yayikaa wool libaa yakạạyi idi obaa idi. Dạạli yanẹn yadọyadọ aa mạ yadạmi yata ọ.
50002004	Ọnẹn wanwanaya wẹ kạ abloong bạ nnạ yekạạ ẹ uluu nwạ nwạ nạ okpenạ. Tạ okpenạ tutu kạ abloong bạ nạ yekạạ yanẹn yadọyadọ uluu kayena.
50002005	Yenại yẹbaa tạ yedạ aa yenại bạ aJisẹs Krais.
50002006	Okpintạ odạ kạ nwạ odạ bloong ebạạ bạ Ọbasẹ odạ, nwạ wẹ ọtunai tạ odạ kobạnga obạ Ọbasẹ kạ ẹbọọfa.
50002007	Oduukạ onạng wool liwẹ aa obi bọng bọng oodạ, odạạli ketu sạ ofooli Nwạ osodạ ẹ kẹ ẹnẹntạti oyeni ọmaana mạ ekpoon adạ yanẹn ebạạ yamaana.
50002008	Nwạ ọyika wool liwẹ oyeni ọmẹẹm letu oyạ kạ lobạ Nwạ obạ kạ ketipaa.
50002009	Mạ legạn jimaa, ẹdọ Ọbasẹ ọgai ẹ oyoo ẹ kạ okpạli ọtaa kẹ ebạạ Oyeni okạạ ẹ jeen jạ lẹtaa kẹ yeen ebạạ.
50002010	Obi kạ ledạmmi jạ ajeen jạ aJisẹs adudungi ebạạ nạ abẹla yẹ kạ ntọọnga nwẹ, kạ Lẹbọọlkạm kawọnga obaa kạ lọsẹ obaa kạ ẹsẹtẹẹm kamlee (yạ edạ lobạạpoon).
50002011	Ẹdọ yanẹn ebạạ nạ yatọnga yajạu aJisẹs Krais odạ aTata, dạ nạ oblạ maa Ọbasẹ wạ odạ Uwọu wạ ọmọọn ọnaan kẹbọọl.
50002012	Ọkaama abaa yamạnạbam kẹdẹiya adạ abaa ni mẹẹmi letu yakạạyi lemlee lẹmi kebee sạ ami nniyau obạ abaa. Ọyi ọtaa kẹ maa tạ yamẹẹm yataa maa kạ mbi daa ndạ, baa kọu lokạ obạ yọkaal obaa litẹẹmkpakpa yawoo nkaami mbaa.
50002013	Ọgẹna odạ Ọbasẹ nwạ kebee obạ kebee onạngi baa yonạnạng kạ awool tạ ọdẹ baa, yayeni yabạngạ tạ yanạng bloong bạ yẹdaali ẹ ẹtẹẹm.
50002014	Ẹkaang obạ lisọwa kaanạng kạ aboong wanwanaya wạ anạngi
50002015	Dạ nạ oblạ maa ọnẹn kebungạbung sana kạ awool libaa okạạ. Yadạ yanẹn bạ yabi bọng bọng wạ obuuwạ yanại obaa bẹẹn bạ Ọbasẹ bạ yabi eyeni yaayeni, yawuuyi mạ ekpoon imin yạ ewuuyi obạ ntẹẹmbil obaa yanẹn bạ yanạngi yẹkuyẹku, awu waal kạ kẹwọọyi kẹbẹẹ aa mkpọkpọna kạ kẹbasẹkpang.
50002016	Adạ atọngai likạạ etoomma akạạyi bẹ, anạngi aajaa nạ ntạ baa nnạng ẹnẹẹn kạ lewi jạ aKrais nạ oyạ maa ọsẹnga obaa nạ okoowạ ojạu kọjaka kọmi ebạạ obaa yonạnạng yọmi kạ kẹkanga nnại.
50002017	Wạ ọdọ yayi yami etoomma nạ yakuudạ kẹn aa ẹyau yạyooyi kẹ kạ awoolfạnnạ yakạạ Ọbasẹ. Odạ imaa odạ aajaa ẹtẹẹm nạ ẹdaan nyeni nfạnạ kạ kọnangai obạ abaa ebạạ.
50002018	Ẹdọ abaa tutu ẹtẹẹm tạ ẹdaal baa yafạnạnạ kạ yutẹẹmdala yọbaa obạ ami.
50002019	Oodạ yọbala bạ aTata, ami nnẹẹna kẹ yẹẹn mbi nạ ntoom kaa Timotia tạ opimạ baa kẹ, oblạ maa ọwọọnni nạ oyin dạ abaa nạngi dạ nạ nyeni yutẹẹmdala.
50002020	Ọnẹn ọdọ ọdọ aa nwạ nyeni wạ ogạn ẹ kẹyau kẹbaa kạ ẹtẹẹm.
50002021	Yanẹn bikin ebạạ yakpenại bẹ bloong yẹbẹ mbạ mbạ, bloong bạ aJisẹs Krais oodạ.
50002022	Odạ awu kạ awool liwu ayimạ kẹ abi aTimoti okoowạ kẹ wool liwẹ adạ amọọn bimaa yapoo aa wẹẹn obạ yaatẹ, onạng kẹ yonạnạng obạ ami kạ likạạ jạ Ọbasẹ kẹlai.
50002023	Ẹdọ ami nnẹẹna yẹẹn tạ ntoom ẹ dạ labaa, kebee sạ nkạạ kẹ dạ abloong yẹkọi obạ ami.
50002024	Ami nnẹẹna kẹ yẹẹn mbi aTata nạ ọkaam ami kạ awool limi nạ mpimạ baa oogạnạ.
50002025	Ẹdọ mbala m mbi ọbọọwa kẹ tạ nkọnga baa kaa Ẹpafarọditus, wẹẹn uwọu, wạ amọọn bọọmai yonạngi yonạnạng oyeni odạ okonẹn aa ami wạ ndạ otoomnẹn ọbaa, wạ abaa toomi tạ okpenạ m.
50002026	Ọyau kạ litẹẹmkpakpa tạ okạạ baa ebạạ odạ, ẹtẹẹm wẹ ẹẹdaali tạ opuuwạ ojạu abaa yapuuwạ kẹ yabi nwạ wẹ ọọfẹ
50002027	Kạ lọtumajạu nwạ oninạ ẹ, omungạ ọwẹẹnwẹẹn tạ obạ kẹ, odạ Ọbasẹ oyeni ekutẹẹm obạ nwạ, obạ ami tutu, onạng tạ njạu kạ ayeenyẹẹn yạ abi afẹẹla nyau.
50002028	Ẹdọ ajajimin, ọnẹgẹdẹ ọdẹẹ m tạ nkọnga baa wẹ kaa, dạ nạ oblạ maa ntẹẹm ndaal baa yakạạ ẹ, ami ẹdọ ayeenyẹẹn ami aga kẹ.
50002029	Baa naan ẹ obạ yutẹẹmdala aa wẹẹnawọu kạ aTata. Baa kạạ ẹ yanẹn bạ yadạ aa nwạ maa ebạạ kọgabi,
50002030	ọsẹnga obaa nwạ etoom ẹwẹ oosenạ, omungạ ọwẹẹnwẹẹn tạ obạ kẹ ọsẹnga obaa yonạnạng bạ aKrais, dạ nạ okạạ m nkaami yạ abaa kạ awool libaa baa ofifẹ tạ yakạạ m.
50003001	Kạ kekpongạm, bẹẹnuwọu, baa nangai kạ kofạnạnạ kọbaa obạ aTata. Ami mpọọnnạ tạ nyeni nfọng kaa bloong bạ nni fọngi kẹ, odạ nạ ọbọọwa tạ nnạng aajaa dạ nạ oblạ maa yajạu kạ yogạgạ yatọọ.
50003002	Baa kpenại baa yanẹn bimin bạ yanạngi bloong bungạbung, mblạ imaa, yanẹn bimaa bạ yabebeeyi tạ yataa kukpạl awoola.
50003003	Odạ amọọn, yodạ yanẹn bạ yanaani kẹ kukpạl lọtumajạuwa, ọgẹna amọọn yokạạmại letu yokạạyi Ọbasẹ oblạ kạ Kutumadạn. Yoyeni yọnangai kạ ntoom mmọọn kạ kofạnạnạ obạ aKrais Jisẹs. Amọọn kọtẹẹmnẹna kana kana kạ abloong bạ yanạngi kạ awool yoogannại.
50003004	Oodạ ọnẹn wanwanaya onạngi ẹnẹẹn ojạu oyeni yẹẹnkẹnẹna kạ abloong bạ yanạngi awoola, ami nyeni agạn soosoo tạ nnạng ẹnẹẹn nta kẹ ọnẹn imaa.
50003005	Ami ntaa kukpạl kạ mmaana nyau kaa awi atạạn apoo. Ami mbla dạ Izirẹl, mblạ dạ kẹkpatu sạ aBẹnjamẹn, ndạ ọnẹn nsẹkpaa wạ Iburu. Odạ nsọ yạ aMosis keyooyi, ami ndạ yanẹn bạ yadẹi Farisi, kẹdẹi kẹmi tạ nnạng bloong nsẹkpa yạ aJu ketuum kedạm.
50003006	Ọkaama mbee mkpala mkpala nkạạ ikọbasẹ, nyuuyi obạ nyạ. Òodạ aa boong wạ odạ kọyọda kẹ odạ oblạ kạ keyooyi kẹ nsọ yạ aMosis, ami kopidạ kẹ nyeni.
50003007	Odạ bloong bimaa ebạạ bạ nạ mbạngạ nfukạ aa uluu, ami ajajimin nkạạ bẹ aa kekpoo ọgẹna Krais.
50003008	Bloong bimaa mbạmbạ oodạ, ndạạli bloong ebạạ aa kekpoo kạ legạn jạ nyi kẹ aKrais Jisẹs aTata ọmi. Imaa odạ ọtuuma ọtaa kẹ bloong ebạạ. Ọsẹnga obaa kạ aKrais nkạ ami mblẹẹyi kẹ bloong ebạạ, ọgẹna ndạạli bẹ aa kajin leduuwa, oblạ maa ami nyeni Kraisa.
50003009	Ẹdọ nyeni kofạnạnạ kạ kowuu owuwu obạ nwạ. Ami mblemạ nyeni oblạ kạ nsọ keyooyi yạ aMosis. Ẹdọ ami ajajimin nyeni kẹ mblemạ oblạ kạ awoolfạnnạ obạ aKrais, mblemạ kẹ kạ lokạ jạ Ọbasẹ oblạ kạ awoolfạnnạ.
50003010	Bloong ebạạ bạ nwooyi odạ tạ nyimạ Kraisa obaa tạ nyimạ ẹfa kẹplọkakẹ kạ lobạ lọwẹa, tạ nyeni mfạnnạ kạ libini liwẹ, ẹdọ nkọ kẹ aa nwạ kạ lobạ lọwẹ.
50003011	Mạ nti imin, ami nyeni yẹẹn kẹnẹnna mbi nạ nsẹnga obaa bimin bạ nạ yaplọka kẹ kạ lobạ nwuuyi etoom.
50003012	Ami òodạ aa kạ njiyi mbi nyeni kẹ bloong bimin ebạạ bạ nyooyi, òodạ aa kạ njiyi mbi nyikẹ ebạạ, ami nkuuyi lokạ ntuukại ẹpaal imin dạ nạ oblạ maa ọfẹya m tạ nyeni bloong bimaa ebạạ ọsẹnga obaa bloong bimaa aKrais ọkaam kẹ, oyoom kạ awool liwẹ.
50003013	Odạ ẹdọ, bẹẹnuwọu, njẹna kẹ boong wạ nyoom tạ ndạ nndạ, boong wana wạ nnạngi odạ tạ nyọọ kẹ boong wạ oblạ kẹ, mmuulại, ntuukại tạ nnaan boong wạ ọyau m kạ lokạ kaa.
50003014	Ẹdọ ami ntuukại nyọdai m nkuuyi kạ kekạạmi dạ nạ oblạ maa nsuuwa, nnaan kotoon kạ kodạ lẹdẹ jạ Ọbasẹ ọdẹẹ m oblạ kạ aKrais Jisẹs, oblạ maa nyeni etoom kawọnga.
50003015	Amọọn ebạạ bạ yokpạli kẹ kạ kudạn tạ yoyeni kpaa yọbala bimin. Ẹdọ òodạ aa abaa bidi yayeni yọbala yọdọyọdọ, Ọbasẹ nạ onạng ofạngạ baa.
50003016	Okpintạ odạ aajaa, tạ yọkọu lokạ yototolại lọtumajạu jạ amọọn niyeni kẹ.
50003017	Bẹẹnuwọu, baa kọu lokạ yatiili m. Baa tooli mbạ min bạ yatiili bloong bạ yẹyiyi bạ amọọn nạngi.
50003018	Ami nyinạ ọ kẹ nti soosoo, ẹdọ ajajimin nyeni mpọmai kaa obạ ayeenyẹẹn, yanẹn soosoo yayau kaa bạ ntoom mbẹ nnạngi bẹ yadạ yanẹn bạ yasi yonạnạng bạ aKrais onại kạ ketipaa.
50003019	Mbạ ebạạ nạ yamlee kạ lebạ ekoona, ọsẹnga obaa yanạngi yonạnạng tạ yadoo kạ kẹfaal aa yanạngi yonạnạng bạ Ọbasẹ. Yaduukạ yanạngi ẹnẹẹn kạ aboong wạ ofi nại bẹ lẹnẹnjẹẹn obaa yabalai bẹ ọgẹna bloong bạ yẹyau mạ ekpoon imin mbạmbạ.
50003020	Amọọn kowuu kọmọọn kọyau kạ Lẹbọọlkạm kawọnga, ẹdọ amọọn yọnẹgẹdẹ yokoomi ọkaaminẹn ọmọọn, aTata Jisẹs Krais tạ ọfukẹn oblạ kạ Lẹbọọlkạm kawọnga.
50003021	Nwạ nạ opạnnạ kẹ wool kakali limọọn min jạ nạ libạ kẹ onạng jẹ aa wool liwẹ kẹbọọla, otạ ẹfa imaa yạ otoo ọtaali bloong ebạạ ogạnnạ kạ kọkpamma kọwẹ.
50004001	Ẹdọ bẹẹnuwọu, abaa yadẹẹyi m o! Ọnẹgẹdẹ ọdẹ m tạ nya obạ abaa! Yanạngi m tạ nyeni yutẹẹmdala, nyeni ntoowại baa nnạngi ẹnẹẹn o! Ẹdọ amina bẹẹnuwọu kẹdẹiya, ndạ nạ yabee ọtawa kạ ntoom mbaa obạ aTata.
50004002	aYuodiya obaa aSintikẹ, kọmbọọ abaa bimaa yapoo baa yau kạ ọfai aa yanẹn bạ yadẹya kẹ kạ aTata.
50004003	Obaa awu tutu, ọbọọmanẹn ọmi wạ mplạkạngạm, nwooyi ọ tạ akaa m banẹẹn bimin, ọsẹnga obaa yanạngi enạnạngfa obạ ami yalaayi lẹkawa yiyayi, yabọọma obạ aKilẹmẹn obaa yanạnạngnẹn bạ amọọn bọọmai yonạngi yonạnạng, bạ ayeen abẹẹ ayau kạ nwẹnẹ yạ Ọbasẹ etoomma.
50004004	Baa yeni yudala kebee sansanaya kạ kofạnạnạ obạ aTata. Tạ nyeni njạu baa kaa: baa nangai.
50004005	Nạngi lẹmaana jạ ledạ dọọ akạạyi ọnẹn wanwanaya. aTata ofunikẹn kạ obee pipiwẹẹn.
50004006	Bọng bọng wạ yogạgạ nnạ okạạyi, odạ kạ yatạm yabaa ebạạ baa blau Ọbasẹ boong wạ abaa wooyi, ẹdọ yajạu ẹ saam kạ abloong ebạạ bạ onại kẹ.
50004007	Kạ nạ anạng aajaa, wọfai wạ Ọbasẹ wạ yanẹn nạ yajạu yaatạni, nạ oyoo ntẹẹm mbaa obaa yọbala yọbaa dọọ adạ nạ anẹnayẹẹn kạ aKrais Jisẹs.
50004008	Kạ kogạmmạ, bẹẹnuwọu, baa nạng yọbala yọbaa yowu obạ bloong bạ yeyiyi yeyeni yẹbọọwa ntọọnga, bloong bạ yedạ lọtumajạu, ledạmmia, yẹbọọwa kẹ, yẹsanga, bloong kẹdẹiya obaa bloong bạ yebạng kọgabi kekại.
50004009	Baa nạng bloong bạ abaa kpe kẹ bạ yeblạ kạ yokpekpe yọmi obaa kạ yenại yẹmi. Ẹdọ Ọbasẹ wạ okạạyi mọọn wọfai nạ ọya obạ awu.
50004010	Ẹtẹẹm ẹdaali m dẹnẹnẹ njạu Ọbasẹ tạ ọsaam adạ abaa yeni yamạnạ baa kẹ tạ yakpạnạ m kạ kobee kpọọl baa ọọfẹ tạ yamung yanạng aajaa. Ami nyimạ kẹ mbi ọdẹ baa kẹ tạ yakpenạ m odạ lowạni njạ abaa bi yaayeni.
50004011	Ẹdọ ami òodạ aa kạ njiyi bloong bimin ọsẹnga obaa ami mbala m mbi yasi m daa, odạ ami mkpe kẹ mbi boong wanwanaya wạ nyeni tạ obạngạ m.
50004012	Ami nyimạ kẹ boong wạ ọyau kaa tạ ajạu boong wạ awooyi aayeni, obaa dạ odạ tạ ayeni kẹ ọtaa kẹ bloong ebạạ bạ awooyi. Mkpe kẹ koduuwạ kimin, dạ nạ oblạ maa yipaa fanfanaya, kebee sansanaya, nạ obạngạ m okpintạ odạ kạ ndoi kẹ obidạ kạ yọwa yoyuu m, nkạ mbi ntuum nyeni osoo obidạ nyeni ọwẹẹnwẹẹn.
50004013	Ami nyeni ẹfa tạ mbọọli bloong bimin ebạạ oblạ kạ ẹfa yạ aKrais okạạyi m.
50004014	Odạ otuum ọyi abaa tạ yaaka m kạ agạgạ ami.
50004015	Abaa yanẹn bạ aFilipi, yayimạ kẹ yakoolạ yabi kebee sạ nganna Masidoniya kạ awi yạ akạlạeti kạ nyooyi likạạ dindinạ, abaa abaa yadạ ikọbasẹ yạ ẹkaami m: Abaa abaa yayeni kofạnạnạ kạ uluu obaa kekpoo kẹmi.
50004016	Kạ nti yạ ntaa kẹ yana, kebee sạ nwooyi nkaama dạ lopoon jạ aTẹsẹlonika, abaa yakạạyi m nkaama.
50004017	Ẹtẹẹm ẹdaali m obạ litoon jạ abaa kạạyi m. Boong wạ okạạyi m yudala bạ yọtaa kẹ maa odạ Ọbasẹ nạ okạạ baa uluu kạ nkaami yạ abaa ni kạạyi m ebạạ.
50004018	Kotoon kạ abaa kạạyi m kạ koblạ dạ kọbọọ kạ Ẹpafarọditus konạng kẹ tạ ọyi m, bọng bọng mmung nwoo. Yakạạ m kẹ bloong bạ nwooyi ebạạ. Likạại jimaa lidạ aa ẹyau yạ ewoomi kupọọ kạ kọdaali kokạạ Ọbasẹ. Ọbasẹ ọnaan kẹ kạ yutẹẹmdala.
50004019	Ọsẹng obaa Krais aJisẹs, Ọbasẹ ọmi nạ okạạ baa bloong ebạạ bạ abaa awooyi oblạ kạ kẹyuu gbamagbam kẹwẹ
50004020	Kẹbọọl tạ keyeni Ọbasẹ ọmọọn wạ odạ Uwọu wạ mọọn kạ ayoyo obaa kạ ayoyo! Tạ odạ aajaa.
50004021	Nkạạ baa lẹdẹ abaa yanẹn bạ Ọbasẹ bạ aKrais Jisẹs oyeni. Bẹẹnuwọu bạ yayau mina obạ ami yakạạ baa lẹdẹ.
50004022	Yanẹn bạ Ọbasẹ bạ yayau mina yakạạ baa lẹdẹ, ẹbaniban mbạ bạ yayau kạ Lẹbọọlkạm jạ kẹkpamma Room.
50004023	Kokoolạ kạ aTata Jisẹs Krais tạ kọya obạ abaa ebạạ.
51001001	Ami, aPọọl wạ ndạ otoolinẹn wạ Ọbasẹ kạ yibala yiwẹ tạ ntạdạ letu jạ aKrais Jisẹs obaa aTimoti wạ odạ wẹẹnuwọu.
51001002	Amọọn yọfọngi yokạạyi bẹẹn bạ Ọbasẹ dạ aKolosi bạ yanạngi yakolại kạ kofạnạnạ kạ aKrais. Ọbasẹ wạ odạ Uwọu wạ ọmọọn tạ okạạ baa kokoolạ, obaa wọfai.
51001003	Kebee sansanaya sạ amọọn yii baa yatạm, yojiyi, Ọbasẹ wạ odạ Uwọu wạ ọmọọn obaa aTata Jisẹs tạ ọsaam.
51001004	Ọsẹnga obaa amọọn yopuuwạ kẹ ọgẹna woolfạnnạ jạ abaa yeni obạ aKrais Jisẹs, obaa kẹdẹi sạ abaa yeni obaa yanẹn bạ Ọbasẹ ebạạ.
51001005	Awu ayeni woolfạnnạ obạ kẹdẹi simin ọsẹnga obaa bloong bạ anẹna kaa yẹẹn bạ awọu oyooyi kạ Lẹbọọlkạm kawọnga. Ọgẹna bloong bimin bạ anẹna kaa yẹẹn ayeni apuuwạ kẹ kạ lẹkawa yiyayi lọtumajạuwa jạ ledạ likạạ jạ Ọbasẹ.
51001006	Jạ lini pạn baa kẹ. Kpaa lẹkawa yiyayi jimaa njạ lẹkuuyi lokạ lẹlaamai kạ ekpoon kaa ebạạ, likpạlại oyeni nwuumi lidu adạ oninại obạ abaa. Lẹkawa yiyayi jimaa liyeni lenạng boong dindinạ okạạ baa, mạnạ ọ kạ lewi jạ abaa puu ọgẹna kokoolạ kạ Ọbasẹ kạ lọtumajạu.
51001007	Abaa yakpe bloong bimin dạ kọbọọ kạ Ẹpafaras, ọdẹinẹn wạ amọọn bọọma yonạngi yonạnạng wạ odạ otoomnẹn wạ nạ yabạngạ yapeeyạ ngạm wạ onạngi yonạnạng kạ kẹwọọyi kẹbaa.
51001008	Nwạ oniyini mọọn ọgẹna kẹdẹi sạ Kutumadạn kokpe baa tạ yayeni obạ yanẹn.
51001009	Kạ amọọn beebee yopuuwạ ọgẹna baa, amọọn yọkuuyi lokạ yoyii baa yatạm, yobeemi Ọbasẹ tạ okạạ baa yoyimạyimạ bạ yoblạ kạ ẹtẹẹm ẹwẹ obạ kudạn aboong yiyayi obaa kofạngạ.
51001010	Ẹdọ nạ ọfẹya baa tạ yawuuyi adạ aTata ọmọọn owooyi baa tạ yawuuyi, yanạngi bloong bạ yẹdaali Ọbasẹ ẹtẹẹm. Ntoom mbaa nạ nkoowạ kẹn bloong bạ yẹyiyi, abaa ẹdọ nạ yakpạli kạ yoyimạyimạ bạ Ọbasẹ.
51001011	Tạ yonạng ọ atawa obạ ẹfa yạ edeen dạ nạ oblạ maa ọfẹya ọ anaan bloong ebạạ kạ komạmmạ.
51001012	Ayeni yutẹẹmdala ajạu wọuwa saam wạ onạngi ọ tạ abạngạ tạ anaan lẹkpọng kạ aboong wạ Ọbasẹ oyooyi kẹ okạạ yanẹn ebạạ bạ yawuuyi kạ kogbongạ.
51001013	Nwạ ọwali mọọn kẹ kạ ẹfa kewibloonga, ogạnạ mọọn kẹ kạ kọkpamma kạ awẹẹnna kẹdẹiya kạ ọfai.
51001014	Wạ oblạ kạ awẹẹnna yoyeni kọwada kẹ, oyeni oblạkẹ kaa okạạ mọọn kạ abloong bungạbung yẹmọọn ebạạ.
51001015	aKrais, wạ amọọn kạại obạ ayẹẹn amọọn odạ boong wanwanaya wạ Ọbasẹ wạ amọọn bi yẹẹn amọọn yotạ yokạạ, wạ odạ wẹẹn kạlạeti wạ Ọbasẹ, ẹdọ bọng bọng maa oodạ wạ nạ yoyoomạ ẹ obạ nwạ.
51001016	Ọbasẹ ọsẹng ẹ dạ kọbọọ kọwẹ obolạ bloong ebạạ bạ yẹyau kạ kawọng obạ bạ yẹyau mạ lọsẹ, bạ nạ yobạngạ yokạạ obaa bạ ajẹẹn leebi jang lekạạ. Bloong bạ yedạ aa yẹbọọl lidạnna, yatoomnẹn kawọnga, lidạn bungạbung, yẹbọọl, obaa likpamma obaa mfa, obaa likpamma ebạạ lẹkpọng kạ lẹkpọng, bimin ebạạ Ọbasẹ ọsẹng kạ nwạ obolạ bloong ebạạ yẹyau yekạạ ẹ.
51001017	Nwạ okạlạeti ọya kẹ mmạ yamung yabolạ bloong ebạạ, kạ nwạ bloong ebạạ yẹyau kạ yebeebee yẹbẹ.
51001018	aKrais nwạ odạ letu jạ ẹtọ ikọbasẹa yạ edạ wool liwẹ, oyeni odạ kemạnạlegạn, obạ ọnẹn wạ okạlạeti tạ ọplọkakẹ kạ lobạ, oblạ maa odạm ọtakẹ bloong ebạạ.
51001019	Ọdaali Ọbasẹ ẹtẹẹm tạ owuu kạ ewuuwạ kạ aKrais Jisẹs.
51001020	Ọsẹnga ẹ kạ awẹẹnna Ọbasẹ odạạli ekpoon ebạạ yạ obolạ okạạ woolliwẹ, Ọbasẹ onại wọfai oblạ kạ lobạ jạ awẹẹnna kạ ketipaa, ọsẹnga maa odạạli bloong ebạạ okạạ wool liwẹ, bạ yẹyau kạ kawọng obaa kạ lọsẹ.
51001021	Kạ kebee sana awu aniyau opạpạlạ obạ Ọbasẹ, adạ ọkọkọnanẹn ọwẹ, ọsẹnga obạ kebungạbung bạ anại obaa bạ abalai yọ.
51001022	Ẹdọ ajajimin, oblạ kạ lobạ jạ awẹẹnna Ọbasẹ onạng ọ kẹ omạnạwẹẹn dạ nạ oblạ maa onạng ọ asanga, kebloong aatạ, ajạu ujạufala aayeni.
51001023	Awu ayoom tạ akọu lokạ anạng akoolạ, yabee yatatawa, odạ baa kaadẹya bọng bọng tạ ọtaali baa kẹ kạ ayẹẹn kẹnẹnna yạ abaa yeni kẹ kebee sạ abaa nipuu lẹkawa yiyayi jạ lẹgẹna Kraisa, ami aPọọl ndạ kẹ otoomnẹn nkạạ lẹkawa yiyayi jimin. Lẹkawa yiyayi jimin wạ yanạngi yakạạyi yanẹn ebạạ mạ ekpoon imin.
51001024	Ẹdọ ajajimin ẹtẹẹm etuum ẹdaan kạ kọbini kạ nnaani ọsẹnga obạ abaa. Ẹdọ kạ eti imin, ọgẹna ami nwẹdai bloong bạ yemungạ mạ libini jạ aKrais ọnaani kẹ kạ legạn awool liwẹa jạ lidạ ikọbasẹ
51001025	Ọbasẹ onạngi m onạnạngnẹn okạạ ikọbasẹ. Ọbasẹ okạạyi m yonạnạng bimin tạ nnạng dạ nnạ oblạ maa ọyi obạ abaa, opimạ m tạ nyala lẹkawa yiyayi lẹwẹ ebạạ nkạạ yanẹn ebạạ
51001026	Lẹkawa yiyayi jimin jạ ledạ koduuwạ kạ opongạ kẹ kạ yebạntam soosoo, ẹdọ ajajimin ọyaala kẹ okạạ yanẹn yawẹ.
51001027	Ọdaali Ọbasẹ ẹtẹẹm tạ oyin yanẹn yawẹ ojạu kẹyuu obạ kẹbọọl sạ aKrais kẹyau kekạạ yanẹn bạ yabi Ọbasẹ yaayi tutu. Mina odạ koduuwạ, aKrais wạ owuuyi kạ awu odạ keplạkạ ngạm sạ kekoowạ awu nạ afạnnạ kạ kẹbọọl kẹwẹ.
51001028	Ẹdọ yonini ọgẹna Kraisa yokạạyi yanẹn yoyimạyimạ bạ Ọbasẹ okại mọọn, yokpei bẹ yoyeni yọtalai yanẹn kotung dạ nạ oblạ maa ọfẹya mọọn yọganna ọnẹn wanwanaya yokạạ Ọbasẹ aa imin wạ okpạli kẹ kạ kofạnạnạ obạ aKrais.
51001029	Nnạngi yonạnạng yọtawa adạ mpeeyạ ngạm kạ ẹfa kalakaal yạ aKrais yạ enạngi yonạnạng kạ ami.
51002001	Nwooyi tạ nyin baa ngẹna enạnạngfa yạ ami nnại nkạạ baa obaa yanẹn bạ Ọbasẹ bạ yawuuyi dạ lopoon jạ Lodesiya, obaa bimin ebạạ bạ yabi miin kẹ lokạ lokạ yaayi.
51002002	Legạn jạ lẹkaama nnyinni baa odạ dạ nạ oblạ maa ngạnạ baa ẹfa kạ ẹtẹẹm, dạ nạ oblạ maa yadạ wana dạ nạ idi ọdẹ idi. Ẹdọ nạ ayimạ Kraisa dẹnẹnẹ obạ lọtumajạu ofạngạ ọ okoolạ okoolạ. Ẹdọ nạ ayimạ koduuwạ kạ Ọbasẹ, kạ ọyaala kẹ ajajimin, kạ kodạ aKrais kạ awool liwẹ
51002003	Odạ kạ aKrais, Ọbasẹ opongạ kẹ yoyimạ dongạdong yọwẹ ebạạ obạ aboongyi ọwẹ.
51002004	Ami nyin ọ boong imin, kaadẹya ọnẹn ndạ wana tạ ọpọọ libeem otạ kẹkaang dạạdu, okpintạ odạ kạ likạạ jimaa nạ liseel aa lọtumajạu.
51002005	Okpintạ odạ kạ mbi obạ abaa kạ wool mmung nyau, ami nyau obạ abaa kạ kudạn, oyeni ọdaan ẹtẹẹm tạ nkạạ adạ abaa fạnạnạ yabee ọtawa kạ awoolfạnnạ libaa obạ aKrais.
51002006	Ẹdọ adạ abaa naani kẹ Krais Jisẹsa aa aTata ọbaa, baa kọu lokạ yawuuyi etoom ebạạ kạ kofạnạnạ obạ nwạ.
51002007	Baa mạạn nsai mbaa ndongạ kạ nwạ, baa mạạn ntoom mbaa kạ nwạ, yabee ọtawa kạ awoolfạnnạ adạ amọọn ni kpe baa yayeni yajiyi yẹ saam kạ abloong ebạạ kạ kebee sansanaya.
51002008	Baa kaadẹya ọnẹn wanwanaya tạ otạ ẹkaang keduuwạduuwạ onạng baa yẹkpaani yaawau yadoo woolfạnnạ libaa. Ẹkaang imin eblạ kạ yoyimạyimạ libeema bạ yanẹn. Ẹkaang imaa eblạ kạ yenại nsẹkpa bạ yanẹn eyeni eblại kạ lidạn bungạbung jạ likpamma ekpoon imin, yạ eblạ kạ aKrais oodạ.
51002009	Ọsẹng obaa boong wanwanaya wạ Ọbasẹ odạ owuu owuwu kạ aKrais kạ nwạ oni wuuyi kạ wool aa ọnẹn
51002010	Ẹdọ kạ kofạnạnạ kạ abaa yeni obạ aKrais, Ọbasẹ okạạ baa kẹ etoom kạ ewuuwạ kạ ewuuwạ. Nwạ odạ letu okạạ likpamma ebạạ obạ mfa kạ ẹnẹnẹẹn obaa kạ kudạn.
51002011	Kạ kofạnạnạ kọwu obạ aKrais yapạạli ọ kẹ kukpạl, kạ yanẹn yanại oodạ, odạ kukpạl kạ aKrais onại kạ ọwali ọ kẹ kạ ẹfa aboong bungạbunga.
51002012	Ẹdọ kạ kebee sạ yablẹẹyi ọ lowi, oseeli aa yabọnga ọ kẹ obạ aKrais, obaa kạ lowi kẹblẹẹyi yayeni yayẹmi ọ kẹ obạ aKrais oblạ kạ awoolfạnnạ liwu ọgẹna awu adẹya kẹ kạ ẹfa kalakaal yạ Ọbasẹ, wạ ọyẹẹmi kẹ Kraisa kạ lobạ.
51002013	Kạ kebee sana abaa yani bạ kẹ kạ kudạn ọsẹnga obaa yebungạbung yẹbaa, oyeni ọsẹnga obaa abaa yadạ yanẹn bạ yabi Ju yaadạ, baa kẹ kukpạl yaapạli. Ẹdọ ajajimin, Ọbasẹ odạlại ọ kẹ ogạnnạ kẹ kạ etoom obạ aKrais. Ọbasẹ oblạ kẹ kaa okạạ mọọn kạ yebungạbung yẹmọọn ebạạ.
51002014	Ọbasẹ ọlakẹ bloong bạ yafọngi kẹ ọgẹna litun limọọn obạ nsọ yạ mbọọyi mọọn yạ amọọn kạbikẹ, ọbọi yẹ ebạạ otạ oblạ kẹ, ọkọu omạạn yẹ kẹ kạ ketipaa.
51002015	Ẹdọ kạ ketipaa aKrais ọsuuwa kẹ mfa kudạnna obạ likpamma ebạạ. aKrais onạng mfa imaa boong ọgadadawa aa yanẹn yasuuwa kẹ leko, yatạ bạ yasuuwa kẹ yaakaba kodạmạdạmạkạm kạ likạạ jạ yanẹn ebạạ.
51002016	Ọnẹn lowạni kakạạ okpe ọ ikpe ọgẹna luji jạ abaa jii, obaa boong wạ abaa wai, obidạ kọnangai awia yạ asaanga kẹ obidạ kọnangai ẹpẹ ẹpẹẹpẹa obaa lewi kọmẹẹmma kạ aJu.
51002017	Bloong bạ yedạ aajaa ebạạ yedạ kudondong kạ abloong bạ nạ yabi yefukẹn kạ lokạ. Odạ boong dẹnẹnẹ, wạ bikin ebạạ yadạ kudondong, odạ aKrais odạ lọtumajạu.
51002018	Kaadẹya ọnẹn ndạ wana tạ ọfal ọ ojiyi, nwạ odạm ọtọọ, yaluuwai yọ tạ ayika wool liwu kạ eti libeema. Baa kaadẹya ọnẹn ndạ wana tạ ojạu ọ nạ akạạm letu akạạ yatoomnẹn kawọnga bạ Ọbasẹ, yakpintạ yajạu yakạạ kẹ liyala ọgẹna bloong bimin. Yanẹn bimaa yajiyi mbạ yatuum yayikaa wool libẹ, odạ ẹtẹẹm bungạbung ẹbẹ enạng bẹ kẹ tạ yanạng ẹnẹẹn.
51002019	Ẹdọ okoomạ kẹ tạ odibạ Kraisa, wạ odạ letu jạ awool. Kạ kọkpamma kạ aKrais, wool maa ebạạ linaai luji jạ lidibạ lifạnạnạ oblạ kạ yẹkau obaa nsai, ẹdọ wool maa likpạli adạ Ọbasẹ owoi jẹ tạ likpạli.
51002020	Awuuyi obạ aKrais ayeni abeeyi obạ nwạ yayeni yabạ obạ nwạ nạ ọwali baa kẹ dạ kọbọọ kạ lidạn bungạbung ekpoonna, ẹdọ odạ mbọng ọkaama atutumai anạngi aa ọnẹn ekpoonna imin o. Mbọng ọkaama adẹyai nsọ yạ ndạ aajaa.
51002021	Kạ abloong bimaa kaapana, bloong bimaa kaadaka, ndạ kaa kamaana.
51002022	Bloong bimin ebạạ yedạ bloong bạ nạ yebuuwạ kekạạ kạ yatạ yanạng kẹ ọtuuma, yedạ yenại obaa yokpekpe bạ yanẹn.
51002023	Nsọ imaa nseeli kạ lowạni kin aa yoyimạyimạ bạ yọluuwai yọ tạ akạạm letu akạạ yatoomnẹn kawọnga obaa wool kẹyika libeema, obaa wool liwu lotạmạ kedui. Odạ ẹfa yanyanaya yetoo dạ nạ yẹkpẹẹmi adẹẹyi bungạbung awoola.
51003001	Ọbasẹ ọyẹẹmi baa kẹ kạ lobạ obaa Krais, lẹdẹẹyi lẹbaa tạ ledạ kạ abloong bimin bạ yẹyau kạ Lẹbọọlkạm kawọnga, lipaa jimin jạ aKrais ọnọọm kạ nkukpa kodạmbọọwa kạ Ọbasẹ.
51003002	Lẹdẹẹyi lẹbaa tạ ledạ kạ abloong kawọnga, mạ abloong bạ yẹyau mạ lọsẹ min nnạ oodạ.
51003003	Ọgẹna abaa yabạ kẹ yayeni yapoongạ kẹ ntoom mbaa kạ aKrais wạ ọyau kạ Ọbasẹ.
51003004	Etoom ẹwu dẹnẹnẹ odạ aKrais, ẹdọ kebee sạ nạ ọmaali ẹ kẹn, awu tutu nạ amaali ọ obạ nwạ asẹnga kạ kẹbọọl kẹwẹ.
51003005	Abaa yayeni dạ nnạ yafi kẹ lẹdẹẹyi abloong bạ yeblạ mạ ekpoon mina. Bloong bạ yedạ aa kẹkpasam, kebi kẹsanga, lẹdẹẹyi awoola, kebi kẹfẹ kẹmaan, lẹdẹẹyi aboong wạ obi wọwu odạ, obaa kọdọdọngati kpọọl, kạ kodạ aa akạạmại letu akạạyi ndạl.
51003006	Ọsẹng obaa bloong bimin kenại, akọkọna yạ Ọbasẹ nạ ayau obạ bimin bạ yatawa letu yakạạ ẹ
51003007	Kạ kebee sana, awu asẹngi anạngi bloong bimin, kạ etoom ẹwu, ani wuuyi obạ kebungạbung.
51003008	Ẹdọ ajajimin baa wau yadoo bloong bimin ebạạ, bloong bạ yedạ aa, akọkọna, kọtẹẹm pọọwa, kẹkọnga, ọnẹn kejại, obaa likạạ jinajin, kẹtọnga kạ yẹmaakpang yẹbaa.
51003009	Baa libeem kaapa kakạạ idi obạ idi, ọsẹnga obaa yagai baa kẹ taam wool libaa obạ adẹẹyi awẹ ebạạ
51003010	Ẹdọ abaa yagạnạ baa kẹ etoom ẹpẹ ẹpẹ. Mina odạ wool lipẹlipẹ jạ Ọbasẹ obolạ jạ okpenại kebee sansanaya dạ nạ lidạ aa nwạ maa, oblạ maa onạng ọ ayimạ ẹ kạ ewuuwạ.
51003011	Kạ legạn jimaa, kopạnạnạ kaa komung kọya obạ yanẹn bạ yabi Ju yadạ obaa bạ yadạ Ju, bạ yaataa kẹ kukpạl obaa bạ yabi yaataa obidạ yanẹn bạ obi ofạngạ aa yanẹn bạ aSitaya obaa yanẹn bạ yabi yafooli yadạ. Odạ aKrais nwạ odạ bloong ebạạ kạ ebạạ.
51003012	Abaa yadạ yanẹn bạ Ọbasẹ, oyeni kẹdẹi obạ abaa, oyeni opimạ baa kẹ okạạ wool liwẹ. Ẹdọ awu ayoom tạ amẹẹm ẹtẹẹm, adaal ẹtẹẹm, ayika wool liwu, ayau dọọ, ayeni komạmmạ.
51003013	Idi wẹ nạ ọkọnni obạ idi, yayeni keblạ kẹ kạ kekạạ idi obạ idi. Ọnẹn onạngi ọ boong bungạbung awu blạ kẹ kạ akạạ ẹ adạ aTata oni blại kẹ kạ okạạyi baa,
51003014	wạ ọtaa kẹ bloong bimin ebạạ. Baa yeni kẹdẹi yakạạ wool libaa. Kẹdẹi nsạ kẹbọọyi yanẹn ebạạ kefukai bloong ebạạ ebạạ.
51003015	Baa tee wọfai imaa wạ oblạ dạ kọbọọ kạ aKrais ọkpamma ntẹẹm mbaa. Abaa ebạạ yadẹ baa kạ awool jana tạ yayeni wọfai, ẹdọ yajiyi ẹ ọsaam kebee sansanaya.
51003016	Oyinạ wạ aKrais kạ yọyu yọwẹ, oyoom tạ owuuyi baa kạ ntẹẹm. Baa kpei yayeni yakạạyi idi obaa idi ekoo obạ yoyimạyimạ ebạạ. Yatẹi atee ntọọnga, atee yạ asanga kẹ obạ atee yạ Kutumadạn koyeni kạ amọọn yateeyi yajiyi Ọbasẹ saam kạ ntẹẹm mbaa.
51003017	Ẹdọ boong wanwanaya wạ abaa bi nạngi obidạ yajiyi, baa nạngi kạ ajeen jạ aTata Jisẹs adạ abaa jiiyi Ọbasẹ wạ odạ Uwọu wọmọọn tạ ọsaam oblạ kạ aKrais.
51003018	Banẹẹn baa yika wool libaa yakạạ yadạm yabaa, ọgẹna mina odạ boong wạ ọbọọwa tạ yanạng kạ kofạnạnạ kọbaa obaa aTata.
51003019	Yadạm, baa yeni kẹdẹi obạ abanẹẹn yabaa, baa bẹ kaajigai.
51003020	Bẹẹnbẹẹn, baa kala bạ awọu obaa bạ akaa kotung, ọsẹnga obaa imaa ọdadalai Ọbasẹ ẹtẹẹm.
51003021	Abaa bạ yaatẹ baa boong wạ nạ okọnni bẹẹn yabaa kaanạng, dạ nạ oblạ maa ojạu bẹ kẹ wool ọmẹẹmi tạ yanạng wạ ọyiyi.
51003022	Abaa yafooli baa puuwạ lemlee jạ obạ aTata yabaa kạ abloong ebạạ. Kạ yawẹyai baa kẹn nkạnkạ nnạ odạ, dạ nạ yajạu abaa yatuum yanạng. Baa nạng obạ ẹtẹẹm yana kạ kọgabi kạ abaa yeni obạ aTata.
51003023	Boong wanwanaya wạ abaa bi nạngi baa nạng obạ ẹtẹẹm ẹbaa aa mmạ abaa nạngi yakạạyi Tata yanẹn oodạ.
51003024	Abaa yayimạ kẹ yabi aTata nạ okạạ baa kọmlẹnga, nạ anaan boong wạ oyooyi kẹ okạạ yanẹn yawẹ. Odạ aKrais nwạ odạ aTata dẹnẹnẹ wạ anạngi yonạnạng akạạyi.
51003025	Ọnẹn wanwanaya wạ onại kebungạbung nạ ọnaan kọmlẹnga kebungạbunga, Ọbasẹ jang wẹ ọnẹn ọọyẹngi.
51004001	Abaa bạ aTata, baa nạng obạ yafooli yabaa kạ nti yạ nyiyi obaa yạ mmbọọwa kaa. Baa baali baa yabi abaa tutu yayeni Tata kạ Lẹbọọlkạm kawọnga.
51004002	Baa kuuyi lokạ yayi baa yatạm kebee sansanaya, yakpenại baa kaa adạ abaa yii baa yatạm, yajiyi Ọbasẹ tạ ọsaam.
51004003	Baa yeni yayi mọọn yatạm dạ nạ oblạ maa Ọbasẹ okuuwạ eti okạạ mọọn kạ kotoom kọwẹ, dạ nạ oblạ maa yoyin koduuwạ kạ aKrais, kạ ọsẹng obạ nkạạ nya kạ kọbọwa mkpọkọbia.
51004004	Baa yii yatạm ẹdọ oblạ maa ọfẹẹya m nyala likạạ jimin adạ oyoom tạ odạ
51004005	Yimạ nti yạ anạngi obạ yanẹn bạ yabi obạ Ọbasẹ yaadẹya. Jaaka atạ lowạni janjanaya atạ anạng ọtuuma.
51004006	Kọtọnga kạ anạngi tạ kọdaal ọdadaal kepuu, kọtọnga kọwu tạ kowuu obạ likạạ jạ liyiyi kepuu, tạ ọfẹya dạ nạ akạạ ọnẹn wanwanaya kọpọọna kạ kọbọwa kạ lọblabla janjanaya.
51004007	Wẹẹnuwọu ọmọọn aTaikikus wạ odạ onạnạngnẹn wạ nạ yobạngạ yoplạkạ ngạm, wạ amọọn bọọma yonạngi yonạnạng bạ aTata nạ oyin baa ọgẹna m.
51004008	Legạn jimaa ọkaama ami ntoom ẹ kạ kabaa oblạ maa okạạ baa yutẹẹmdala, adạ nạ oyin baa bloong bạ yẹkuuyi lokạ obạ amọọn mạ apaa imin.
51004009	Nwạ ofunika obạ Onẹsimus wẹẹnuwọu ọmọọn kẹdẹiya wạ nạ yobạngạ yoplạkạngạm kạ nwạ oyeni odạ ọnẹn ọbaa wạ nạ oyin baa boong wanwanaya wạ odạbạ ẹ kẹ mina.
51004010	Aristakus wạ ọyau mạ mkpọkọbi min obạ ami okạạ baa lẹdẹ, obaa aMak wạ odạ wẹẹn wạ awẹẹn yaaka wạ aBanabas. Yaninạ yakạlạeti yayin baa kẹ yajạu abaa tạ yanaan Maka, òodạ aa boong wạ oyạ kaa tạ opimạ baa kẹ.
51004011	aJosuwa wạ yadẹi aJustọs kayena okạạ baa lẹdẹ. Yadạm bimin yatele mbạ mbạ yadạ yanẹn bạ aJu bạ yatootolại m yanạngi yonạnạng kọkpamma kạ Ọbasẹ, yayeni yadạ nkaama yạ ndeen yakạạ m.
51004012	Ẹpafaras, wạ odạ ọnẹn ọbaa oyeni odạ onạnạngnẹn wạ aKrais Jisẹs, okạạ baa lẹdẹ. Kebee obạ kebee jang ọọwọọna kạ yatạm yabaa keyi obeemi Ọbasẹ tạ onạng baa yabee yatawa aa bạ ketooli Krais bạ yakpạli kẹ yayeni yapạạli kẹ kạ ntẹẹm mbẹ tạ yamẹẹm letu yakạạ yibala fạ Ọbasẹ.
51004013	Ami mbeeyi tạ nyin baa njạu onạngi yonạnạng dẹnẹnẹ okạạyi baa obaa bimin bạ yayau dạ lopoon jạ aLodesiya obaa Ẹrapolis.
51004014	Omạnạwaam ọmọọn kẹdẹiya, aLuk wạ odạ oboowạboowạ obaa aDẹmas yakạạ baa lẹdẹ.
51004015	Baa dẹi m bẹẹnuwọu dạ Lodesiya obaa Bẹẹnnamuka aNimfa obaa yanẹn bạ yamlenni ikọbasẹ dạ ẹtọ ẹwẹ.
51004016	Kạ nnạ yayeel kẹ yọfọfọng bimin yakạạ ọ kẹ kạạ abi yayeni yayeeli dạ ẹkọbasẹtọ yạ Lodesiya. Yeni ayeel nwẹnẹ yạ nfọngi nkạạ Lodesiya yakạạ wool libaa.
51004017	Yin Akipusa tạ okạạ ọjạu obi ọwẹ kẹ yonạnạng bạ aTata okạạ ẹ.
51004018	Ami aPọọl nfọngi lẹdẹ jimin ntạ kọbọọ kọmi. Kẹ mkpọkọbi mmi kaayọ. Kokoolạ kạ Ọbasẹ tạ kọya obạ abaa.
52001001	Ami aPọọl kạ kofạnạnạ obaa Silvanọs obaa Timoti yọfọngi nwẹnẹ imin yokạạyi baa, yanẹn Ikọbasẹa dạ aTẹsẹlonika, yanẹn bạ yadạ bạ Ọbasẹ yaatẹ obaa aTata Jisẹs Krais. Kokoolạ obaa wọfai tạ ọya obạ abaa.
52001002	Yoni jiyi Ọbasẹ tạ ọsaam ọsẹnga obaa abaa ebạạ, kebee sansanaya, yoyeni yofuwại baa kạ yatạm yamọọn kebee sansanaya.
52001003	Kebee sansanaya sạ amọọn yii yatạm yokạạyi Ọbasẹ wạ odạ Uwọu wạ ọmọọn, yoni jiyi ẹ saam kạ abloong bạ abaa nạngi ọsẹnga obaa woolfạnnạ libaa, yoyeni yoji ẹ saam ọsẹnga obạ yonạnạng bạ abaa nạngi kẹ oblạ kạ kẹdẹi, yoyeni yoji ẹ saam adạ abaa tawa wool kạ ayẹẹn kẹnẹnna abaa kạ aTata ọmọọn Jisẹs Krais.
52001004	Abaa bẹẹnuwọu, yoyimạ kẹ yobi Ọbasẹ yatuum yadẹ wẹ oyeni opimạ baa kẹ tạ yadạ bạ yawẹ.
52001005	Lẹkawa yiyayi jạ amọọn too yopạnạ baa kaa, kạ likạạ njạnjạ oodạ, odạ obạ ẹfa tutu abaa Kutumadạn kọpan baa obạ amọọn dẹnẹnẹ. Abaa yakạạ kẹ dạ amọọn wuuyi kebee sạ amọọn yau obạ abaa, odạ kạ legạn lẹbaa dạ nạ yakpe boong kạ amọọn.
52001006	Abaa yatiili mọọn obaa aTata; ẹdọ okpintạ odạ kạ abaa naani lotạmạ kaani, abaa yanaani oyinạ imaa obạ yudala bạ yoblạ kạ Kutumadạn.
52001007	Ẹdọ abaa yadạ kokoowạ yakạạ bẹẹn bạ Ọbasẹ dạ kọkpaa kạ aMasidoniya obaa Akaya.
52001008	Ọgẹna kotoom kạ kọbanga Tata, kodạbạ kẹ kaa koblạ kạ mma mbaa kọkọu dạ kọkpaa kạ aMasidoniya obaa Akaya nkạnkạ odạ oyinạ ọgẹna woolfạnnạ libaa kạ Ọbasẹ opạmạ ẹ kẹ ọkọu kẹ apaa yanyanaya. Ẹdọ boong ọdọọdọ kaa oodạ wạ amọọn yoom tạ yojạu.
52001009	Yanẹn bimaa ebạạ yatọngai dạ abaa sẹng yanaan mọọn kebee sạ amọọn kọi yopimạ baa kẹ, obaa dạ abaa wai yadoo ndạl kẹtọọmi yatooli Ọbasẹ, tạ yanạng yonạnạng yakạạ Ọbasẹ lọtumajạuwa wạ owuuyi etoom.
52001010	Yayeni yakoom wẹẹnna tạ ofukẹn oblạ kạ Lẹbọọlkạm kawọnga, wẹẹnna aJisẹs wạ ọyẹẹmi kẹ kạ lobạ, oyeni opạạ mọọn kẹ kạ akọkọna yạ Ọbasẹ yạ nnạ amung ayạ maa.
52002001	Abaa bẹẹnuwọu, kạ awool libaa yayimạ kẹ yabi kopimạ kạ amọọn yạu daa yopimạ baa kạ kẹkanga oodạ.
52002002	Abaa yayimạ kẹ dạ amọọn naani kẹ lotạmạ obạ keblenạ dạ aFilipi mmạ yomung yopạnạ baa kaa dạ aTẹsẹlonika, kạ okping odạ aajaa, Ọbasẹ ọmọọn okạạyi mọọn ẹtẹẹmfa tạ yoyin baa oyinạ dindinạ wạ oblạ kạ nwạ, okpintạ odạ kạ koyuu obạ mkpala nsoo daa.
52002003	Oyinạ wạ amọọn nnạngi yokạạyi baa kạ ublana oodạ obidạ, kạ lẹdẹẹyi jạ lebuuwạ, obidạ kạ amọọn wooyi tạ yonạng ọnẹn yẹkpaani.
52002004	Oduukạ odạ kebee sansanaya amọọn yọtọngai adạ Ọbasẹ owooyi mọọn tạ yọtọngai, ọsẹnga obaa Ọbasẹ okạạ kẹ obi yobạngạ kẹ tạ yọtọnga, ọganna kẹ lẹkawa yiyayi lẹwẹ okạạ mọọn kẹ. Òodạ aa kạ amọọn tọngai tạ yoblemạ yanẹn, oduukạ odạ tạ yoblemạ Ọbasẹ wạ okpenại kạ yọbala yọmọọn, oyoomại boong wạ ọkaama yonạngi.
52002005	Abaa yayimạ kẹ yakoolạ yabi baa maa yopạn obạ litọnga jạ lidali obidạ likạạ jạ nnạ lipạnạ kẹ kọdọdọngatikpọọl kọmọọn. Ọbasẹ nwạ odạ kẹnọọma kekạạ kẹmọọnạ.
52002006	Yọọjaka tạ yọnaan ukpoom dạ kọbọọ kạ ọnẹn ndạ wana, obidạ dạ kọbọọ kọbaa obidạ dạ kọbọọ kạ yanẹn bidaa.
52002007	Okpintạ odạ kạ amọọn fi blai baa bloong aa bạ yatoolinẹn bạ aKrais. Odạ amọọn yoduukạ yodạ dọọ kebee sạ amọọn yau obạ abaa, yọyau dọọ aa yaaka wạ abẹẹn okpenại bẹẹnna.
52002008	Ọsẹnga obaa lẹdẹẹyi jạ amọọn yeni obạ abaa yoyonnạ mọọn kẹ tạ yotoonnạ obạ abaa lẹkawa yiyayi jạ Ọbasẹ, njạ njạ oodạ, obạ ntoom mmọọn kayena. Abaa yatuum yadẹ mọọn.
52002009	Abaa bẹẹnuwọu, kạ lọtumajạu abaa yabala baa kẹ dạ amọọn nnại yonạnạng, yọpan kẹplakoon obaa deedeesa dạ nnạ oblạ maa yojạu baa letoo yoodạ yokạạ, adạ amọọn yooyi lẹkawa yiyayi jạ Ọbasẹ yokạạyi baa.
52002010	Abaa yadạ kẹnọọma kekạạ kẹmọọn; adạ Ọbasẹ tutu odạ, yabi yenại yẹmọọn yakạạ baa, bạ yadẹya kẹ kạ lọtumajạu yadạ kedindinạ, kebloong sana yeeyeni.
52002011	Abaa yayimạ kẹ yabi yonạngi obạ abaa adạ yaatẹ wạ awẹẹn onạngi obạ awẹẹnna.
52002012	Amọọn yokạạyi baa ẹtẹẹmfa, yoyeni yọfawai baa ntẹẹm, amọọn yọkuuyi lokạ yokạạyi baa ekoo tạ yawuuyi lotoomku jạ nạ lọdaal Ọbasẹ ẹtẹẹm, wạ ọdọọ kaa tạ yafạnnạ kạ Lẹbọọlkạm lẹwẹ obạ kẹbọọl kẹwẹ.
52002013	Amọọn kayena yojiyi Ọbasẹ tạ ọsaam kebee sansanaya, yobi kebee sạ amọọn too kotoom kạ Ọbasẹ yopạnạ baa kaa, abaa yapuuwạ kẹ yayeni yadẹya kẹ, kotoom kạ ọnẹn oodạ, odạ kotoom kạ Ọbasẹ adạ kọdẹya kodạ. Ọgẹna Ọbasẹ onạnạngi yonạnạng kạ awu wạ adẹya kẹ.
52002014	Abaa bẹẹnuwọu, boong wạ odạ bẹ okạạ baa nwạ odạ bẹ okạạ ikọbasẹ yạ Ọbasẹ dạ aJudiya, bạ yadạ yanẹn bạ aKrais Jisẹs. Abaa yanaani lotạmạku jana jạ yanẹn lopoonna lọbaa yanaani dạ kọbọọ kạ abạ aJu.
52002015	Bạ aJu bạ yani fi kẹ Tata Jisẹsa obạ yatọnganẹn bạ Ọbasẹ, yayeni yakạạ mọọn likpakpawai, yanạng boong wạ obi Ọbasẹ ẹtẹẹm ọdaali, yayeni yatawa kạ yikpọ obạ yanẹn ebạạ.
52002016	Yajaka kẹ tạ yanạng mọọn yokoomạ oyinạ wạ Ọbasẹ keyooyi yokạạ yanẹn bạ yabi Ju yadạ dạ nnạ yayeni kọwali kẹ. Mạ nti imin mbạ kebee sansanaya yawukại yebungạbung yẹbẹ yayạ dạ kekạạmi, ẹdọ ajajimin akọkọna yạ Ọbasẹ atọọ kẹ ayam bẹ.
52002017	Bẹẹnuwọu, kebee sạ amọọn pọọwa mọọn kẹ obạ abaa kạ obee pipiwẹẹn, kạ awoolmun kin, kạ yọbala oodạ, dạ ọdẹi mọọn tạ yokạạ baa o. Yoyeni yọjaka kaani tạ yokạạ baa lokạ obạ lokạ.
52002018	Amọọn yowoo kẹ tạ yoduukạ mọọn, yopạnạ baa kaa. Ami aPọọl, njaka tạ nduukạ m nti yạ nta kẹ yana, odạ aSẹtan ọọdẹya tạ yọkọu.
52002019	Akpakạkạạ odạ abaa, yanẹn yadọ yadọ oodạ ee bạ yadạ yẹẹn amọọn kẹnẹnna, yudala yọmọọn, obaa legạn jạ lẹkaama yonạngi ẹnẹẹn kạ kọsuuwa kẹ kọmọọn kạ lokạ jạ aTata ọmọọn Jisẹs kebee sạ nnạ oyạ maa
52002020	Kạ lọtumajạu, abaa yadạ yudala yọmọọn, yotoo baa yonạngi ẹnẹẹn.
52003001	Kạ kekpongạm, mọọn ọfẹya tạ yomung yọkọu lokạ obạ kọpọọwa kẹ kimaa, ẹdọ yopạli tạ yọya dạ Atẹn kạ awool limọọn nkạnkạ.
52003002	Yotoomi Timotia, wẹẹnuwọu ọmọọn wạ onạngi yonạnạng obạ amọọn okạạyi Ọbasẹ kạ likạạ dindinạ ọgẹna Krais. Yotoomi ẹ tạ onạng baa yatawa yabee oyeni ọkaam baa kẹ kạ awoolfạnnạ libaa.
52003003	Oblạ maa ndạ ọnẹn wana ojạu wẹ kẹ oosodạ ọsẹnga obạ libini jimin. Abaa yayimạ kẹ yabi libini jimin lidạ yipaa yọbala bạ Ọbasẹ okạạ mọọn.
52003004	Ọgẹna kebee sạ amọọn yau obạ abaa, yoyin baa kẹ yobi nạ yokạạ libini, ẹdọ adạ abaa yikẹ yakoolạ, libini lidẹya liya maa adạ amọọn jại kẹ.
52003005	Ọsẹng obạ libini jimin, miin ọọfẹya tạ njạu maa nyau, dạ kọbọọ kọwu mpuuwạ. Ọkala m mbi kẹkpamma yatana nạ ọdai baa onạng yonạnạng bạ amọọn nnại kẹ obạ abaa yodạ kẹkanga, ọkaama ntoom daa Timotia tạ ọblau ọgẹna dạ abaa yau kạ awoolfạnnạ libaa.
52003006	Ajajimin, aTimoti ọwọọn kẹ opạnạ mọọn kẹ kẹn, ẹdọ oyin mọọn kẹ oyinạ wạ ọdaali ọgẹna kẹdẹi obaa woolfạnnạ libaa. Nwạ oyin mọọn kẹ obi abaa kebee sansanaya yani yenại yọbala bạ yọyiyi ọgẹna mọọn, oyeni ojạu obi adạ ọdẹi mọọn tạ yokạạ baa ndạ abaa wooyi tutu tạ yakạạ mọọn.
52003007	Ẹdọ, kạ agạgạ amọọn obaa yọmaa bạ amọọn naani yoyeni ẹtẹẹmfa yọgẹna baa, abaa bẹẹnuwọu, odạ woolfạnnạ libaa likạạyi mọọn ẹtẹẹmfa imaa.
52003008	Ọkaama ajajimin yọ nẹgẹdẹ yowuuyi etoom yạ enại mọọn yobee yokoolạ kạ aTata.
52003009	Ajajimin nạ yobạngạ yojạu Ọbasẹ saam ọsẹnga obạ abaa. Amọọn yojại ẹ saam ọgẹna yudala bạ amọọn yeni kạ lokạ jạ Ọbasẹ, ọsẹnga obạ abaa,
52003010	Kẹplakoon obạ adeedeesa yọbimai yẹ obạ ntẹẹm mọọn ebạạ tạ otee mọọn tạ yokạạ baa lokạ lokạ oblạ maa yokạạ baa bloong bạ abaa yoom tạ yayeni kạ awoolfạnnạ libaa.
52003011	Ọbasẹ obaa Uwọu wạ ọmọọn kạ awool liwẹ, obaa aTata wạ ọmọọn Jisẹs, tạ oyonnạ kẹ eti yạ nạ yọsẹnga kaa yopạnạ baa kaa!
52003012	aTata ọmọọn tạ onạng kẹdẹi kẹbaa sạ idi obaa idi, obaa sạ yanẹn ebạạ tạ kekpạli, kedạm aa kẹdẹi sạ amọọn yeni obạ abaa.
52003013	Mạ nti imaa, nạ onạng ntẹẹm mbaa ntawa, nyeni nyi nwẹkẹ ebạạ, nsanga kẹ kạ lokạ jạ Ọbasẹ ọmọọn obaa Uwọu kebee sạ aTata ọmọọn Jisẹs nạ oyạ maa obạ yanẹn ebạạ bạ yadạ bạ yawẹ.
52004001	Kạ kekpongạm, bẹẹnuwọu, yakpe kẹ dạ kọbọọ kọmọọn dạ nnạ yasẹnga yawuuyi etoom yạ nnạ ẹdaal Ọbasẹ ẹtẹẹm. Maa ọdẹya odạ nti yạ abaa wuuyi kaa, ẹdọ ajajimin yobeemi, yoyeni yọluuwai baa, kạ ajeen jạ aTata Jisẹs, tạ yanạng yaatakẹ adạ abaa nạngi.
52004002	Ọgẹna abaa yayimạ kẹ yẹkpawa bạ amọọn kạạyi baa, oblạ kạ ẹfa yạ aTata Jisẹs.
52004003	Mina odạ yọbala bạ Ọbasẹ okạạyi baa, owooyi baa tạ yasanga kẹ, yawau yadoo keblenạ keblenạ kenại.
52004004	Odạm wanwanaya tạ oyimạ dạ nnạ ọsẹnga ọbẹẹ yanẹẹn kạ nti yạ nsanga kẹ obaa kạ nti akakadeena.
52004005	Kạ oblạ kạ adẹẹyi amọọn nnạ oodạ, aa yanẹn ekpoonna bạ yabi Ọbasẹ yayi.
52004006	Mạ kẹkaa simin, ẹdọ ọnẹn maa nnạ oodạ wạ nnạ onạng wẹẹn yaatẹ wạ obuuwạ obidạ tạ onạng ẹ yẹkpaani. Yoyinni baa kẹ boong imin kạ awi yạ ablạ kẹ, yọ nẹgẹdẹ yọtaali baa kotung, yobi aTata nạ okạạ yanẹn bimin bạ yanạngi yanẹn ntaa lotạmạ.
52004007	Ọbasẹ mọọn ọọdẹi tạ yowuuyi kạ kẹkpasam kenạngi, ọdẹẹ mọọn dạ nnạ yọya kạ kẹsangasang.
52004008	Odạ, ẹdọ ọnẹn wanwanaya wạ osi yokpekpe bimin, ọnẹn oodạ osii, Ọbasẹ nwạ osii, wạ okạạyi baa Kutumadạn kọwẹ.
52004009	Legạn maa leedạ jạ ofi kaama yoyeni yọfọng baa ọgẹna kẹdẹi sạ abaa yoom tạ yayeni obạ yanẹn bạ yadẹya kẹ kạ Ọbasẹ. Abaa kạ awool libaa, Ọbasẹ okpe baa kẹ dạ nnạ yasẹnga idi ọdẹ idi.
52004010	Abaa yayeni kẹdẹi obạ yanẹn bạ Ọbasẹ dạ aMasidoniya ebạạ, ẹdọ amọọn yodeennại baa, abaa bẹẹnuwọu, yobi tạ yanạng yaatakẹ adạ abaa nạngi.
52004011	Baa jaaka dạ nnạ yawuuyi etoom yạ edạ dọọ, yẹẹn abaa kạ abloong bạ yebi baa yefạnạnạ, tạ mbọọ nwu anạng yonạnạng adạ amọọn niyini baa kẹ ijaani kaa.
52004012	Mạ nti imin nạ ọfẹya tạ anaan kọgabi dạ kọbọọ kạ yanẹn bimin bạ yabi kạ Ọbasẹ yadẹya dạ nnạ oblạ maa ajạu yẹẹn awu kạ kọbọọ kạ ọnẹn ndạ wana anẹna kạ aboong wạ abi wowooyi.
52004013	Abaa bẹẹnuwọu, amọọn yowooyi baa tạ yayimạ lọtumajạu ọgẹna yanẹn bimin bạ yabạạ kẹ, oblạ maa abaa nạ yajạu kạ kọpina yayau aa yanẹn bạ yabi yẹẹn kẹnẹnna yaayeni.
52004014	Amọọn yọdẹya kẹ yobi aJisẹs obạ kẹ, oyeni ọplọka kẹ kạ lobạ; ẹdọ yoyoo kẹ yobi Ọbasẹ nạ otoom kẹn yanẹn bạ yani dẹẹya kẹ kạ aJisẹs mmạ yabạ kẹ kạ kebee sạ aKrais nạ oyạ maa.
52004015	Mina odạ yokpekpe bạ aTata bạ amọọn yinni baa, amọọn bạ yọyau etoom kạ Lewi jạ aTata nạ oyạ maa, wẹ kẹn yokạlạ yopạnạ, bạ yabạ kẹ nạ yapạnạ kẹn.
52004016	Kạ lewi jimaa, aTata kạ awool liwẹ nạ ọyika kẹn oblạ kạ Lẹbọọlkạm lẹwẹ kawọnga, adạ ofunikẹn, kọwọọmai ẹfa kạ koblạ kạ lemlee jạ kẹkpamma yatoomnẹn kawọnga nạ ledạbạ jẹ, lokomplạng jạ Ọbasẹ nạ lowiyại ẹdọ yanẹn bimin bạ yadẹya kẹ kạ aKrais mmạ yabạ kẹ, mbạ nạ yakạlạ yaplọka kẹ kạ lobạ.
52004017	Kạ imaa ọbọọli kẹ yanẹn bimin bạ yawuuyi etoom mạ kebee simaa ebạạ nạ yafuka bẹ, yabạlạ kạ kẹbasẹkpang yapạnạ Tata kạ kowiyạ. Ẹdọ aajaa ndạ nnạ yọya kebee sansanaya obạ aTata.
52004018	Baa tawa idi obạ idi ẹtẹẹm yatạ likạạ jimin.
52005001	Legạn nkạạ jạ ofikaama nnfọng baa, abaa bẹẹnuwọu ọgẹna kebee obaa awi yạ abloong bimin nạ yedạbạ bẹ.
52005002	Ọsẹnga obaa abaa kạ awool libaa yayimạ kẹ yakoolạ yabi Lewi jạ aTata nạ leyạ maa aa owuseel oyạ maa kạ adeedeesa.
52005003	Kebee sạ yanẹn nạ yajạu bloong ebạạ yẹyau yọọ obạ dọọ ẹdọ oogạnạ, kekạbikẹ nạ kẹyạ maa! Bẹ ọọfẹya tạ yasẹ kẹ, nạ odạ aa apeen yạ adibại yanẹẹn wạ owooyi tạ ọyikẹ.
52005004	Odạ abaa bẹẹnuwọu, kạ kewibloong yayau, lewi jimaa baa nnạ lẹẹfanna aa owuseel oyạ maa kạ adeedeesa.
52005005	Abaa ebạạ yadạ yanẹn kogbongạ, amọọn yowuuyi kạ lewi kogbongạ, amọọn yanẹn kewibloonga yodạ, kạ adeedeesa yoowuuyi.
52005006	Ọkaama amọọn nnạ yọdọwai aa yanẹn bikin tạ yọplọka kẹ, aa yanẹn bạ yawaa kẹ yatu nnạ yodạ.
52005007	Yanẹn bạ yadọwai, yadọwai kạ adeedeesa, yanẹn bạ yatu yanạngi, yanạngi bẹ kạ adeedeesa.
52005008	Odạ amọọn yodạ yanẹn bạ kẹplakoon, ẹdọ amọọn tạ yodạ aa yanẹn bạ yatu yabi yaanạngi. Tạ yogạnạ woolfạnnạ obaa kẹdẹi aa kobiil ntẹẹmsia, obaa yẹẹn kẹnẹnna amọọn nkaamia aa koyuu jạngạ.
52005009	Ọbasẹ mọọn oopimạ tạ yọnaan kọbini akọkọna awẹa, odạ tạ yoyeni kọwalikẹ oblạ kạ aTata ọmọọn Jisẹs Krais.
52005010	Wạ obạ kẹ kạ atu amọọn, dạ nnạ oblạ maa yowuuyi kọpaa kana obạ nwạ. Obidạ kạ amọọn wuuyi etoom obidạ kạ amọọn bạ kạ, kebee sạ nnạ oyạ maa.
52005011	Kạ legạn jimin baa gạnnạ idi obaa idi ẹfa, yayeni yaakaam idi obaa idi, adạ abaa nạngi ajajimina.
52005012	Amọọn yodeena baa, bẹẹnuwọu, tạ yakạạ kọgabi, kạ kọbọwa kaa, yanẹn bạ yanạngi yonạnạng obạ abaa, bimin bạ aTata opimạ kẹ tạ ọkpẹẹmi oyeni okạạ baa ekoo.
52005013	Baa yau obạ mbạ obạ kakadeen kạ kodạmmi obaa kẹdẹi ọsẹnga obaa yonạnạng bạ yanạngi. Baa yau kạ ọfai obạ awool libaa.
52005014	Abaa bẹẹnuwọu, yọluuwai baa tạ yatali bạ yabi kenạnga yaayeni kotung, baa gạnnạ ẹtẹẹmfa, yakaam bạ yamẹẹmi, yayeni komạmmạ obạ yanẹn ebạạ.
52005015	Kaadẹya ọnẹn tạ ọmlẹnga kebungạbung kạ kebungạbung, odạ kạ kebee sansanaya jaakai tạ anạng kẹyiyayi akạạyi ọnẹn wanwanaya.
52005016	Kebee sansanaya baa yau kạ yudala,
52005017	yii yatạm kebee sansanaya.
52005018	Jiyi Ọbasẹ saam kạ abloong ebạạ, kạ aboong wạ Ọbasẹ oyooyi tạ anạng maa, kạ etoom ẹwu kạ aKrais Jisẹs.
52005019	Kẹ Kutumadạn kaadibạ;
52005020	Kotoom kạ Ọbasẹ kaasi.
52005021	Gạnạ bloong ebạạ kạ kọjakai; awooyi boong wạ ọyiyi,
52005022	ayeni aganna kebungạbung sansanaya.
52005023	Ọbasẹ wạ okạạyi mọọn wọfai tạ onạng ọ asanga kẹ kạ nti ebạạ, oyeni ayoo wool liwu ebạạ kudạn obaa kẹnẹn, obaa wool, dạ nnạ oblạ maa liya kạ owiyạ ufala liiyeni kạ kebee sạ aTata ọmọọn Jisẹs nạ oyạ maa.
52005024	Ọbasẹ wạ ọdọọ nạ onạng bloong bimaa ebạạ ọyẹna otuum ọtawa obee.
52005025	Abaa bẹẹnuwọu, baa yi yatạm yakạạ mọọn tutu.
52005026	Baa dẹẹi mọọn bẹẹnuwọu ebạạ obạ kọblamma kẹdẹiya.
52005027	Ami ndeennại baa, kạ ẹfa yạ aTata tạ yayeel nwẹnẹ imina yakạạyi bẹẹnuwọu ebạạ.
52005028	Kokoolạ kạ aTata ọmọọn Jisẹs Krais tạ kọya obạ abaa.
53001001	Dạ kọbọọ kạ aPọọl, aSailas obaa aTimoti okạạ yanẹn ikọbasẹa yạ Tẹsẹlonika, bạ yadạ bạ Ọbasẹ, Uwọu wạ ọmọọn obaa aTata Jisẹs Krais:
53001002	Ọbasẹ wạ odạ Uwọu obaa aTata Jisẹs Krais tạ okạạ baa kokoolạ obaa wọfai.
53001003	Yayoom tạ yajạu Ọbasẹ tạ ọsaam kạ kebee obạ kebee, ọsẹnga obạ abaa, bẹẹnuwọu, ọyi kẹ amọọn tạ yonạng aajaa, ọgẹna woolfạnnạ libaa likpạlại kaani obaa kẹdẹi sạ abaa yenại yakạạyi idi obạ idi keduumi kẹ.
53001004	Imaa ọkaama amọọn kạ awool limọọn yotạ baa yonạngi ẹnẹẹn kạ ikọbasẹ yạ Ọbasẹ. Yonạngi ẹnẹẹn ọgẹna nti yạ abaa yenại komạmmạ obaa dạ abaa sẹng yadẹya kẹ, yabọlai liyoomạ obạ libini jạ lipạnại baa.
53001005	Mina odạ kepolạ sạ kekoowạ yokpekpe dindinạ bạ Ọbasẹ, ọsẹng ẹ kạ legạn jạ abloong bimin ebạạ nạ ọfẹya tạ abạngạ adạ wạ Lẹbọọlkạm jạ Ọbasẹ, jạ ọkaama anaai libini.
53001006	Ọbasẹ nạ onạng boong wạ ọyọọli kaa, nạ okạạ yanẹn bạ yanạng ọ tạ anaan libini.
53001007	Nwạ nạ oyeni okạạ baa kọmẹẹmma abaa bạ yanaai libini, oyeni okạạ mọọn tutu. Nwạ nạ onạng aajaa kebee sạ aTata Jisẹs nạ oyạ maa obạ ekoon yedoomi oblạ kạ Lẹbọọlkạm kawọnga obạ yatoomnẹn kalakaal yawẹ kawọnga.
53001008	Tạ okạạ bạ yabi Ọbasẹ yayi lotạmạ obaa bạ yabi letu yamẹẹmi yakạạ lẹkawa yiyayi ọgẹna Tata ọmọọn Jisẹs.
53001009	Mbạ nạ yanaan lotạmạ kạ ayoyowa, yayeni yapọọwa bẹ kẹ kạ lokạ jạ aTata obaa ẹfa ẹwẹ kẹbọọla,
53001010	kebee sạ nnạ oyạ maa, mạ lewi jimaa jạ nnạ ọnaan kẹbọọl dạ kọbọọ kạ yanẹn yawẹ ebạạ obaa kọgabi kạ mbọọ yạ yanẹn yawẹ ebạạ obaa kọgabi kạ mbọọ yạ abimin bạ yadẹya kẹ. Abaa tutu nạ yasẹnga obạ mbạ, ọgẹna yadẹya kẹ kotoom kạ amọọn yinni baa kẹ.
53001011	Imina ọkaama yoyii baa yatạm kebee sansanaya yọbimai Ọbasẹ ọmọọn tạ onạng baa yabạngạ yawuuyi etoom yạ ọdẹẹ baa tạ yawuuyi. Nwạ kạ ẹfa ẹwẹ, tạ onạng lẹdẹẹyi lẹwu kẹyiyayi ledạbạ jẹ, oyeni onạng yonạnạng awoolfạnnạ liwu owuwu.
53001012	Kạ nti imin jeen jạ aTata ọmọọn Jisẹs nạ lẹnaan ledạmmi kạ kọbọọ kọwu, awu tutu anaan ledạmmi dạ kọbọọ kọwẹ, oblạ kạ kokoolạ kạ aTata Jisẹs Krais.
53002001	Ọbanga keyạ maa sạ aTata ọmọọn Jisẹs Krais obạ kọfuka kạ nnạ yotạ yọya obạ nwạ, abaa bẹẹnuwọu, ami mbeemi baa,
53002002	baa kẹ nnạ ọsẹli ọgbangana kạ yọbala, obidạ ọwọnga ọ kạ ẹtẹẹm, kạ yajiyi Lewi jạ aTata nạ oyạ maa leyạ kẹ maa. Wạ odạ ọnẹn ojạu kẹ aajaa kạ kọyala obidạ kạ ọnẹn oyooyi likạạ wạ odạ yajạu yonini yọfọng kẹ kạ nwẹnẹ.
53002003	Kaadẹya ọnẹn ndạ wana tạ onạng ọ yẹkpaani kạ eti ndạ yana, ọgẹna lewi jimaa maa leeyạ obi koyuu kekpongạmma tạ koyuu kẹ odạ, imin wạ obi nsọ ooyooyi ọmaali ẹ kẹn, wạ yayooyi kẹ lekoonbạ yakạạ.
53002004	Nwạ nạ obee mkpala mkpala okạạ bloong ebạạ bạ yanẹn yakạạmại letu yakạạyi obaa bloong ebạạ bạ yanẹn yakại aa bloong bạ Ọbasẹ. Nwạ nạ oyoo wool liwẹ tạ litaakẹ bloong bimaa ebạạ, oyeni omlee kạ Ẹtọ yạ Ọbasẹ ọnọọma ọnọọma ojạu obi odạ Ọbasẹ.
53002005	Nwẹ abaa, baa yabala o. Ami nyin baa kẹ bloong bimin ebạạ kebee sạ nyau obạ abaa.
53002006	Odạ bọng ọyau kaa wạ odibại kẹ bloong bimin tạ yedạbạ bẹ ajajimina, abaa yayimạ kẹ boong wạ odạ. Kạ kebee sạ kẹbọọwa kaa, imin wạ obi nsọ ooyooyi nạ odạbạ ẹ.
53002007	Ẹfa koduuwạ nsọ keebi keyooyi ẹbẹla yẹ kẹ, nạ yonạng keebi nsọ keeyooyi kạ awool liwẹ jang maa ọya, obi odạ tạ yadạạli kẹ imin wạ ọkpayi ẹ kẹ.
53002008	Ẹdọ imin wạ obi nsọ ooyooyi nạ ọmaali ẹ kẹn, ẹdọ aTata Jisẹs nạ ọfi ẹ kẹ otạ kẹwọọwa sạ keblạ wẹ kạ ẹma oyeni okạạ bẹ otạ kọmlẹnga kẹbọọla kẹwẹ, mạ kebee sạ nnạ oyạ maa.
53002009	Imaa wạ obi nsọ ooyooyi nạ oyạ maa obạ ẹfa yạ aSẹtan onạng yẹkalakala bloong soosoo obaa yepolạ libeema,
53002010	Nạ oyeni otạ yẹkpaani libeema ọpaa yanẹn bạ nnạ yakpoo. Nạ yakpoo ọgẹna mbạ bẹ onifẹ tạ yanaan lọtumajạu oblạ maa yayeni kọwali kẹ.
53002011	Mạ legạn jimaa Ọbasẹ otobi ugbangana kạ ẹfa tạ onạng baa yadẹya libeem.
53002012	Kọpọọna kodạ, mbạ bimin bạ yabi lọtumajạu yaadẹya, yanaai yutẹẹmdala kạ kebungạbung nạ yanaan kokpe pạli lobạa.
53002013	Amọọn oyoom tạ yojạu Ọbasẹ saam kebee obạ kebee ọsẹnga obaa abaa, abaa bẹẹnuwọu, abaa bạ yadẹi Tata, ọsẹnga obaa Ọbasẹ opimạ baa kẹ aa bạ yakạlạeti tạ ọwali kẹ, oblạ kạ ẹfa yạ Kutumadạn tạ onạng yanẹn bạ Ọbasẹ bạ yasanga kẹ, ọsẹnga obaa yadẹya kẹ kạ lọtumajạu.
53002014	Ọbasẹ ọdẹ baa okạạ imin oblạ kạ lẹkawa yiyayi jạ amọọn yooyi yokạạyi baa; ọdẹẹyi baa tạ yayeni yipaa yibaa kạ kotoom kẹbọọla sạ aTata ọmọọn Jisẹs Krais.
53002015	Ọkaama, bẹẹnuwọu, nạ yabee ọtawa yodibạ mạ lọtumajạu jạ amọọn kpe baa kẹ, yatawa kạ likạạ keyooyi obaa kạ nwẹnẹ yạ amọọn fọngi yokạạ baa kẹ.
53002016	aTata ọmọọn aJisẹs Krais kạ awool liwẹ, obaa Ọbasẹ Uwọu wạ ọmọọn wạ amọọn dẹẹyi, wạ oblạ kạ kokoolạ kọwẹ okạạ mọọn ẹtẹẹmfa ayoyowa obaa yẹẹnkẹnẹna yạ ayiyi.
53002017	Tạ ọfawa baa ntẹẹm oyeni onạng baa yatawa yanạng yayeni yajạu bloong ebạạ bạ yẹyiyi.
53003001	Kạ kẹkpongạm, bẹẹnuwọu, yi yatạm akạạ mọọn yabi kotoom kạ aTata tạ kọkọu lokạ kọlaama ẹpaalẹpaal koyeni kọnaan kọgabi, adạ onidạ obaa abaa.
53003002	Yi yatạm tutu yabi Ọbasẹ tạ ọkpa kaa mọọn kẹ dạ kọbọọ kạ yanẹn bạ yabuuwạ obaa yẹnẹn bungạbung. Ọgẹna yanẹn ebạạ oodạ yadẹya kẹ, mạ kotoom kimaa.
53003003	aTata nwạ obạngạ kẹ tạ yapeeyạ ngạm kạ nwạ. Nwạ nạ onạng ọ tạ atawa, oyeni ọwali ọ kẹ kạ kọbọọ kạ imaa wạ obuuwạ ẹtẹẹm.
53003004	Ọbasẹ okạạ mọọn kẹ yẹẹn kẹnẹnna kạ abaa, amọọn yoyimạ kẹ yobi yagạnạ kẹ bloong bạ amọọn jại baa tạ yanạngi kạ kenại, yakọu lokạ yanạngi.
53003005	aTata tạ okạạ baa kofạngạ dongạdong kẹdẹiya sạ Ọbasẹ ọbaa kẹnaani kạ komạmmạ kạ koblạ kạ aKrais.
53003006	Abaa bẹẹnuwọu, kạ ajeen jạ aTata Jisẹs Krais, amọọn yoji baa tạ yawau yadoo bẹẹnuwọu bimaa ebạạ bạ yawuuyi etoom kọbinia, bạ yabi yẹkpawa bạ amọọn kạạyi bẹ yayooyi.
53003007	Abaa kạ awool libaa yayimạ kẹ yabi yayoom tạ yatiil boong wạ amọọn nạngi. Amọọn kọbini kọbini yoni nạngi, kebee sạ amọọn ni yau obạ abaa.
53003008	Amọọn jang luji jạ yanẹn yooji obi tạ yokạạ kaa limaan oodạ, yoduukạ yonạngi yonạnạng, jang mọọn yọmẹmma kẹplakoon obạ adeedeesa oblạ maa nạ yojạu letoo yodạ yokạạ baa.
53003009	Amọọn yonạngi aajaa òodạ aa kodạ, amọọn yobi ẹfa yooyeni tạ yojạu baa tạ yakạạ mọọn bloong bạ amọọn wooyi, odạ yonạngi aajaa oblạ maa nạ yodạ kokoowạ yokạạ baa tạ yatooli.
53003010	Kebee sạ amọọn yau obạ abaa yoyinni baa, "Ọnẹn wanwanaya wạ obi owooyi tạ onạng yonạnạng boong nnạ oji."
53003011	Yojiyi aajaa ọsẹnga obaa yopu yobi, yanẹn bidi yayau kaa kạ kẹwọọyi kẹbaa bạ yawuuyi etoom kọbini kọbini, bạ yabi bọng bọng yaanạngi ọtaa kẹ tạ yagạnại yẹẹn abẹ kạ yenại bạ yanẹn yadọyadọ.
53003012	Kạ ajeen jạ aTata Jisẹs Krais amọọn yotalai yanẹn bimaa kotung, mbạ yayoom tạ yawuuyi etoom yạ ẹyọda yẹ, yanạngi yonạnạng tạ yatạ yawuuyi etoom.
53003013	Bẹẹnuwọu, odạ abaa, baa kẹ kawọọna kạ kẹyiyayi kenạngi.
53003014	Ọnẹn nạ obangạ ọya kaa wạ obi letu ọmẹẹmmi okạạ kotoom kimin kạ amọọn kạạyi baa mạ nwẹnẹ imin odạ aajaa, baa ploo wẹ, baa bọng bọng kayeni kenại obạ nwạ oblạ maa ọnaan jẹẹn.
53003015	Odạ baa wẹ aa ọkọkọnanẹn kanạng, kotu kodạ aajaa, taali ẹ kotung aa wẹẹnawọu.
53003016	aTata kạ awool liwẹ, wạ odạ libọọ jạ awọfai ọmọọn oblại, tạ okạạ baa wọfai kạ kebee sansanaya obaa kạ nti ebạạ. aTata tạ ọya obạ abaa ebạạ.
53003017	Ami aPọọl nfọngi, ntạ kọbọọ kọmi. Mina odạ nti yạ nni gạnnại kọbọọ kạ nwẹnẹ yanyanaya yạ nfọngi. Mina odạ kepolạ kopạnạnạa kạ kọyau kạ nwẹnẹ ebạạ yạ nfọngi, Mina odạ nti yạ ami nni fọngi nwẹnẹ.
53003018	Kokoolạ kạ aTata Jisẹs Krais tạ kọya obạ abaa ebạạ.
54001001	Ami aPọọl wạ ndạ ketạdạ letu wạ aKrais Jisẹs oblạ kạ kejại sạ Ọbasẹ wạ odạ ọkaaminẹn ọmọọn obaa aKrais Jisẹs wạ odạ yẹẹnkẹnẹna amọọn.
54001002	Nfọngi nkạạyi Timotia, wẹẹn ọmi kạ kẹbasẹ. Ọbasẹ wạ odạ Uwọu obaa ọkaaminẹn ọmọọn aKrais Jisẹs tạ okạạ baa kokoolạ kạ Ọbasẹ, ekutẹẹm obaa wọfai.
54001003	Yanẹn bidi yakpei yokpekpe libeema dạ Ẹfisọs. Yau daa adạ nni jại ọ kẹ kạ nkuuyi dạ aMasidoniya dạ nạ anạng bẹ yakoomạ.
54001004	Yin bẹ, bẹ kebee nnạ yakạbi kạ oyinạ kẹkanga. Obạ kofukạ ayeena yạ abạ yaatẹ bạ ijaani, bloong bimaa yetoowại ẹkaang nyạ nyạ. Bloong bimin yeenại tạ yonạng yibala fạ Ọbasẹ fạ amọọn yii kẹ oblạ kạ awoolfạnnạ.
54001005	Legạn jạ lẹkaama nkạạ kẹkpawa simin odạ tạ yayeni kẹdẹi sạ keblạ kạ ẹtẹẹm yạ ẹsanga kẹ obạ yọbala bạ yọyiyi obạ awoolfạnnạ lọtumajạuwa.
54001006	Yanẹn bidi yawau yadoo kẹ bloong bimin yatọngai bloong kẹkangaa.
54001007	Mbạ yawooyi tạ yadạ yakoowạ nsọwa yạ aMosis, odạ boong wạ yatọngai yagẹnai yaayi, odạdạ nsọ yạ yajại yatuum yayimạ yaduukạ yayimạ.
54001008	Amọọn yoyimạ kẹ yobi nsọ yạ aMosis nyiyi ọyiyi kạ ayooyi yẹ adạ Ọbasẹ ojại.
54001009	Amọọn yoyimạ kẹ nsọ yaanại kạ legạn jạ yanẹn bạ yasangạ kẹ, odạ yanại yẹ kạ legạn jạ yanẹn bạ yabi nsọ yaadẹya obạ yanẹn bạ yatawa atu, obaa yanẹn bạ yabi yọkaal bạ Ọbasẹ yaayeni. Obạ yanẹn bạ yanạngi boong bungạbung obạ yanẹn bạ yabi yasanga. Yanẹn bạ yabi ledạmmi yaayeni yakạạ bloong bạ Ọbasẹ, obạ yanẹn bạ yafii bạ yaatẹ obạ bạ yaaka, bạ kẹfii yanẹn.
54001010	Obạ yanẹn bạ yanạngi kẹkpasam, obạ yanẹn bạ yanumai mbạ mbạ, obạ yanẹn bạ yanạngi ẹnẹẹnplạ, obạ yabeembemạ, obaa bạ yawawai bẹ kẹ odạ aajaa yaanạng obạ yanẹn bạ yanạngi bloong yẹdọyẹdọ bạ yebi kạ eti yẹsẹng obạ yokpekpe lọtumajạuwa.
54001011	Yokpekpe bimaa yọsẹng kạ mblemạ obạ lẹkawa yiyayi jạ Ọbasẹ ọganna okạạ m, tạ ntọnga, lẹkawa yiyayi jạ leblạ kạ Ọbasẹ ntọọnga obạ nyonnạa.
54001012	Njại Krais aJisẹsa wạ odạ aTata ọmọọn, tạ ọsaam wạ okạạyi m woolfa tạ nạng yonạnạng yọwẹ. Njại yẹ saam tạ opimạ m aa ọnẹn wạ obạng, oyeni onạng tạ ndạ onạnạngnẹn ọwẹ.
54001013	Okpintạ odạ kạ nni tọnga kẹ kebungạbung ngẹna ẹ, nyeni nkạạ ẹ kẹ likpakpawai, nyeni mblenạ ẹ kẹ. Odạ Ọbasẹ oni yeni ekutẹẹm obạ ami, ọsẹnga obaa nni nạngi kạ kebi keeyi obaa kạ keebi kẹdẹya.
54001014	Ẹdọ aTata ọmọọn okạạyi m kokoolạ kọwẹ kạ kosoosoo, okạạ m woolfạnnạ obạ kẹdẹi sạ aJisẹs Krais.
54001015	Kọtọnga kimin kodạ lọtumajạu kạ kọbọwa yanẹn ebạạ tạ yanaan; aKrais Jisẹs oyạ mạ ekpoon tạ okaam yẹnẹn bungạbung. Wạ ami ndạ kẹnẹn bungạbung sạ kẹta kẹ ebạạ.
54001016	Ẹdọ kạ legạn jimin Ọbasẹ oyeni ekutẹẹm okạạ m wạ mbuuwạ etoom nta kẹ ebạạ. Oblạ kạ ami aKrais Jisẹs okoowạ ekutẹẹm ẹwẹ yạ eebi kekạạmi eeyeni, dạ nạ odạ kokoowạ okạạ yanẹn bạ nạ yadẹya kạ nwạ, yanaan etoom ayoyowa.
54001017	Ọbọọl wạ ọyau kạ ayoyo, wạ obi jang oobạ, wạ yabi jang yakạạ, Ọbasẹ wẹkakạn, nwạ tạ ọnaan ledạmmi obạ ntọọnga kạ ayoyo obaa kạ ayoyo! Tạ odạ aajaa.
54001018	Timoti wẹẹn ọmi, nkại yọ yẹkpawa bimin, bạ yeblạ kạ litọnga jạ yani tọnga kẹ yagẹna ọ. Tạ oblạ kạ njạ anạng koyuu kạ kọyiyi.
54001019	Kọu lokạ kạ awoolfạnnạ liwu obạ yọbala bạ yọyiyi. Yanẹn bidi yani nạ yasi kẹ imin, ẹdọ yatọkẹ kạ awoolfạnnạ libẹ.
54001020	Mạ yanẹn bimaa odạ Imẹnayọs obạ Alẹjanda, bạ nni ganna nkạạ ọtana oblạ maa yakpe tạ yajạu kebungạbung yaatọnga yakạạ Ọbasẹ.
54002001	Boong wạ okạlạeti ebạạ wạ ami nwooyi baa tạ yanạng odạ tạ yayi yatạm yakạạ ọnẹn wanwanaya. Yabeemi ekutẹẹm yạ Ọbasẹ tạ ẹya obạ mbạ ebạạ. Baa jạu Ọbasẹ saam kạ abaa yii kẹ yatạm.
54002002	Baa yii yatạm yakạạ yabọọl obạ yanẹn ebạạ bạ yayau kạ ẹfa kọkpamma, oblạ maa amọọn yowuuyi etoom yạ edạ dọọ, obạ etoom yạ ẹfai, adạ amọọn kạạmại letu yokạạyi Ọbasẹ yoyeni yọgawai ẹ.
54002003	Lotạm ku jimin lọyiyi ọyiyi loyeni lọdaal Ọbasẹ wạ odạ ọkaaminẹn ọmọọn.
54002004	Ọbasẹ owooyi ọnẹn wanwanaya tạ oyeni nkaami, oyeni oyimạ lọtumajạu lọwẹ ebạạ.
54002005	Ọbasẹ wana wẹkakạn nwạ ọyau kaa, obạ ọnẹn wana wẹkakạn wạ obebenại kẹ yanẹn kạ kẹwọọyi obạ Ọbasẹ, ọnẹn imaa odạ aKrais Jisẹs.
54002006	Okạại wool liwẹ tạ otạ onạng yọya kaa awool wiyạ. Mina mmạ odạ lẹkawa yiyayi jạ Ọbasẹ okạại ekpoon kạ kẹtumaanẹn bee.
54002007	Ẹdọ maa mmạ odạ legạn jạ lẹkaama Ọbasẹ otoom kẹn aa ketạdạ letu obạ Okoowạ tạ nyala lẹkawa awoolfạnnạ obạ lọtumajạu nkạạ yanẹn bạ yabi Ju yaadạ. Ami libeem mpa, ntọngai lọtumajạu.
54002008	Kạ nạ yayau kạ ikọbasẹtọ tạ yakạm letu yakạạ Ọbasẹ, ami nwooyi yadạm ebạạ kạ ikọbasẹtọ tạ yayi yatạm, baa nạ yabạngạ tạ yagau mbọọ mbẹ yạ nsanga kẹ kạ kawọng adạ mbạ yayi yatạm, kạ akọkọna obạ ẹkaang kenại nnạ oodạ.
54002009	Ami nyeni nwooyi banẹẹn tạ yanạng bẹ sẹmmạnạ kạ etạạl, kạ nti yạ nyiyi, mbạ tạ yanạng yiil libẹ yakoolạ okoolạ, dạ yanẹn nạ yajạu jẹ yasạnạ kekạạ, tạ yatuum yagạn bẹ bloong wiliwili, obaa bloong bạ yẹtawa ẹpla.
54002010	Otu kạ odạ aajaa, banẹẹn tạ yaduukạ yanạng yenại bạ yẹyiyi, bạ ọbọọwa banẹẹn bạ yatọọnga Ọbasẹ tạ yanạng.
54002011	Banẹẹn tạ yayikaa wool libẹ, yafai maa blee kạ yayau kạ yokpekpe kạ ikọbasẹtọ.
54002012	Ami nnwooyi banẹẹn tạ yakpe yayeni yakpamma yadạm kạ ikọbasẹtọ, odạ mbạ tạ yafai.
54002013	Ọgẹna odạ Adam nwạ Ọbasẹ okạlạ kẹ kebolạ mmạ omung obolạ Ifua.
54002014	Ẹdọ odạm imaa Adam nwạ oodạ onidạ imin wạ yablangai. Odạ Ifu wạ odạ yanẹẹn, nwạ onidạ ọnẹn imin wạ yablangai mmạ ọtọọ onạng boong bungạbung.
54002015	Odạ banẹẹn nạ yayeni nkaami kạ abẹẹn keyeni òodạ aa boong wạ mbạ nạ yawuuyi kạ awoolfạnnạ, kẹdẹi sangasang obaa dạ nạ yasẹnga yatạ wool libẹ.
54003001	Imina odạ boong lọtumajạuwa. Ọnẹn wanwanaya wạ oyeni lẹdẹẹyi tạ odạ kedạạli eti kạ ikọbasẹ, owooyi boong dindinạ imin wạ odạ lọtumajạu.
54003002	Kedạli eti kạ ikọbasẹ tạ odạ ọnẹn wạ oyeni etoom yạ nạ ojạu ọọfẹ yanẹn tạ yatọnga kebungạbung yagẹna ẹ. Nạ odạ odạm wạ ọbẹẹ yanẹẹn wana wẹkakạn. Tạ odạ ọnẹn wạ ọọfẹ tạ ọmaana wool liwẹ, tạ odạ ọnẹn wạ oyeni kofiyạ tạ onạng etoom yạ ẹyiyi, obaa tạ odạ ọnẹn wạ ọnaai yaseen. Oyeni odạ ọnẹn wạ nạ ọfẹya tạ okpe yanẹn boong.
54003003	Nwạ otuuwạtuuwạ nnạ oodạ. Nwạ ọkpọnẹn nnạ oodạ. Nạ owuuyi etoom yạ edạ dọọ. Nwạ etoom lijanga nnạ owuuyi, kẹdẹi limaana nnạ ooyeni.
54003004	Bạ kẹkpamma ikọbasẹ, tạ yadạ yanẹn bạ nạ ọfẹya tạ yakpamma ntọ mbẹ yakoolạ okoolạ, tạ yadạ yanẹn bạ nạ ọfẹya tạ yanạng bẹẹn yabẹ yapuuwạ boong wạ yajại bẹ tạ yanạng yayeni yakạạ ẹ kọgabi.
54003005	Òodạ aa ọnẹn obi ẹ ọọfẹ tạ ọkpamma ẹtọ ẹwẹ odạ yang nnạ ọsẹnga ọfẹyẹ tạ otạ ikọbasẹ yạ Ọbasẹ okoolạ okoolạ o.
54003006	Nwạ ọnẹn ọpẹọpẹ nnạ odạ kạ kẹbasẹ ọsẹnga obaa imaa nạ obạngạ onạng ẹ onạng ẹnẹẹn, ẹdọ ikpe ẹfaali ẹ adạ eni faali ọtana.
54003007	Ọnẹn imaa tạ oyeni kọgabi kạ likạạ jạ yanẹn bikin ebạạ bạ yabi ikọbasẹ yaakọi, oblạ maa ojạu kạ kẹpana sạ ọtana ọọtọọ, ẹdọ ọsẹnga obạ aajaa ọnaan keblenạ.
54003008	Yanạnạngnẹn ikọbasẹa kayena yayeni tạ yadạ yadạm bạ nạ yabọọwa ledạmmi kẹnaani, yanẹn bạ yanạngi boong kạ lọtẹẹm tuumajạu. Mbạ tạ yatuum yawaa yatu, obidạ tạ yayeni kọdọdọngatikpọọl kạ limaan.
54003009	Mbạ tạ yayeni ntẹẹm yạ mbi kebloong nto, yayeni yamaana ọtawa ọtawa boong wạ Ọbasẹ okoowạ mọọn kẹ ọgẹna woolfạnnạ limọọn.
54003010	Ikọbasẹtọ mmạ emung ẹnaan yanạnạngnẹn, tạ yakạlạeti yayoomạ bẹ kẹ. Ẹdọ òodạ aa boong wạ mbạ yabi kebungạbung yaakạạ kạ ntoom mbẹ tạ yakạạ ẹ yonạnạng kạ ẹtọ ikọbasẹa.
54003011	Banẹẹn yabẹ tạ yadạ banẹẹn bạ yayiyi amaana, mbạ yablawablawa nnạ yaadạ. Mbạ tạ yadạ yanẹn bạ nạ ọọfẹya tạ yamaana wool libẹ, yayeni yatọngai lọtumajạu kạ aboong wanwanaya.
54003012	Onạnạngnẹn ikọbasẹtọa yayeni tạ ọbẹẹ yanẹẹn wana wẹkakạn, tạ oyeni ọfẹya yẹ dạ nạ ọkpamma ntọ ẹwẹ, yayeni otạ bẹẹnna okoolạ okoolạ.
54003013	Yanạnạngnẹn bạ yanại yonạnạng yọbẹ yakoolạ okoolạ nạ yanaan ledạmmi kạ mbọọ yạ yanẹn, ẹdọ nạ yatọnga yọkaal yaayeni kạ awoolfạnnạ libẹ kạ aKrais Jisẹs.
54003014	Ami nyau kạ ayẹẹn kẹnẹnna, adạ nfọngi nwẹnẹ imin nkạạyi ọ mbi oogạnạ ami nạ nyạ kaa nkạạ baa kẹ.
54003015	Òodạ aa boong wạ mmbawa nwẹnẹ imin nạ nyin ọ tạ ayimạ dạ ọbọọwa yanẹn tạ yatạ kaa wool libẹ kạ ejimạtọ yạ Ọbasẹ, ejimạtọ imin nyạ edạ Ẹtọ yạ Ọbasẹ wạ odạ Ọbasẹ wạ owuuyii etoom odạ kenoon obạ eplạwạ lọtumajạuwa.
54003016	Kạ lọtumajạu, koduuwạ kẹbasẹa kẹmọọn kotuum kodạm, aKrais okoowạ kẹ wool liwẹ aa ọnẹn etieti. Kutumadạn kokoowạ ẹ kẹ kojạu aJisẹs ọsanga kẹ, ẹdọ yatoomnẹn kawọnga bạ Ọbasẹ yakạạ ẹ kẹ. Yatoolinẹn yawẹ yatọnga kẹ yagẹna ẹ kạ apaa soosoo, yayoo wẹ kẹ kạ lọtumajạu mạ ekpoon, Ọbasẹ otoo wẹ ọkọu kẹ kạ kawọng.
54004001	Kutumadạn kọtọnga lowạni lowạni kojạu kobi yanẹn bidi bạ yadẹya kẹ kạ aKrais nạ yawau yadoo woolfạnnạ libẹ yatooli lidạn libeema obaa bloong bạ lidạn bungạbung likpei.
54004002	Yokpekpe bimin yoblạ kạ libeem jạ yanẹn bạ yadạ yabeembeemạ bạ yọbala yọbẹ yobạ kẹ, boong wạ ọyiyi obaa wạ obuuwạ yamung yaayimạ.
54004003	Yanẹn bimin yakpei yajiyi yọbẹẹ yọọyiyi, yanẹn luji jạ kaadọ nnạ yaaji. Odạ Ọbasẹ onại luji jimin okạạ yanẹn tạ yaji yatạ yajạu ẹ saam ẹbaniban mbạ bimin bạ yayi ẹ kẹ, yayeni yayoo wẹ kẹ kạ lọtumajạu.
54004004	Boong wanwanaya wạ Ọbasẹ obolạ ọyiyi ọyiyi, ọkaama bọng bọng nnạ yoosi, odạ amọọn tạ yọnaan boong wanwanaya obạ yatạm asaamma.
54004005	Luji ebạạ lọsanga ọsanga, ọgẹna yatạm yamọọn obạ likạạ jạ Ọbasẹ.
54004006	Òodạ aa akại bẹẹnawọu kạ kẹbasẹ yẹkpawa bimin, awu nạ adạ onạnạngnẹn wạ ọyiyi wạ aKrais Jisẹs wạ yakpạli kẹ kạ yokpekpe kẹbasẹa obạ yọtuumanẹn kpekpe bạ awu atotolại, yokpekpe bạ anaani kẹ.
54004007	Bọng bọng kaayeni tạ anạng obạ lida kẹkanga jạ libi Ọbasẹ ledạmmi liikại. Kpei dạ nạ anạng yonạnạng bạ Ọbasẹ.
54004008	Ọnẹn otoo wool liwẹ onại kẹwọọn odạ boong wạ ọyiyi ọgẹna nạ kenạng wool litawa ẹ. Odạ kẹbasẹ kenại keyeni uluu wạ awu nạ anaan ajajimin obaa kạ etoom lokạwa kaa.
54004009	Boong wạ ami nkuuyi njiyi min odạ lọtumajạu, ọkaama ọnẹn wanwanaya tạ oyoo wẹ kạ lọtumajạu.
54004010	Nwạ ọkaama yoyuui yoyeni yonạngi yonạnạng yọtawa ọsẹnga obaa amọọn yọnẹna kẹ yẹẹn kạ Ọbasẹ wạ owuuyi etoom wạ odạ ọkaaminẹn wạ yanẹn ebạạ, ẹbaniban bạ yadẹya kẹ kạ nwạ.
54004011	Kạạ bẹ ekoo ayeni akpe bẹ bloong bimin kenại.
54004012	Okpintạ odạ kạ awu adạ wẹẹndạm wẹẹn njẹn, bọng bọng kaanạng wạ yanẹn nạ yatạ yakpenạ ọ amạ abi aabạng. Awu dạ kokoowạ akạạ yanẹn bạ Ọbasẹ bikin, kạ aboong wạ atọngai, obạ yenại yẹwu bạ yedạ kẹdẹi obạ awoolfạnnạ keyeni, obaa etoom yạ eebi mpidạ eetoo.
54004013	Kọu lokạ afi kebee kẹwu kạ nạ aajaka ayeeli likạạ jạ Ọbasẹ lowạni lowạni, anạng oyinạ ọwẹ, ayeni akpe bẹ, tutu kebee sạ ami nạ nyạ maa.
54004014	Daa kokạại kạ Ọbasẹ okại ọ kaabana, kạ yani kạại ọ kạ kebee sạ yatọnganẹn bạ Ọbasẹ yatọnga kẹ obạ yanọtam ikọbasẹa yanẹẹn ọ mbọọ.
54004015	Awu kẹ kaaplạm tạ anạng bloong bimin ebạạ, ayeni agạnạ ọ bẹ kạ ẹtẹẹm, oblạ maa ọnẹn wanwanaya okạạ dạ awu akpạlại.
54004016	Awu kpenại ọ kạ lẹmaana jạ anạngi obaa boong wạ akpei, kọu lokạ anạngi bloong bimin ọsẹnga obaa, aanại bẹ Ọbasẹ nạ ọkaam ọ kẹ oyeni ọkaam kẹ bimin bạ yapuuwại ọ.
54005001	Jang obạ ọnọtam kạ eti yạ ebuuwạ kaatọnga, odạ tọnga obạ nwạ kạ eti yạ edạ aa yạ afi tọnga obạ ọnẹn wạ odạ awọu. Tạạ bẹẹndạm bẹẹn aa bẹẹnawọu.
54005002	Yanẹn bạ yadạ yanọtam banẹẹn, tạạ bẹ abạ akaa, odạ bẹẹnmạnạbẹẹn aa bẹẹnaaka. Yaa obạ mbạ kạ lẹmaana jạ lẹyiyi.
54005003	Baa kạạ banẹẹn bạ yadạm yabẹ yabạ kẹ kọgabi, ẹbaniban bimin bạ yabi eplạwạ yaayeni.
54005004	Odạ òodạ aa boong wạ yanẹẹn imaa oyeni kẹ bẹẹnbẹẹn obidạ bẹẹn bạ abẹẹna, boong wạ okạlạ eti wạ abẹẹn bimin yayeni tạ yakpe odạ tạ yagạnạ kạ kenại boong wạ nạ yanạng yatạ yakạạ bạ yaaka obidạ bạ yaaka bạ abạ yaaka eplạwạ, maa mmạ odạ boong wạ kẹbasẹ kewooyi bẹ tạ yanạng.
54005005	Yanẹẹn wạ odạmma obạ kẹ, wạ obi ọnẹn ooyeni wạ nạ okpenạ ẹ, tạ ogạnnạ yẹẹn kẹnẹnna awẹ obạ Ọbasẹ. Tạ oyii yẹ yatạm kạ adeedeesa obạ kẹplakon obeemi Ọbasẹ tạ ọkaam ẹ kẹ.
54005006	Odạ yanẹẹn wạ odạmma obạ kẹ, mạ ọdẹẹ wẹ tạ owuuyi etoom lokpoonna, nwạ obạ kẹ, okpintạ odạ kạ nwạ ọyau etoom,
54005007	Kạạ banẹẹn bimaa yẹkpawa bimin tutu dạ nạ oblạ maa yajạu mpidạ yaayeni.
54005008	Ọnẹn wanwanaya wạ obi bẹẹnyaatẹ obaa bẹẹnyaaka ookpenạ, ẹbaniban yanẹn ẹtọ ẹwẹa osi kẹ kẹbasẹ, nwạ obuuwạ ọtaa kẹ imin wạ obi Ọbasẹ ooyi.
54005009	Kạ awu afọọngi yeen yạ banẹẹn bạ yadạm yabẹ yabạ kẹ kạ nwẹnẹ ikọbasẹa, fọọng kaa oodạ yeen yạ abanẹẹn bạ yawẹ kẹ mbạntam aatele, obaa wạ oni yau okokoolạ dạ ledạmkạm obạ odạmma.
54005010	Oyoom tạ yayimạ ẹ kạ yenại dindinạ, yenại bạ yedạ aa bẹẹnbẹẹn kekpạli, loseen kẹnai, onạngi yonạnạng okạạyi yanẹn bạ Ọbasẹ kạ awool kẹyika, ọkaami kẹ yanẹn bạ yayau kạ agạgạ onạngi anạnạng ebạạ yạ ayiyi.
54005011	Odạ banẹẹn bạ yadạm yabẹ yabạ kẹ bạ yadạ njẹna banẹẹn poipoibẹẹn mạ kofuka kimin kaagạnạ, lẹdẹẹyi yọbẹa nạ lebạngạ lenạng bẹ tạ yabẹẹ yadạm.
54005012	Oblạ kạ aajaa yadạạli ikpe kekpe yạ Ọbasẹ yakạạ wool libẹ ọsẹnga obaa yawau yadoo kẹ kọwaki kạ kokạlạ eti kạ yanạng obạ Ọbasẹ.
54005013	Nạ yayeni yapạmmại bẹ kạ ntọ kạ ntọ yanạngi litọnga jạ libi bẹ liifạngạ, yasenạ liblaya njạ njạ, yatọngai bloong bạ yafibi yaatọngai.
54005014	Ọkaama ami nkạạyi banẹẹnbẹẹn bạ yadạm yabẹ yabạ kẹ ekoo tạ yabẹẹ yadạm yamaan bẹẹn, yakaami ntọ mbẹ dạ nạ oblạ maa ọkọkọnanẹn ojạu lowạni ooyeni tạ ojạu bẹ lijạu.
54005015	Akạạ banẹẹnbẹẹn bidi yawau kẹ yatooli kẹ Ọtana.
54005016	Òodạ aa yanẹẹn wạ obi yau min wạ ọdẹya kẹ kạ Ọbasẹ mmạ oyeni banẹẹn bạ yadạm yabẹ yabạ kẹ kạ ẹfatọ ẹbẹ, tạ ọkaam bẹ, ikọbasẹ letoo nnạ ọganna okạạ dạ nạ oblạ maa ikọbasẹ ẹkaam bạ yadạm yabẹ yabạ kẹ bạ yaabi ọnẹn wạ nạ ọkaam bẹ yaayeni.
54005017	Abaa bạ kẹbọi ikọbasẹ bạ yamaanai yonạnạng yọbaa yakoolạ yayoom tạ yanaan ototi ẹbaniban yanạngi yakoolạ kạ yokpekpe obaa kạ oyinạ wạ Ọbasẹ kenại.
54005018	Odạ yafọng kẹ kạ likạạ jạ Ọbasẹ, yajạu kẹ ẹma yạ ẹpaam kaabọọ kạ atoo yẹ apai ẹsaama, onạnạngnẹn ọbọọwa tạ yakpe ẹ limaan liwẹ.
54005019	Jang kotung kaakala kakạạ ọnẹn wạ ọbawai ọnọtam ikọbasẹa lojạu, obi oodạ kạ ọnẹn imaa oyeni yanẹn yapoo obidạ yatele bạ yayau daa yakạạ lojạu jạ ọbawa ẹ maa.
54005020	Òodạ aa boong wạ yanọtam ikọbasẹa yakuuyi lokạ tạ yanạng boong bungạbung, jaanga obạ mbạ kạ lowạni oblạ maa yanẹn bikin yayeni yọkaal.
54005021	Ami ntoo Ọbasẹ obạ aKrais Jisẹs obạ yatoomnẹn kawọnga bạ Ọbasẹ bạ yasanga kẹ ntạ njiyi ọ boong imin, yoo yẹkpawa bimin. Ngẹna yana yana kaakoowạ obidạ tạ akpenạ ọnẹn kạ lokạ mmạ akạạ ẹ nkaami.
54005022	Kaadẹya tạ asẹẹl anẹẹn yanẹn mbọọ dạ nạ ajạu kạ aboong bungạbung wạ ọnẹn ọdọọdọ aafạnnạ. Yoo wool liwu lisanga.
54005023	Awu koomạ lowi njạ njạ kẹwẹa, odạ waa otuwẹẹn ọwẹẹnwẹẹn tạ atạ akaam kẹ kạ afapeen awu, obạ yekạmạ bidi bạ ani puuwại ọ kebee sansanaya.
54005024	Yimạ kẹ abi boong bungạbung wạ yanẹn bidi yanạngi oni yalai yẹ kạ lowạni yanẹn yadọyadọ tạ yakạạ, mmạ yamung yatạ bẹ yakọu ikpe. Odạ boong bungạbung wạ yanẹn bidi yanạngi ọyau dạ koduuwạ, ẹdọ nạ omung ọyaali ẹ kạ kekpongạm yanẹn yadọyadọ tạ yakạạ.
54005025	Adạ odạ obạ aboong bungạbung maa, aajaa kayena ndạ odạ obạ yenại yiyayi yẹmọọn. Jang bẹ kẹ yeeduuwạ kạ likạạ jạ yanẹn.
54006001	Bạ ketooli Krais ebạạ bạ yadạ yafooli tạ yatạ bạ atata yabẹ kạ eti yạ nạ yanaan ledạmmi. Kạ eti imin ọnẹn maa oodạ wạ nạ ọtọnga kebungạbung ọgẹna jẹẹn jạ Ọbasẹ obạ likạạ liwẹ jạ amọọn kpei.
54006002	Yafooli bạ yayeni bạ aTata bạ yadẹya kẹ kạ Ọbasẹ, mbạ nạ yajại bạ aTata yabẹ kọgabi yaakạạ, ọsẹng obaa mbạ yadạ bẹẹnyaatẹ. Mbạ tạ yaduukạ yanạng yonạnạng yọbẹ yakoolạ okoolạ, ọsẹng obạ mbạ bạ yanaai uluu kạ yonạnạng yọbẹ odạ yanẹn bạ yadẹya kẹ kạ Ọbasẹ bạ yadạ yadẹinẹn yabẹ. Awu kpe bẹ ayeni ayalai bloong bimaa akạạyi yafooli bạ yadẹya kẹ kạ Ọbasẹ.
54006003	Ọnẹn wanwanaya wạ okpei yanẹn yokpekpe bạ yodạ bleng bạ yobi yoblemạ obạ yẹtuumanẹn kpawa bạ aTata ọmọọn Jisẹs Krais obạ yokpekpe kẹbasẹa.
54006004	Nwạ owuuyi obạ ẹnẹẹn odạ bọng bọng ooyimạ, oyeni adẹẹyi yạ abuuwạ tạ onạng ẹkaang, lijaang obaa bloong kẹkanga, bloong bimin yẹtalai lekạkạjẹẹn, kọpọọwa kẹ, keblenạ obaa oseeli m wạ obuuwạ.
54006005	Yajaangai kebee sansanaya. Mbạ yanạngi aa yabi yọbala yaatoo, ẹdọ lọtumajạu kạ ntẹẹm mbẹ loodạ. Mbạ yabalai bẹ yajạu nạ ọsẹnga obạ kẹbasẹ sạ yanạngi mbạ yadạ yasuu.
54006006	Kẹbasẹ mọọn kenạng tạ ọyi ọ kaani, òodạ aa boong wạ ayeni oobạngạ ọ kẹ.
54006007	Kebee sạ amọọn maana bọng bọng yootoo yoyạ mạ ekpoon, ẹdọ kebee sạ amọọn nạ yoblạ kẹ mạ ekpoon boong bọng yootạ yọkọu.
54006008	Òodạ aa amọọn yoyeni kẹ luji obạ nkọ bloong bimin tạ yebạngạ mọọn
54006009	Yanẹn bạ yawooyi tạ ọyi bẹ, yani tọtọwai kạ liyoomạ obaa yẹpaana adẹẹyi bungạbung yạ aluuwai bẹ agạnạ kạ nkạbi kọlaamakẹ.
54006010	Ẹdọ kẹdẹi sạ limaan nsạ kedạ kemạnạlegạn abloong bungạbunga ebạạ. Yanẹn bidi ọdẹi bẹ kaani tạ yayeni, limaan ọkaama mbạ yawau yadoo kẹbasẹ, ẹdọ ntẹẹm bẹ nwuu obạ ayeenyẹẹn.
54006011	Ẹdọ awu ọnẹn wạ Ọbasẹ, wau adoo bloong bungạbung bimin ebạạ, awu tooli kẹsangasang, kẹbasẹ, woolfạnnạa, kẹdẹi, komạmmạ obạ etoom yạ ẹfai.
54006012	Yuu kọtuumanẹn yuu awoolfạnnạ dạ nạ oblạ maa anaan etoom ayoyowa. Dibạ etoom ayoyowa yạ Ọbasẹ ọdẹ ọ kaa tạ anaan kebee sạ anại ọ kọtẹẹm sodạ ọgẹna woolfạnnạ liwu kạ aKrais kạ likạ jạ yanẹn soosoo.
54006013	Kạ lokạ jạ Ọbasẹ wạ okạạyi bloong ebạạ etoomma obaa kạ lokạ jạ aJisẹs Krais wạ oyinni wool liwẹ okạạ Pọntus Pailet, ami njiyi ọ tạ,
54006014	anạng yẹkpawa bimin kọsẹba kẹ kaayeni, ujạufala kaayeni tutu aTata wạ ọmọọn Jisẹs Krais oyeni oduukạ ẹ kẹn.
54006015	Ọbasẹ nạ onạng ẹ tạ ọwọọn kạ kebee kẹwẹ sạ opimạ kẹ. Ọbasẹ wạ ọbọọwa, wạ odạ kikpamma wẹkakạn, wạ odạ Ọbọọl wạ yabọọl, aTata wạ abạ aTata.
54006016	Nwạ nwạ owuuyi kạ ayoyo. Nwạ owuuyii kạ kogbongạ kạ ọnẹn nạ ojạu ọọfẹ tạ afoolạ ọ kaa. Wạ ọnẹn obi jang kẹ ookạạ, obidạ nạ okạạ. Ledạmmi obạ ẹfa tạ lẹya lekạạ Ọbasẹ kạ ayoyo. Tạ odạ aajaa. Kạ ayoyo. Tạ odạ aajaa.
54006017	Yin yanẹn bimin bạ yadạ yasuu mạ ekpoon imin, ẹnẹẹn nnạ yaanại, obidạ tạ yanẹnna yẹẹn kạ yẹyu kanga, odạ, tạ odạ kạ Ọbasẹ wạ owuuyi etoom, wạ okạạyi mọọn bloong ebạạ tạ yotạ yọdaal wool limọọn ntẹẹm.
54006018	Jạu bẹ tạ yanạng boong wạ ọyiyi. Tạ yadạ yasuu kạ anạnạng dindinạ kenại. Tạ yaganna kọbọọ, yayeni yayonnạ bẹ wool tạ yaakaam yanẹn yadọyadọ obaa boong wạ mbạ yayeni.
54006019	Kạ eti imin nạ yayoo bẹ kẹyuu kạ kawọng sạ nạ kedạ kẹtọnọọma sạ kẹtawa kạ awi lokạạwa, dạ nạ oblạ maa mbạ yayeni etuumanẹn toom.
54006020	Timoti, yoo boong wạ Ọbasẹ okạạyi ọ akoolạ okoolạ. Kotung kaakala kạ litọnga jạ libi Ọbasẹ kakadeen likạạyi obạ ẹkaang duuwạduuwa yạ yanẹn bidi yadẹi yoyimạyimạ.
54006021	Yanẹn bidi yayooyi yajạu mbạ yayeni yoyimạyimạ bimin, ẹdọ kạ legạn jimin mbạ yawau yadoo kẹ woolfạnnạ. Kokoolạ kạ Ọbasẹ tạ kọya obạ abaa ebạạ.
55001001	Ami aPọọl wạ ndạ ketạdạ letu wạ aKrais Jisẹs, oblạ kạ yibala fạ Ọbasẹ, wạ otoomi m tạ nyala etoom yạ Ọbasẹ ọwaki ẹ kẹ yạ amọọn yeni oblạ kạ kofạnạnạ kọmọọn obaa aKrais Jisẹs.
55001002	Nfọọngi nkạạyi Timotia wẹẹn ọmi kẹdẹiya, Ọbasẹ wạ odeen obaa aKrais Jisẹs wạ odạ aTata ọmọọn tạ okạạ ọ ekutẹẹm obạ kokoolạ kạ Ọbasẹ.
55001003	Ami nkạạ Ọbasẹ imin wạ ntoo ẹtẹẹm ẹmi ebạạ nkạạmại letu nkạạyi lẹdẹ, adạ abạ Uwọu yaninạngi. Ami nkại ẹ lẹdẹ, kebee sansanaya sạ ami ngạnại ọ kạ yatạm yami bạ nyiyi kạ adeedeesa sansanaya obạ kẹplakoon.
55001004	Ami mbala m kebạto kẹbaa, ẹdọ imaa onạng ọdẹẹ m kaani tạ nkạạ baa oblạ maa ami nyeni yutẹẹmdala.
55001005	Ami mbala m kẹ woolfạnnạ lọtumajạuwa jạ abaa ayeni, odạ woolfạnnạ ku jạ lodạ aa jạ yaaka wạ aLuwis, obaa aakaa aYunis jạ oyeni kayena. Ami nyoo kẹ mbi awu ayeni jẹ kẹ kayena.
55001006	Kạ legạn jimin, ami nyimại ọ tạ atạ kokạại kimaa kạ Ọbasẹ oni kạại ọ kebee sạ ami nnẹẹni ọ mbọọ mmi nạ ayoo kẹ kowuuyi etoom.
55001007	Kutumadạn kạ kokạại mọọn, mọọn konại tạ yoyeni yọkaal, koduukạ konạng mọọn tạ yoyeni ẹfa, kẹdẹi obaa woolmaan.
55001008	Ọkaama, awu lẹkalajẹẹn kaayeni tạ adạ kẹnọọma kekạạ akạạ ẹ aTata ọmọọn, obidạ tạ ayeni lẹkalajẹẹn obạ ami wạ ndạ ọkpọkọbinẹn kạ legạn jạ aKrais Jisẹs. Duukạ ayonnạ ọ wool tạ anaan kọbini ọsẹnga obạ lẹkawa yiyayi, adạ Ọbasẹ nạ okạạ ọ ẹfa tạ anạng.
55001009	Ọbasẹ oni kaami mọọn kẹ oyeni ọdẹ mọọn tạ yodạ yanẹn yawẹ. Kạ aboong wạ amọọn nại kẹ oodạ, odạ ọsẹng obaa legạn lẹwẹ obaa kokoolạ. Nwạ okạại mọọn kokoolạ kimin oblạ kạ aKrais Jisẹs kebee mmạ kemung kemạnạsẹ.
55001010	Odạ ajajimina, yayala kẹ yakạạ mọọn oblạ kạ keyạ maa sạ Ọkaaminẹn ọmọọn, aKrais Jisẹs, nwạ onạng ẹfa lobạa ekạạm kẹ ẹdọ oblạ lẹkawa yiyayi ọyaala kẹ etoom ayoyowa.
55001011	Ọbasẹ odạạli m kẹ aa ndạ ketạdạ letu wạ aKrais obaa okoowạ tạ nyin lẹkawa yiyayi.
55001012	Ẹdọ kạ legạn jimin ọkaami m ọnaan kọbini kạ bloong bimin. Odạ ami tutu min nwuuyi obạ ẹtẹẹmfa, ọsẹnga obaa ami nyimạ kẹ imin wạ ami mplạkạngạm obạ nwạ. Ẹdọ ami nyoo kẹ mbi nwạ obạngạ kẹ tạ okummạ kẹ boong wạ nganna nkạạ ẹ, okạạ m tutu Lewi jimaa.
55001013	Dibạ ọtawa likạạ lọtumajạuwa jạ ami mkpe ọ kẹ aa okoowạ dạ awu nạ atooli, ẹdọ yau kạ awoolfạnnạ obạ kẹdẹi sạ kedạ sẹkẹmọọn kạ kofạnnạ obạ Krais Jisẹs.
55001014	Oblạ kạ ẹfa yạ Kutumadạn kạ kowuuyi kạ amọọn, kummạ kẹ bloong yiyayi bạ yaganna kẹ yakạạ ọ.
55001015	Awu ayimạ kẹ abi bạ ketooli Krais ebạạ bạ yayau dạ kọkpaa kạ Esiya yawau yadoo m kẹ. aFigelus obạ Emogenẹs kayena.
55001016	Ami mbeemi Tata Jisẹs Kraisa tạ oyeni ekutẹẹm obạ ẹtọ yạ Onẹsiforus, ọsẹnga obaa nwạ okạạyi m ntẹẹmfawa kạ nti yạ nsoosoo. Nwạ wẹ lẹkalajẹẹn oonại tạ okạạ m nya kạ ẹtọ mkpọkọbia.
55001017	Adạ nwạ oblạ kaa oyạ mạ aRoom, omạnạ ẹ tạ owoo m tutu nwạ okạạ m.
55001018	Ami mbeemi Tata Jisẹs Kraisa tạ otoo ọ kokuu mạ lewi jimaa. Awu ayimạ kẹ akokoolạ boong wạ nwạ onại kẹ okạạ m dạ Ẹfisọs.
55002001	Awu Timoti wẹẹn ọmi, bee ọtawa oblạ kạ kokoolạ kạ kodạ kạ kọmọọn, kạ aKrais Jisẹs.
55002002	Ani kaani apuuwại yokpekpe bạ apuu m nyin kạ lokạ jạ abạ kẹnọọma kekạạ soosoo ayeni aganna bẹ akạạ yanẹn bạ yabạng tạ aplạkạngạm obạ mbạ, bạ nnạ yabạngạ yatạ yakpe yanẹn yadọyadọ kayena.
55002003	Tooli mọọn anaan kọbini aa okonẹn yiyayi jạ aKrais Jisẹs.
55002004	Okonẹn wanwanaya kạ leko, wool liwẹ kạ abloong bạ yanẹn yadọyadọ yanạngi oogạn, nwạ onạngi bloong bạ nạ yẹdaal kikpamma ẹ ẹtẹẹm.
55002005	Ọnẹn wạ odạ kenại yẹwọọn, wạ otuukại ẹpaal, obạng tạ ọsuuwa ọnaan kotoon obi oodạ nwạ ọmẹẹmi letu okạạ yẹkpawa ẹpaal ketuukạa.
55002006	Otạạminẹn wạ ọtawa yonạnạng oyoom tạ oyeni litidu jạ likạlạeti.
55002007	Balai ọ boong wạ ami njiyi ọsẹnga obaa aTata nạ onạng ọfẹya ọ tạ litoowạ ọ, ayimạ bloong ebạạ.
55002008	Balai ọ aJisẹs Krais wạ ọplọka kẹ kạ lobạ oyeni oblạ kạ emeeni yạ aDeved, aadạ yakpe kạ lẹkawa yiyayi jạ ami nyoi
55002009	Ọsẹng obaa kạ nyoi lẹkawa yiyayi ami nnaai libini nyeni nya kạ mkpọkọbi aa kenại boong bungạbung.
55002010	Ẹdọ ọkaama ami nyeni komạmmạ kạ aboong wanwanaya kạ legạn jạ yanẹn bạ Ọbasẹ opimạ kẹ, oblạ mbạ kayena yabi yanaan nkaami yạ mblạ kạ aKrais Jisẹs yạ ẹ kebọọl ayoyowa.
55002011	Mina odạ lẹkawa yiyayi lọtumajạuwa. "Òodạ aa boong wạ amọọn bạkẹ obạ mwạ, amọọn kayena nạ yomung yowuuyi obạ nwạ
55002012	Òodạ aa boong wạ amọọn kọi lokạ tạ yoyeni komạmmạ, amọọn nạ yomung kayena yọkpamma obạ nwạ. Òodạ aa boong wạ amọọn kaanga ẹ nwạ kayena nạ ọkaanga mọọn, nwạ nạ osii mọọn,
55002013	Òodạ aa boong wạ amọọn bi woolfạnnạ yooyeni, nwạ ọyau kạ awoolfạnnạ, ọsẹnga obaa nwạ libeem ọọpaa okạạ wool liwẹ."
55002014	Kọu lokạ yabalai bẹ bloong bimin kạ lokạ jạ Ọbasẹ, atalai bẹ kotung, ẹkaang nnạ yanạngi kạ abloong kẹkangaa. Ẹkaang imina boong yiyayi eenại, odạ ekạkạwại kẹ yanẹn bạ yakalai kaa kotung.
55002015	Jaaka dạ nạ akoowạ wool liwu akạạ Ọbasẹ aa onạnạngnẹn wạ obi lẹnẹnjẹẹn ooyeni kạ yonạnạng yọwẹ, wạ okpei likạạ lọtumajạuwa. Kạ eti imin Ọbasẹ ẹtẹẹm nạ ẹdaal ẹ obạ awu.
55002016	Wau adoo kọtọnga kẹkangaa kạ kotoo yanẹn yawuumai yadoi Ọbasẹ.
55002017	Kọtọnga kẹkangaa kodạ aa kẹpaa sạ keebi jang kẹdaali. Mạ yanẹn bimaa yapoo yadạ Imẹnayọs obạ Filetọs.
55002018	Yakoowạ bimaa yapoo yadoo kẹ lọtumajạu, yakpe yanẹn yajiyi yanẹn yaplọka kẹ kạ lobạ oblạ kạ aajaa yafii kẹ woolfạnnạ jạ yanẹn bidi.
55002019	Odạ likạạ jạ Ọbasẹ libeeyi litawa aa kẹtọnọọma sạ kẹtawa, jang jẹ ayuu, kọtọnga kimin kạ yafọngi kaa yajạu "aTata oyimạ kẹ bạ yadạ bạ yawẹ" obạ "ọnẹn wanwanaya wạ ojại odạ wạ aTata tạ ọwau odoo kebungạbung."
55002020	Kạ ẹtọ yạ edạạmi yepoo bạ yatoo gool obaa siliva yanạng mbạ mbạ oodạ yẹyau kaa, odạ bidi yatoo mkpoti obaa kẹsẹkpọ yanạng bidi odạ tạ yatạ yanạng ọtuuma, yepoo bidi odạ yepoo bidi odạ tạ yatạ yanạng boong wạ oobi ọtuuma oodạ.
55002021	Ndạ odạ aajaa obạ yanẹn. Ọnẹn wanwanaya wạ ọwai kẹ odoo boong bungạbung nạ odạ aa kepoo sạ yatoo yanạngi ọtuuma ọsẹnga obaa oyooyi wool liwẹ, ẹdọ odạ ọtuuma okạạ Tata ọwẹ oyonnạ ẹ kẹ wool tạ yatoowạ ẹ yanạng yonạnạng dindinạ banbanaya.
55002022	Wau adoo adẹẹyi bungạbung yạ ẹnẹnya, atooli kẹsangasang, woolfạnnạ, kẹdẹi obaa wọfai, afạnnại obạ yanẹn bạ yakạạmại letu yakạạyi Ọbasẹ obạ ẹtẹẹm yạ ẹsanga kẹ.
55002023	Bọng bọng kaayeni obạ eduuwạduuwạ kaang adạ ayi kẹ abi ẹtaalai lijang.
55002024	Ẹdọ yanạnạngnẹn bạ Ọbasẹ jang yaajaanga. Tạ yadạ dọọ yakạạ ọnẹn wanwanaya oyeni ọfẹya bẹ tạ yakpe, ẹdọ yayeni komạmmạ.
55002025	Mbạ tạ yayọdai yanẹn bạ yabeeyi mkpala mkpala yakạạ ẹ obạ komạmmạ wạ ọdọ Ọbasẹ ọkaam bẹ tạ yasodạ bẹ ntẹẹm, yafi yayimạ lọtumajạu.
55002026	Dạ nạ oblạ maa nạ yayimạ boong, yawau yasẹ kẹ kạ, yẹpaana bạ ọtana wạ odibạ bẹ kẹ tạ yanạng ẹtẹẹm ẹwẹ.
55003001	Kala kotung kạ imin! Yebee kpẹyakpẹ bạ yẹtawa nạ yẹya kạ yewi kpongạm.
55003002	Yanẹn nạ yayeni kekạạm, kọdọdọngatikpọọl limaana, bạ oyin bẹ kạ odạmmi obạ ẹnẹẹn, yakạạyi yanẹn yẹẹnfa, yatawa letu yakạạyi bạ yaatẹ obạ bạ yaaka. Saam kạ ntoom mbẹ yaayeni. Mbạ soosoo yanẹn bạ Ọbasẹ yaadạ.
55003003	Mbạ kẹdẹi yaayeni, keblạ kẹ kaa kekạạ yaayeni yatọngai, litọnga bungạbung yẹgẹnai ọnẹn, woolmaan yaayeni, ntẹẹmbil, bloong bạ yẹyiyi bẹ yẹẹdẹẹ.
55003004	Yanẹn nạ yatạ yẹkpaani yablangai yanẹn, yanạng boong wanwanaya, ekutẹẹm yaayeni, ẹnẹẹn, nạ yayeni kẹdẹi awoolmunna kẹtaa kẹ sạ Ọbasẹ.
55003005	Nạ yanạng bloong aa yanẹn bạ yabi Ọbasẹ yanaani, ẹdọ yasi ẹfa yạ Ọbasẹ. Wau adoo yanẹn bimin.
55003006	Bidi yatạ yokpekpe yọbẹ libeema yamlenni kạ mfatọ, yanạngi banẹẹn tạ yatooli bẹ. Banẹẹn bimin yamẹẹm kạ yọbala, yatạ atoo aboong bungạbunga, mbạ yawuuyi obạ adẹẹyi soosoo.
55003007	Banẹẹn ku bimaa yatootolại yokpekpe yọpẹyọpẹ kebee sansanaya odạ lọtumajạu yaayimạ.
55003008	Adạ aJenis obạ Jambiris yani kpala Mosisa, aajaa kayena yanẹn bimin yani kpala lọtumajạu, yanẹn bạ ntẹẹm mbẹ mbi nyiyi, bạ yabi woolfạnnạ lọtumajạuwa yaayeni.
55003009	Odạ mbạ jang kepạạlạpạạl yaakọu ọsẹnga obaa ọnẹn wanwanaya nạ okạạ dạ yadạ yẹnẹndạdu aa dạ oni dạbạ ẹ okạạ Jennis obạ Jambiris.
55003010	Odạ awu ayimạ kẹ yokpekpe yọmi, yenại yẹmi, obạ boong wạ nwooyi kạ etoom, awu atạni kẹ woolfạnnạ limi, komạmmạ kọmi, kẹdẹi kẹmi obaa kebeeyi kẹtawa kẹmi.
55003011	Awu kayena ayimạ kẹ likpakpawai limi obạ libini limi. Awu ayimạ kẹ bloong ebạạ bạ yedạbạ bẹ kẹ yekạạ m daa Antiyọk, Ikoniyum obạ daa Listira, obạ likpakpawai ebạạ jạ nnaani kẹ. Odạ aTata ọkaam kẹ mạ abloong bimina ebạạ.
55003012	Kạ lọtumajạu yanẹn ebạạ bạ yawoi tạ yawuuyi etoom kẹbasẹa kạ kofạnạnạ obaa aKrais Jisẹs nạ yanaan likpakpawai.
55003013	Odạ yẹnẹn bungạbung obạ yakpaaninẹn nạ yakuuyi lokạ kạ yebungạbung bạ yebuuwạ yẹta maa, yanạngi yanẹn yẹkpaani, yanẹn yadọyadọ yanạngi bẹ yẹkpaani.
55003014	Odạ kạ awu, kọu lokạ kạ lọtumajạu jạ yakpe ọ kẹ ayeni ayoo kẹ kạ lọtumajạu kaani. Awu ayimạ kẹ yanẹn bạ yani dạ yakoowạ yawu.
55003015	Awu ayimạ kẹ abi kạ adạ wẹẹnwẹẹn yakpe ọ kẹ likạạ jạ Ọbasẹ. Jạ libạng tạ likạạ ọ yoyimạyimạ bạ nạ yonạng ọ ayeni nkaami oblạ kạ woolfạnnạ kạ aKrais Jisẹs.
55003016	Bloong ebạạ bạ yafọngi kẹ kạ nwẹnẹ yạ nsanga kẹ, yafọngi oblạ kạ ẹfa yạ Ọbasẹ adạ nwạ okoowạ bẹ kẹ tạ yafọng. Ẹdọ lidạ ọtuuma kạ yokpekpe lọtumajạuwa, tạ liyọda kẹ yanẹn kạ yebungạbung, liyọda kẹ yanẹn kạ ublana, yatạ yakạạ yanẹn ekoo kạ etoom yạ ẹyiyi kewuuyi.
55003017	Oblạ kạ eti imin ọnẹn ọtọọngai Ọbasẹ kobạngạ kobạngạ oyeni owuowuwu tạ onạng yonạnạng yiyayi banbanaya.
55004001	Ẹdọ ami nluuwai ọ obạ ẹtẹẹm ẹmi ebạạ, kạ lokạ jạ Ọbasẹ obaa jạ aKrais Jisẹs, wạ nạ okpe ikpe okạạ yanẹn bạ yabi yaabạ obaa bạ yabạ kẹ kạ lewi jạ nwạ nạ oyạ maa kạ kọkpamma kọwẹ.
55004002	Yin likạạ jạ Ọbasẹ. Kọu lokạ kạ kebee kẹyiyi obaa kạ keebi kẹẹyiyi, kạ komạmmạ kạ yokpekpe dindinạ bimaa atạ ayọọla, ayeni akạạ kobi, ayeni atawa yanẹn yawu ntẹẹm.
55004003	Kebee kefunikẹn sạ yanẹn nạ yajạu kotung yaakala yakạạ yokpekpe lọtumajạuwa. Mbạ nạ yatooli adẹẹyi abẹẹ, ẹdọ yawoo bẹ yakoowạ bạ nạ yayin bẹ boong wạ mbạ yawooyi tạ yapuuwạ.
55004004	Mbạ nạ yaplạm kẹ tạ yaakala kotung yakạạ lọtumajạu, ẹdọ nạ yaakala kotung yakạạ odạ yokpekpe kẹkanga.
55004005	Odạ awu ayeni tạ akummạ kẹ wool liwu kạ aboong wanwanaya ebạạ. Yeni komạmmạ kạ libini jạ nạ anaan kạ eti yạ Ọbasẹ. Nạng yonạnạng bạ yodạ tạ alaayi lẹkawa yiyayi jạ Ọbasẹ. Nạng yonạnạng yọwu ebạạ aa onạnạngnẹn wạ Ọbasẹ.
55004006	Odạ ami, kebee kebạngạ kẹ sạ oyoom tạ yablẹẹ etoom ẹmi aa yatu ẹyauwa yạ yakạạyi Ọbasẹ. Kebee kebạngạ kẹ sạ ami nạ ntạ mblạ kẹ mạ etoom imin.
55004007	Ẹdọ ami nnạng kẹ koyuu kạ kọyiyi, ami nwẹkẹ ẹpaal ẹmi ketuukạ, ami kẹ nwọọna.
55004008	Ajajimina kọmlẹnga kọmi, kạ kodạ kọbọọl jạngạ kạ nạ okạạ bimin bạ yayau kạ mblemạ obạ nwạ wạ odạ kekpe ikpe kạ eti yạ ẹyiyi nạ okạạ m lewi jạ ledẹẹn kẹwọọna kẹwẹ. Kọmlẹnga kimaa ami ami oodạ kọyau kokạạ, kọyau kokạạ yanẹn ebạạ bạ ọdẹẹyi tạ yakpenạ yakạạ keyạ maa kẹwẹ.
55004009	Jaaka dạ nnạ asẹẹl ọsẹsẹẹl apạnạ m kẹn ẹpaalẹpaal.
55004010	aDẹmas osii m kẹ ọsẹnga obạ kẹdẹi sạ nwạ oyeni obạ abloong etoomma imin. Nwạ oblạ kẹ ọkọu dạ aTẹsẹlonika. aKirisen oblạ kẹ ọkọu dạ aGalesiya ẹdọ aTaitus oblạ kẹ ọkọu dạ aDalmatiya.
55004011	aLuk nwạ nwạ ọyau obạ ami. Woo Maka yabọọma obạ nwạ yafukẹn, ọsẹnga obaa nwạ nạ ọkaam kạ yonạnạng bimaa.
55004012	Ami ntoomi Tikikusa tạ ọkọu dạ Ẹfisọs.
55004013	Kạ awu afunikẹn tạạ kẹn ẹkọblami ẹmi atọọla yạ nni kạại Kapusa tạ ọmaana maa dạ aTrọwas. Yeni atạ kẹn nwẹnẹ mmi, ẹbaniban yạ yatoo ntẹẹnkpa yanạng.
55004014	Alẹjanda wạ otoo mkpakau onạngi yonạnạng, onạngi m kebungạbung sạ kedeen. Ọbasẹ nạ ọmlẹnga ẹ adạ kebungạbung sạ nwạ onại kẹ kedạ
55004015	Awu maana ọ wool obạ nwạ, ọsẹnga obaa nwạ obebenại mkpala okạạyi oyinạ wạ Ọbasẹ wạ amọọn nạngi.
55004016	Kạ kekạlạeti kạ yanitoo m yayạ kạ lokạ jạ kekpe ikpe, ọnẹn wana maa oodạ wạ onibeeyi obạ ami. Mbạ ebạạ yawai yadoo m. Mbeemi Ọbasẹ bẹ bloong bimin nnạ oofukạ okạạ.
55004017	Odạ aTata ọya kẹ obạ ami, ẹdọ oyeni okạạ m kẹ ẹfa ọkaama Ọbasẹ okạạ ẹfa yạ ewuu owuwu tạ ntạ nnạng lẹkawa yiyayi lẹwẹ nkạạ yanẹn ebạạ bạ yabi Ju yaadạ tạ yapuuwạ, ẹdọ yataali m kẹ kạ ẹma yạ ẹkpẹ.
55004018	Ẹdọ Ọbasẹ nạ ọkaam kẹ kạ yebungạbung ebạạ oyeni odạạli m otạ ọkọu kạ Lọbọọlkạm lọwẹ kạ kawọng. Kẹbọọl tạ keyeni ẹ kạ ayoyo obaa kạ ayoyo! Tạ odạ aajaa.
55004019	Ami nkại Prisiliya obạ Akwila lẹdẹ, obạ ẹfatọ yạ Onẹsiforus.
55004020	Erastus ọyau dạ aKọrẹnt, ẹdọ ami ndooyi Trọfimusa dạ aMẹletus, ọgẹna nwạ ọyau kạ apeen.
55004021	Jaaka dạ nạ ọfẹya ọ ayạ kẹ maa kebee kekoowa mmạ keyạ maa. Eubulọs, Puden, Lainus obạ aKlaudiyọs yakạạyi baa lẹdẹ. Aajaa kayena bẹẹnawọu bikin ebạạ.
55004022	aTata tạ ọya obạ lidạn libaa. Kokoolạ kạ Ọbasẹ tạ kọya obạ abaa ebạạ.
56001001	Ami aPọọl otoomnẹn wạ Ọbasẹ obaa ketạdạ letu wạ aKrais. Opimạ m, otoom tạ nkaam woolfạnnạ jạ yanẹn bạ Ọbasẹ opimạ kẹ obaa tạ ndạạli bẹ eti ntạ bẹ nkọu kạ lọtumajạu kẹbasẹa kẹmọọn,
56001002	lọtumajạu jimin lomeeni kạ ayẹẹn kẹnẹnna etoom ayoyowa. Ọbasẹ, wạ obi jang libeem ọọpaa, ọwaki ẹ etoom imin okạạ mọọn, mmạ omung obolạ ekpoon.
56001003	Ẹdọ kebee kebạngạ ọyaala yẹ kạ kotoom kọwẹ. Kotoom kimaa nkạạ okạạyi m, ẹdọ nyin nkạạyi yanẹn oblạ kạ kẹkpawa sạ Ọbasẹ, ọkaaminẹn ọmọọn.
56001004	Ami nfọngi nkạạyi Taitusa, wẹẹn ọmi dẹnẹnẹ kạ awoolfạnnạ jạ amọọn fạnạnạ kaa min. Ọbasẹ wạ odạ Uwọu obaa aKrais Jisẹs wạ odạ ọkaaminẹn ọmọọn tạ okạạ baa kokoolạ obaa wọfai.
56001005	Ami ngana ọ kạ lẹsẹkpạlạ lowia jạ aKirẹt, oblạ maa nạ abaan kẹ bloong bạ yemungạ kaa kenại, ayeni apimạ yanọtam ikọbasẹa kạ lopoon janjanaya. Balai yọ yẹkpawa bạ nkại baa.
56001006	Ọnẹn wạ odạ ọnọtam kạ ẹtọ ikọbasẹa mpidạ nnạ ooyeni, tạ ọbẹẹ yanẹẹn wana, bẹẹnna kayena tạ yadẹya kẹ kạ Ọbasẹ, mbạ nnạ yakpoomạ kạ lẹmaana lamalama obaa etufa.
56001007	Adạ yanọtam kạ ikọbasẹtọ yadạ bạ kẹkpamma yonạnạng bạ Ọbasẹ, mpidạ nnạ yayeni. Jang wool libẹ nnạ yakạạ aa yatuum yadạm obidạ tạ yayeni kọtẹẹmpọọwa, obidạ tạ yadạ yatuwạtuạ obidạ tạ yadạ yadạmạdạmạ, obidạ tạ yadạ bimin bạ yayeni ẹmaandọdọngati.
56001008	Tạ odạ ọnẹn wạ ọnaai yaseen oyeni lẹdẹẹyi obạ boong wạ ọyiyi. Tạ oyeni itunẹ ọtọngai lọtumajạu, owuuyi kạ kẹsangasang oyeni okpenại wool liwẹ.
56001009	Tạ odibạ ọtawa oyinạ lọtumajạuwa wạ yanẹn yapeeyạ kaa ngạm, adạ yani kpe bẹ kẹ, mạ nti imaa, nạ ọfẹya ọ atạ yokpekpe bimin lọtumajạuwa atawa yanẹn ntẹẹm, ayeni atạ akaanga obạ bạ yabeeyi mkpala mkpala yakạạ lẹkawa yiyayi jimaa.
56001010	Ọsẹnga obaa bạ yabeeyi mkpala mkpala yakạạ oyinạ imaa yatuum yasoo, ẹbaniban bạ yasodạ bẹ kẹ ntẹẹm bạ yanidạ bạ yooyi kẹbasẹ sạ aJu, bạ yapai abeem obạ koduuwạduuwạ tọnga kọbẹ.
56001011	Ọbọọwa kẹ tạ yonạng bẹ yakoomạ litọnga libẹ, ọgẹna mbạ yalaayi kẹ mfatọ, adạ yakpei boong wạ yafi bi yaakpe, ẹdọ ebạạ odạ kạ legạn bungạbung limaan kenạngia.
56001012	Odạ ọnẹn wana wạ oblạ dạ aKirẹt kạ awool liwẹ ojại, "Yanẹn bạ yablạ dạ Kiret yani dạmại yabeembemạ, ntẹẹn likoola yạ mbuuwạ ẹtẹẹm obaa yabininẹn bạ yadạ yajijiyạ."
56001013	Kejại simin odạ lọtumajạu, kạ legạn jimin ayeni tạ atọnga obạ mbạ kaani, oblạ maa mbạ nạ yayeni woolfạnnạ jạ litawa ọtawa,
56001014	Ẹdọ yakoomạ kotung kẹkala kạ yokpekpe bạ aJu obaa yẹkpawa bạ yeblạ dạ kọbọọ kạ yanẹn bạ yasi kẹ lọtumajạu.
56001015	Boong wanwanaya ọsanga ọsanga okạạ yanẹn bimin bạ yasanga kẹ, odạ boong kaa odạ wạ ọsanga okạạ bimin bạ yajina yayeni kebi kẹdẹya ọsẹnga obaa ntẹẹm mbẹ obaa yọbala yọbẹ bạ yakạbi kẹ
56001016	Mbạ yabala bẹ yajạu yayimạ kẹ Ọbasẹ, odạ yenại yẹbẹ yekoowạ yejạu aajaa oodạ. Yayeni lẹkọnni obaa etufa, ndạ yabạbạng tạ yanạng bọng bọng wạ ọyiyi.
56002001	Odạ awu ayoom tạ akpe boong wạ ọdẹya kẹ obạ yokpekpe bạ yọyiyi bạ Ọbasẹ.
56002002	Kpe yanọtam tạ yayeni itunẹ yawuuyi kạ nti yạ nnạ yanaan kọgabi, yakpenạ wool libẹ, yabee yatawa kạ awoolfạnnạ libẹ, kẹdẹi obạ komạmmạ.
56002003	Okpo dạ mạ nti imaa, kpe yanọtam banẹẹn tạ yayeni lẹmaana aa banẹẹn bạ yawuuyi etoom yạ ẹsanga kẹ. Mbạ liblaya nnạ yanại obidạ yadạ yatuwạtuạ. Mbạ tạ yakpe boong wạ ọyiyi,
56002004	Dạ nnạ oblạ maa yakpe banẹẹn poipoibẹẹn obạ yadạm yabẹ obaa bẹẹn yabẹ tạ yadẹ bẹ,
56002005	Tạ ọfẹya bẹ yakpenạ wool libẹ yayeni yasanga obaa tạ yadạ banẹẹn bạ ọfẹẹ tạ yakpenạ ntọ mbẹ. Yayeni yọmaanayu, yayikaa wool libẹ yakạạyi yadạm yabẹ. Oblạ maa ọnẹn maa nnạ odạ wạ nnạ ọtọnga kebungạbung okạạ lẹkawa yiyayi jạ leblạ kạ Ọbasẹ.
56002006	Okpo dạ mạ eti imaa baa kpe bẹẹndạmbẹẹn tạ yakpenạ wool libẹ.
56002007	Kạ abloong ebạạ awu kạ awool liwu nạ adạ kokoowạ lẹmaana yiyayiya kenại kạ akpei yanẹn yokpekpe, kpe obạ ẹtẹẹm yana.
56002008	Tạ likạạ jạ liwuuyi etoom jạ nnạ yajạu kaa mfẹ yasạmại oblạ maa yakọkọnanẹn yabaa nạ yanaan jẹẹn adạ nnạ yajạu boong ndạ wana wạ obuuwạ yayeni wạ nnạ yajạu ọgẹna mọọn.
56002009	Yafooli tạ yayikaa wool libẹ yakạạ bạ atata yabẹ yayeni yanạng ntẹẹm tạ ndaal bẹ kạ abloong ebạạ. Mbạ jang bạ atata yabẹ ẹma nnạ yatọnga yakạạ,
56002010	baa bẹ seel kawuu, mbạ tạ yaduukạ yakoowạ yajạu mbạ yayiyi ọyiyi yayeni yabạngạ kẹ ngạm kepeeyạ. Oblạ maa yanẹn yakạạ kạ yokpekpe bạ yọgẹna Ọbasẹ wạ odạ ọkaaminẹn mọọn kạ abloong ebạạ bạ amọọn nạngi.
56002011	Ọgẹna Ọbasẹ ọyaala kẹ kokoolạ kạ mkaami yạ yanẹn ebạạ.
56002012	Kokoolạ kimaa kokpe mọọn tạ yọganna nti yạ mbi yạ Ọbasẹ ndạ, obaa lẹdẹẹyi ekpoonna, yoyeni yawuuyi kạ awool kekpenạ, yọtọnga lọtumajạuwa, yoyeni yowuuyi etoom mạ ekpoon imina aa yanẹn bạ Ọbasẹ ọkala.
56002013	Adạ amọọn koomi lewi jạ Ọbasẹ oyonnạ kẹ jạ amọọn nẹna kaa yẹẹn, kebee sạ kẹbọọl sạ Ọbasẹ wạ odeen obaa ọkaaminẹn ọmọọn Jisẹs Krais nạ oyạ maa.
56002014	Nwạ okạại wool liwẹ ọgẹna mọọn, dạ nnạ ọwali mọọn kẹ kạ kutan ebạạ oyeni onạng mọọn yodạ yanẹn bạ yasanga kẹ bạ yadạ bạ yawẹ nwạ nwạ, oyeni ọdẹẹ bẹ kaani tạ yanạng kẹyiyayi.
56002015	Baa kpe bloong bimin yayeni yatạ mfa ebạạ ebạạ adạ abaa tawai yanẹn bạ yapuuwại baa ntẹẹm yayeni yaajaangai obạ mbạ. Baa kadẹya ọnẹn ndạ wana okạạ baa bẹlẹbẹlẹ.
56003001	Yimại yanẹn yabaa tạ yayikaa wool libẹ yakạạ yanẹn bạ yayau kạ kọkpamma obaa kạ mfa, tạ yamẹẹm letu yakạạ bẹ, yayonnạ bẹ tạ yanạng kẹyiyayi kạ nti ebạạ.
56003002	Baa yin bẹ yabi ọnẹn wanwanaya kebungạbung nnạ ọtọnga okạạ ọnẹn wana wana, odạ tạ yayau kạ ọfai yajạu koyuu koyuu yaanạngi, yayeni lẹmaana jạ ledạ dọọ yakạạ ọnẹn wanwanaya.
56003003	Ọgẹna amọọn kạ awool limọọn yoni dạ yaduuwạduuwạ kạ kebee sana, yọtawa letu, yoyeni yọblana kẹ bloong kenại. Amọọn yodạ yafooli kạ lẹdẹẹyi awoola obaa kẹnẹ sansanaya. Yọkuuyi lokạ yowuuyi kạ kẹkọnga obaa lekạkạjẹẹn; yọkọọni yanẹn, mbạ yakọnni mọọn.
56003004	Odạ kebee sạ yọmaanayu obạ kẹdẹi sạ Ọbasẹ wạ odạ ọkaaminẹn ọmọọn nạ kemạnnạ kẹ maa.
56003005	Oblạ kạ ekutẹẹm ẹwẹ yọnaan nkaami. Òodạ aa kạ ọsẹng obạ yenại yiyayi bạ amọọn nại kẹ, odạ Kutumadạn kokạại mọọn kẹmaana kẹpẹkẹpẹ obạ etoom ẹpẹẹpẹ, oblạ kạ nwạ okokowại mọọn kẹ.
56003006	Ọbasẹ okuudạ mọọn kẹn Kutumadạn kạ lẹmina oblạ kạ aJisẹs Krais ọkaaminẹn ọmọọn.
56003007	Oblạ maa ọsẹnga kạ kokoolạ kọwẹ, obạngạ ọyọọda mọọn kẹ obạ Ọbasẹ, yoyeni yọnaan etoom ayoyowa yạ amọọn nẹna kaa yẹẹn.
56003008	Kotoom kimin kodạ lọtumajạu, nwooyi ọ tạ agạnạ kaa ẹfa atạ atọnga bloong bimin oblạ maa yanẹn bạ yayooyi kẹ Ọbasẹ kạ lọtumajạu nạ yapạạli tạ yalọọ kebee kẹbẹ yakạạ kẹyiyayi kenạngi. Imin ọyi kẹ odạ ọtuuma okạạ ọnẹn wanwanaya.
56003009	Odạ wau adoo ẹkaang keduuwạduuwạa, kofukạkpọọl kạ kọbanga mmaanakaan yạ bạ awọu bạ ijaani, lijaang, obaa koyuu ọgẹna nsọ yạ aMosis keyooyi. Bloong bimaa yedạ kẹkanga, ọtuuma yeedạ.
56003010	Taali ọnẹn wạ ọtaalai kọpọọwa kẹ kotung nti mpoo, ẹdọ kaadẹya tạ amung ayeni bọng bọng tạ anạng obạ nwạ.
56003011	Awu ayimạ kẹ abi lọnẹnku jạ lodạ aajaa ọwau odoo kẹ lọtumajạu, yebungạbung bạ onạngi yekoowại yejạu ọblana kẹ.
56003012	Kebee sạ ami ntoomi daa Atẹmasa obidạ aTikikus nkạạ baa, jaaka yapạnạ m kạ aNikopolis, ọsẹnga obaa ami mpạli kẹ tạ nyạ daa kạ etạạl.
56003013	Nạng dạ ọfọọ tạ akaam Zẹnasa wạ odạ kekpe ikpe obaa aPolosa tạ akaam bẹ. Yamạnạ bẹ kẹ kọsẹnga kọbẹ ayeni akạạ abi mbạ yayeni boong wanwanaya wạ yawooyi.
56003014	Yanẹn yamọọn yayoom tạ yakpe dạ nnạ yakạbi kebee yanạngi kẹyiyayi, oblạ maa nạ yayeni bloong bạ yedạ yikpaa bạ yabi yaayeni, etoom yạ ebi ọtuuma edạ nnạ yawuuyi.
56003015	Yanẹn ebạạ bạ yayau obạ ami yakạạ baa lẹdẹ. Baa yeni yadẹi mọọn yamạnạbam kạ kẹbasẹ, Kokoolạ kạ Ọbasẹ tạ kọya obạ abaa ebạạ.
57001001	Ami aPọọl wạ ndạ ọkpọkọbinẹn ọsẹnga obạ legạn jạ aKrais Jisẹs obạ aTimoti kayena wạ odạ wẹẹnuwọu ọmọọn mfọngi nkạạ Filimọna omạnạwaam kẹdẹiya oyeni odạ wạ amọọn bọọmai yonạngi yonạnạng.
57001002	Obaa ikọbasẹ yạ emlenni kạ ẹtọ ẹwu, nyeni nfọngi nkạạyi Afiya wẹẹnuwọu kẹdẹiya lẹdẹ obaa Akipus okonẹn wạ amọọn bọọmai yonạngi yonạnạng,
57001003	Ọbasẹ wạ odạ Uwọu ọmọọn obaa aTata Jisẹs Krais tạ okạạ baa kokoolạ obaa wọfai.
57001004	Ami nni jiyi Ọbasẹ ọmi tạ ọsaam kebee sansanaya sạ nyii baa yatạm.
57001005	Ọsẹnga obaa ami mpuuwạ kẹ ọgẹna kẹdẹi sạ ayeni akạạ yanẹn bạ Ọbasẹ ebạạ obaa woolfạnnạ jạ ayeni kạ aTata Jisẹs.
57001006	Ami mbeemi kạ yatạm yami mbi kofạnạnạ kạ abaa yeni obạ yanẹn bạ yayooyi kẹ Ọbasẹ kạ lọtumajạu tạ kọkọu lokạ kọtaa maa dạ nạ ofạngạ baa dẹnẹnẹ, ọgẹna nyonnạ yạ amọọn yeni kạ etoom ẹmọọn obạ aKrais.
57001007	Awu wẹẹnuwọu kẹdẹiya yakạạyi m yutẹẹmdala bạ yodeen obaa ntẹẹmfawa, kạ kẹdẹi sạ akoowạ yanẹn bạ Ọbasẹ, anạng ntẹẹm ndaal mbẹ.
57001008	Kạ legạn jạ aKrais, wẹẹnuwọu, nạ ọtawa m kạ awool tạ njạu ọ anạng boong wạ oyoom tạ anạng.
57001009	Ọsẹnga obaa awu atuum adẹi m, mbeemi ọ, ami aPọọl wạ ndạ ọnọtam nyeni ndạ ọkpọkọbinẹn kạ legạn jạ aKrais Jisẹs.
57001010	Ọkaama ami nnạngi lubebeem nkạạyi ọ kạ legạn jạ Onẹsimus, wạ odạ wẹẹn ọmi kạ aKrais, wạ nyeni kebee sạ nyau dạ mkpọkọbi.
57001011	Kạ kebee sạ kẹbọọli kẹ ọtuuma, oodạ okạạ ọ, odạ ajajimin odạ ọtuuma okạạ ọ obaa ami.
57001012	Ami ntoomi ẹ tạ oduukạ ẹ opạnạ ọ kaa ajajimina, adạ ọkuuyi maa ntoomi ẹ obạ ẹtẹẹm ẹmi ebạạ.
57001013	Ofi ọdẹẹ m tạ nyoo wẹ mina obạ ami, mạ nyau mạ mkpọkọbi min ọsẹnga obaa lẹkawa yiyayi jạ Ọbasẹ, oblạ maa ọkaam kẹ kạ letu lẹbaa.
57001014	Dạ obi dạdạ, miin ọdẹi tạ nluuwa baa kạ ẹfa tạ yakaam, nạ oduukạ ọdẹẹ m tạ yanạng aajaa kạ ọdẹi baa.
57001015	Nạ abạngạ ajạu Onẹsimus odooyi baa kaa kạ obee pipiwẹẹn oblạ maa yayeni ẹ kạ kebee sansanaya.
57001016	Ẹdọ ajajimin nwạ ofooli oomung odạ, ọyi ọtaa kẹ ofooli, odạ wẹẹnuwọu kẹdẹiya kạ aKrais. Odạ ọtuuma wạ odeen okạạ m! Ẹdọ nwạ nạ odạ ọtuuma wạ ọtaa kẹ maa okạạ baa, aa odạm obaa, aa wẹẹnawọu wạ obạ kạ aTata!
57001017	Òodạ aa boong wạ akạạ maa ọnẹn imin wạ abaa bọọma yanạngi yonạnạng, baa naan ẹ adạ abaa fi naani m.
57001018	Òobini nại ọ kẹ boong wạ obuuwạ, obidạ otoo wọ kutun, awu dạạli yagạnnạ kạ kutun kọmi aa odạ ami mfi too wọ.
57001019	Ami aPọọl nfọngi imin obạ kọbọọ kọmi, ami nạ mlẹẹnga ọ, kẹ kaayọ kajạu awu kạ awool liwu atoo m kutun.
57001020	Ẹdọ wẹẹnuwọu, mbeemi ọ kọmbọọ tạ anạng kẹyiyayi simin kạ legạn jạ aTata, aa wẹẹnawọu kạ aKrais, nạng ẹtẹẹm tạ ẹdaan!
57001021	Ami nyoo kẹ adạ nfọngi boong imin mbi, nạ anạng boong wạ mbeemi ọ maa kạ lọtumajạu, nyimạ kẹ mbi nạ anạng odạạm ọtaa kẹ maa.
57001022	Kpaa mạ kebee simaa, yonnạ kẹ lekpekpeli jana ayoo akạạ m, ọsẹnga obaa nyeni yẹẹn kẹnẹnna mbi Ọbasẹ nạ ọpọọna yatạm bạ abaa ebạạ yayii, nwọọn mpạnạ baa kaa.
57001023	Ẹpafaras, wạ ọyau kạ mkpọkọbi obạ ami ọsẹnga obaa aKrais Jisẹs, okạạyi ọ lẹdẹ.
57001024	Ndạ yabọọmanẹn yami aMak, Aristakus, aDẹmas, obạ aLuk tutu yakạạyi ọ lẹdẹ.
57001025	Kokoolạ kạ aTata Jisẹs Krais tạ kọya obạ abaa ebạạ.
58001001	Kạ kebee sạ kẹbọọli kẹ, Ọbasẹ otoo yatọnganẹn ọtọnga obaa bạ uwọu bạ ijaani. Kạ nti soosoo obaa kạ nti yạ ndạ bleng bleng.
58001002	Odạ mạ awi kekpongạmma imin, nwạ otoo Wẹẹnna ọtọnga obạ amọọn. Wẹẹnna wạ opimạ kẹ tạ ọnaan bloong ebạạ aa ketu sạ ọsẹng kạ nwạ obolạ bloong ekpoon ebạạ.
58001003	Kẹbọọl sạ kẹwaali kạ awool liwẹ odạ kẹbọọl sạ Ọbasẹ, boong wanwanaya wạ Ọbasẹ odạ nwạ odạ aajaa, otoo likạạ liwẹ jạ liyeni ẹfa otạ odibạ ekpoon ebạạ. Kạ okoi kẹ yebungạbung bạ yanẹn, nwạ ẹdọ ofi ọnọọma ọnọọma kạ Lẹbọọlkạm kawọng dạ kodạmbọọ kạ Ọbasẹ wạ oyeni ẹfa ebạạ.
58001004	Ọbasẹ onại Wẹẹnna tạ odạạm ọtaa kẹ yatoomnẹn yawẹ kawọnga, adạ onại jeen jạ okạại ẹ tạ ledạm lẹtaa yeen abẹ.
58001005	Nwẹ odạ naa otoomnẹn kawọnga wạ Ọbasẹ ojại kẹ, "Awu adạ Wẹẹn ọmi Iyaasi, ami ndạ kẹ awọu." Ọbasẹ oyeni ojạu, "Ami nạ ndạ yaatẹ, ẹdọ nwạ nạ odạ Wẹẹn ọmi."
58001006	Kạ Ọbasẹ oni wooyi tạ ọkọnga kẹn Wẹẹn kạlạeti ọwẹ kạ ekpoon, nwạ oyeni ojạu; "Yatoomnẹn kawọnga bạ Ọbasẹ ebạạ tạ yakạm letu yakạạ ẹ."
58001007	Odạ ọgẹna yatoomnẹn kawọnga Ọbasẹ ojạu, "Ọbasẹ onại yatoomnẹn yawẹ kawọnga tạ yadạ aa kowiyạ onạng yanạnạngnẹn yawẹ tạ yadạ aa lekoonmini."
58001008	Ọbasẹ ọtọnga ọgẹna Wẹẹnna, ojạu: "Lẹbọọlkạm lẹwu nạ lẹyau kạ ayoyo obaa kạ ayoyo! Awu nạ akpamma yanẹn yawu obaa lọtumajạu.
58001009	Kedindinạ nsạ kẹdẹi ọ, ntaa wạ ndẹi, oyeni okạạ o. Kẹ yudala ọtaa kẹ yanẹn ebạạ."
58001010	Nwạ oyeni ojạu obi, "Awu Tata, kạ kemạnạlegạn abolạ ekpoon, ayeni atạ mbọọ nwu abolạ Lẹbọọlkạm kawọnga.
58001011	Bloong bimin ebạạ nạ yejạạm kẹ, odạ awu nạ ayau kạ ayoyo, odạ mbạ nạ yẹwọnga kẹ aa ẹtamkọ
58001012	Awu nạ akpaal bẹ kẹ aa ọnẹn ọkpaali ẹkọblami yạ yadẹi koot; ẹdọ mbạ nạ yepạnạ bẹ kẹ aa nkọ. Odạ awu adạ ani dạdạ ndạ adạ. Awu nạ awuuyi kạ ayoyo."
58001013	Ọbasẹ jang otoomnẹn ọwẹ kawọnga wanwanaya oojại, "Nọọma m dạ lipaa kodạmbọọwa, Tutu ami nnạng kẹ yakọkọnanẹn yawu yadạ kẹlai mfẹ kạ kapiil kawu."
58001014	Yabang yadạ yatoomnẹn ẹdọ o. Mbạ ebạạ yadạ lidạn jạ linạngi yonạnạng likạạyi Ọbasẹ jạ nwạ otoomi tạ likọu likpenạ yanẹn bimaa bạ nạ yanaan nkaami.
58002001	Ọkaama, amọọn tạ yọkala kotung dẹnẹnẹ yokạạ bloong bimin bạ amọọn puu kẹ, oblạ maa nạ yojạu kẹ bloong maa yọyọọ.
58002002	Òodạ aa lẹkawa jạ Ọbasẹ jạ yatoomnẹn kawọnga yakạạyi ọnẹn wanwanaya odạ lọtumajạu kebee sansanaya ẹdọ yanẹn nạ yanaan lotạmạ kạ yabi nsọ yayooyi yayeni yanaan kọmlẹnga etufaa.
58002003	Mbọng nạ onạng mọọn yọsẹ kẹ òodạ aa boong wạ amọọn si nkaami kalakaal imin kạ aTata kạ awool liwẹ oyinni kẹ yanẹn yayeni yataba kẹ yakạạ mọọn, oblạ kạ bimin bạ yapuu kẹ.
58002004	Ọbasẹ kayena ọtaba lẹkawa jimin obạ yẹkalakala bloong, yenại ẹfa kạ liku jạ lisoosoo. Nwạ oyeni okạạyi likạạyi Kutumadạnna kọwẹ adạ ọdẹi yẹ.
58002005	Ọbasẹ yatoomnẹn kawọnga oodạ ọbọi ẹ tạ yakpamma ekpoon ẹpẹẹpẹ yạ efunikẹn, yạ owooyi tạ obolạ kaa,
58002006	Odạ yaduukạ yajạu kẹ kạ likạạ jạ Ọbasẹ dạ apaa yana: "Ọbasẹ mbọng odạ ọnẹn wạ awu abala yọ wẹ o. Ọnẹn etieti wạ awu akpenại agẹna o.
58002007	Kạ obee pipiwẹẹn, awu anạng ẹ tạ ọya kẹ, kạ kebebe ọwẹẹnwẹẹn ọtaa kẹ yatoomnẹn kawọnga. Awu anạng ẹ tạ oyeni kẹbọọl obạ ledạmmi.
58002008	Ayeni anạng ọnẹn tạ ọkpamma bloong ebạạ. Imin okoowạ boong maa oodạ wạ" Ọbasẹ obi kẹ oogạn kạ kapiil kawẹ. Odạ amọọn njẹna aajaa yookạạ dạ ọnẹn ọkpamma bloong ebạạ.
58002009	Odạ yokạạ Jisẹsa, Ọbasẹ onạng ẹ ọyika kạ kebebe ọwẹẹnwẹẹn ọtaa kẹ yatoomnẹn kawọnga kạ obee pipiwẹẹn, oblạ maa ọsẹnga obạ kokoolạ kạ Ọbasẹ, nwạ obạ kạ atu yạ yanẹn ebạạ. Amọọn yokạạ Jisẹsa dạ Ọbasẹ ogạn ẹ kọbọọl jạngạ kẹbọọla obạ ledạmmi ọsẹnga obaa lobạ jạ obạ.
58002010	Bloong ebạạ yeblạ dạ kọbọọ kạ Ọbasẹ wạ obolạ bẹ okạạ wool liwẹ. Nwạ ọkaama ọyi kẹ oyeni ọbọọwa kaa. Ọbasẹ tạ otạ libini soosoo onạng Jisẹs Kraisa obạngạ obạngạ oblạ maa ọsẹnga kạ nwạ yanẹn soosoo nạ yakọọ kẹ bẹẹn bạ Ọbasẹ yayeni yafạnạ kạ kẹbọọl sạ Ọbasẹ. Ọsẹng obạ aJisẹs Krais nwạ odạ imin wạ obạng tạ onạng bẹ yayeni nkaami.
58002011	Amọọn bạ aJisẹs onại kẹ tạ yọsanga kẹ, ajajimina amọọn yoyeni Uwọu wana obạ nwạ. Imaa ọkaam aJisẹs lẹkalajẹẹn ooyeni tạ ọdẹẹ mọọn bẹẹnyaatẹ.
58002012	Nwạ ojại, Ọbasẹ obi, "Ami nạ nyala jeen kalakaal lẹwu kạ lokạ jạ abẹẹnuwọu, Ami nạ ntọọnga ọ kạ kẹwọọyi sạ yanẹn yawu."
58002013	Nwạ oyeni ojạu kaa, "Ami nạ mplạkạ ngạm kạ Ọbasẹ" Ẹdọ oyeni ojạu, "Ami mmạ nyau min obạ bẹẹnbẹẹn bạ Ọbasẹ okạạyi m kẹ."
58002014	Kạ abẹẹnbẹẹn maa ebạạ, yadạdạ yanẹn bạ yatoo amun obạ yayi, nwạ ọkọi kẹ aa mbạ maa, kạ otooli bẹ odạ ọnẹn, dạ nạ oblạ kạ lobạ lọwẹ nwạ okạbi kẹ imin wạ ọmaan ẹfa lobạa wạ odạ ọbọọl wạ lidạn bungạbung.
58002015	Ẹdọ tạ ọwali mbạ bimaa bạ yanidạ yafooli kạ ntoom mbẹ ebạạ, ọsẹnga obạ yọkaal bạ yayeni kạ lobạ.
58002016	Ọgẹna, kạ lọtumajạu, yatoomnẹn kawọnga bạ Ọbasẹ oodạ nwạ ọkaami, nwạ ọkaami bẹẹn bạ Ebraam.
58002017	Imin okoowạ obi, nwạ oyeni kẹ tạ odạ aa bẹẹnyaatẹ kạ eti yanyanaya, oblạ maa nwạ obạngạ tạ odạ kẹkpamma nyau wạ nạ yapeeyạ kạ nwạ obaa wạ nạ otoo bẹ kokuu kạ yonạnạng yọwẹ okạạ Ọbasẹ, mmạ oblạ maa yablạkẹkaa yakạạ bẹ kạ abloong bungạbung yẹbẹ.
58002018	Ajajimina, nwạ nạ obạngạ ọkaam mbạ bimaa bạ yaayoomại ọsẹnga obaa nwạ ọnaan kẹ liyoomạ obạ kọbini.
58003001	Abaa bẹẹnuwọu obaa Bẹẹnnamuka yami, bạ Ọbasẹ oyeni ọdẹẹ kẹ! Baa bala baa Jisẹsa wạ Ọbasẹ otoomi kẹn tạ odạ Kẹkpamma nyau kạ kẹbasẹ sạ amọọn dẹẹya kẹ.
58003002	Nwạ onidạ ọnẹn wạ ọmẹẹmi letu okạạ Ọbasẹ wạ opimạ ẹ tạ onạng yonạnạng yọwẹ adạ aMosis oni mẹẹmi letu okạạ yonạnạng yọwẹ kạ Ẹtọ yạ Ọbasẹ ebạạ.
58003003	aJisẹs yakạạ ẹ aa imin wạ ọbọọwa tạ ọnaan kakadeen kạ kataa kẹ kạ aMosis, adạ kimạạn ẹtọ nạ oyeni kakadeen kạ kataa kẹ ẹtọ maa.
58003004	Ẹtọ yanyanaya odạ ọnẹn omạnạ, odạ Ọbasẹ nwạ omạni bloong ebạạ.
58003005	aMosis onidạ onạnạngnẹn wạ ọmẹẹmi letu okạạ Ọbasẹ kạ nti ebạạ ẹdọ nwạ ọtọngai bloong bạ nạ yedạbạ bẹ kạ lokạ kaa.
58003006	aKrais odạ imin wạ ọkpamma ẹtọ yạ Ọbasẹ. Amọọn yodạ yanẹn ẹtọ ẹwẹa, òodạ aa ọfẹẹ mọọn tạ yọtawa wool limọọn ntẹẹm kạ abloong bạ amọọn nẹna kaa yẹẹn.
58003007	Ọkaama Kutumadạn kọjạu, "Òodạ aa boong wạ abaa puu lemlee lẹwẹ iyaasi
58003008	Abaa baa kẹ ntẹẹm mbaa kaatawa, adạ abaa nninại kạ abaa tawa letu yakạạ Ọbasẹ, kebee sạ abaa ni yoomạ komạmmạ kạ Ọbasẹ dạ kẹsẹkpọnga.
58003009	Ọbasẹ ojại: Dạ apaa yạ abaa awọu yayau yoyoomạ m yayeni yajakai m. Ẹdọ kạ mbantam aapoo yakạạ kẹ boong wạ nnại.
58003010	Imaa ọkaama, ami ọkọnni m obạ ẹmaana kaan imaa, njạu mbi, ntẹẹm mbẹ ntoowại bẹ mbẹngai kẹ kebee sansanaya, ẹdọ boong wạ njại bẹ yaanạng.
58003011	Ẹdọ ami oni kọnni m obạ mbạ mạ nnạng kọwaki mbi, mbạ jang kạ kọmẹẹmma kọmi yaaya."
58003012	Abaa bẹẹnuwọu baa kạạ yajạu yabi ndạ ọnẹn ọbaa wana wana maa nnạ oodạ oyeni kẹtẹẹm bungạbung, obạ kebi keyooyi kạ lọtumajạu sạ nnạ kenạng ẹ osodạ ẹ ọblala Ọbasẹ ngạm.
58003013	Baa kạạ wool libaa ekoo lewi lewi, adạ lekạạ mlee jạ yadẹi "Yasi" kạ likạạ jạ Ọbasẹ, liwạlại mọọn min kọbọọ, oblạ maa ndạ ọnẹn wana kebungạbung nạ kejạu wẹ keenại, ọtawa kẹ ẹtẹẹm ẹwẹ.
58003014	Amọọn ebạạ yosẹng kạ kofạnnạ kạ aKrais òodạ aa boong wạ amọọn maan ọtawa otạ oyạ kekpongạm, yẹẹnkẹnẹna yạ amọọn niyeni kẹ kạ kemạnạlegạn.
58003015	Imin nwạ odạ boong wạ likạạ jạ Ọbasẹ lijại, "Òodạ aa boong wạ awu apuu lemlee jạ Ọbasẹ iyaasi Kạ ẹtẹẹm ẹwu kaafẹli adạ abaa ninại kebee sạ abaa tawa letu yakạạ Ọbasẹ."
58003016	Nwẹ odạ yabang yanipu kẹ lemlee jạ Ọbasẹ mmạ yatawa letu yakạạ ẹ. Odạ, yanẹn bimaa ebạạ bạ yablạ kẹ dạ Ijip yatooli Mosisa.
58003017	Odạ yabang Ọbasẹ oni kọni ẹ obạ mbạ kạ yebạntam aapoo. Oni dạ yanẹn bimaa bạ yanại boong bungạbung, bạ yatọọ yabạ kẹ dạ kẹsẹkpọnga.
58003018	Odạ yabang ọkaama Ọbasẹ ọwai ẹ obi, "Mbạ jang kạ kọmẹẹmma kọwẹ yaamlee." Ọtọngai ọgẹna yabang, odạ mbạ bimaa bạ yatawa letu yakạạ ẹ.
58003019	Amọọn yokạạ yobi mbạ bẹ onifẹẹ tạ yamlee kạ kọmẹẹmma kọwẹ ọsẹnga obaa mbạ kạ lọtumajạu yaayooyi.
58004001	Ọbasẹ ọganna kọwaki oyoo mọọn maa, kạ kodạ, amọọn nạ yobạngạ yọkọu yomlee mạ kogạntali kimaa obạ nwạ. Amọọn tạ yoyeni yọkaal, oblạ maa ọnẹn ojạu maa oodạ kạ kẹwọọyi kẹbaa wạ nạ ojạu kaa omlee mạ kogạntali kimaa.
58004002	Amọọn yopuu wạ kẹ lẹkawa yiyayi jimaa, adạ mbạ kayena yapuu kẹ. Kạ yapuu kẹ oyinạ maa, odạ bẹ uluu wana ookại, ọsẹnga obaa, kạ mbạ yapuu ẹ kẹ kạ lọtumajạu yaayoo.
58004003	Amọọn bạ yọdẹya kẹ nạ yọya kạ kọmẹẹmma kạ Ọbasẹ ọwaki ẹ. Odạ bimin bạ yabi yadẹya ojại kạ akọkọna ami, "Nwaki m mbi mbạ jang kạ kọmẹẹmma kọmi yaaya, okpintạ odạ kạ yonạnạng yọwẹ ekpoon kebolạa yọga kẹ."
58004004	Yafọngi kạ likạạ jạ Ọbasẹ yajạu, "Kạ awi atạạnapoowa Ọbasẹ ọmẹẹmma ẹ kạ yonạnạng yọwẹ ebạạ."
58004005	Adạ otạ ojạu kẹ, "Mbạ jang kạ kọmẹẹmma kọmi yaamlee, apaa yạ mfi kạại bẹ yamẹẹmma bẹ."
58004006	Yanẹn bimaa bạ yani kạlạeti yapuuwạ kẹ lẹkawa yiyayi jimaa, mbạ kaa yaamlee tạ yayeni kọmẹẹmma kạ Ọbasẹ, ọsẹnga obaa etufa ẹbẹ, yanẹn yadọyadọ yayau kaa bạ yamlee kaa, yayeni kọmẹẹmma kạ Ọbasẹ.
58004007	Ọkaama, Ọbasẹ oyeni odạạli lewi lẹdọlẹdọ, ọdẹ jẹ, "Iyaasi." Nwạ ọtọnga kẹ ọgẹna jẹ kạ yebạntam soosoo bạ yẹbọọli kẹ, otạ Deveda kạ likạạ jạ okạlạeti ojạu. "Iyaasi awu apuu lemlee jạ Ọbasẹ, letu kaatawa."
58004008	Ofidạ aa, aJosuwa otoo kẹ yanẹn bimaa otạ omlee kẹ kạ kọmẹẹmma kạ Ọbasẹ ọwaki ẹ kẹ, Ọbasẹ oofi mung oyeni ọtọnga ọgẹna lewi lẹdọlẹdọ.
58004009	Kạ aajaa ẹdọ kọmẹẹmma kạ kowuu owuwu kokoomi yanẹn bạ Ọbasẹ.
58004010	Ọsẹnga obaa, ọnẹn wanwanaya wạ omlee kạ kọmẹẹmma kạ Ọbasẹ nạ ọmẹẹmma ẹ kạ yonạnạng, adạ Ọbasẹ ọmẹẹmma ẹ kạ yonạng yọwẹ kạ ekpoon kebolạ.
58004011	Ọkaama, amọọn tạ yọjaka kaani tạ yomlee mạ kọmẹẹmma kimaa nnạ yọọdẹya ọnẹn wana wana tạ ọtọọ oblạ kạ nạ otooli kokoowạ kọbẹ ntẹẹmfaa.
58004012	Likạạ jạ Ọbasẹ liwuuyi obạ etoom. Liyeni ẹfa. Njạ lidạm litakẹ ẹkankang yạ etoo likạ lipo, libại kạ mbala mọọn, lipọọwai kẹ kẹnẹn obạ kudạn obaa kạ apaa obạ lidọ. Njạ liyalai lẹdẹẹyi obạ yọbala ntẹẹmma yạ yanẹn, likoowại mọọn boong wạ amọọn dạ.
58004013	Boong maa oodạ wạ nạ oduuwạ ẹ kẹ kạ lokạ jạ Ọbasẹ. Boong wanwanaya wạ Ọbasẹ obolạ ọyau lowạni lowạni kạ lokạ lọwẹ. Amọọn ebạạ nạ yoyin bloong bạ amọọn nại kẹ.
58004014	Kạ amọọn kạạ kẹ yoyeni kẹkpamma nyau wạ odeen wạ obạn kẹ ọkọu kẹ kạ lẹbọọlkạm kawọnga, aJisẹs Wẹẹn wạ Ọbasẹ, ọkaama amọọn tạ yọmaana woolfạnnạ limọọn litawa.
58004015	Kẹkpamma nyau wạ odeen imaa, odạ wạ nạ ọfẹya tạ otoo mọọn kokuu, kạ awool mẹẹmi limọọn ebạạ. Amọọn yoyeni Kẹkpamma nyau wạ odeen nwạ ọtaa kẹ liyoomạ ebạạ, wạ ọnaani kẹ liyoomạ ebạạ jạ amọọn naani, odạ nwạ boong bungạbung wana oonại.
58004016	Ọkaama amọọn tạ yotạ ntẹẹm yạ mbi yọkaal nyeni yotạ yofukẹn yọkọu kạ nkukpa yạ Ọbasẹ apaa yạ kokoolạ kọyau kạ kebee kikpawa.
58005001	Kẹkpamma nyau wạ odeen wanwanaya yapimạ ẹ kạ kewọọyi sạ yanẹn bạ yapimạ kẹ tạ onạng yonạnạng bạ Ọbasẹ kạ atu abẹ tạ okạạ Ọbasẹ litoon libẹ, oyeni oyoo ẹyau yebungạbunga.
58005002	Ọgẹna nwạ kạ awool liwẹ odạ ọnẹn, nwạ ọfẹya ẹ kẹ tạ oyeni ekutẹẹm obạ yanẹn bạ yabi boong yaayi, yayeni yabẹngai kẹ kạ nti mbẹ, kạ ọgẹna nwạ kayena oyeni woolmẹẹmi adạ mbạ yayeni.
58005003	Imaa ọkaama oyooi ẹyau kạ letu lẹwẹ obaa jạ yanẹn ebạạ.
58005004	Ọnẹn maa oodạ wạ odạlại ledạmmi jimin okạạyi wool liwẹ tạ odạ kẹkpamma nyau wạ odeen, Ọbasẹ oyeni tạ ọdẹ ẹ adạ onidẹ ẹ Eerọna.
58005005	Ọkaama aKrais kayena wẹ ledạmmi jạ nạ odạ kẹkpamma nyau oodạạli ọnẹẹna ẹ kạ awool liwẹ, odạ Ọbasẹ opimạ ẹ, obi ẹ, "Iyaasi adạ Wẹẹn ọmi, ami ndạ awọu"
58005006	Nwạ oyeni ojạu dạ lipaa lidọlidọ: "Awu adạ keyooyi ẹyau kạ ayoyoyo, Awu ayau kạ kokpoo kạ aMẹlkizẹdẹk onidạ."
58005007	Kạ aKrais oni yau mạ ekpoon, nwạ oyi yatạm obạ kebạto obạ ayeenyẹẹn obeemi Ọbasẹ wạ oyeni ẹfa tạ okạạ ẹ nkaami kạ lobạ. Ọbasẹ opuuwạ yatạm yawẹ ọsẹnga obaa ọyika wool liwẹ, oyeni ọmẹẹm letu okạạ ẹ.
58005008	Okpintạ odạ kạ odạ Wẹẹn wạ Ọbasẹ, nwạ okpe tạ ọmẹẹm letu oblạ kạ libini liwẹ.
58005009	Kạ kebee sạ onạngi ẹ ọyi ọwẹ kẹ, nwạ osodạ ẹ odạ kemạnạlegạn nkaami kudạnna kạ ayoyo okạạ yanẹn bimaa ebạạ bạ yapuuwại yẹ.
58005010	Ẹdọ Ọbasẹ opimạ ẹ tạ odạ kẹkpamma nyau kạ kokpoo kạ Mẹlkizẹdẹk onidạ.
58005011	Amọọn yoyeni wạ osoosoo tạ yojạu yọgẹna boong imin, odạ otuum ọtawa tạ yonạng ofạngạ baa, ọsẹnga obaa abaa boong jang baa ọsẹli ofạngạ.
58005012	Kebee soosoo keyạ kẹ maa kekạạ baa tạ yadạ yakoowạ, odạ tutumin abaa yawooyi ọnẹn tạ okpe baa lekpekpe kpọng oyinạ wạ Ọbasẹ jạ lekạlạeti. Otu kạ abaa fijii luji jạ lọtawa, tutumin abaa yawooyi tạ yawaa lọbẹwi.
58005013	Ọnẹn wanwanaya wạ oyeni tạ ọwaa lọbẹwi nwạ odạ wẹẹnwẹẹn wạ obi kẹyiyayi obạ kebungạbung ooyi.
58005014	Odạ luji jạ lọtawa lọyau lokạ yanẹn bạ yadạ yanọtam bạ yakpe kẹ wool libẹ tạ yayimạ kopạnạnạ kạ aboong wạ ọyiyi obaa wạ obuuwạ.
58006001	Amọọn tạ yọkọu lokạ ẹdọ kạ yokpekpe bạ nạ yonạng mọọn yokpạli, tạ yọkọnga mọọn kạ ngạm yokpekpe kemạnạlegạna bạ yọgẹna oyinạ wạ aKrais. Amọọn lokạ yoyeni yọkọu tạ yokpe bloong kekạlạetia bạ yedạ kọtẹẹm sodạ, kekạạ yenại kẹkanga yoyoo Ọbasẹ kạ lọtumajạu.
58006002	Obạ yokpekpe bạ yọgẹna kewi blẹẹyi, obạ mbọọ kẹnẹnna, obạ kẹplọka kẹ kạ lobạ, obạ ikpe ayoyowa.
58006003	Amọọn tạ yọkọu lokạ, ẹdọ imin odạ boong wạ amọọn nạ yonạng, oodạ aa Ọbasẹ ọdẹi yẹ.
58006004	Ọọfẹya yanẹn bạ yatọọ kẹ tạ yạsodạ bẹ ntẹẹm yafukẹn. Yanẹn bimaa yaninạ yayeni kẹ kogbongạ, yanaan kẹ kokại kạ Ọbasẹ, ẹdọ yanaan kẹ kotoon Kutumadạnna.
58006005	Mbạ yatạni kẹ kedindinạ lẹkawa jạ Ọbasẹ obạ ẹfa ekpoonna yạ efunikẹn.
58006006	Òodạ aa yanẹn bạ yadạ aa amin, bạ yawai yadoo Ọbasẹ, ọọfẹya tạ yaduukạ bẹ kẹn yayeni yasodạ bẹ ntẹẹm, ọsẹnga obaa mbạ yamạạni Wẹẹn wạ Ọbasẹ kạ ketipaa kạ eti yana ẹdọẹdọ, yayeni yakạạ ẹ keblenạ lowạni lowạni.
58006007	Ọbasẹ oyonnại lọsẹ jạ ọbasẹ tạạyi kạ kebee sansanaya jạ lokpạlại yokokoon bimaa bạ yodạ ọtuuma yokạạ yanẹn bạ yatuuyi kaa litạạmi.
58006008	Òodạ aa boong wạ lọsẹ jimaa lomeeni okạmạmkạm, njạ kạ abọng bọng lọbọọwa, njạ lobeeyi Ọbasẹ tạ oliim jẹ, ẹdọ ekoon nạ eyeni edoom jẹ kẹ.
58006009	Okpintạ odạ kạ amọọn tọngai aajin, abaa yamạnạbam, amọọn yoyeni kẹ yẹẹnkẹnẹna ọgẹna baa. Amọọn yoyimạ kẹ yobi abaa yayeni kẹ liyonnạ jạ liyiyi oblạ kạ nkaami kudạnna mbaa.
58006010	Ọbasẹ jang ọnẹn kẹkpaani oonại, nwạ jang kẹ yonạnạng yọbaa ọọyọ kạ kẹdẹi sạ abaa koowại ẹ adạ abaa kaami kẹ yanẹn yawẹ, yayeni yakuuyi lokạ yakaami bẹ.
58006011	Lẹdẹẹyi jana jạ amọọn yeni odạ, ọnẹn wanwanaya ọbaa tạ ọkọu lokạ kạ enạnạngfa ẹwẹ yạ nwạ onạngi tutu oyạ kekpongạm, oblạ maa bloong bạ nwạ ọnẹẹna kạ yẹẹn naa yedạbạ bẹ lọtumajạu.
58006012	Amọọn baa yoowoi tạ yadạ yabininẹn, odạ tạ yatiil yanẹn bimaa bạ oblạ kạ keyooyi kạ lọtumajạu obạ komạmmạ kọbẹ yanaan boong wạ Ọbasẹ ọwaki ẹ kẹ.
58006013	Kạ kebee sạ Ọbasẹ onại kọwaki okạạ Ebraamma, kạ ọnẹn wạ odạmmi ọtaa ẹ kẹ oobi maa oodạ, Ọbasẹ ọwaki ẹ kạ nwạ.
58006014	Obi ẹ, "Ami nạ nyonnạ ọ, nyeni nkạạ ọ bẹẹn soosoo."
58006015	Ebraam oyeni komạmmạ, kọwaki kimaa kodạbạ kẹ lọtumajạu.
58006016	Yanẹn yani towại jeen jạ yanẹn bạ yadạmi yataa bẹ kẹ yanạngi kọwaki, oblạ maa ẹkaang ẹbẹ ekạạm
58006017	Ọbasẹ oni wooyi tạ onạng ofạngạ yanẹn bimaa bạ yanaani kẹ boong wạ nwạ ọwaki ẹ obi nwạ jang kẹ yibala yiwẹ oopạnnạ ọkaama nwạ ọwaki ẹ obạ ajeen lẹwẹ.
58006018	Ọbasẹ onạngi aajin ọsẹnga obạ liwaki liwẹ lipoo jạ nạ lijạu jẹ kẹ lipạnnạ ọgẹna nwạ obeembeemạ oodạ. Ẹdọ amọọn tạ yodibạ ọtawa kạ liwaki liwẹ obạ ayẹẹn kẹnẹnna jạ liyau mọọn kạ lokạ.
58006019	Yẹẹnkẹnẹna imina òodạ aa ẹkpakau yạ ẹmaan lidạn limọọn libee litawa, etoo mọọn emlenni dạ lekpekpeli kamleeya ẹtọa yạ Ọbasẹ; yọbọọli kẹ letima ẹkọa yomlee dạ ọsanga kẹ daa.
58006020	Dạ aJisẹs okạlạ mọọn eti omlee kẹ kạ atu amọọn. Nwạ osodạ ẹ kẹ odạ kẹkpamma nyau ayoyowa wạ ọyau kạ kokpoo kạ aMẹlkizẹdẹk.
58007001	aMẹlkizẹdẹk imin onidạ Ọbọọl wạ aSalẹm, oyeni odạ keyooyi nyau wạ odeen wạ Ọbasẹ wạ odạmmi ọtaa kẹ ebạạ. Nwạ opạn Ebraamma kạ ọwọọnni leko jạ ọsuuwa yabọọl, aMẹlkizẹdẹk oyonnạ Ebraamma.
58007002	Ẹdọ Ebraam mmạ okạạ ẹ yipaa fana kạ bloong banbanaya bạ odạạli kạ leko. (Jeen jimaa Mẹlkizẹdẹk lekoowạ "Ọbọọl Kedindinạwa" ẹdọ ọsẹnga obaa kạ odạ "Ọbọọl wạ aSalẹm" jeen lẹwẹ leyeni lekoowạ, "Ọbọọl awọfaiya.")
58007003	Kofạngạ maa koodạ kạ yafọngi yagẹna yaatẹa wạ aMẹlkizẹdẹk obidạ yakaa, obidạ bạ yaatẹ bạ ijaani. Kọfọnga kaa koodạ kọgẹna kẹmaana kẹwẹ obidạ lobạ lọwẹ. Nwạ odạ aa Wẹẹn wạ Ọbasẹ, odạ keyooyi ẹyau kạ ayoyo.
58007004	Baa bala baa dạ aMẹlkizẹdẹk oni dạmi obạngạ. Ebraam wạ odạ Uwọu wạ ọmọọn wạ odeen, okại ẹ yipaa fana kạ boong joo, kạ abloong bạ nwạ otoo ọwọọn leko ebạạ.
58007005	Yanẹn bimaa bạ yablạ kạ emeeni yạ aLivai bạ yadạ keyooyi ẹyau bạ Ọbasẹ, nsọ yạ aMosis mkpai njạu mbạ tạ yanaai yipaa fana kạ boong joo kạ aboong wanwanaya wạ yabi yeni dạ kọbọọ kạ yanẹn bạ Izirẹl, mbạ yanaai dạ kọbọọ kạ yanẹn bạ yadạ bẹẹnyaatẹ, okpintạ odạ kạ mbạ tutu yadạ bẹẹn bạ Ebraam.
58007006	aMẹlkizẹdẹk kạ emeeni yạ aLivai ooni blạ, odạ nwạ ọnaani yipaa fana kạ boong joo dạ kọbọọ kạ Ebraam, ẹdọ oyonnạ Ebraamma wạ okạlạeti ọnaan kạ liwaki jạ Ọbasẹ.
58007007	Adạ ọnẹn wanwanaya oyi kẹ ọnẹn wạ ọnunga ọnaani koyonnạ dạ kọbọọ kạ ọnẹn wạ odeen.
58007008	Kạ ọgẹna bạ keyooyi nyau bạ yanaai yipaa fana kạ boong joo yadạ yanẹn bạ yabạ kẹ. Odạ aMẹlkizẹdẹk wạ ọnaai yipaa fana kạ boong joo dạ kọbọọ kạ Ebraam ọnẹn wạ obi oobạạ adạ likạạ jạ Ọbasẹ lijại.
58007009	Nạ yobạngạ yojạu yobi aLivai wạ abẹẹna yanaai yipaa fana kạ aboong joo, nwạ ọsẹng dạ kọbọọ kạ Ebraam okạạ yipaa fana kạ boong joo.
58007010	Ọsẹng obaa, kebee sạ aMẹlkizẹdẹk opạn Ebraamma, aLivai ọọmaana njẹn.
58007011	Ofidạ aa ọfẹẹ kẹ ẹyau keyooyi yạ aLivai tạ ẹyi ebạngạ obạngạ (ọgẹna mmạ ọsẹng maa yakạạ bẹẹn bạ Izirẹl nsọ) mbọng ofi kaama yawoo keyooyi ẹyau ọdọọdọ wạ ọyau kạ kokpoo kạ aMẹlkizẹdẹk odạ wạ obi kạ kokpoo kạ Eerọn oodạ.
58007012	Ọgẹna òodạ aa yapạnnạ kẹ emeeni yạ abạ keyooyi nyau, nsọ kayena nyeni dạ nạ mpạnnạ yẹ kẹ.
58007013	Ẹdọ aTata ọmọọn wạ ọkaama yọtọngai bloong bimin oblạ dạ yanẹn nsẹkpa bleng, ọnẹn maa oodạ wạ oblạ dạ nsẹkpa imaa wạ oninại kẹ yonạnạng aa keyooyi ẹyau kạ kẹyaunọọma.
58007014	Ọnẹn wanwanaya oyimạ kẹ obi nwạ oblạ dạ aJuda, aMosis yanẹn nsẹkpa imin ooni fuki, kạ ọtọngai ọgẹnai bạ keyooyi ẹyau.
58007015	Boong imin odạbạ ẹ odạ wai, ọgẹna keyooyi ẹyau ọdọọdọ omạnnạ kẹ maa, wạ odạ aa Mẹlkizẹdẹk.
58007016	Yani nạngi ẹ tạ odạ keyooyi nyau wạ obi kạ nsọ yạ yanẹn nsẹkpa yạ aLivai ooblạ odạ oblạ kạ ẹfa yạ etoom ayoyowa.
58007017	Ọsẹnga obaa likạạ jạ Ọbasẹ lijại, "Awu nạ adạ keyooyi ẹyau ayoyowa kạ kokpoo kạ aMẹlkizẹdẹk."
58007018	Nsọ nsẹkpaa yạ nkạlạeti yadạạli yabana daa, ọsẹnga obaa ẹfa nyeni, ọtuuma nndạ.
58007019	Nsọ yạ aMosis boong nnại ọyi obạngạ obạngạ. Ẹdọ ajajimina yakạạ mọọn kẹ yẹẹnkẹnẹna yạ ayiyi yạ amọọn sẹng kaa yofoolạ Ọbasẹ.
58007020	Ọbasẹ onạngi ẹ kọwaki obi aKrais nwạ nạ odạ keyooyi ẹyau kebee obạ kebee, nwạ jang kẹ kọwaki kimaa oonại okạạ bạ keyooyi nyau yadọyadọ.
58007021	Odạ nwạ odạ kẹ keyooyi ẹyau oblạ kạ kọwaki kạ Ọbasẹ ojại ẹ obi ẹ, "Jiova ọwai ẹ kẹ, ẹdọ nwạ wẹ kẹ yọbala oopạnnạ 'Awu nạ adạ keyooyi ẹyau ayoyowa.' "
58007022	Kopạnạnạ kimin konạng kẹ Jisẹsa tạ odạ kọtaba kạ kokpoo kọpẹkọpẹ kạ kọyiyi kọtaa kẹ kokpoo kijani.
58007023	Kopạnạnạ kọdọkọdọ odạ, bạ keyooyi ẹyau kạ kebee sikaa yani soosoo kạ afuka bẹ, ọsẹnga obaa lobạ loni kpayi bẹ kẹ tạ yakọu lokạ kạ yonạnạng yọbẹ.
58007024	Odạ aJisẹs jang yonạnạng yọwẹ aa keyooyi ẹyau ọọganna okạạ ọnẹn ọdọọdọ, ọsẹnga obaa nwạ owuuyi kạ ayoyoyo.
58007025	Ọkaama nwạ obạngạ kẹ mạ ajajimina obaa kạ kebee sansanaya tạ ọkaam kẹ yanẹn bimaa bạ yasẹng bẹ kạ aKrais yapạnạ kẹn Ọbasẹ, ọsẹnga obaa nwạ owuuyi etoom kạ ayoyo tạ odeennạ Ọbasẹ ọgẹna bẹ.
58007026	aJisẹs nwạ odạ kẹkpamma nyau imaa wạ nạ obạngạ okạạ mọọn bloong ebạạ bạ amọọn wooyi, nwạ ọsanga kẹ, nwạ kobi ooyeni, obidạ boong bungạbung kạ etoom ẹwẹ ooyeni, nwạ yapoowa ẹ kẹ obạ yẹnẹn bungạbung, ẹdọ yayeni yagai ẹ yakạạ ẹ ketu sạ kedeen kẹta kẹ ebạạ kạ lẹbọọlkạm kawọnga.
58007027	Bạ kẹkpamma nyau bikin yayooyi nyau lewi lewi yakạạyi wool libẹ kạ kekạlạeti, kạ aboong bungạbung ọbẹ, mmạ yayoo yakạạyi kạ yebungạbung bạ yanẹn bikin. Odạ aJisẹs otoo wool liwẹ oyoo ẹyau kạ eti yana okạạ yanẹn ebạạ.
58007028	Nsọ yạ aMosis mpimạ yanẹn bạ yabi ẹfa yaayeni tạ yadạ bạ kẹkpamma nyau, odạ kọwaki kạ Ọbasẹ koyạ maa tạ kopimạ Wẹẹnna wạ onại ọsanga kẹ kạ ayoyoyo.
58008001	Mina odạ legạn jạ aboong wạ amọọn jiiyi: amọọn yoyeni kẹ kẹkpamma nyau wạ odạ loku jimin wạ ọnọọm dạ kodạmbọọ nkukpa yạ Ọbasẹ wạ odeen kạ kawọng.
58008002	Nwạ onạngi yonạnạng aa keyooyi nyau wạ odeen dạ apaa yạ asanga ataa kẹ ebạạ, yạ aTata omạạn, ọnẹn oodạ omạạn.
58008003	Kẹkpamma nyau wanwanaya yadạạli ẹ tạ otạ litoon obạ ntẹẹn oyoo ẹyau okạạ Ọbasẹ, ọkaama kẹkpamma nyau ọmọọn oyoom kayena tạ oyeni boong wạ nạ otạ oyoo ẹyau.
58008004	Ofidạ aa nwạ oniyau mạ ekpoon, nwạ keyooyi ẹyau ndạ wana oofidạ, ọgẹna bạ keyooyi nyau soosoo yayau maa bạ yayoi nyau yatạ litoon adạ nsọ yạ aMosis njại.
58008005	Yonạnạng bạ mbạ yanạngi aa keyooyi ẹyau kạ lẹyauma yodạ aa boong kosenạa obaa boong wạ òodạ aa kudondong kạ lẹbọọlkạm kawọnga. Imin odạ boong wạ ọkaama Ọbasẹ ọjại Mosisa obi ẹ: "Yimạ abi anại bloong ebạạ adạ yakoowạ ẹ dạ ekpoon."
58008006	Odạ yonạnạng ẹyau keyooyia bạ aJisẹs oninại yodạm yọtaa kẹ bẹ yọbẹ kpaa mạ nti imaa kokpoo kọpẹkọpẹ koblạ kạ nwạ obaa Ọbasẹ kọyiyi kọtaa kẹ kọtam kpoo, ọsẹnga obaa nkạ kobeeyi kạ liwaki abloong bạ yẹyiyi yẹta kẹ ebạạ.
58008007	Ofidạ aa bọng bọng wạ obuuwạ obi kạ kokpoo kạ kokạlạeti oodạ, yafi wooyi tạ yayeni yanạng kaa kokpoo kọdọkọdọ.
58008008	Odạ Ọbasẹ okạạ kobi kạ yanẹn yawẹ kebee sạ nwạ ojại: "Kebee kefunikẹn, sạ ami nạ nnạng kokpoo kọpẹkọpẹ, obạ yanẹn bạ Izirẹl, obạ emeeni yạ aJuda.
58008009	Nkạ nạ koodạ aa kokpoo kimaa, kạ ami nni nại obaa bạ yaatẹ bijani, mạ lewi jimaa jạ ami ndibạ bẹ dạ kọbọọ, ntạ ndạạli bẹ kẹ dạ lọsẹ jạ Ijip, ọsẹnga obaa mbạ yabeeyi yatawa obạ kokpoo kọmi. Ẹdọ ọkaama ami ndạạli m kẹ lokạ dạ mbọọ mbẹ.
58008010	Mina odạ kokpoo kimaa kạ ami nạ nnạng obạ yanẹn bạ Izirẹl, kạ kebee simaa nạ keyạ maa. Ami nạ nngạnạ nsọ mmi kạ yọbala yọbẹ, nyeni nfọọng kạ ntẹẹm mbẹ. Ami nạ ndạ Ọbasẹ ọbẹ, ẹdọ mbạ nạ yadạ yanẹn yami.
58008011	Ọnẹn ọbẹ wana maa oodạ wạ nạ owoo tạ okpe okạmwunẹn, obidạ obạ awẹẹnyaatẹ, ojạu ẹ, 'Yimạ Jiovaa.' Ọsẹnga obaa mbạ ebạạ nạ yayimạ m mạnạ ọ kaa wạ ọnunga, otạ oyạ kaa wạ odeen,
58008012	Ami nạ mblạkẹ kạ yebungạbung yẹbe nkạạ bẹ, ami miin yebungạbung yẹbẹ mmung mmbala."
58008013	Kạ Ọbasẹ ọtọngai ọgẹnai kokpoo kọpẹkọpẹ, nwạ onại kẹ, kạ kekạlạeti tạ kọtaami kẹ, ẹdọ boong wanwanaya wạ ọtammi kẹ oyeni ọwọọna kẹ oyeni tạ ojạu m kẹ.
58009001	Kokpoo kạ kokạlạeti koonni yeni yẹkpawa bạ yẹgẹna Ọbasẹ kẹtọọnga, obạ apaa ntọọnga yạ ọnẹn onại kayena.
58009002	Yamạnạ lẹya maa jạ Ọbasẹ kạ lekpekpeli jạ lekạlạeti jạ yadẹi lipaa jạ lisanga kẹ bloong bạ yeni yẹya kaa onidạ kekoon nọọma obạ okpokolo obạ brẹẹ wạ yatoo yayoo ẹyau yakạạ Ọbasẹ.
58009003	Kạ ngạm yạ lẹkọtima apoowa, lekpekpeli lẹdọlẹdọ jạ yadẹi apaa yạ Asanga ataa kẹ ebạạ leyau maa.
58009004	Mạ kamlee lekpekpelia jimaa onidạ kẹyau nọọma agoola sạ yayau kaa yapọọyi ebạạm yạ yadẹi insẹnsi, kikuul kokpoowa sạ yatoo gool yabọla kẹ ebạạ. Kikuul simaa ketoo ẹsẹẹka yạ edạ gool obạ luji jana jạ yadẹi maana, obạ ẹsanga yạ Eerọn yạ emeeni liwa, obạ awẹnẹta apoo yạ yafọọngi kaa nsọ yạ aMosis.
58009005	Mạ kanẹẹni kikuula simaa yakọọ kaa yetạlạkpa bạ yetoo yẹpẹmi bạ yekoowạ kẹya sạ Ọbasẹ mạ apaa imaa obạ yẹpẹmi yẹbẹ bạ yayala yatạ yakpạnạ dạ apaa yạ yadẹi kẹnọọma ekutẹẹmma. Odạ mọọn ọọfẹya mạ kebee simin tạ yoyin yọwẹ boong wanwanaya kạ ewuuwạ.
58009006	Kạ kebee sạ yabani kẹ boong wanwanaya tạ odạ aajin, bạ keyooyi ẹyau nạ yamlee kạ lekpekpeli jạ lekạlạeti kebee sansanaya tạ yakọu lokạ kạ yonạnạng yọbẹ.
58009007	Odạ kẹkpamma nyau wẹkakạn nạ ọkọu omlee dạ lekpekpeli kamleeya daa, onạngi aajaa eti yana kạ kebạntam sansanaya. Nwạ nạ omlee daa obạ yayi bạ nwạ nạ otạ oyoo ẹyau okạạ Ọbasẹ, ọgẹna wool liwẹ, oyeni oyoo ẹyau ọgẹna boong bungạbung wạ yanẹn yanại kẹ kạ kebi keeyi kẹbẹ.
58009008	Kạ aajaa Kutumadạn kokoowại kojạu kobi eti yạ ẹkuuyi kạ apaa yạ asanga ataa kẹ ebạạ yẹ aakuuwạ njẹn, adạ lẹya maa kekạlạetia obaa bloong bạ yebeeyi kaa yẹyau maa tutumin.
58009009	Mina odạ kokoowạ kạ kẹtọngai kẹgẹnai kebee simin. Imaa okoowạ obi, litoon obạ ntẹẹn yạ yatoo yayoi ẹyau yakạạyi Ọbasẹ mmbạng tạ nnạng ntẹẹm yạ yanẹn bạ yatọọngai Ọbasẹ tạ nyi.
58009010	Bloong bimin odạ bạ yẹgẹna luji, boong waawa, obạ yenại nsẹkpaa yạ ngẹna kọsanga, bloong bimin ebạạ odạ nsọ yạ nyau kanẹẹni kanẹẹni, yạ nyeni tạ nya maa tutu Ọbasẹ onạng bloong ebạạ yedạ yẹpẹyẹpẹ.
58009011	Odạ aKrais oduukạ okạlạ oyạ kẹ maa aa imin wạ odạ kekpamma nyau okạạ bloong bạ yẹyiyi bạ yẹyakẹ min. Lẹya maa jạ nwạ onạngi kaa yonạnạng ledạm lẹtaa kẹ jạ lekạlạeti, jimaa yanẹn oodạ yanại jẹ, odạ njạ boong wana ledạ obạ ekpoon imin yạ yabolạ obolạ.
58009012	Kạ kebee sạ aKrais ọbọọli mạ lẹya maa jimaa, oyeni omlee kạ apaa yạ asanga ataa kẹ ebạạ, omlee kaa eti yana ebạạ, nwạ yayi bạ mbu obidạ bạ mpaam oonitoo oyoo ẹyau, nwạ oduukạ otạ yayi yawẹ otạ ọnaan nkaami ayoyowa okạạ mọọn.
58009013	Yayi bạ mbu obạ yapaamdạm obạ litọng, jạ yapaam bẹẹn bạ yapọi kẹ yadạạli yawooyi yanẹn bimaa bạ yabi yaasanga, yatạ yanạng bẹ yasanga, oblạ maa yanẹn bạ yatọọ nsọ nạ yanạng bẹ tạ yasanga kẹ.
58009014	Adạ imin odạdạ lọtumajạu, aajaa ndạ yayi bạ aKrais yanại boong wạ odeen yakạạ mọọn, oblạ kạ Kutumadạn ayoyowa, aKrais ọganna wool liwẹ otạ oyoo ẹyau yạ ẹyiyi okạạ Ọbasẹ. Yayi yawẹ nạ yanạng ntẹẹm mmọọn nsanga kẹ kạ yenại bạ nạ yetạ mọọn yẹkọu lobạ, oblạ maa amọọn yonạng yonạnạng bạ Ọbasẹ etoomma.
58009015	Kạ legạn jimin oblạ kạ aKrais kokpoo kọpẹkọpe koyạ maa oblạ maa yanẹn bạ Ọbasẹ ọdẹẹ nạ yanaan koyonnạ ayoyowa kạ Ọbasẹ ọwaki ẹ kẹ. Imin nạ ọfẹya kenại ọsẹnga obaa lobạ loyạ kẹ maa jạ lonạng yanẹn tạ yawada kẹ kạ yebungạbung bạ mbạ yanại kẹ kebee sạ mbạ yani yau kạ kapiil kạ kokpoo kạ kokạlạeti.
58009016	Òodạ aa boong wạ ọnẹn onại kẹ ẹbaban ẹtọ kamleeya ẹwẹa jang ẹtọ ẹwẹ yaamlee kạ obi oobạ.
58009017	Ẹbaban imaa bọng bọng eedạ kạ ọnẹn imaa ọyau etoom, òodạ aa obạ kẹ kebee simaa nsạ nạ yakọu lokạ yanạng boong wạ ojại.
58009018	Okpintạ odạ kokpoo kijani, boong wạ ọkaama kọyi odạ kotoo yayi.
58009019	Kạ kebee sạ aMosis oyinni kẹ yẹkpawa banbanaya nsọwa ebạạ okạạ yanẹn, nwạ odạạli yayi bạ yetạlạkpa ofạnạ obạ lowi, obạ yugau bạ edạạdạạl yạ ekooli, obạ ketibọọ ketaal sạ yadẹi Isop ọfawa kạ nwẹnẹ nsọwa obạ yanẹn bimaa ebạạ.
58009020	Obi bẹ, "Mina odạ yayi kokpoowa kạ Ọbasẹ ojại baa tạ yayoo."
58009021	Kạ ọwẹ kẹ kạ otoo yayi bimaa ọfawa lẹya maa obaa bloong bạ yatoo yatọọngai Ọbasẹ.
58009022	Kạ lọtumajạu, adạ nsọ njại, boong wanwanaya wạ yafawa kaa yayi, ọyi kẹ, yablạkẹkaa kạ yebungạbung oblạ kạ yayi bạ yakuudạ kẹn.
58009023	Imaa ọkaama bloong ẹtọa lọsẹa bạ yenidạ kosenạ abloong kawọnga nạ yatạ yayi bạ ntẹẹn yanạng bẹ yẹsanga, odạ bloong dẹnẹnẹ kawọnga nạ yatạ nyau keyooyi yạ nyiyi ntạ kẹ yayi bạ ntẹẹn yanạng bẹ yẹsanga.
58009024	Ọgẹna aKrais ọọkọi tạ omlee kạ lẹya maa jạ ọnẹn otoo mbọọ onạng jạ yatiili otitil obạ lẹya maa jạ ledạ lọtumajạu. Nwạ omlee kạ lẹbọọlkạm kawọnga ajajimina ọya kạ lokạ jạ Ọbasẹ.
58009025	Kẹkpamma nyau wạ aJu otoo yayi bạ ẹtẹẹn omleenni kạ apaa yạ asanga kẹ kạ kebạntam sansanaya. Odạ aKrais nwạ kaa ọọkọi omlee otạ wool liwẹ oyoo ẹyau kạ nti soosoo.
58009026	Ofi dạ aajaa, aKrais oyeni tạ ọnaan libini soosoo kạ yabebee yabolạ ekpoon. Ẹdọ ajajimina nwạ odạbạ ẹ kẹn kạ eti yana okạạ yanẹn ebạạ kạ kebee sana obaa kạ ayoyo tạ ọlaa kẹ yebungạbung ebạạ oblạ kạ otoo wool liwẹ oyoo kẹ ẹyau.
58009027	Ọnẹn wanwanaya, oyoom tạ obạ eti yana, ẹdọ kạ ọbọọli kẹ maa odạ ikpe kekpe.
58009028	Kpaa maa nti imaa aKrais kayena, ọganna wool liwẹ aa ẹyau yạ ekạlạeti tạ otạ odạạli kẹ yebungạbung bạ yanẹn soosoo. Kạ nti mpoowa nwạ nạ oduukạ ẹ kẹn tạ otạ letoo aboong bungạbunga oodạ, odạ tạ ọkaam kẹ yanẹn bimaa bạ yakoomi kọkpamma kọwẹ.
58010001	Nsọ yạ aMosis ndạ kudoongdoong kạ kobi koogbongạ kạ abloong yiyayi bạ yefunikẹn kạ lokạ kaa. Nyạ boong adẹnẹnẹa oodạ. Yanẹn bạ yayau kạ kapiil kạ nsọ yayooyi nyau tạ ndạ yana kebạntam sansanaya. Odạ nyau imaa yẹ ọọfẹ tạ nnạng yanẹn bạ yayau yafolạ Ọbasẹ kạ ntọọnga kekạại tạ yayi yawẹ kẹ.
58010002	Òodạ aa nyau nnại yanẹn bạ yatọngai Ọbasẹ tạ yadẹya yasanga kẹ kạ yebungạbung yẹbẹ mbạ ujạufala yamung yaayeni kạ kebungạbung, ẹdọ nyau keyooyi ebạạ nạ nkạạm.
58010003	Adạ imin odạ maa, nyau keyooyi nnạngi yanẹn tạ yabala bẹ yagẹna yebungạbung yẹbẹ kạ kebạntam sansanaya.
58010004	Ọgẹna yayii bạ ẹpaam obạ mbu jang ọọfẹya tạ nlaa kẹ boong bungạbung.
58010005	Ọkaama kạ legạn jimin, kebee sạ aKrais owooyi tạ oyạ mạ ekpoon, nwạ ojại Ọbasẹ obi ẹ, "Awu nyau obạ litoon aawoi. Odạ awu ayonnạ kẹ wool jạ nạ akạạm.
58010006	Ntẹẹn yạ yapọi kẹ ebạạ kạ kẹyaunọọma, obạ nyau yạ yayooyi tạ yatạ yalaa kẹ maa boong bungạbung wọ ẹtẹẹm ọọdaali.
58010007	Ẹdọ ami mạ njạu ọ, 'Kạ ami min Ọbasẹ, tạ nnạng boong wạ awu awooyi m tạ nnạng, adạ yafọngi kẹ yagẹna m kạ nwẹnẹ nsọwa.' "
58010008	Nwạ okạlạeti ojạu, "Awu nyau obạ litoon, obidạ ntẹẹn yạ yapọọyi kạ kẹyaunọọma, obạ nyau yạ yayooyi tạ yatạ yalai kẹ maa boong bungạbung jang awoi, ẹtẹẹm wạ ẹẹdaali obạ mbạ." Nwạ ojại ajin okpintạ odạ kạ nyau imin ebạạ yayooyi yẹ adạ nsọ njại.
58010009	Ẹdọ nwạ ojạu, "Ọbasẹ kạạ ami min, nạ nnạng boong wạ awu awooyi m tạ nnạng," ẹdọ Ọbasẹ odạạli kẹ maa nyau keyooyi yạ nkạlạeti, oyeni oduukạ oyoo maa yạ aKrais.
58010010	Ọsẹnga obaa kạ Jisẹs Krais onại boong wạ Ọbasẹ owoo yẹ tạ onạng, amọọn ebạạ yanạng mọọn yọsanga kẹ kạ yebungạbung, oblạ kạ nwạ ọganna wool liwẹ aa ẹyau kạ eti yana okạạ mọọn ebạạ.
58010011	Keyooyi ẹyau wanwanaya wạ aJu obeeyi tạ onạng yonạnạng yọwẹ kạ lewi janjanaya, oyoo lọyau ku jimaa jana kạ nti soosoo, odạ nyau imaa yẹ ọọfẹya tạ nlaa kẹ yebungạbung.
58010012	aKrais oyooyi ẹyau kạ aboong bungạbung kạ eti yana, ẹyau keyooyi imaa odạ yạ ẹyiyi kẹ kạ ayoyo, mmạ ọkọu ọnọọma ọnọọma dạ apaa kodạmbọọwa kạ Ọbasẹ.
58010013	Daa ndạ ọyau okoomi tutu Ọbasẹ onạng yakọkọnanẹn yawẹ yayau kạ yẹfẹtọ yẹwẹ.
58010014	Ẹdọ otoo ẹyau yana keyooyi, nwạ onạng kẹ yanẹn bạ onạngi kẹ tạ yasanga kẹ kạ yebungạbung yẹbẹ, onạng bẹ yayi yawẹ kẹ.
58010015	Kutumadạn kayena kokạại mọọn oyinạ (kẹnọọma kekạạ kẹwẹ kạ) adạ Jiova ojại:
58010016	"Mina odạ kokpoo kimaa kạ ami nạ nnạng obạ mbạ. Kạ awi yạ nnạ afukẹn Ami nạ nngạnạ nsọ mmi kạ ntẹẹm mbẹ, nyeni nfọng yẹ kạ yọbala yọbẹ oblạ maa yayoo, yayeni yanạng."
58010017	Ẹdọ mạ ojạu, "Ami, miin yebungạbung yẹbẹ obạ yenại yẹbẹ bạ yebuuwạ ami miin mmung mmbala."
58010018	Ọkaama, kạ kebee sạ yablạkẹkaa yakạạ yebungạbung bimin, ẹdọ ẹyau keyooyi kaa eemung eedạ.
58010019	Abaa bẹẹnuwọu, oblạ kạ yayi bạ aJisẹs amọọn yoyeni ẹfa ebạạ tạ yomlee kạ lipaa jạ lisanga litakẹ jạ Ọbasẹ
58010020	Nwạ okuuwạ mọọn kẹ eti ẹpẹẹpẹ etoomma yạ nạ abọọli kạ lekọtima jạ ledạ wool liwẹ.
58010021	Amọọn yayeni keyooyi nyau wạ odeen wạ odạmmi ọtaa kẹ ebạạ, wạ ọkpamma Ẹtọ yạ Ọbasẹ ebạạ.
58010022	Ọkaama yoyeni bloong bimin ebạạ, baa tạ yopạnạ kẹn Ọbasẹ, obạ ẹtẹẹm lọtumajạuwa, yoyeni yowuuyi obạ awoolfạnnạ jạ liwuu owuwu, obạ ntẹẹm imaa yạ nsanga kẹ kạ ujạufala obạ awool jạ yakoi kẹ obạ lowi jạ lọsanga kẹ.
58010023	Amọọn tạ yọmaana yẹẹnkẹnẹna yạ amọọn yeni kẹ atawa ọtawa ọsẹnga obaa Ọbasẹ wạ okạại mọọn kẹ liwaki jang kẹ ooplạạm tạ onạng boong wạ ọwaki ẹ kẹ tạ onạng.
58010024	Amọọn tạ yọbali mọọn yọgẹnai ọnẹn idi obaa idi, tạ yọkaam ọnẹn idi obaa idi, tạ yokoowạ ọnẹn idi obaa idi kẹdẹi, yoyeni yonạng boong wạ ọyiyi.
58010025	Amọọn lẹmaana kọfuka kọmọọn nnạ yọwai yodoo, adạ amaana yạ yanẹn bidi adạ, odạ amọọn tạ yoduukạ yọtawai ọnẹn idi obaa idi ẹtẹẹm kạ eti yạ ẹta kẹ maa, adạ abaa kạạ kẹ Lewi jạ aTata nạ ọwọọn lefoolạ kẹ.
58010026	Òodạ aa boong wạ amọọn yomima yọkọu lokạ tạ yonạng boong bungạbung kạ kebee sạ amọọn kạlạeti yoyimạ kẹ lọtumajạu, ẹdọ ẹyau keyooyi aboong bungạbunga ẹdọẹdọ maa eedạ yạ nnạ ẹlaa kẹ maa boong bungạbung ọmọọn.
58010027	Boong wạ oduukạ omungạ mọọn odạ yọkaal adạ amọọn koomi ikpe kekpe obạ ekoon ntẹẹmbila yạ nạ edoom yanẹn bimaa bạ yabeeyi koyuu obạ Ọbasẹ.
58010028	Ọnẹn wanwanaya wạ obi boong wạ nsọ yạ aMosis njại oonại, nạ yakpe ẹ ikpe, ẹdọ yafali ẹ oblạ kạ kẹnọọma kekạạ sạ yanẹn yapoo obidạ yatele, nạ yafi ẹ kẹ, wẹ kokuu yaatoo.
58010029	Mbọng ẹdọ nạ ọya okạạ ọnẹn wạ odạạli Wẹẹn wạ Ọbasẹ kạ ọnunga o. Wạ odạạli yayi bạ Ọbasẹ kokpoowa bạ yakoi yẹ kẹ kạ aboong bungạbung aa boong pẹpẹlawẹẹn o. Wạ oblenạ Kutumadạn kokoolạ o. Bala ọ lotạmạ jạ nwạ nạ obi ọnaan dạ nạ lobuuwạ lotạnạ.
58010030	Ọsẹnga obaa amọọn yoyimạ kẹ ọnẹn imin wạ ojại, "Ami nạ ntạmmạ, ami nạ ntuukạ ẹ," ẹdọ wạ oyeni ojạu, "aTata nạ okpe yanẹn yawẹ ikpe."
58010031	Òodạ aa boong wạ ọkala kẹ wạ odeen, ọnẹn tạ ọtọọ kạ mbọọ yạ Ọbasẹ wạ owuuyii etoom.
58010032	Baa balabaa dạ onidạ obạ abaa kạ kebee sạ kẹbọọli kẹ. Mạ kebee sạ awi imaa, kạ abaa naani kẹ kogbonga kạ Ọbasẹ, abaa yanaani libini kạ abloong soosoo okpintạ odạ aajaa abaa, kọsuuwa yaanaani kạ lijajawai libaa.
58010033	Kạ yebee bidi abaa yanaani keblenạ obạ likpakpawai kạ lowạni, kạ yebee yẹdọyẹdọ abaa yayonnạ baa kẹ wool tạ yafạnạnạ obạ yanẹn bimaa bạ yanaani kẹ kọbini kạ abaa naani maa.
58010034	Abaa yatooli kẹ yakpọkọbinẹn yanaan libini, ẹdọ kạ yamaan kẹ yoyeyeen yọbaa, abaa yanaan kekpo kẹbaa kạ yutẹẹmdala, ọsẹnga obaa abaa yayimạ kẹ yabi abaa yayeni kẹ boong wạ ọyiyi ọtaa kẹ maa yakạạ wool libaa, wạ nạ ọya maa kạ ayoyo.
58010035	Ọkaama ẹtẹẹmfa yạ abaa yeni kẹ kaadạạli kaadoo, nạ yanaan kọmlẹnga kạ kodedeen.
58010036	Abaa yayeni tạ yayeni komạmmạ oblạ maa yanạng yibala fạ Ọbasẹ, yayeni yanaan boong wạ nwạ ọwaki ẹ kẹ.
58010037	Likạạ jạ Ọbasẹ lijạu, "Kạ obee pipiwẹẹn ọnẹn imaa wạ nạ oyạ maa, nạ oyạ maa nwạ ọọbawa.
58010038	Yanẹn dindinạ yami, dạdạ obi dạ nạ yadẹya yayeni yawuuyi etoom, ẹdọ ọnẹn wanwanaya kạ kewọọyi kẹbaa wạ oduukạ ẹ ngạm, ami ẹtẹẹm miin ẹẹdaal obạ nwạ."
58010039	Amọọn yanẹn bạ nạ yoduukạ mọọn ngạm yokpoo yoodạ, yoduukạ yodạ yanẹn bạ yoyooyi kẹ kạ lọtumajạu, yoyeni kẹ nkaami.
58011001	Woolfạnnạ odạ keyooyi kẹ kạ lọtumajạu kạ aboong wạ abi kẹ akạạ njẹn.
58011002	Ọbasẹ ọtọọngai yanẹn bạ ijaani ọsẹnga obạ awoolfạnnạ libẹ.
58011003	Odạ kạ awoolfạnnạ nkạ amọọn ninaani kofạngạ kẹ, kạ yajại yabi Ọbasẹ otoo LOKẠẠ lọwẹ obolạ ekpoon, ọkaama boong wạ amọọn bạng tạ yokạạ, yani nạngi kaa boong wạ amọọn bi yoobạng tạ yokạạ.
58011004	Odạ kạ awoolfạnnạ njạ Ebẹl otoo oyoo ẹyau yạ ẹyiyi ẹta kẹ yạ aKeen okạạ Ọbasẹ. Kạ awoolfạnnạ liwẹ Ọbasẹ ọnaan ẹ aa kẹnẹn dindinạ ọgẹna Ọbasẹ ọnaan kẹ ẹyau ẹwẹ. Ẹdọ kạ awoolfạnnạ, tutumin Ebẹl ọtọngai okpintạ odạ kạ nwạ obạ kẹ.
58011005	Kạ awoolfạnnạ Ọbasẹ mmạ omung odạạli Ẹnọka otạ oblạ kẹ oni wuuyi etoom yạ ẹdaali Ọbasẹ ẹtẹẹm. Ẹnọk oobạ, Ọbasẹ oduukạ odạạli ẹ otạ oblạ kẹ. Ọnẹn maa oodạ wạ omung okạạ ẹ ọsẹnga obaa Ọbasẹ odạạli ẹ otạ oblạ kẹ.
58011006	Ọnẹn kaa oodạ wạ nạ ọdaali Ọbasẹ ẹtẹẹm kạ oobi woolfạnnạ ooyeni.
58011007	Onidạ woolfạnnạ lininại Nowa tạ opuuwạ ekoo yạ Ọbasẹ yạ ẹgẹna bloong bạ obi ẹ ọọfẹ tạ okạạ yẹyau kạ lokạ. Nwạ ọmẹẹmi letu okạạ Ọbasẹ, oyeni omạạn ukwaa wạ nwạ obạ yanẹn ẹtọ ẹwẹa ebạạ yamlee kaa yayeni nkaami. Kạ awoolfạnnạ nwạ ọfali ekpoon ikpe, ẹdọ osodạ ẹ ọnaan kedindinạ sạ keblạ kạ awoolfạnnạ.
58011008	Onidạ kạ awoolfạnnạ Ebraamma ọmẹẹm letu ọkọu apaa yạ Ọbasẹ ọwaki ẹ kẹ tạ okạạ ẹ aa yoyeyeen yọwẹ oblạ kẹ kạ lopoon lọbẹ dạ ọkuuyi ooyimạ.
58011009	Kạ awoolfạnnạ nwạ onạng kowuu kọwẹ dạ lọsẹ jạ Ọbasẹ ọwaki ẹ tạ okạạ ẹ aa oseen wạ ọyau kạ lọsẹ jạ yaseen, owuuyii kạ akunạ mạ lọsẹ jimaa obaa Aizik, obaa Jekọb bạ yasẹng mạ kọwaki kimaa.
58011010	Ọgẹna Ebraam onikoomi opoondeen wạ Ọbasẹ ọgabi kẹ oyeni omạnạ kẹ opoondeen wạ nạ otạ lẹtọgạn jạ nạ lẹya kạ ayoyo.
58011011	Onidạ kạ awoolfạnnạ aSẹla obaa Ebraam yayeni wẹẹn, yaatẹ okpintạ odạ kạ mbạ yanitum yatami, ẹdọ aSela kạ awool liwẹ obee kẹfaal. Nwạ oplạkạ yẹẹn kạ Ọbasẹ tạ onạng kọwaki kọwẹ.
58011012	Okpintạ odạ kạ Ebraam ọtammi kẹ òodạ aa mạ obạ kẹ oblạ kạ ọnẹn imin wana yanẹn soosoo yamaana yasoo aa mkpọkpọna kạ kẹbasẹkpang, yayeni yasoo aa kọgangadọng.
58011013	Onidạ kạ awoolfạnnạ yanẹn bimin ebạạ yabạạ kẹ. Mbạ kẹ bloong bạ Ọbasẹ ọwaki ẹ maa ebạạ yaanaani, odạ yakạạ bẹ kepạạlạpạạl kaani ntẹẹm ndaal bẹ, yayeni yadẹya kẹ kạ lowạni yajạu mbạ yadạ yaseen obạ yanẹn bạ yasẹngi ọsẹngi mạ ekpoon.
58011014	Yanẹn bạ yatọngai bloong ku bimin yakoowại yajạu mbạ yawooyi kowuu kọbẹ.
58011015	Mbạ bẹ kowuu kạ mbạ yaganna kẹ yaabala, mbạ ofidạ aa yabali bẹ dạ yablạ, mbạ yafi yanạng bẹ kẹ yọbala tạ yawọọn dạ yablạ.
58011016	Mbạ yaniduukạ yawooyi kowuu kawọnga kạ kọyiyi kọtaa kẹ ebạạ. Ọkaama Ọbasẹ lẹkalajẹẹn ooyeni, kạ nạ yadẹẹ ẹ Ọbasẹ ọbẹ, ọgẹna nwạ oyonnạ kẹ lopoon kạ kawọng okạạ bẹ.
58011017	Odạ awoolfạnnạ njạ linại Ebraamma tạ otạ wẹẹnna Aizik oyoo ẹyau kạ Ọbasẹ ogạn Ebraamma kạ koyoomạ. Ebraam onidạ ọnẹn imin wạ Ọbasẹ oninại kọwaki okạạ odạdạ kạ odạ aajaa, kebee simaa nwạ oyonnạ ẹ kẹ wool tạ otạ wẹẹnna wẹkakạn wạ oyeni otạ oyoo ẹyau.
58011018	Okpintạ odạ dạ Ọbasẹ ojại yẹ kẹ obi ẹ, "Nạ oblạ kạ Aizik kepoon kewu kesoo."
58011019	Ebraam ọbala ẹ obi Ọbasẹ nạ obạngạ ọyẹẹmi kẹ Aizika kạ lobạ, ofi odạdạ aajaa nwạ ọnaani kẹ Aizika aa oblạ kạ lobạ.
58011020	Onidạ kạ awoolfạnnạ Aizik oyonnạ kẹ Jekọba obaa Isọọ kạ awi lokạwa.
58011021	Onidạ kạ awoolfạnnạ aJekọb oyonnạ kẹ bẹẹn bạ aJosẹf kạ ọtaami kẹ ọkuuyi tạ obạ kẹ, nwạ opeeyạ kạ eti ẹwẹ kọsẹnga oyeni okạạm letu okạạ Ọbasẹ.
58011022	Onidạ kạ awoolfạnnạ aJosẹf kạ oniwooyi tạ obạ kẹ ọtọnga ọgẹna keblạ kẹ sạ abẹẹn bạ Izirẹl daa Ijip, ẹdọ okạạ bẹ yẹkpawa bạ yẹgẹna boong wạ nạ yanạng obạ yẹkau yẹwẹ obạ kẹ.
58011023	Onidạ kạ awoolfạnnạ yaatẹ obạ yaaka wạ aMosis tạ yapongạ ẹ kẹ kạ odạ mpẹ ntele kạ nwạ ọmaana kạ, mbạ yakạạ ẹ aa tuuma wẹẹn, ẹdọ mbạ bẹ ọọkala tạ yaplạm kẹ kẹkpawa sạ Ọbọọl.
58011024	Onidạ kạ awoolfạnnạ aMosis kạ kebee sạ nwạ okpạli kẹ osi tạ yadẹ ẹ wẹẹn wạ yanẹẹnwẹẹn wạ aFero.
58011025	Nwạ ọyẹngi ẹ tạ otooli yanẹn bạ Ọbasẹ ọnaan libini, ọtaa kẹ tạ oduukạ ọdaal wool liwẹ ẹtẹẹm kạ etoom bungạbung kenại kạ obee pipiwẹẹn.
58011026	Nwạ otạni kẹ obi tạ ọnaan keblenạ kạ legạn jạ aKrais aa boong wạ odạ uluu ọtaa kẹ kẹyuu sạ kẹyau dạ Ijip, ọsẹnga obaa nwạ onikpenại kọmlẹnga kạ nạ ọnaan kạ lokạ.
58011027	Onidạ kạ awoolfạnnạ, aMosis oblạ kẹ dạ Ijip, wẹ ọọkala obi nạ ọkọnni Ọbọọl, nwạ ọkọi lokạ wẹ ngạm ooduukạ, aa mạ okạạ kẹ Ọbasẹ wạ nạ ojạu ọọfẹ tạ yokạạ kạ ayẹẹn.
58011028	Onidạ kạ awoolfạnnạ njạ linại ẹ tạ omạnạ ẹ kọnangai kọsẹnga kọbọlai, oyeni ojạu tạ yapạạ yayi kạ atima oblạ maa otoomnẹn lobạa ojạu kẹ bẹẹn kạlạeti bạ yanẹn bạ Izirẹl ọọfi.
58011029	Onidạ kạ awoolfạnnạ linại tạ ọfẹya yanẹn bạ Izirẹl tạ yatạ mfẹ yabali bẹ kẹganga kolạ sạ kedeen kạ lọsẹ jạ lọwu kẹ, odạ kạ kebee sạ yanẹn bạ Ijip yajaka tạ yanạng aajaa, lowi lowuuyi lojạmi bẹ kẹ.
58011030	Onidạ kạ awoolfạnnạ lipiya jạ aJeriko liblẹnga kẹ kạ yanẹn bạ Izirẹl yasẹng yasongạ bẹ kẹ kạ awi atạạnapoo.
58011031	Onidạ kạ awoolfạnnạ, ọkpasam wạ yadẹi Reab wẹ kẹ yaafi yafạnnạ obạ yanẹn bimaa bạ yatawa letu yakạạ Ọbasẹ, ọsẹnga obaa nwạ ọnaani yanẹn eploplowa bạ Izirẹl.
58011032	Ẹdọ mbọng ọdọọdọ ami nạ njạu o. Ami kebee nyeni tạ nyin ngẹna Gidiyọna obaa aBarak, obaa aSamsin, obaa aJẹfita, aDeved obaa aSamuwẹl obạ yatọnganẹn bạ Ọbasẹ.
58011033	Oniblạ kạ awoolfạnnạ mbạ yayuu obạ lipoon yayeni yasuuwa. Mbạ yanạng boong wạ ọbọọwa kaa tạ yanạng, ẹdọ yanaan boong wạ Ọbasẹ ọwaki ẹ kẹ, mbạ yamaana kẹ mma yạ mkpẹ.
58011034	Mbạ yaajạạmi kẹ lekoon mini, yasẹ kẹ kạ lobạ nkankanga. Mbạ yanidạ yanẹn bạ yamẹẹmi kạ awool, odạ yasodạ bẹ yatawa, mbạ yatawa leko, yayeni yasuuwa yakonẹn lipoon lidọlidọ.
58011035	Oniblạ kạ awoolfạnnạ banẹẹn yanaan yanẹn yabẹ bạ yabạ kẹ bạ yayẹmi kẹ kạ lobạ. Yanẹn bidi yaduu bẹ tutu mbạ yabạ kẹ yaplạm kẹ tạ yadẹya kọwaali kẹ oblạ maa mbạ yayeni kẹplọkakẹ kạ lobạ tạ owuuyi etoom yạ ẹyiyi.
58011036	Mbạ bidi yanaan ọgadadau obạ mkpa, mbạ bidi yabọ bẹ kẹ yagạnạ dạ ẹtọ mkpọkọbia.
58011037	Mbạ bidi yatoo bẹ ataa, bidi yatạ kẹnkọng sạ kedạ agaagaa yabali bẹ kạ yepipi yepoo, mbạ bidi yatạ ẹkankang yafi bẹ kẹ. Mbạ yagạn bẹ ndạạdạạl kpaa, obạ mbu mkpa, obuuwạ bẹ, yayeni yanaan likpakpawai, yanạng bẹ keblenạ keblenạ.
58011038	Ekpoon bẹ ẹyiyi ekạạ, mbạ yagbongạnại dạ kẹsẹkpọnga obaa dạ mkpoon obaa dạ litaapu, obaa kạ amaa lọsẹa.
58011039	Mbạ bimin ebạạ yakpoomạ bẹ kạ awoolfạnnạ libẹ, ndạ ọnẹn wana maa oodạ wạ ọnaani kẹ bloong bạ Ọbasẹ ọwaki ẹ kẹ.
58011040	Ọbasẹ ọban kẹ bloong bạ yẹyiyi yẹta kẹ okạạ mọọn, yọbala yọwẹ odạ, oobi mbạ tạ yayau obạ amọọn oodạ, mmạ nạ omung onạng bẹ tạ yayi yata kẹ.
58012001	Adạ amọọn yeni lẹkpala kẹnọọma kekạạ jạ ledạmmi lesongạ mọọn kẹ ebạạ, amọọn tạ yọganna boong wanwanaya wạ ọkpai, mọọn kẹ eti obaa boong bungạbung wạ ọmaan mọọn kẹ kpẹẹ. Amọọn tạ yotuukạ ẹpaal yạ ẹyau mọọn kạ lokạ obạ ẹtẹẹm yana.
58012002	Amọọn tạ yoyoo yẹẹn amọọn kạ aJisẹs wạ awoolfạnnạ limọọn lipeyạ kaa omạnạ ẹ kạ kekạlạeti otạ oyạ kạ kekpongạm. Nwạ ketipaa wẹ kẹkala kạ oduukạ odạ aajaa, ọsẹng obaa yudala bạ yokoomi ẹ, nwạ wẹ ọọkala obi odạ keblenạ tạ obạ kạ ketipaa, ẹdọ nwạ ajajimina ọnọọma kẹ ọnọọma dạ apaa kodạmbọọwa nkukpaa yạ Ọbasẹ.
58012003	Baa balabaa dạ ọnaani kọbini kạ mbọọ yạ yanẹn bungạbung ọkọu lokạ onạng koyuu kimaa, ẹdọ baa kẹ kaalama dạ nạ yalunga maa.
58012004	Kạ kọjajawai kọbaa tạ yayuu obạ aboong bungạbung, njẹna abaa kẹ kaayu yayạ kạ nnạ yafi baa kẹ.
58012005	Nwẹ abaa yayọ kẹ ekoo ẹtẹẹmfaa yạ Ọbasẹ okạạyi baa aa bẹẹn yawẹ o. "Wẹẹn ọmi, kebee sạ aJiova ọyọọlai ọ fẹlẹfẹlẹ kaadạạli, ndạ ẹtẹẹm wọ kẹ nnạ ẹmẹẹmi kạ kebee sạ nwạ ọjaangai obạ awu.
58012006	Ọsẹnga obaa aJiova ọyọọlai ọnẹn wanwanaya wạ nwạ oyeni kẹdẹi obạ nwạ, oyeni oduuyi ọnẹn wanwanaya wạ nwạ ọnaani kẹ aa wẹẹnna."
58012007	Baa naan maa kọbini kọbaa, aa lotạmạ jạ awọu oduuyi baa ọsẹnga obaa kọbini kọbaa kokoowại kojạu Ọbasẹ otoo baa aa bẹẹnna. Nwẹ wẹẹn ọyau kaa wạ yaatẹ obi jang oodui o.
58012008	Òodạ aa boong wạ obi baa lotạmạ ooduuyi adạ ofi duuyi bẹẹnna ebạạ okoowạ obi abaa bẹẹnna dẹnẹnẹ yaadạ, yadạ bẹẹn bạ yabi bạ yawẹ yaadạ.
58012009	Kạ ọgẹna bạ awọu bạ yadạ yanẹn etieti mbạ yaduuyi mọọn lotạmạ, ẹdọ amọọn yokạạyi bẹ ledạmmi, ọkaama oyoom okạạ mọọn tạ ọdẹẹ mọọn tạ yọganna wool limọọn yokạạ Uwọuwa wạ ọyau kạ lẹbọọlkạm kawọnga dạ nạ yowuuyi etoom.
58012010	Bạ uwọu yaduuyi mọọn lotạmạ kạ kebee pipi adạ ọbọọwa bẹ. Odạ Ọbasẹ onạngi imaa kạ kẹyiyayi sạ kedạ sẹkẹ mọọn, oblạ maa amọọn yọsanga adạ nwạ ọsanga kẹ.
58012011	Kạ amọọn naani lotạmạ oni seli mọọn mạ kebee simaa aa boong wạ nạ oninạ mọọn yojạu yutẹẹmdala yooyeni. Yanẹn bạ yanaani kẹ yokpekpe mạ kọyọda kẹ kimaa nạ yanaan kọmlẹnga kạ kodạ kedindinạ obaa wọfai.
58012012	Ọkaama abaa, baa gai mbọọ yọiyọi mbaa kạ kawọng, yayeni yamạạn adudungi abaa yạ amẹẹmi kẹ tạ atawa.
58012013	"Kọu lokạ asẹngi mạ otiwẹẹn imaa wạ ọyọọda ẹ oblạ maa kọfẹ kimaa kẹtiya kojạu kẹ koobuuwạ, odạ koduukạ kọtawa kẹ."
58012014	Baa jaaka tạ yayau kạ ọfai obạ yanẹn ebạạ, yayeni yajaka tạ yawuuyi etoom yạ ẹsanga kẹ, ọsẹnga obaa ọnẹn maa oodạ wạ nạ okạạ Tataa kạ obi kẹ ọọsanga.
58012015	Baa kpenại baa, dạ ọnẹn wana wana nạ ojạu wẹ ngạm oduukạ kạ kokoolạ kạ Ọbasẹ. Baa dạạli kebee oblạ maa ọnẹn maa nnạ oodạ wạ odạ aa lotidu bungạbung kạ kẹwọọyi kẹbaa jạ nạ lotạ liboo liwẹ lobạa likạbi baa kẹ.
58012016	Baa kpenại baa dạ ọnẹn wana wana nạ ojạu wẹ osodạ odạ ọkpasam, obidạ onạng ọnunga kẹ Ọbasẹ aa Isọọ, wạ ọsẹng obạ ejijiti yana okpe kẹ kebebe kẹwẹ aa wẹẹn kạlạeti.
58012017	Ẹdọ kạ kekpongạm adạ abaa yikẹ, kạ nwạ owooyi tạ ọnaan koyonnạ kạ yaatẹ, yasẹ ọsẹnga obaa nwạ wẹ ọọfẹ tạ okạạ eti yạ nạ otạ opạnạ kẹ boong wạ nwạ onại kẹ, okpintạ odạ kạ nwạ owuuyi obạ ayeenyẹẹn.
58012018	Abaa kẹ mạ ekpoon imaa yaayạ yạ edoomi ekoon, lipaa jạ libilạ gbẹẹm dạ ẹwọnga enạngi adạ yanẹn baa Izirẹl yani yạ dạ ekpoon yạ aSainai kạ Ọbasẹ okạại bẹ nsọ yạ aMosis.
58012019	Lemlee lokomplạng lẹyau daa obaa lemlee jạ lẹtọngai, yanẹn bạ Izirẹl kạ yapuu yabeemi Ọbasẹ tạ okoomạ kọtọnga.
58012020	Ọsẹnga obaa mbạ bẹ ọọfẹ tạ yanaan maa nsọ yạ njại odạdạ ẹtẹẹn yạ ẹpan mạ ekpoon imaa tạ yatoo yẹ ataa yafi kẹ.
58012021	Bloong bạ yakạạ yegạn bẹ yọkaal bạ yodeen, ẹdọ aMosis ojạu, "Ami ntutumai kaani obạ yọkaal."
58012022	Odạ abaa yaduukạ yayạ kẹ kạ ekpoon yạ aZayọn, obaa kạ opoondeen wạ Ọbasẹ Jerusalẹm wạ ọyau kạ lẹbọọlkạm kawọnga obạ yatoomnẹn kawọnga bạ Ọbasẹ bạ yayau kạ adu kạ adu yayau kạ kọnangai.
58012023	Abaa yayạ kẹ maa kạ kọfuka yudala kạ abẹẹn bạ yakạlạ Ọbasẹ eti bạ ayeen abẹẹ yafọngi kẹ kạ lẹbọọlkạm kawọnga. Abaa yapạnạ kẹ maa Ọbasẹ wạ odạ kekpe ikpe yạ yanẹn ebạạ, obạ lidạn jạ yanẹn bimin bạ yablemạ kẹ kạ lokạ jạ Ọbasẹ, bạ oyeni onạng tạ yayi yawẹ kẹ.
58012024	Abaa yapạnạ kẹ maa Jisẹsa wạ oblạ kạ nwạ kokpoo kọpẹkọpẹ koyạ maa, obaa kạ yayi bạ yawooyi bạ yatọngai boong wạ ọyiyi ọtaa kẹ yayi bạ Ebẹl.
58012025	Baa dạạli kebee, dạ nạ yajạu kẹ yaplạmi tạ yapuuwạ lemlee jạ imin wạ ọtọngai. Mbạ bimin bạ yani plạmi kẹ tạ yapuuwạ lemlee jạ imin wạ okạại lẹkawa jạ Ọbasẹ mạ ekpoon yabi kẹ yaasẹ, odạ yang maa amọọn nạ yọsẹnga yọsẹ kẹ, òodạ aa boong wạ amọọn sii lemlee jạ leblạ kạ kawọng.
58012026	Mạ kebee simaa lemlee lẹwẹ leyuuyi ekpoon, odạ ajajimina nwạ ọwai yẹ kẹ obi, "Eti imaa ekpoon nyạ nyạ oodạ nnạ nyuu, nạ nyuu kawọng mfạnạ kaa."
58012027	Imin okoowạ obi eti imaa bloong bạ yẹyau mạ ekpoon nạ yeyungạ yeyeni yeblạ kẹ maa, oblạ maa bloong ayoyowa yemungạ maa.
58012028	Ọkaama tạ yojạu Ọbasẹ saam, ọsẹnga obaa yọnaai lẹbọọlkạm jạ nạ lejạu leyungạ. Ntẹẹm tạ ndaal mọọn, yoyeni yọtọọnga Ọbasẹ kạ awool kẹyika obạ ledạmmi lẹwẹ,
58012029	Ọsẹnga obaa Ọbasẹ ọmọọn odạ "Ekoon yạ ekạkạwại kẹ boong."
58013001	Baa kọu lokạ yayenại kẹdẹi obạ ọnẹn idi obaa idi aa bẹẹnawọu, ọsẹnga obaa yadạ bẹẹnbẹẹn bạ yaatẹ wana.
58013002	Kạ kebee sansanaya baa balai baa tạ yanaan yaseen kạ ntọ mbaa. Yanẹn bidi kạ yaninạngi aajaa yanaani yatoomnẹn kawọnga bạ Ọbasẹ yaayimạ.
58013003	Baa yeni yabalai baa yanẹn bimaa bạ yayau dạ mkpọkọbi, adạ afi yau daa obạ mbạ, baa balai baa yanẹn bạ yanaai libini, amạ abaa fi naai libini obạ mbạ.
58013004	Oyoom okạạ yanẹn ebạạ tạ yakạạ yọbẹ ledạmi. Yadạm obạ abanẹẹn bạ yayau kạ yọbẹ yayeni tạ yanạng lọtumajạu yakạạ wool libẹ. Ọbasẹ nạ okpe ikpe okạạ yanẹn bạ yanạngi kẹkpasam obaa bạ yatọi kạ kọtaa.
58013005	Baa dạạli kẹ ntoom mbaa kạ kẹdẹi limaana. Boong wạ abaa yeni tạ obạngạ baa, ọsẹnga obaa Ọbasẹ ojại, "Ami jang baa nnganna, Ami jang baa nntee."
58013006	Amọọn tạ yọtawa ẹtẹẹm, ẹdọ yoyimạ yojạu yobi, "aJiova nwạ ọkaami m. Ami yọkaal nyeni, ọnẹn miin bọng bọng oonạng."
58013007	Baa bala baa yakpammanẹn yabaa bạ yayini baa likạạ jạ Ọbasẹ. Baa bala baa dạ mbạ yaniwuuyi ntoom, yayeni yatiil woolfạnnạ libẹ.
58013008	aJisẹs Krais odạ aajaa iseen, iyaasi obaa kạ ayoyo.
58013009	Baa kaadẹya likpekpe ku bleng bleng jạ abaa bi yaayi tạ litạ baa litạnạ kẹ eti.
58013010	Bạ keyooyi ẹyau bạ yanạngi yonạnạng kạ kẹyaunọọma sạ lẹyauma jạ aJu. Ẹfa yaayeni tạ yaji ẹyau yạ yayooyi kạ kẹyaunọọma kẹmọọn.
58013011	Kẹkpamma nyau nạ otạ yayi bạ ntẹẹn otạ ọkọu omlee dạ apaa yạ asanga ataa kẹ ebạạ, oyoo ẹyau aboong bungạbunga, odạ nwạ nạ odạạli woolmun jạ ntẹẹn otạ odạbạ ẹ kạ kẹmakạm ọya kaa ọpọọ kẹ.
58013012	Kạ legạn jimin, aJisẹs kayena oni bạ kạ kẹmakạm sạ aJerusalẹm, oblạ maa nwạ otạ yayi yawẹ otạ okoi kẹ boong bungạbung wạ yanẹn.
58013013	Ọkaama amọọn tạ yọkọu yopanạ ẹ kạ kẹmakạm kaa yotooli ẹ yọnaan lẹkalajẹẹn lẹwẹ.
58013014	Ọsẹnga obaa ekpoon imin yẹmọọn oodạ, opoondeen yooyeni wạ nạ ọya ogạạnạ, ẹdọ amọọn yokpenại lẹbọọlkạm kawọnga jạ lefunikẹn maa.
58013015	Ọkaama oblạ kạ aKrais tạ yọkọu lokạ yọtọọnga Ọbasẹ yoyin ntọọnga ajeen lẹwẹa. Imin nạ odạ aa ẹyau yạ amọọn kạạyi Ọbasẹ.
58013016	Baa kẹ kaayọ tạ yanạng boong wạ ọyiyi yayeni yakaam ọnẹn idi obaa idi, ọsẹnga obaa, nyau keyooyi imin nyạ ndadalai Ọbasẹ ẹtẹẹm.
58013017	Baa mẹẹm letu yakạạ bạ kedạạli eti yabaa, yayeni yanạng boong wạ yajại baa tạ yanạng, ọsẹnga obaa mbạ kạ awool libẹ yakpenại kẹnẹn kẹbaa, mbạ nạ yakạạ kofukạ kạ kọgẹna yonạnạng yọbaa kạ lokạ jạ Ọbasẹ. Òodạ aa boong wạ abaa mẹẹmi letu yakạạ bẹ, mbạ nạ yanạng yonạnạng yọbẹ kạ yutẹẹmdala, obi aajaa oodạ, mbạ nạ yanạng bẹ obạ akuyẹẹn, ẹdọ imaa nkaama oodạ okạạ baa.
58013018	Baa kọu lokạ yayii yatạm yakạạyi mọọn. Ọgẹna amọọn yoyoo kẹ yobi amọọn yoyeni ntẹẹm yạ mbi mọọn kobi nkạạyi ọsẹnga obaa yowooyi tạ yonạng boong wạ ọbọọwa kaa kạ kebee sansanaya.
58013019	Ẹdọ ami mbeemi baa mbi baa yii yatạm Ọbasẹ tạ oyeni odạạli m okạạ baa kạ obee pipiwẹẹn.
58013020	Ọbasẹ ọyẹẹmi kẹ Tata Jisẹs Krais kạ lobạ, wạ odạ Kekpenạ ndạạdạạl wạ odeen, oblạ kạ lobạ lọwẹ ẹyauwa, jạ oblạ kạ mbạ yatoo yataba kokpoo ayoyowa.
58013021	Ọbasẹ wạ okạạyi wọfai tạ okạạ baa boong wanwanaya wạ abaa wooyi, oblạ maa yanạng yibala yiwẹ, nwạ tạ ọsẹnga ẹ kạ aJisẹs Krais onạng boong wạ ọdaali ẹ ẹtẹẹm kạ amọọn. Ẹdọ aKrais tạ oyeni ntọnga kạ ayoyo obaa kạ ayoyo! Tạ odạ aajaa.
58013022	Ami ndeennạ baa bẹẹnuwọu yami, tạ yakala kotung, kạ komạmmạ, yakạạ lẹkawa jimin ntẹẹmfawaa, yọfọfọng bimin bạ nfọngi baa nndạ kẹ yoogạnạ.
58013023	Ami nwooyi baa tạ yayimạ yajạu wẹẹnuwọu ọmọọn aTimoti yagạn ẹ kẹ dạ mkpọkọbi. Òodạ aa boong wạ nwạ ọsẹli maa keyạ, amọọn bimaa yapoo nạ yofukaa yokạạ baa kẹ.
58013024	Baa dẹẹi m bạ kedạạli eti yabaa obạ yanẹn bạ Ọbasẹ ebạạ. Bẹẹnawọu bạ yablạ dạ Itali yakạạ baa lẹdẹ.
58013025	Kokoolạ kạ Ọbasẹ tạ kọya obạ abaa ebạạ.
59001001	Ami aJems wạ ndạ onạnạngnẹn wạ Ọbasẹ obaa wạ aTata Jisẹs Krais. Ami nfọngi nwẹnẹ imin nkạạyi baa, akpala joo apoo yạ Izirẹl bạ yalaama kạ ekpoon ebạạ. Ami nkạạ baa ebạạ lẹdẹ.
59001002	Bẹẹnuwọu, baa kạạ wool libaa aa yatuum yayeni ayẹi kạ kebee sạ liyoomạ kạ liku kạ liku nạ lipạnạ baa,
59001003	Ọsẹnga obaa abaa yayimạ kẹ yabi liyoomạ jimin lijakai woolfạnnạ libaa, woolfạnnạ libaa libeeyi litawa tutu liyạ kekạạmi, nạ yayeni komạmmạ ọtaa kẹ maa.
59001004	Komạmmạ kọbaa tạ kootạ baa tutu yayạ kekpongạm dạ nnạ yajạu yaatọọ, oblạ maa yayi yawẹ kẹ ebạạ yabạngạ obạngạ, bọng bọng yaawoo.
59001005	Oodạ aa ọnẹn wana kaa kẹwọọyi kẹbaa oobi kikpengạ oyeni tạ oyi yatạm okạạ Ọbasẹ, nnạ okạạ ẹ kikpengạ; ọsẹnga obaa Ọbasẹ ọganna kọbọọ kạ nti kokoolạ okạạyi yanẹn ebạạ,
59001006	Odạ awu tạ ayoo kạ lọtumajạu kạ ayi yatạm, ndạ ẹkaang yana kạ ẹtẹẹm kaayeni. Ọnẹn wanwanaya wạ oyeni ẹkaang kạ ẹtẹẹm òodạ aa ẹwọnga kạ lọganga jạ lodeen yạ enoomại yẹ eyeni ẹlaamai kẹ.
59001007	Ọnẹn wạ odạ aajaa wẹ nnạ ọbala ojạu nạ ọnaan bọng bọng dạ kọbọọ kạ aTata.
59001008	Odạ ọnẹn wạ otoo ntẹẹmpoo, wạ obi wẹ kẹ yọbala onạngi kạ abloong bạ onạngi ebạạ.
59001009	Ẹtẹẹm tạ ẹdaali ọ wẹẹnuwọu wạ obuuwạ, kebee sạ Ọbasẹ nạ ọgai ọ kẹ kạ kawọng,
59001010	Kpaa mạ eti imaa, ẹtẹẹm tạ ẹdaal wẹẹnuwọu wạ odạ ọsuu kebee sạ Ọbasẹ nạ ọyika ọ kạ lọsẹ. Ọgẹna bạ yadạ yasuu nạ yawina kẹ aa litipoo jạ keti likoola sạ kẹyau kạ obee pipiwẹẹn.
59001011	Ewi ẹpakai ẹmai kẹn kokukumạ kọwẹ kọpọọyi kẹ yeti bimaa; lipoo liwẹ liwina kẹ, yọyu yọwẹ yobuuwạ kẹ. Kpaa aajaa ndạ ọsuu nạ obuuwạ kẹ adạ ọkuuyi lokạ onạngi yenại yẹwẹ.
59001012	Yutẹẹmdala yọyau yokạạ ọnẹn wạ obeeyi okoolạ kạ kebee sạ liyoomạ nạ liyạ maa, ọsẹnga obaa kạ nwạ nạ ọbọọli kẹ kọjakai kimaa nwạ nạ ọnaan kọmlẹnga kọbọọl jạngạ etoomma kạ Ọbasẹ ọwaki ẹ kẹ okạạ bimaa bạ ọdẹi.
59001013	Òodạ aa boong wạ ọnẹn ọnaani liyoomạ oblạ mạ kọjakai kimaa, nwạ jang nnạ ojại, "Liyoomạ jimin liblạ kạ Ọbasẹ," ọgẹna kebungạbung Ọbasẹ kẹẹdẹi. Ọbasẹ kạ awool liwẹ jang ọnẹn oyoomạ.
59001014	Odạ ọnẹn ọtọọ kạ koyoomạ kebee sạ ọwai odoo eti yạ Ọbasẹ, oyeni ọtọọ kạ kẹpaana lẹdẹẹyi bungạbung lẹwẹ.
59001015	Ẹdọ lẹdẹẹyi bungạbung jimaa lebolạ jẹ lẹmaan kebungạbung; ẹdọ kebungạbung kẹkpạli kẹ kewuu owuwu kẹmaan lobạ.
59001016	Bẹẹnuwọu kaadẹya ọnẹn tạ ọpọọ libeem.
59001017	Likạạyi jạ liyiyi janjanaya obạ kotoon kạ kọyiyi kọwẹ kẹ koblạ kạ Lẹbọọlkạm kawọnga; Ọbasẹ obolạ bloong bạ yedeen bạ yekạạyi kogbongạ kạ kẹbasẹkpang. Nwạ kạ awool liwẹ jang wẹ opạnnạ, obidạ tạ osodạ ẹ kẹ onạng kewibloong kẹyau maa.
59001018	Kạ yọbala yọwẹ okạạyi mọọn etoom oblạ kạ likạạ liwẹ jạ lidạ lọtumajạu. Oblạ maa amọọn yodạ kekạlạeti kạ abloong ebạạ bạ obolạ.
59001019	Abaa bẹẹnuwọu, baa balai baa boong imin, ọnẹn wanwanaya oyoom tạ ọsẹẹl ọkala kotung, odạ nwạ tạ ọbawa kọtọnga, oyeni ọbawa akọkọna keyeni.
59001020	Akọkọna jang ọnẹn ateeyi tạ onạng bloong kedindinạwa bạ Ọbasẹ owooyi.
59001021	Lau kẹ amaana yạ abi aayiyi ebạạ kạ etoom ẹwu obạ ntẹẹmbil ebạạ. Ganna wool liwu akạạ Ọbasẹ ayeni anaan likạạ jạ okooni kạ ẹtẹẹm ẹwu, jạ nnạ libạngạ tạ liwali ọ kẹ.
59001022	Puuwạ likạạ jạ Ọbasẹ ayeni agạnạ kạ kenạngi, apuu jẹ njạ njạ abi kạ kenạngi aagạn, apaa wool liwu libeem.
59001023	Ọnẹn wanwanaya wạ obi kala kotung kạ likạạ liwẹ mmạ obi kạ kenạngi oogạnạ, odạ aa ọnẹn wạ okpenạ kạ lewi, ẹdọ okạạ wool liwẹ adạ odạdạ maa.
59001024	Okpenạ kạ awool liwẹ okoolạ oblạ kẹ mạ lebeebeebạ jimaa ọyọ kẹ adạ onidạ.
59001025	Odạ ọnẹn wanwanaya wạ okpenạ mạ nsọ yạ Ọbasẹ yạ nyiyi nwẹ kẹ yạ nyeni nwalai kẹ yanẹn ẹdọ ọkuuyi lokạ onạngi yẹ, tạ opuuwạ oyeni ọyọ kẹ oodạ, odạ ogạnạ kạ kenại, ọnẹn imaa nạ ọnaan koyonnạ kạ Ọbasẹ kạ aboong wạ nwạ onạngi.
59001026	Nwẹ ọnẹn obi yau maa wạ ọbali ẹ obi onạngi kẹbasẹ kạ obi wẹ ọfẹ tạ ọmaana lẹdaal lẹwẹ o. Kẹbasẹ kẹwẹ odạ kẹkanga, nwạ ọpai wool liwẹ libeem.
59001027	Boong wạ Ọbasẹ Uwọu wạ ọmọọn ọdẹya tạ odạ kẹbasẹ lọtumajạuwa dẹnẹnẹ odạ amin: tạ akpenạ bẹẹn bạ abạ yaatẹ obạ yaaka yabạ kẹ, banẹẹn bạ yadạm yabẹ yabạ kẹ. Kạ libini jạ yanaai, obaa tạ ajạu wool liwu ateeyi ekpoon tạ ekạbi ọ kẹ.
59002001	Abaa bẹẹnuwọu yami! Aa bạ kẹdẹya kẹ kạ aTata ọmọọn Jisẹs Krais, aTata kẹbọọla, awu jang yanẹn bleng bleng anạngi, ọsẹnga obaa adạ mbạ yadạ kạ kanẹẹni kin.
59002002	Ofitamaa ọsuu wạ ogạnạ ẹ ẹmaanninọng yạ ẹyiyi obạ nkọ yạ ntawa ẹpla oyạ kạ ledungạnạ lẹwu, ẹdọ okpoiyẹẹn wẹẹn wạ ogạn ẹ nkọ yạ ẹyaama kẹ ebạạ tutu ọya daa.
59002003	Akạạ ọsuu maa kọgabi kạ kodeen ajạu ẹ abi ẹ, "Nọọma mạ keti sạ kẹyiyi min", ẹdọ ajạu okpoiyẹẹn wẹẹn maa, "Bee obebee" obidạ ajạu ẹ abi ẹ, "Nọọma mạ lọsẹ min mạ mfẹ mmi min."
59002004	Anạngi boong wạ odạ aajaa, nwẹ awu ujạufala kọpọọwa kẹ anại o. Apạlại ikpe kạ yọbala bạ yobi yọọyiyi bạ atoo kạ ẹtẹẹm.
59002005	Baa kala kotung, bẹẹnuwọu kẹdẹiya! Ọbasẹ opimạ yabuwạnẹn ekpoonna imin dạ nnạ oblạ maa ọyi bẹ kạ awoolfạnnạ, ẹdọ yayeni kọkpamma kạ ọwaki ẹ kẹ okạạ yanẹn bimin bạ ọdẹi
59002006	Odạ abaa yabuwạnẹn kọgabi yaakạạ! Odạ yabang yanạngi baa yẹkpaani, yatuuli baa yatạ yakuuyi kạ lokạ jạ abạ kepạli ikpe o. Nwẹ yasuu odạ o.
59002007	Odạ mbạ yatọnga yebungạbung yakạạyi jeen yiyayi jạ aJisẹs wạ oyeni ọ.
59002008	Awu nạ anạng akoolạ oodaa boong wạ amẹẹmi letu akạạyi nsọ lẹbọọlkạmma, nsọ imaa yạ nyau kạ likạạ jạ Ọbasẹ, "Okạạmwunẹn ọwu tạ ọdẹ ọ aa awool liwu."
59002009	Odạ òodạ aa boong wạ abaa kạại yanẹn kạ kanẹẹni kina abaa yayau kạ ujạufala aboong bungạbunga, yayeni yatọọ kẹ kạ nsọ yạ aMosis.
59002010	Oodạ aa ọnẹn wana oyooyi kẹ nsọ yạ Ọbasẹ ebạạ mạ ọtọọ kẹ kạ ayana, nwạ ọtọọ kẹ kạ nsọ maa ebạạ.
59002011	Ọgẹna ọnẹn imin wạ ojại, "Awu kạ kọtaa katọọ" nwạ oyeni ojạu, "Awu ọnẹn kaafi" òodạ aa awu atọọ kạ kọtaa, ẹdọ ọnẹn aafi awu atọọ kẹ nsọ.
59002012	Kạ aboong wanwanaya wạ atọngai obaa wạ anạngi yimạ abi nạ yabi yakpe ọ ikpe yatạ nsọ yạ nnạngi ọnẹn ọya kạ awool wiyạ.
59002013	Ọgẹna Ọbasẹ ekutẹẹm ooyeni kạ kebee sạ nnạ okpe ikpe okạạ ọnẹn wạ obi ekutẹẹm ooyeni, odạ bạ yayeni ekutẹẹm ikpe kekpe bẹ ẹẹkala.
59002014	Bẹẹnawọu mbọng mạ nạ odạ uluu okạạ ọnẹn tạ ojạu, "Ami nyeni woolfạnnạ" odạ yenại yẹwẹ yeekoowạ yajạu oyeni woolfạnnạ, woolfạnnạ jạ lidạ aajaa libi nạ likaam ẹ o.
59002015	Òdạ aa wẹẹnawọu obidạ wẹẹnaaka obi nkọ yạ nạ ogạnạ ẹ ooyeni obidạ luji jạ nạ oji ooyeni,
59002016	Abi bẹ bloong bạ yawooyi aakại, ẹdọ ajạu bẹ, "Sẹnga akoolạ, gạnnạ ọ nkọ tạ okuumi ọ kạ awool, yaji luji yakoolạ okoolạ," odạ naa boong yiyayi anạngi o.
59002017	Ndạ odạ aajaa obạ woolfạnnạ. Woolfạnnạ liwẹ kạ awool liwẹ mmạ abi kạ kenạngi aagạnại, ẹdọ woolfạnnạ jimaa libạ kẹ.
59002018	Odạ ọnẹn nạ obạngạ ojạu, "Ọnẹn wana oyeni woolfạnnạ, idi oyeni yenại kenạngi," kọpọọna kọmi kodạ. "Koowạ m dạ ọnẹn nạ ọsẹnga oyeni woolfạnnạ kạ obi kạ kenạngi oogạnại, ami nạ nkoowạ woolfạnnạ limi oblạ kạ yenại yẹmi."
59002019	Nwẹ awu adẹya kẹ abi Ọbasẹ wana nwạ nwạ ọyau kaa o. Ọyi kẹ! Lidạn bungạbung lidẹya kẹ aajaa kayena litutumai kạ yọkaal.
59002020	Awu oduuwạduuwạ! Akạạ abi woolfạnnạ jạ liibi yonạnạng liitoo lidạ kẹkanga.
59002021	Odạ yang yasẹng yafukạ uwọu wạ ijaani Ebraam kạ mblemạ obạ Ọbasẹ o. Oblạ kạ kenại kẹwẹ, kebee sạ odạạli wẹẹnna Aizik tạ otoo wẹ oyoo ẹyau kạ kẹyaunọọma.
59002022	Nwẹ awu abạng tạ akạạ. Woolfạnnạ liwẹ obaa yenại yẹwẹ yefạnạnại. Woolfạnnạ liwẹ liwuu owuwu oblạ kạ yenạngi yẹwẹ.
59002023	Ẹdọ likạạ jạ Ọbasẹ jạ yafọngi kẹ lidạbạ jẹ lọtumajạu jạ lijại, "Ebraam ọdẹya kẹ kạ Ọbasẹ ọsẹnga obaa woolfạnnạ liwẹ. Ọbasẹ ọnaan ẹ kẹ aa ọnẹn imin wạ odạ kedindinạ." Ẹdọ Ebraam yadẹ omạnạwẹẹn wạ Ọbasẹ.
59002024	Nạ akạạ abi ọnẹn ọyau kạ mblemạ obạ Ọbasẹ oblạ kạ abloong bạ onại, woolfạnnạ liwẹ njạnjạ oodạ.
59002025	Ndạ oni dạ kpaa aajaa obạ ọkpasam wạ okpeyạ aReab. Yayonnạ ẹ kẹ obạ Ọbasẹ oblạ kạ yenại yẹwẹ adạ ọnaani yatoomnẹn bạ aJu okummạ bẹ kẹ okoowạ bẹ eti ẹdọẹdọ yạ yasẹng bẹ kaa yasẹ kẹ.
59002026	Ẹdọ, adạ awool jạ libi kudạn litoo libạ kẹ ndạ awoolfạnnạ jạ libi yenại litoo libạ kẹ kayena.
59003001	Abaa bẹẹnuwọu! Abaa soosoo oodạ nạ yadạ yakoowạ, ọsẹnga obaa yayimạ kẹ yabi amọọn yakoowạ nạ yọnaan ikpe kekpe yạ ẹtawa ẹta kẹ yạ yanẹn bikin ebạạ.
59003002	Amọọn ebạạ yoni yenại ublana kạ aboong wạ amọọn jiyi, ọnẹn wạ obi ublana ooyeni kạ aboong wạ ojiyi ọyi ọwẹ kẹ ọwẹwẹ, oyeni ọfẹyẹ kẹ tạ okpenạ wool liwẹ ebạạ.
59003003	Kebee sạ amọọn gạạn ẹkpakau yạ edibại kẹ ẹma yạ nyanyang dạ nnạ oblạ maa nyanyang maa nạ ẹmẹẹm letu ekạạ mọọn, oyeni ọfẹya mọọn tạ yonạng yẹ ẹkọu dạ ọdẹi mọọn tạ ẹkọu.
59003004	Yeni abala ọ ukwaa wạ odeen lọganga, kạ okping odạạm, kowiyạ kạ kọtawa kọluuwai yẹ, nạ yabạngạ yayaal ẹ yatạ ọyaali wẹẹn, ọkuuyi dạ ọnẹn wạ ọyaali ẹ ọdẹi yẹ tạ ọkọu.
59003005	Ndạ odạ aajaa obạ lẹdaal; adạ lẹnunga maa, nạ lebạngạ lenạng ẹnẹẹn ọgẹna bloong bạ yedeen. Baa bala baa, adạ yitamitam fạ yideen nạ yibạngạ yidibạ ekoon oblạ kạ okonisangwẹẹn.
59003006	Lẹdaal ledạ aa ekoon, Kạ yọpaa awoola ebạạ, lẹdaal njạ lenạngi kebungạbung lẹtaa kẹ. Lẹdaal lẹlaayi kebungạbung mạ awool maa ebạạ. Nạ lebangạ lekạbi kẹ kotoomkpọọl kọwu ebạạ aa ekoon edoomi. Ekoon lẹdaala maa eblạ kạ lekoonbạ kạ awool liwẹ.
59003007	Ọnẹn nạ obạngạ tạ okpe tạ ọkpẹẹmi kẹ bloong bikin ebạạ bạ Ọbasẹ obolạ; ntẹẹn likoola obạ yọnọọn, ntẹẹn yạ ndaalai ọdaalai obạ ntẹẹn lowia tạ mẹẹm letu.
59003008	Odạ ọnẹn kaa odạ wạ ọfẹ kẹ tạ okpe lẹdaal tạ lẹmẹẹm letu. Ledạ kebungạbung, kẹkpẹẹmi lẹẹfẹya, lewuuyi obạ yebạbạ bloong.
59003009	Yotoowại jẹ yojiyi saam, yokạạyi Tata ọmọọn obaa Uwọu, yoyeni yotoowại jẹ yolimi yanẹn aa amọọn maa, bạ Ọbasẹ obolạ kạ kosenạ kọwẹ.
59003010	Likạạ asaam kejạiya obaa likạạ kolimạa liblại kpaa mạ ẹma yana maa. Bẹẹnuwọu! Imin wẹ nnạ odạbạ.
59003011	Lowi jạ lọgayi obaa jạ lokạạli jang kạ lewitu jana loblạ.
59003012	Bẹẹnuwọu kẹkamaati jang ọliv kewạạmi, kejạtal agerepa jang litidu kọkaama kewạạmi, obidạ lewitu ledạ yonung yonung jang lowi jạ lọdaali leetoo.
59003013	Ọnẹn obi yau mạ kẹwọọyi kẹbaa maa wạ oyeni yoyimạyimạ obạ kofạngạ o. Tạ okoowạ ojạu oyeni yoyimạyimạ oblạ kạ etoom yạ ẹyiyi, obaa yenại bạ yẹyiyi bạ onạng kạ awool kẹyika oblạ kạ yoyimạyimạ.
59003014	Òdạ aa kạ ẹtẹẹm ẹwu ayeni lekạkạjẹẹn, ntẹẹmbil, obaa kekạạm, ẹdọ awu ẹnẹẹn kaanạng, ayeni apaa libeem ọgẹna lọtumajạu.
59003015	Yoyimạyimạ bimin kạ Lẹbọọlkạm kawọnga yoblạ; yoblạ kạ ekpoon, dạ kọbọọ kạ Ọbasẹ yoblạ, yodạ bloong lidạn bungạbunga.
59003016	Lipaa jạ lekạkạjẹẹn obaa kekạạm kẹyau, kọlaama obaa yebungạbung kạ liku kạ liku yeni yawai daa.
59003017	Odạ yoyimạyimạ bạ yoblạ kạ kawọng yodạ boong wạ ọsanga, kạ kekạlạeti, yoyeni yodạ wọfai, yodạ dọọ, yọyika wool, yowuuyi obạ ekutẹẹm, yẹmaani yenại bạ yẹyiyi, keyoomimaa kenạngi obaa nyẹngi m kẹ keyeni.
59003018	Yanẹn ebạạ bạ yanạngi wọfai kạ nti awọfai yakạạyi yanẹn nạ yayeni uluu kedindinạwa obaa wọfai.
59004001	Nwẹ odạ dẹndẹ koyuu obạ lijang libaa liblại o. Liblại kạ lẹdẹẹyi kẹnẹnna, jạ leyuuyi kebee obạ kebee kạ awool libaa kamlee.
59004002	Yawooyi bloong, ọọfẹya tạ yayenại bẹ, ọkaama yafi yayenại lẹdẹẹyi kạ abloong, odạ bẹ yayenại, ọkaama yaajaangai yayeni yanạngi koyuu. Abaa aboong wạ abaa wooyi yayeni ọsẹnga obaa abaa Ọbasẹ yaablai.
59004003	Ẹdọ yablai, yaanaan, ọgẹna yọbala bạ abaa too yabimai yọyiyi; abaa yabimai bloong bạ nnạ yatạ yanạng kẹnẹ kẹbaa.
59004004	Abaa yanẹn bạ ọnẹn nạ ojạu ngạm kạ abaa oplạwạ! Nwẹ abaa yayi yabi tạ adạ omạnạwẹẹn wạ ekpoon, okoowạ adạ ọkọkọnanẹn wạ Ọbasẹ o. Ọnẹn wanwanaya wạ owooyi tạ odạ wạ ekpoon onạngi wool liwẹ ọkọkọnanẹn wạ Ọbasẹ.
59004005	Baa kabala yajạu likạạ jạ Ọbasẹ jạ yafọngi kẹ bọng bọng likoowạ kạ lijại, "Kudạn kạ Ọbasẹ oyooyi kạ amọọn kamlee kowuuyi obạ lekạkạjẹẹn,"
59004006	odạ kokoolạ kạ Ọbasẹ okạạyi mọọn kotuum kọtawa. Adạ likạạ jạ Ọbasẹ jạ yafọngi kẹ lijại: "Ọbasẹ obebenại mkpala mkpala obạ bimin bạ yanạngi ẹnẹẹn, odạ okạạyi bimin bạ yayikaa wool libẹ kokoolạ kọwẹ."
59004007	Ẹdọ yika wool liwu akạạ Ọbasẹ, bee mkpala mkpala akạạ ikpamma yatana, ẹdọ nwạ nạ ọwau odoo wọ.
59004008	Fukẹn abanga Ọbasẹ, ẹdọ nwạ tutu nạ ofuka ọbanga ọ. Koi kẹ mbọọ nwu, awu kenạngi boong bungạbung! Sang kẹ ntẹẹm mbaa, abaa bạ keyoomimaa kenạngi!
59004009	Baa yau kạ ayeenyẹẹn, kebạto kesii ayeni ato lobạ. Pạnnạ kẹ ọgadada ọwu kạ kebạto kesii, yudala yọwu tạ yọkọu kẹ kọpina.
59004010	Yika wool libaa kạ lokạ jạ aTata, ẹdọ nwạ nạ ọgai baa kạ kawọng.
59004011	Bẹẹnuwọu, abaa boong bungạbung kaatọnga akạạ idi obaa idi. Ọnẹn wanwanaya wạ obi tọnga kebungạbung okạạ wẹẹnyaatẹ, obidạ tạ okpe ẹ ikpe, ọtọngai kebungạbung ọgẹna nsọ oyeni okpei nsọ maa ikpe. Akạạ akpei nsọ ikpe, ẹdọ awu ọnẹn wạ omung ọmẹẹmi letu okạạyi nsọ imaa aadạ, adạ aa imin wạ opidại nsọ.
59004012	Ọbasẹ nwạnwạ okạạyi nsọ adạ odạ nwạnwạ opạlại ikpe; nwạnwạ nạ obạngạ ọwali kẹ ọnẹn oyeni okạbi ẹ kẹ. Nwẹ abala ọ abi adạ bọng, tạ akpe ọnẹn aa awu maa ikpe o.
59004013	Ajajimin kala m kotung, abaa bạ yajiyi, "Yasi obidạ koowạ nạ yọkọu kọsẹnga kạ lopoon jana, dạ nạ yọya daa kebạntam sana, yọya daa yonạng kenạngia yoyeni limaan soosoo."
59004014	Abaa ndạ yaayi boong wạ nạ odạbạ ẹ koowạ. Mbọng odạ etoom ẹwu o. Adạ aa koboo kạ nnạ kọya kạ obeepipiwẹẹn,
59004015	boong wạ ayoom tạ ajạu odạ amin, "Ọbasẹ ọdaali ẹ ẹtẹẹm, nạ yowuuyi etoom yonạng amin obaa idaa."
59004016	Odạ ajajimin awu anạngi ẹnẹẹn, akpoomại wool liwu; wool kpoomạ jimaa ebạạ liyiyi.
59004017	Akạạ ẹdọ, ọnẹn wạ obi boong wạ ọyiyi wạ oyoom tạ onạng oonại oyeni ujạufala aboong bungạbunga.
59005001	Ajajimin, abaa yanẹn bạ ọyiyi, baa kala kotung! Baa too lobạ yawọmmai kạ yọmaa bạ nạ yopạnạ baa kẹn!
59005002	Kẹyuu kẹbaa kẹduba kẹ, nkọ mbaa likpanikpan liji kẹ.
59005003	Mkpakau mbaa yạ nwilại mlee kẹ abuta, ẹdọ abuta imin nạ adạ kẹnọọma kekạạ mmkpala okạạ ọ, abuta maa nạ aji kẹ lẹmun lẹwu aa ekoon. Abaa yafuka baa kẹ keyuu mạ awi yạ akpongạm min.
59005004	Baa kala kotung, abaa yanạnạngnẹn yabaa limaan yaakpe bạ yanạngi yonạnạng kạ atạạmi abaa. Ajajimin yatooyi lobạ ọyẹna ọ! Kebạto sạ bimin bạ yatọọ yọ litọọ kepạnạ kẹ litung jạ aJiova wạ ọkpamma litọọ.
59005005	Etoom ebạạ mạ ekpoon min ewuuyi obạ sạ kedeen obạ kẹnẹn keji. Anạng kẹ wool liwu tạ lidạm, ayonnạ jẹ kẹ kạ lewi kọwọka.
59005006	Abaa yapạạli ikpe lobạa yakại yanẹn bạ yabi bọng bọng wạ obuuwạ yanại, mbạ koyuu yaabee obạ abaa.
59005007	Bẹẹnuwọu, baa yeni komạmmạ tutu aTata oyạ maa. Kpenạ akạạ dạ otạạminẹn oyeni komạmmạ okoomi lọsẹ lọwẹ tạ lomeen luji jạ lọyiyi, okoomi kẹbasẹ kạlạeti obaa kẹkpongạm maa.
59005008	Abaa tutu yayoom tạ yayeni komạmmạ yabee ọgẹna Lewi jạ aTata nạ oyạ maa lefunikẹn,
59005009	Abaa bẹẹnuwọu, ọnẹn idi obaa idi lojạu nnạ ọdẹẹ oblạ maa Ọbasẹ ojạu baa ikpe okpe. Ikpei ikpe ofoolạ kẹ maa, oyonnạ ẹ kẹ tạ omlee kẹn.
59005010	Abaa bẹẹnuwọu, baa balai baa yatọnganẹn bạ Ọbasẹ bạ yatọngai yatạ jeen jạ aTata. Baa dạạli bẹ aa kokoowạ komạmmạa obạ libini jạ ligạnạ kẹnaani.
59005011	Yojạu yobi, yayau kạ yutẹẹmdala ọsẹnga obaa yanaani yọmaa kạ komạmmạ. Abaa yapuuwạ kẹ komạmmạ kạ aJob, yayeni yayimạ kẹ adạ aTata okạạ ẹ kạ kekpongạm. Ọgẹna aTata owuuyi obạ ekutẹẹm, oyeni lẹdẹẹyi tạ okạạ nkaama.
59005012	Kạ ọtaa kẹ ebạạ, bẹẹnuwọu, edạl keji kaatạ kanạngi kọwaki. Wạ Lẹbọọlkạm jạ Ọbasẹ kaatạ kawai, obidạ ekpoon, obidạ boong wanwanaya mạ ekpoon min, "Eiya" ọwu tạ odạ eiya obaa, "Ee ee" ọwu tạ odạ ee ee, dạ nnạ oblạ maa ajạu kạ ikpe kekpe yạ Ọbasẹ atọọ.
59005013	Ọnẹn obi yau mạ kẹwooyi kẹbaa maa wạ ọyau kạ agạgạ o. Nwạ tạ oyi yatạm. Ọnẹn obi yaaka wạ ẹtẹẹm ẹdaali o. Nwạ tạ otee litee ntọọnga.
59005014	Ọnẹn obi yaaka wạ oninại ọ. Tạ ọdẹẹ kaa yanọtam ikọbasẹa yayi ẹ yatạm yayeni yapạạ wẹ yamlee kạ ajeen jạ aTata.
59005015	Yatạm bimin baa yayi kạ awoolfạnnạ, nạ yanạng yapeenạpeenạ tạ yatawa kẹ. aTata nạ oboo kẹ opeenạpeenạ imaa onạng ẹ ọtawa kẹ, ẹdọ kebungạbung sạ onại maa nạ oblạ kẹ kaa okạạ ẹ.
59005016	Ọkaama baa yin yebungạbung yẹbaa yakạạ idi obạ idi, yayeni yayi yatạm yakạạyi idi obaa idi, oblạ maa yanaan kebooyi kẹ. Yatạm bạ kẹnẹn dindinạ yayeni ẹfa yạ ẹtawa yanạngi yẹkalakala bloong tạ yedạbạ bẹ.
59005017	Ẹlaija onidạ lọnẹnku aa amọọn mina. Oni yi yatạm kaani obi ọbasẹ nnạ otạạyi, ẹdọ ọbasẹ ọdẹya ootạạ mạ lọsẹ jimaa kạ mbantam ntele obạ kepipi.
59005018	Oyeni oyi kaa yatạm, kẹbasẹkpang kekuuwạ sẹ ọbasẹ otạ yojiji yoyeni yomạnạ bẹ tạ yomeen kạ lọsẹ.
59005019	Abaa bẹẹnuwọu! Oodạ aa ọnẹn ndạ wana ọwai odooyi lọtumajạu, ọnẹn ọdọọdọ tạ otoowạ ẹ ọwọọn oduukạ ẹ kạ lọtumajạu,
59005020	Balai yọ bloong bimin, ọnẹn wanwanaya wạ onạngi, kenại boong bungạbung tạ opạnạ ẹ kạ nti nwẹ yạ mbuuwạ, nạ ọkaam kẹ kẹnẹn sạ ọnẹn imaa kạ lobạ, oyeni onạng Ọbasẹ tạ oblạ kẹ kạ okạạ ẹ kạ yebungạbung soosoo.
60001001	Ami aPitẹ, ketạdạ letu wạ aJisẹs Krais, nfọọngi nwẹnẹ imin nkạạyi yanẹn bạ Ọbasẹ opimạ kẹ okạạ wool liwẹ bạ yawuuyi aa yaseen bạ yalaama kẹ kạ lisẹ jạ aPọntus, Galesiya, Kapadosiya, Esiya obạ aBitiniya.
60001002	Ọbasẹ yaatẹ oninạ oyimạ baa kẹ mmạ opimạ baa adạ oyi baa, onạng baa kẹ yanẹn bạ yasanga kẹ oblạ kạ Kutumadạn kọwẹ, tạ yamẹẹm letu yakạạ Jisẹs Kraisa, ẹdọ yayeni yakoi bẹ kẹ obạ yayi yawẹ. Kokoolạ, obaa wọfai tạ kọyau kokạạ baa kạ ewuuwạ kạ ewuuwạ.
60001003	Amọọn tạ yojạu Ọbasẹ obạ yaatẹ wạ aTata Jisẹs Krais! Ọmọọn saam ọsẹnga obạ ekutẹẹm ẹwẹ yạ edeen, nwạ okạạ mọọn kẹ etoom ẹpẹẹpẹ oblạ kạ ọyẹẹmi kẹ Jisẹs Kraisa kạ lobạ. Imin owuuyi mọọn obạ ayẹẹn kẹnẹnna yạ abi jang mọọn letu aapaki.
60001004	Yokpenại kạ lokạ tạ yọnaan ketu sạ Ọbasẹ oyooyi kẹ okạạ yanẹn yawẹ, sạ nạ kejạu kẹ keeduba, obidạ kebuuwạ kẹ, obidạ kebạ kẹ lowi. Ọbasẹ oyoo kẹ ketu simin kạ lẹbọọlkạm lẹwẹ kawọnga okạạ ọ.
60001005	Wạ oblạ kạ awoolfạnnạ, okpạnạ ọ kẹ otoowại ẹfa ẹwẹ tạ oyoo ọ tutu kebee nkaamia keyạ maa sạ nnạ ọyaala kebee kekpongạmma.
60001006	Baa nangai kạ ọgẹna boong imin, okpintạ odạ ajajimina kạ abaa nạ yabạngạ tạ yayau kạ kọpina, kạ obee pipiwẹẹn ọsẹnga obạ yayau kạ libini kẹnaani ọgẹna lijakaku soosoo jạ abaa naai.
60001007	Legạn jạ lijaka jimaa, odạ tạ likoowạ lijạu woolfạnnạ libaa odạ boong lọtumajạuwa. Odạdạ gool wạ nạ ọfẹẹya tạ yakạbi kẹ, ọyau kạ kọjaka ekoona, ẹdọ ọkaama woolfạnnạ libaa jạ lidạ boong wạ ọtawa ẹpla ọtaa kẹ gool kayena nạ liya kạ kọjaka, oblạ maa njạ litoomạ. Ẹdọ abaa nạ yanaan ntọọnga, kẹbọọl obạ ukpoom, mạ lewi jạ aJisẹs Krais nạ ọyaala.
60001008	Nwạ ọdẹi baa, okpintạ odạ kạ abaa bẹ yaakạạ, abaa yayeni yayoo wẹ kạ lọtumajạu, okpintạ odạ kạ abaa bẹ ajajimina yaakạạ. Ọkaama abaa yanangai obạ kọnangai kạ kodeen koyeni kẹbọọl sạ nạ ojạu ọọfẹ tạ ayin.
60001009	Ọsẹnga obạ abaa kẹnẹn kẹbaa keyeni kọwada kẹ, mina odạ legạn awoolfạnnạ libaa.
60001010	Yatọnganẹn bạ Ọbasẹ yakạbi bẹ kebee yawoo yayeni yablau yagẹna kọwada kẹ kimin. Mbạ yanạng kọtọnga kạ Ọbasẹ yagẹna kokạại kimin kạ Ọbasẹ nạ okạạ baa.
60001011	Mbạ yajaka tạ yakạạ kebee sạ nạ odạbạ ẹ, obaa dạ nnạ kesẹnga keyạ maa. Maa odạ boong wạ Kutumadạn kạ aKrais koni wọlai bẹ kọbọọ, nkạ koyinni bẹ ọgẹna libini jạ aKrais nạ ọnaan obạ kẹbọọl sạ nạ ketooli kaa.
60001012	Ọbasẹ ọyaala kẹ okạạ yatọnganẹn yawẹ bimin obi, yonạnạng yọbẹ bạ nạ yojạu uluu oodạ. Yatọnganẹn bimaa yatọnga ọgẹna bloong bimaa bạ abaa puu kẹ ajajimin. Yatoomnẹn bimin yayini ọgẹna bloong bimaa bạ yeblạ kạ ẹfa yạ Kutumadạn kạ yatoomi kẹn kạ lẹbọọlkạm kawọnga. Yatoomnẹn kawọnga bạ Ọbasẹ nạ ọdẹ bẹ bloong bimin tạ yefạngạ bẹ.
60001013	Ọkaama ẹdọ, yayeni tạ yayonnạ kẹ yọbala yọbaa yakạạ yonạnạng, yayeni woolmaan, ẹdọ yayoo yẹẹn kẹnẹnna abaa ebạạ kạ koyonnạ kạ nạ yakạạ baa, kebee sạ nạ yayala kẹ Jisẹs Kraisa.
60001014	Baa mẹẹm letu yakạạ Ọbasẹ, ẹdọ baa kaadẹya adẹẹyi imaa yạ abaa niyeni kebee sạ abaa nibi Ọbasẹ yaayi akpamma ntoom mbaa.
60001015	Baa duukạ yasanga kẹ kạ abloong ebạạ bạ abaa nạ yanạng, adạ Ọbasẹ wạ ọdẹ baa ọsanga kẹ.
60001016	Likạạ jạ Ọbasẹ lijại, "Baa sanga kẹ ọsẹnga obaa ami nsanga kẹ."
60001017	Abaa yadẹi Ọbasẹ Uwọu, kebee sạ abaa yii yatạm yakạạyi ẹ, wạ okpei yanẹn ebạạ ikpe, ototolại kạ aboong wạ ọnẹn wọwọ oninại kẹ, ọkaama ẹdọ baa gai Ọbasẹ kạ ntoom mbaa ebạạ.
60001018	Ọgẹna abaa yayimạ kẹ yabi bloong bạ yatoo yapạạ baa kẹ kạ amaana kẹkanga yạ abạ awọu bi ijaani yakại baa. Òodạ aa kạ odạ boong wạ nạ obạngạ obuuwạ kẹ aa siliva obidạ gool.
60001019	Ani naani kopại kẹ oblạ kạ ẹyau yạ aKrais yạ ẹtawa ẹpla. aKrais òodạ aa odạạdạạlwẹẹn wạ obi kọtumi obạ kajin ootoo.
60001020	Ọbasẹ opimạ ẹ kẹ kạ kekạkạlạeti, nwạ mạ omung obolạ ekpoon, ẹdọ Ọbasẹ ọyaala ẹ kẹ mạ awi kekpongạmma kạ legạn lẹbaa.
60001021	Oblạ kạ nwạ, abaa yayoo Ọbasẹ kạ lọtumajạu, nwạ ọyẹẹmi ẹ kẹ kạ lobạ oyeni okạạ ẹ kẹbọọl, ẹdọ ọkaama woolfạnnạ libaa obạ ayẹẹn kẹnẹnna abaa ayau kạ Ọbasẹ.
60001022	Kạ oblạ kạ letu lẹbaa kẹmẹẹmi kekạạ lọtumajạu, ajajimina abaa yakoi kẹ wool libaa, yayạ kẹ maa tạ yayeni kẹtumaanẹn dẹẹi yakạạ bẹẹnawọu kạ kẹbasẹ, baa yeni kẹdẹi ẹtẹẹmma ebạạ yakạạ ọnẹn idi obaa idi.
60001023	Ọsẹnga obaa abaa yamaana kẹ ọpẹọpẹ oblạ kạ likạạ jạ Ọbasẹ jạ liwuuyi etoom liyeni liya maa kạ ayoyo, aa bẹẹn bạ abạ yaatẹ obạ yaaka yayau etoom kạ ayoyoyo, aa bạ nạ yabạngạ yabạ kẹ oodạ.
60001024	Adạ likạạ jạ Ọbasẹ lijại, "Yanẹn ebạạ yadạ aa lipẹẹla, ẹdọ yọyu yọbẹ ebạạ yodạ aa litipoo likoola Lipẹẹla nạ liyọiya kẹ, litipoo litọkẹ.
60001025	Likạạ jạ aTata liyau kạ ayoyoyo" Lokạạ jimin odạ lẹkawa yiyayi jạ yani yooyi yakạạ baa.
60002001	Baa lẹkọnni kaayeni, baa yanẹn kaablangai, obidạ tạ yadạ bạ keyomima kenạngi obidạ lekạkạjẹẹn obidạ litọnga keblenạa.
60002002	Baa woo likạạ jạ Ọbasẹ jạ lisanga kẹ aa yayayabẹẹn bạ yamung yamaanai yawooyi libẹẹwi, dạ nạ oblạ maa abaa yakpạli kạ kọwada kẹ kọbaa.
60002003	Adạ likạạ jạ Ọbasẹ lijại kẹ: "Abaa yakạạ kẹ kạ awool libaa yabi aTata otuum ọyi."
60002004	Baa fukẹn yapạnạ kẹn Tata Jisẹs wạ odạ lẹtaa jạ lewuuyi etoom jạ yanẹn ekpoonna yasii kẹ yajạu ledạ kẹkanga odạ Ọbasẹ opimạ jẹ tạ ledạ ọtuuma wạ odeen.
60002005	Abaa kạ awool libaa kayena yadạ aa ataa yạ awuuyi etoom, ọkaama baa ganna wool libaa dạ nạ yatạ baa yamạnạ ẹtọ Kutumadạnna, yadạ aa bạ keyooyi nyau yạ nsasanga kẹ, bạ nạ yayoo ẹyau Kudạnna yakạạ Ọbasẹ. Nwạ nạ ọnaan nyau imaa oblạ kạ aJisẹs Krais.
60002006	Ọgẹna likạạ jạ Ọbasẹ lijại: "Kpenạ, ami mbanai lẹtaa dạ aZayọn. Lẹtaa jạ mpimạ kẹ jạ lẹtawa ẹpla, ẹdọ imina wạ ọdẹya kẹ kạ nwạ jang kotupaki ooyeni."
60002007	Lẹtaa jimin odạ boong wạ ọtawa ẹpla okạạ baa bạ yadẹya kẹ kạ nwạ. Odạ yanẹn bạ yabi kạ lọtumajạu yaayooyi, "Kpaa lẹtaa jimaa jạ kemạạn ẹtọ osikẹ lesodạ jẹ kẹ ledạ letạ ọtuuma jạ lẹtaa kẹ ebạạ."
60002008	Likạạ jạ Ọbasẹ lidọlidọ lijại: Nwạ odạ "Lẹtaa jimaa kayena jạ nạ lenạng yanẹn tạ yayidạ, ẹdọ ẹtakpa yạ nạ enạng bẹ tạ yatọ." Mbạ yayidạ ọsẹnga obaa kạ yabi letu yaamẹẹmi yakạạ boong wạ Ọbasẹ ojại, wạ odạ boong wạ Ọbasẹ ọbaani kẹ tạ odạbạ ẹ okạạ bẹ.
60002009	Odạ abaa yadạ yanẹn bạ Ọbasẹ opimạ kẹ, yanẹn bạ yadạ keyooyi ẹyau wạ Ọbọọl, yanẹn bạ yasanga kẹ, yanẹn bạ yadạ bạ Ọbasẹ, tạ yakọu yayin yagẹna yenại kalakaal bạ Ọbasẹ wạ ọdẹẹ baa tạ yablạ kẹ dạ kewibloong yakọu dạ kogbongạ kalakaal kọwẹ.
60002010	Kebee sana maa, abaa yanidạ yanẹn bạ yabi bọng bọng yaadạ, odạ mạ ajajimina abaa yadạ yanẹn bạ Ọbasẹ, kebee sana maa, abaa ekutẹẹm yani naani, odạ mạ ajajimina abaa yanaan kẹ ekutẹẹm.
60002011	Abaa yamạnạbam kẹdẹiya, abaa yadạ aa yaseen obạ yanẹn bạ yabi mạ ekpoon imin yaablạ, ami ndeennạ baa tạ yaganna bloong bungạbung bạ awool libaa liwooyi baa tạ yanạng, bạ yebeeyi koyuu obạ kẹnẹn kẹbaa.
60002012	Baa wuuyi ntoom yạ nyiyi kạ kewọọyi sạ yanẹn bạ yabi kạ lọtumajạu yaayooyi, oblạ maa yakpintạ yabawa baa kebungạbung kenại, mbạ nạ yakạạ yenại yiyayi yẹbaa ẹdọ yatọọnga Ọbasẹ kạ lewi jạ nạ oyạ maa.
60002013	Baa yika wool libaa kạ legạn jạ aTata yakạạ kọkpamma kankanaya kạ kọyau kạ kewọọyi sạ yanẹn, aa Ọbọọl wạ oyeni ẹfa yạ edạạmi ẹta kẹ ebạạ.
60002014	Obidạ bạ kikpamma kọkpaa kạ Ọbọọl otoomi kẹn oblạ wẹ tạ yaduu yanẹn bạ yanại boong bungạbung lotạmạ, obaa tạ yakpoomạ yanẹn bimaa bạ yanại kẹ wạ ọyiyi.
60002015	Odạ yọbala bạ Ọbasẹ tạ yanạng yaduuwạduuwạ tạ yakpạnạ mma kạ koduuwạduuwạ tọọnga kọbẹ oblạ kạ kẹyiyayi sạ abaa nạngi.
60002016	Baa wuuyi aa yanẹn bạ yayeni wool wiyạ, odạ baa wool wiyạ libaa kaatạ aa legạn jạ nạ yatạ yakpạnạ kẹ boong bungạbung. Baa wuuyi aa yafooli bạ Ọbasẹ.
60002017	Baa kạạ ọnẹn wanwanaya kọgabi, baa yeni kẹdẹi obạ abẹẹnawọu kạ kẹbasẹ, baa yeni yọkaal bạ Ọbasẹ yayeni yakạạ Ọbọọl wạ odeen kakadeen.
60002018	Abaa yanạnạngnẹn, baa yika wool libaa yakạạ bạ atata yabaa, yayeni yakạạ bẹ kọgabi kạ kobạngạ obạngạ, bạ yayiyi lẹmaana obaa bạ yakpenại boong ọfai bẹ mbạ mbạ nnạ oodạ, odạ tutu bạ yatawa lẹmaana.
60002019	Ọgẹna Ọbasẹ nạ oyonnạ baa kạ nạ yanaan apeen yạ aabi abọọwa kạ komạmmạ ọsẹnga obaa yabalai baa Ọbasẹ.
60002020	Mbọng odạ uluu kạ anaani lotạmạ jạ amọọn bọọwa kạ aboong bungạbung wạ amọọn nại o. Òodạ aa boong wạ amọọn naani kạ komạmmạ lotạmạ kạ aboong wạ ọyiyi wạ amọọn nại, Ọbasẹ nạ oyonnạ ọ.
60002021	Boong imin nwạ yadẹẹ baa tạ yanạng, ọsẹnga obaa aKrais ọnaani kọbini ọgẹna baa, ẹdọ oyoo baa maa kokoowạ kạ abaa nạ yatiil. Dạ nnạ yatooli kạ yenại yẹwẹ.
60002022	"Nwạ jang kẹ boong bungạbung oonại, ẹdọ nwạ jang kẹ libeem ọọpaa."
60002023	Yanẹn yani blenạ Kraisa, odạ nwạ baa ooblenạ kạ ntạmmạ. aKrais ọnaani kọbini odạ, nwạ bẹ yẹẹn ọọwula, nwạ oduukạ ọganna wool liwẹ okạạ Ọbasẹ wạ okpei ikpe kạ kedindinạ.
60002024	aKrais kạ awool liwẹ nwạ odạạli boong bungạbung ọmọọn kạ yamạnạ ẹ kạ ketipaa, oblạ maa amọọn yokoomạ boong bungạbung kenại yowuuyi kạ mblemạ obạ Ọbasẹ. Ẹdọ abaa yatawai kẹ kạ yekạmạ yẹbaa ọsẹnga obạ yẹpoi bạ yanạngi ẹ kạ awool.
60002025	Abaa yanidạ aa ndạạdạạl yạ ntạnạ kẹ, odạ mạ ajajimina, abaa yaduukạ baa kẹ ngạm tạ yatooli kekpenạ ndạạdạạl obạ kekummạ kẹ kẹnẹn kẹbaa.
60003001	Kạ eti yạ edạ aajaa, abaa banẹẹn baa mẹẹm letu yakạạ yadạm yabaa. Oblạ maa òodạ aa odạm wanwanaya wạ obi Ọbasẹ ooyi yenại yẹwu nạ yenạng bẹ yamẹẹm letu yakạạ yokpekpe bạ Ọbasẹ. Akpintạ abi bẹ lemlee ayẹngi.
60003002	Ọsẹnga obaa yadạm yabaa nạ yakạạ ntoom yạ nyiyi yạ abaa wuuyi obạ ledạmmi kạ ntoom mbaa.
60003003	Yoyuu yobạ kạ abloong yọkabakaba nnạ yoblạ, aa yiil kẹkai, bloong bạ yanại yatạ mkpakau yạ ndạ gool obạ nkọ.
60003004	Yọyu yọbaa tạ yoblạ kạ kamlee kabaa, yọyu bạ nnạ yojạu lowi yobạ obạ etoom awool yika obạ etoom awọfaiya. Min odạ boong wạ ọyiyi kaani kạ lokạ jạ Ọbasẹ.
60003005	Mạ eti imaa mmạ abanẹẹn bạ yasanga kẹ bạ ijaani yanại wool libẹ liyi. Mbạ yanẹnna yẹẹn kạ Ọbasẹ, yamẹẹm letu yakạạ yadạm yabẹ.
60003006	aSẹla ndạ onidạ, nwạ ọmẹẹmi letu okạạ Ebraamma wạ odạ odạmma ẹdọ ọdẹi ẹ atata ọmi. Ẹdọ abaa yadạ banẹẹnbẹẹn bạ aSela, òodạ aa boong wạ abaa nạngi boong wạ ọyiyi kebee sansanaya, baa ọọkala.
60003007	Abaa yadạm kayena, baa wuuyi kọpaa obạ abanẹẹn yabaa kạ yoyimạyimạ, baa tạạ bẹ kạ eti akakadeena, aa yanẹn bạ abaa tawa wool yaatakẹ, ọsẹnga obaa mbạ yatooli baa yadạ keji ẹtọ kạ kokạại kạ Ọbasẹ etoom ẹpẹẹpẹa. Òodạ aa yabi bẹ yaatoo yakoolạ, Ọbasẹ yatạm yabaa oopuuwạ.
60003008	Kạ kekpongạm, abaa ebạạ, baa tạạ yọbala bana obạ ọnẹn idi obaa idi, baa wuuyi obạ ekutẹẹm yakạạ ọnẹn idi obaa idi, baa yeni kẹdẹi obạ ọnẹn idi obaa idi kạ ẹtẹẹm yạ ẹmẹẹmi obạ yọmaanayu.
60003009	Boong bungạbung kaatạ katuukạ boong bungạbung, obidạ atạ keblenạ sạ yanẹn yakại ọ atạmmạ keblenạ, odạ baa duukạ yayonnạ bẹ. Ọgẹna Ọbasẹ ọdẹ baa tạ oyonnạ baa oblạ maa yanaan ketu nyonnạa dạ kọbọọ kọwẹ.
60003010	Ọgẹna likạạ jạ Ọbasẹ lijại, "Ọnẹn wạ obi wooyi yutẹẹmdala kạ etoom, oyeni owooyi tạ okạạ awi yạ ayiyi tạ ọmaana kẹ lẹdaal lẹwẹ kạ kọtọnga bungạbung oyeni ọmaana kẹ yẹmaakpang yẹwẹ kạ libeem kẹpaa.
60003011	Nwạ tạ okoomạ boong bungạbung kenại, ẹdọ tạ onạng boong wạ ọyiyi, nwạ tạ ọjaka kaani tạ owuuyi etoom kạ ọfai obạ yanẹn yadọyadọ, oyeni lẹdẹẹyi awọfaiya.
60003012	Ọsẹnga obaa Ọbasẹ okpenại yẹnẹn dindinạ, oyeni opuuwại yatạm yabẹ, odạ aTata obeeyi mkpala okạạ bạ kenại boong bungạbung."
60003013	Nnẹ nạ onạng ọ kebungạbung, kạ awu aajakai kạ ẹfaẹfa tạ anạng boong wạ ọyiyi o.
60003014	Odạdạ kạ abaa nạ yanaan kọbini ọsẹnga obaa bloong bạ yẹbọọwa kaa. Ọbasẹ nạ oyonnạ ọ. "Yanẹn wọ nnạ yakala, wọ nnạ ọọwọnga."
60003015	Baa duukạ yakạm letu yakạạ Krais, yanạng ẹ tạ odạ aTata kạ ntoom mbaa. Baa yonnạ baa kẹ wool kạ kebee sansanaya tạ yayin yakạạ ọnẹn wanwanaya wạ ọblai baa ọgẹna yẹẹnkẹnẹna yạ abaa yeni aa bạ ketooli Krais.
60003016	Odạ baa pọọna bẹ kạ eti awool kẹyika obaa kạ eti akakadeena. Baa yoo yọbala yọbaa yodạ wai, oblạ maa bạ yatọngai kebungạbung ọgẹna ntoom yiyayi yạ abaa wuuyi aa bạ ketooli Krais nạ yanaan lẹnẹnjẹẹn kạ abloong bạ yatọngai.
60003017	Otuum ọyi tạ yanaan kọbini kạ aboong yiyayi wạ anại, oodạ imaa odạ yọbala bạ Ọbasẹ ọtaa kẹ tạ anaan kọbini kạ aboong bungạbung kenại.
60003018	aKrais kayena obạ kạ kebungạbung kẹwu kạ eti yana. Nwạ jang kẹ boong bungạbung oonại, odạ nwạ obạ kạ letu jạ yẹnẹn bungạbung dạ nạ otạ baa opạnạ kẹn Ọbasẹ. Nwạ obạ kẹ kạ ẹnẹnẹẹn odạ Kutumadạn kokạại ẹ etoom.
60003019	Ọkaama nwạ kạ Kutumadạn ọkọu oyoo oyinạ wạ Ọbasẹ okạạ lidạn jạ liyau kạ mkpọkọbi,
60003020	Mina odạ lidạn jạ yanẹn bạ yanibi letu yaamẹẹmi yakạạ Ọbasẹ kạ kobee kpọọl kạ kọbọọli kẹ, kebee sạ Ọbasẹ okoomi Nowaa kạ komạmmạ tạ omạạn ukwaa ọwẹ. Yanẹn yatạạnyatele mbạ mbạ yakaami kẹ tạ yajạu kaa yaakpo mạ ewidummạ kalakaal imaa.
60003021	Ẹdọ lowi jimaa lodạ aa kewiblẹẹyi sạ ajajimina kẹwalai baa kẹ. Kewiblẹẹyi simaa kebloong awool kekoiya oodạ, odạ lubebeem jạ yanại yakạạ Ọbasẹ jạ loblạ kạ ẹtẹẹm yạ ẹsanga kẹ.
60003022	Ẹdọ mạ ajajimina, aJisẹs Krais ọkọu kẹ kạ lẹbọọlkạm kawọnga. Nwạ ọnọọma dạ kodạmbọọ kạ Ọbasẹ apaa akakadeena, ẹdọ yatoomnẹn kawọnga bạ Ọbasẹ ebạạ obạ likpamma obạ mfa ọkpammai bẹ ebạạ.
60004001	aKrais ọnaan kẹ kọbini kạ awool liwẹ, ọkaama abaa kayena baa yonnạ baa wool kạ yọbala bạ yodạ aajaa, ọsẹnga obaa ọnẹn wạ ọnaani kẹ kọbini kạ awool nwạ ọgakẹ obạ aboong bungạbung.
60004002	Ọsẹnga obaa imin, nwạ kebee sạ kemungạ ẹ mạ lọsẹ min ootạ owuuyi okạạ adẹẹyi bungạbung awoola, odạ nwạ owuuyi kạ yibala fạ Ọbasẹ.
60004003	Ọgẹna abaa yalọọ kẹ kebee sạ kesoosoo kạ mbạntam yạ mbọọli kẹ tạ yanạngi boong wạ yanẹn bạ yabi Ọbasẹ kạ lọtumajạu yaayooyi wạ ọdaali bẹ tạ yanạngi tạ yawuuyi ntoom jinajin obạ adẹẹyi bungạbung, ketuwạtuwạ obạ linangai jạ libi liyiyi obạ kepạlạ obạ ndạl kẹtọọmi yạ ndạ itom.
60004004	Ẹdọ mạ ajajimina mbạ yayau kạ awool bạ kẹ adạ yabi baa yaakạạ yatooli bẹ yanạng bloong bungạbung soosoo bạ mbạ yanạngi, ọkaama mbạ yablenại baa.
60004005	Odạ mbạ yayeni tạ yayin yenại yẹbaa yakạạ Ọbasẹ, wạ oyonnạ ẹ kẹ wool tạ okpe ikpe okạạ yanẹn bạ yayau etoom obaa bạ yabạạ kẹ.
60004006	Imaa ọkaama yayoo lẹkawa yiyayi yakạạ yanẹn bạ yabạ kẹ kebee sạ yayau etoom dạ nạ oblạ maa yakpe bẹ ikpe kạ awool libẹ aa yanẹn. Ẹdọ yawuuyi etoom kạ kudạn adạ Ọbasẹ owuuyi.
60004007	Odạ kekpongạm sạ abloong ebạạ kefoolạ kẹ, ọkaama, baa yoo yọbala yọbaa yọwaiya, yayeni yamaana baa wool oblạ maa ọfẹẹya baa tạ yayi yatạm.
60004008	Wạ ọtaa kẹ imin ebạạ odạ, baa yeni kẹdẹi kạ ẹtẹẹm yakạạ ọnẹn idi obaa idi ọsẹnga obaa kẹdẹi kekpạnại kẹ bloong bungạbung soosoo.
60004009	Baa naan yanẹn kạ ntọ mbaa obạ yutẹẹmdala bạ yawooyi luji obidạ apaa yạ nạ yayau.
60004010	Ọnẹn wanwanaya tạ otạ kokạại kạ Kutumadạn kokạại ẹ aa yanạnạngnẹn bạ yakpenại yakoolạ ọgẹna litoom ku jạ Ọbasẹ okạại yanẹn yadọyadọ oblạ kạ kokoolạ kọwẹ.
60004011	Ọnẹn wanwanaya wạ oyeni kokạại likawa keyooyi, nwạ tạ oyoo jẹ aa mạ odạ Ọbasẹ otoowại ẹ oyooyi, ọnẹn wanwanaya wạ kokạại kọwẹ odạ tạ ọkaam yanẹn tạ otạ ẹfa yạ Ọbasẹ okại ẹ onạng aajaa, oblạ maa kạ abloong ebạạ Ọbasẹ tạ ọnaan ntọọnga oblạ kạ aJisẹs Krais wạ kẹbọọl obạ ẹfa keyeni kạ ayoyo obaa kạ ayoyo. Tạ odạ aajaa.
60004012	Abaa yamạnạbam kẹdẹiya, baa wool nạ oobạ kạ lijakai apeena likạạ baa aa boong wạ odạbại yẹ okạạyi baa aa boong wạ obi jang wẹ kẹ odạbạ okạạ ọnẹn.
60004013	Baa duukạ yayau kạ yutẹẹmdala kạ abaa naai kọbini obạ aKrais oblạ maa kebee sạ nwạ nạ oyạ maa kạ kẹbọọl kẹwẹ, abaa nạ yawu owuwu obạ yudala.
60004014	Ọyikẹ okạạ baa kạ yanẹn yablenại baa ọsẹnga obaa kạ abaa dạ bạ ketooli Kraisa, imin okoowạ obi Kutumadạn kẹbọọla kạ kodạ Kutumadạn kọyau kạ abaa.
60004015	Ọnẹn ọbaa wana wana kọbini nnạ ọọnaani ọsẹnga obaa odạ kẹfi yanẹn, obidạ kewusel, obidạ kenại kebungạbung, obidạ kekpe ikpe yạ yanẹn yadọyadọ.
60004016	Odạ òodạ aa abaa yanaani kọbini ọsẹnga obaa kạ abaa dạ ketooli Krais, baa lẹkalajẹẹn nnạ oonại, odạ baa jạu Ọbasẹ saam kạ abaa kpeyạ jeen jạ aKrais.
60004017	Ọgẹna kebee keyạ kẹ maa sạ nạ yatạ baa yamạnạ bẹ ikpe kekpe kạ ẹfatọ yạ Ọbasẹ, ẹdọ òodạ aa ikpe nạ ekạlạ obạ amọọn, mbọng nạ odạ kekpongạm sạ yanẹn bimaa bạ yabi letu yaamẹẹmi yakạạ lẹkawa yiyayi jạ Ọbasẹ o.
60004018	Likạạ jạ Ọbasẹ lijại: "Òodạ aa boong wạ kẹnẹn dindinạ ọtawa ẹ tạ ọnaan nkaami, mbọng ẹdọ nạ odạbạ ẹ okạạ yẹnẹn bungạbung bạ yabi Ọbasẹ yaayi obaa bạ kenại boong bungạbung o."
60004019	Ọkaama, ẹdọ yanẹn bimaa bạ yanaai kọbini kạ ọgẹna odạ yibala fạ Ọbasẹ okạạ bẹ tạ yakọu lokạ yanạngi wạ ọyiyi, ẹdọ tạ yanẹẹnna ẹtẹẹm kạ Ọbasẹ wạ onại bẹ ọsẹnga obaa nwạ jang bẹ letu ọọpai.
60005001	Ami mbeemi yanọtam ikọbasẹa bạ yayau kạ kẹwooyi kẹbaa. Ami ndạ ọnọtam, nyeni ndạ kẹnọọma kekạạ libinia jạ aKrais ọnaani. Ami nạ nyeni kofạnạnạ kạ kẹbọọl kẹwẹ sạ nạ kẹyala sẹ.
60005002	Baa kpenạ ndạạdạạl yạ Ọbasẹ ọganna okạạ baa yakoolạ. Baa nạ yaluuwa ọọluuwa, odạ tạ odạ boong wạ ọdẹi baa kạ ntẹẹm, kạ uluu wạ abaa nạ yayeni kaa nnạ oodạ, tạ odạ kạ ọsẹnga obaa ọdẹi baa tạ yanạng yonạnạng bạ Ọbasẹ.
60005003	Baa ẹbọọfa kaatạ kakpamma yanẹn bimaa bạ yakạại ọ tạ akpenạ bẹ, odạ abaa tạ yadạ kokoowạ kạ mbạ nạ yakạạ yayeni yatiil.
60005004	Ẹdọ kạ imin wạ odạ Ọbọọl wạ okpenại ndạạdạạl nạ omung oyạ maa, abaa nạ yanaan kọmlẹnga kạ kodạ kojạngạ kẹbọọla kạ nạ kojạu kẹ lowi koobạ.
60005005	Abaa bẹẹndạmbẹẹn kayena, baa mẹẹm letu yakạạ yanọtam kebee obạ kebee, baa yika wool libaa yakạạ idi obaa idi, ọsẹnga obaa, "Ọbasẹ obeenni mmkpala obạ yanẹn bạ yanạngi ẹnẹẹn, odạ nwạ oyeni yọmaanayu obạ yanẹn bạ yayikaa wool libẹ."
60005006	Ọkaama ẹdọ, baa yika wool libaa kạ kapiil kạ ẹbọọfa yạ Ọbasẹ, oblạ maa kạ kebee keyạ maa, nwạ nạ ọgai baa kạ kawọng.
60005007	Baa ganna agạgạ abaa ebạạ yakạạ Ọbasẹ ọsẹnga obaa nwạ nạ okạạ baa lokpenạ.
60005008	Baa yonnạ baa wool, yakpenại baa kaa, ọkọkọnanẹn ọbaa wạ odạ kẹkpamma yatana owạạmi ẹ aa ẹkpẹ yạ etoo kepoi ewooyi ọnẹn wạ nạ ẹya kẹ.
60005009	Baa bee ọtawa ọtawa kạ awoolfạnnạ, yabee mkpala yakạạ ẹ, yayimạ yabi bẹẹnawọu bạ yayau ekpoon ebạạ yanaai kpaa libini ku jạ lidạ aajaa.
60005010	Ẹdọ kạ abaa naani kẹ libini kạ obee pipiwẹẹn, Ọbasẹ wạ odạ kokoolạ ebạạ, wạ ọdẹẹ baa tạ yafạnnạ kạ kẹbọọl kẹwẹ kạ ayoyo kạ kofạnạnạ obaa Krais, nwạ nạ onạng ọ ayi awẹkẹ okạạ ọ kẹtawa kebee, ẹfa obạ lẹtọgạn jạ lẹtawa.
60005011	Ẹfa tạ edạ yẹwẹ kạ ayoyo obaa kạ ayoyo! Tạ odạ aajaa.
60005012	Ami nfọọngi ọwẹnẹ pipiwẹẹn imina nkạạ baa, oblạ kạ nkaami yạ aSailas wạ mbạng tạ mpeeyạ ngạm. Nwooyi tạ ntawa baa ẹtẹẹm nyeni nyin baa njạu baa mina odạ kokoolạ kạ Ọbasẹ lọtumajạuwa kẹnọọma kekạạ kẹmi njạu baa, baa bee ọtawa ọtawa kạ nkạ.
60005013	Ikọbasẹ yạ ẹya dạ aBabilọn yạ Ọbasẹ ọbọọma opimạ baa, mbạ yadẹi baa. aMak kayena wạ odạ wẹẹn ọmi ọdẹẹi baa.
60005014	Baa dẹẹi m ọnẹn idi obaa idi obạ kọblamma kẹdẹiya. Wọfai tạ ọya obạ abaa ebạạ bạ yadạ wạ aKrais.
61001001	Ami aSaimọn Pitẹ wạ ndạ onạnạngnẹn obạ ketạdạ letu wạ aJisẹs Krais. Ami nfọọngi nkạạyi baa yanẹn bimaa bạ yanaani kẹ woolfạnnạ jạ litawa ẹpla aa jạ limọọn, oblạ kạ kẹyiyayi sạ Ọbasẹ ọmọọn obạ kẹwali mọọn kẹ, aJisẹs Krais.
61001002	Kokoolạ kạ Ọbasẹ obaa wọfai tạ koyau kokạạ baa kạ nti yạ nsoosoo oblạ kạ yoyimạyimạ bạ Ọbasẹ obạ aJisẹs wạ odạ aTata ọmọọn.
61001003	Oblạ kạ ẹfa yạ Ọbasẹ okạạ mọọn kẹ boong wanwanaya wạ amọọn wooyi tạ yotạ yowuuyi kạ letu kẹmẹẹmi yokạạ ẹ. Amọọn yoyeni kẹ bloong bimin ọsẹnga obaa amọọn yoyimạ ẹ kẹ. Amọọn yoyimạ kẹ Jisẹsa wạ ọdẹẹ mọọn tạ yofạnạnạ kạ kẹbọọl kẹwẹ obạ kẹyiyayi.
61001004	Kạ eti imin nwạ okạạ mọọn kẹ liwaki jạ lideen, liyeni litawa ẹpla jạ nwạ ọwaki ẹ kẹ oblạ maa likạạyi jimin nạ yobạngạ tạ yofạnạnạ kạ eti etoomma yạ Ọbasẹ, ẹdọ yọsẹ kẹ kạ nkạbi ekpoonna yạ mblạ kạ adẹẹyi bungạbung yạ yanẹn.
61001005	Kpaa mạ legạn jimin, baa jaaka kaani tạ yasaam kẹyiyayi kạ awoolfạnnạ, kạ kẹyiyayi kẹbaa, baa saam kaa boongyi.
61001006	Baa saam kaa kạ aboongyi ọbaa woolmaan, kạ awoolmaan libaa, saam kaa komạmmạ, kạ komạmmạ ẹdọ yasaam kaa kẹbasẹ.
61001007	Kạ kẹbasẹ kẹbaa baa saam kaa yọmaanayu kẹdẹiya sạ yanẹn bạ aKrais, kạ yọmaanayu bimin saam kaa kẹdẹi.
61001008	Ọgẹna òodạ aa abaa yanạngi amaana imin yakuuyi lokạ nạ akaam baa yanạng yakoolạ yayeni yakpạli tạ yayimạ Tata ọmọọn Jisẹs Krais.
61001009	Odạ ọnẹn wanwanaya wạ obi ẹ ooyeni, nwạ wẹ ọọfẹya tạ okạạ eti okoolạ. Nwạ omlee kẹ mplọọng okạại lidạnlidạn, oyeni ọyọ kẹ obi yanạng ẹ kẹ tạ ọsanga kẹ kạ yebungạbung yẹwẹ bạ yẹbọọli kẹ.
61001010	Ọkaama abaa bẹẹnuwọu yami, baa nạng yonạnạng yọtawa ọtawa yakoowạ yabi Ọbasẹ ọdẹ baa kaa oyeni opimạ baa kẹ. Òodạ aa abaa yanại bloong bimin ebạạ, abaa jang kẹ yaatọ.
61001011	Ẹdọ kạ eti imin abaa nạ yakạạ ẹfa yạ ewuuyi owuwu tạ yamlee kạ kọkpamma ayoyowa kạ aTata ọmọọn obạ kẹwali mọọn kẹ Jisẹs Krais.
61001012	Ọkaama, ami nạ nyimại baa bloong bimin kebee sansanaya, okpintạ odạ kạ abaa kạlạeti yayimạ bẹ kẹ, yayeni yabee kẹ ọtatawa kạ lọtumajạu jạ abaa naani kẹ.
61001013	Ami mbala m mbi ọyiyi ọyiyi tạ nkọu lokạ nyimại baa bloong bimin adạ ogạgạnạ kạ nya maa etoom.
61001014	Ami nyimạ kẹ mbi oogạnạ nạ ngana wool jimin jạ nạ libạ adạ aTata ọmọọn Jisẹs Krais oyinni m kẹ gboong.
61001015	Ẹdọ ami nạ njaka tạ nnạng bloong bimin tạ yegboongạ baa, ami nwooyi tạ njaka tạ nnạng dạ ọfẹfẹ m nkạạ njạu mbi nạ ọfẹya baa tạ yabalai baa bloong bimin kebee sạ mbạ kẹ.
61001016	Kạ amọọn yinni baa yọgẹna keyạ maa obạ ẹfa yạ aTata ọmọọn Jisẹs Krais, amọọn yokạạ kẹ ledạmmi kpongạ lẹwẹ obạ ayẹẹn amọọn.
61001017	aJisẹs ọnaani kakadeen obạ kẹbọọl sạ Ọbasẹ wạ odạ yaatẹ kebee sạ lemlee jạ Ọbasẹ wạ oyeni kẹbọọl sạ kedeen lejiyi, "Mina odạ Wẹẹn ọmi wạ ọdẹyi m, ẹtẹẹm ẹdaali m obạ nwạ."
61001018	Amọọn kạ awool limọọn yopuuwạ kẹ lemlee jimin jạ leblạ kạ lẹbọọlkạm kawọnga kebee sạ amọọn niya obạ nwạ dạ ekpoon yạ ẹsanga kẹ.
61001019	Baa kọu lokạ yakala kotung mạ likạạ jimaa tutu aTata ọmọọn Jisẹs Krais ọwọọn. Keyạ maa kẹwẹ nạ ketạ kogbongạ aa kewisowạ lewia lẹpẹlẹpẹ, ẹdọ nwạ nạ odạ aa ẹkpọkpọna kẹpọọmaa. Mạ kebee simaa kogbongạ kọwẹ nạ kọwaal kạ ntẹẹm mbạ, ẹdọ kọyala kạ Ọbasẹ kokạạ baa gboong.
61001020	Boong wạ ọtaa kẹ maa ebạạ, odạ abaa tạ yayimạ yajạu kotoom kạ yatọnganẹn bạ Ọbasẹ wạ abaa yeeli kạ likạạ jạ Ọbasẹ, ndạ kọtọnga kạ mbạ yadạạli bẹ kạ ntẹẹm tạ yanạng oodạ.
61001021	Ọgẹna kotoom kạ Ọbasẹ maa koodạ kạ koblạ kạ ẹtẹẹm yạ ọnẹn, odạ yanẹn yatọngai kotoom kạ koblạ kạ Ọbasẹ oblạ kạ ẹfa yạ Kutumadạn.
61002001	Kạ ijaani, yatọnganẹn libeema yayau maa, yayau obạ abaa. Kpaa mạ nti imaa Yakoowạ libeema nạ yayau obạ abaa. Nạ yakpe yokpekpe libeema jạ nạ litaali lobạ, yakaanga Tataa wạ opại bẹ kẹ. Ẹdọ mạ nti imaa nạ yataali lobạ ẹpaalẹpaal yakạạ wool libẹ.
61002002	Yanẹn soosoo nạ yatooli mkpasam ntoom mbẹ, ẹdọ yanạng yanẹn yatọnga keblenạ yakạạ eti lọtumajạuwa.
61002003	Kọdọdọngatikpọọl kobẹ limaana, mbạ nạ yayin baa yayinạ bạ yabolạ kạ ntẹẹm bẹ tạ yatạ yanaan baa kẹ amaan. Odạ Ọbasẹ opạli kẹ ikpe okạạ bẹ kạ kebee sạ kẹbọọli kẹ, ẹdọ kejạạmi kẹbẹ kẹyau kạ eti kefunnikẹn kạ lọtumajạu.
61002004	Kebee sạ yatoomnẹn bạ aSẹtan yanại boong bungạbung, Ọbasẹ bẹ daa ooteeyi. Nwạ ọkọnga bẹ dạ lekoonbạ, apaa yạ yayau kạ mkpọkọbi kewibloonga yakoomi lewi ikpe kekpeya.
61002005	Kạ kebee sạ aNowa, Ọbasẹ ekutẹẹm ooni yeni obạ yẹnẹn bungạbung ekpoonna imaa. Nwạ otoo ewidummạ ojạạmi bẹ kẹ, odạ nwạ ọkaam kẹ yanẹn yatạạn yaatele kạ afạn kaa Nowaa, wạ oyooyi oyinạ kedindinạwa.
61002006	Ọbasẹ opạli ikpe okạạ opoondeen wạ aSodom obaa Gomora, otạ ekoon ojạạmi bẹ kẹ, oyeni onạng bẹ tạ yadạ kokoowạ kạ kodạ boong wạ nạ odạbạ ẹ okạạ yanẹn bạ yabi kạ Ọbasẹ yaadẹya.
61002007	Odạ kpaa mạ kebee simaa Ọbasẹ ọkaami kẹ Lọta wạ odạ kẹnẹn dindinạ mạ ekpoon imaa ọsẹnga obaa nwạ onidạ kẹnẹn yiyayi sạ kẹnaani atẹẹmpeen kạ mmanabil kẹkpasamaa obạ kutan kạ yanẹn bạ yayau kạ kewọọyi kẹbẹẹ.
61002008	Nwạ onidạ kẹnẹn yiyayi sạ kẹnaani atẹẹmpeen oblạ kạ kutan kạ nwạ onikạạ, oyeni opuuwại kạ lewi kạ lewi adạ owuuyi obạ mbạ.
61002009	Ọkaama, aTata oyimạ kẹ dạ nạ ọsẹnga ọkaam kẹ yanẹn bạ yapuuwại ẹ kạ lijaka libẹ, obaa dạ nạ oyoo yẹnẹn bungạbung kạ lotạmạ tutu kebee sạ nwạ nạ okpe ikpe okạạ yanẹn ebạạ.
61002010	Lotạmạ jimaa lọyau lokạ yanẹn ẹbaniban bạ yawuuyi tạ yanạng bloong bungạbung obạ adẹẹyi bungạbung yạ awool libaa liwooyi tạ yanạng, obaa bạ obi ọọdẹi tạ yayau kạ kọkpamma kạ Ọbasẹ. Yakoowạ libeema bimin yanạngi ẹnẹẹn, yọkaal yaayeni. Mbạ bẹ ọọkala tạ yatọnga kebungạbung yakạạ yatoomnẹn kawọnga.
61002011	Odạ, odạdạ yatoomnẹn kawọnga bạ Ọbasẹ bạ yadạmi yayeni yatawa wool yatakẹ yakoowạ libeema bimin, jang bẹ lojạu yabawa obạ keblenạ kạ lokạ jạ aTata.
61002012	Odạ yanẹn bimin yatọnga keblenạ kạ abloong bạ yebi bẹ yeefạngạ. Mbạ yadạ aa ntẹẹn yạ mbi yọbala ntoo, yạ mmaana tạ yamaana yẹ yafi kẹ. Ẹdọ adạ ntẹẹn ndạ, yakoowạ libeema bimin nạ yanaan kejạạmi.
61002013	Nạ yamlẹẹnga bẹ obạ libini kạ libini jạ yatalai. Yudala yọbẹ odạ tạ yayau kạ lowạni yanạng bọng bọng wạ onạngi adẹẹyi bungạbung abẹẹ awoola adoo. Mbạ yadạ boong lẹkalajẹẹnna kaa nạ yaji luji obạ abaa, mbạ yanaai yutẹẹmdala kạ nti yẹkpaani yẹbaa.
61002014	Kebee sansanaya sạ mbạ yakpenạ yanẹẹn, mbạ yawoo tạ yakọu obạ nwạ, ẹdọ adẹẹyi yạ mbạ yayeni tạ yanạng boong bungạbung jang bẹ oobạng. Mbạ yapooli bẹ yẹkpaani tạ yanạng yanẹn bạ yabi yaatawa kạ kẹbasẹ yatọọ, mbạ yakpe kẹ ntẹẹm mbẹ kọdọdọngatikpọọl, mbạ yayau kạ kolimạ kạ Ọbasẹ.
61002015	Yakoowạ libeema bimin yawai yadoo eti lọtumajạuwa, ẹdọ yagbongạnạ yakọu yatooli eti yạ aBalam wạ odạ wẹẹn wạ aBowa, wạ ọdẹi tạ yakpe ẹ limaan onạng boong bungạbung.
61002016	Ẹdọ nyanyang atoowạ ẹkpamana obạ nwạ, ẹtẹẹn yạ ebi jang ẹẹtọọnga, etạ lemlee jạ ọnẹn enạng ẹ tạ oleemạ yetạtạlạ bloong bimaa kenại.
61002017	Yakoowạ libeema bimaa yadạ aa awitu yạ abi lowi aatoo, obạ lesisong kpala jạ ẹwọnga ewungi kẹ. Ọbasẹ oyoo kẹ lipaa kewibloonga dongạdonga okạạ bẹ.
61002018	Mbạ yanạngi ẹnẹẹn obạ likạạ jạ libi bọng bọng liikoowạ, yatowại adẹẹyi bungạbung awoola yatạ yamunni yẹpana yakạạyi yanẹn bimin bạ yamung yasii etoom kebungạbunga.
61002019	Mbạ yawaki bẹ tạ yakạạ bẹ woolwiyạ, odạ mbạ kạ awool libẹ kạ awoolwiyạ yaaya. Mbạ yadạ yafooli yakạạ yenại bạ nạ yẹfi bẹ kẹ.
61002020	Ẹdọ kạ yanẹn yasẹ kẹ nti bungạbung ekpoonna oblạ kạ yayi kẹ Tata ọmọọna obạ aJisẹs Krais wạ odạ kẹwali mọọn kẹ, ẹdọ mmạ yaduukạ bẹ kạ kebungạbung kenại, ẹdọ yayeni yakọu kẹ yafooli aboong bungạbunga, mbạ yabuuwạ yaatakẹ wạ yatạ yadạ kạ kekạlạeti.
61002021	Ofi ọyi kạ mbạ yafi bi kẹ eti kedindinạwa yaayi ọtaa kẹ mbạ kạ yayi kẹ ẹdọ yasi tạ yayoo yẹkpawa bạ yẹsanga kẹ bạ Ọbasẹ okạại bẹ kẹ.
61002022	Mbạ yanại kẹsẹma simin tạ kedạbạ sẹ lọtumajạu: "Ẹbla eduukạ yẹ ẹkọu eyeni eji kẹ likọọyi jạ ẹkọi kẹ ẹdọ o. Kakoo kạ yakoi kẹ kaduukạ kẹ kadumạ ndọba."
61003001	Abaa yamạnạbam kẹdẹiya, mina odạ yọfọfọng nti mpoowa yạ ami nfọọngi nkạạ baa. Ami nnfọọng kẹ kạ nwẹnẹ imaa mpoo tạ mbalai baa bloong bạ abaa puu kẹ oblạ maa yabalai baa yakoolạ okoolạ ọgẹna bloong bimin.
61003002	Ami nwooyi baa tạ yabala baa yagẹna likạạ jạ yatọnganẹn bạ yasanga kẹ bạ Ọbasẹ yatọnga kạ kebee sạ kẹbọọli kẹ, obaa tạ yabala baa yagẹna yẹkpawa bạ aTata obạ kẹwali mọọn kẹ Jisẹs Krais ọsẹnga ẹ dạ kọbọọ kạ abạ ketạdạ letu okạạ mọọn.
61003003	Kạ kekạlạeti nwooyi baa tạ yayimạ kẹ awi kekpongạmma. Yanẹn bidi bạ ntoom bẹ yạ adẹẹyi awoola libẹ akpamma bẹ kẹ nạ yayạ maa. Nạ yanạng baa aa boong ọgadadawa.
61003004	Ẹdọ mbạ nạ yajạu, kefunnikẹn sạ nwạ ọwaki ẹ kiiyang o. Kạ abạ awọu yakaani yabạ, bloong ebạạ yedạ aa dạ yenidạdạ kạ kemạnạlegạn sạ Ọbasẹ obolạ ekpoon.
61003005	Odạ mbạ yaawoo tạ yabala bẹ yajạu Ọbasẹ obolạ kẹbasẹkpang obạ lọsẹ otạ likạạ liwẹ, ẹdọ nwạ onạng lọsẹ tạ loblạ kạ lowi, ẹdọ otạ lowi ọkpamma jẹ kẹ.
61003006	Ẹdọ nwạ otạ lowi ojạạmi kẹ ekpoon yạ ijaani obạ ewidummạ yạ edeen.
61003007	Kpaa mạ nti imaa oblạ kạ likạạ jạ Ọbasẹ kẹbasẹkpang obạ lọsẹ bạ yẹyau ajajimin yayooyi bẹ yakạạ ekoon. Ọbasẹ oyooyi bẹ tutu lekpewi jạ nạ otạ okpe ikpe oyeni ojạạmi kẹ bimin bạ yabi obạ Ọbasẹ yaadẹya.
61003008	Abaa yamạnạbam kẹdẹiya, baa kẹ boong imin wana kaayọ. Kạ lokạ jạ aTata, yebạntam adu apoo opạli aajoo yebeeyi kạ lewi jana, ẹdọ lewi jana lebee kạ yebạntam adu apoo opạli aajoo.
61003009	aTata wẹ ọọgaani tạ onạng boong wạ ọwaki ẹ kẹ tạ onạng, adạ yanẹn bidi yabalai bẹ. Odạ Ọbasẹ oyenại komạmmạ obạ abaa ọgẹna nwạ oowoi ndạ ọnẹn wana wana tạ okpoo, odạ nwạ owooyi yanẹn ebạạ tạ yasodạ bẹ ntẹẹm, yawau yadoo boong bungạbung.
61003010	Odạ Lewi jạ aTata nạ leyạ maa aa owuseel. Kẹbasẹkpang nạ kejạạm kẹ obạ kẹkọọl sạ kedeen. Bloong banbanaya bạ yẹyau kaa nạ yajạạmi bẹ kẹ kạ ekoon, ẹdọ lọsẹ obạ aboong wanwanaya nạ ọya kewoon kewoon.
61003011	Kạ aboong wanwanaya nạ ojạạm kẹ, kạ nti imin, odạ naa linẹn kuwa abaa yayeni tạ yadạ o. Abaa yayeni tạ yawuuyi ntoom yạ nsanga yayoo wool libaa yakạạ Ọbasẹ.
61003012	Adạ abaa koomi lewi jạ Ọbasẹ opimạ aTata tạ oduukạ ẹ maa, yajakai tạ yanạng jẹ lẹsẹl maa keeyạ, ekoon nạ edoom kẹ kẹbasẹkpang, ẹdọ boong wanwanaya wạ ọyau kaa nạ ogạnạ ẹ kẹ kạ kokukumạ.
61003013	Odạ Ọbasẹ onạng kẹ kọwaki okạạ mọọn, adạ amọọn koomi kẹbasẹkpang kẹpẹkẹpẹ obạ lọsẹ lọpẹ lọpẹ dạ kedindinạ nạ kẹyau.
61003014	Ẹdọ ọkaama, abaa yamạnạbam kẹdẹiya, Adạ abaa koomi bloong bimin tạ yedạbạ bẹ, baa jaaka tạ yawuuyi etoom yạ ẹyiyi obạ etoom yạ nạ eblạmạ kạ lokạ jạ Ọbasẹ. Baa jaaka yayau kạ ọfai obạ Ọbasẹ.
61003015	Baa balai baa yabi yọnaan kẹ kọwali kẹ ọsẹnga obaa komạmmạ kạ aTata. aPọọl wẹẹnuwọu ọmọọn kẹdẹiya, oninạ oyin baa kẹ boong imin, oblạ kạ yoyimạyimạ bạ Ọbasẹ ookạạ ẹ.
61003016	Mina odạ bloong bạ onijiyi kạ nwẹnẹ nwẹ ebạạ kạ ọfọọngi ọgẹna boong imin. Bloong bidi bạ nwẹnẹpo nwaa yetum yẹtawa keyi, ẹdọ yanẹn bạ yabi kẹ yokpekpe yaanaani obaa bạ yabi yabeeyi yatawa yani tolại bloong bimin kạ eti libeema. Mbạ kayena yayinni likạạ jạ Ọbasẹ kạ eti libeema, mạ nti imina yatowọi kejạạmi yakạạyi wool libẹ.
61003017	Ọkaama abaa yamạnạbam, kạ abaa beebee yakạlạ yayimạ kẹ yagẹna imin, baa dạạli kebee, baa kaadẹya yokpekpe bungạbung bạ yanẹn bimin bạ yabi nsọ yayooyi, yatạ baa yabẹnga kẹ kạ kebungạbung. Baa dạạli kebee oblạ maa abaa yajạu yateeyi bloong bimin yenạng baa yatọọ kạ awoolfạnnạ libaa jạ litawa.
61003018	Odạ baa kpạli kạ kokoolạ obaa boongyi kạ aTata ọmọọn obaa kẹwadi mọọn kẹ Jisẹs Krais. Kẹbọọl tạ keyeni ẹ min obaa kạ ayoyoyo. Tạ odạ aajaa.
62001001	Amọọn yọfọngi yokạạ baa ọgẹna lokạ etoomma jạ liyau kẹ kạ kemạnạlegạn. Amọọn yotạ yẹẹn amọọn, yokpenạ kẹ kaa, yoyeni yokạạ kẹ, yotạ mbọọ mọọn yọpana kẹ kaa, nwạ odạ aJisẹs Krais, LOKẠẠ etoomma.
62001002	Kebee sạ yakoowạ mọọn etoom imin, amọọn yokạạ yẹ kẹ, ọkaama amọọn yọtọngai yọgẹnai ẹ, yoyeni yoyinni baa yọgẹnai etoom ayoyowa yạ eni yau obạ yaatẹ, ẹdọ yanạng mọọn kẹ tạ yoyimạ.
62001003	Boong wạ amọọn kạạ kẹ yoyeni yopuuwạ kẹ nwạ amọọn yinni yokạạyi baa, oblạ maa abaa kayena nạ yatooli mọọn kạ kofạnạnạ kạ amọọn yeni obạ yaatẹ obaa aJisẹs Krais wạ odạ Wẹẹnna.
62001004	Amọọn yọfọngi imin oblạ maa yudala yọmọọn yobạngạ.
62001005	Ẹdọ mạ ajajimina, oyinạ wạ amọọn puu kẹ wạ oblạ kạ aWẹẹna yoyeni yoyin baa kẹ, odạ imin. Ọbasẹ odạ kogbongạ, ẹdọ kewibloong kạ nwạ keedạ, ndạ sana.
62001006	Òodạ aa amọọn yojại yobi, amọọn yoyeni kofạnạnạ obạ nwạ, ẹdọ kpaa mạ kebee simaa yowuuyi kạ kewibloong, amọọn yọpai libeem, lọtumajạu yoonạng.
62001007	Odạ, òodạ aa boong wạ amọọn wuuyi kạ kogbongạ, adạ nwạ ọyau kạ kogbongạ, ẹdọ okoowạ obi amọọn yọyau kạ kofạnạnạ obạ ọnẹn idi obaa idi, ẹdọ yayi bạ aJisẹs Krais Wẹẹnna nạ yakoi mọọn kẹ kạ kebungạbung sansanaya.
62001008	Òodạ aa boong wạ amọọn jại yobi amọọn kebungạbung yoonại, amọọn yọblangai wool limọọn, ẹdọ lọtumajạu kạ amọọn loodạ.
62001009	Odạ òodạ aa boong wạ amọọn yaala yebungạbung yẹmọọn yokạạ Ọbasẹ, nwạ odạ kenại lọtumajạu nạ oblạkẹ kaa okạạ mọọn kạ yebungạbung yẹmọọn, oyeni okoi mọọn kẹ kạ yebungạbung bạ amọọn nạngi kẹ ebạạ.
62001010	Òodạ aa boong wạ amọọn jại yobi amọọn kẹ kebungạbung yoonại, amọọn yonại Ọbasẹ tạ odạ obeembeemạ. Ẹdọ likạạ liwẹ kạ amọọn liyau.
62002001	Abaa bẹẹn yami, ami nfọọngi imin nkạạyi baa oblạ maa abaa yajạu boong bungạbung yaanại, òodạ aa boong wạ ọnẹn onại kebungạbung, amọọn yoyeni kẹ Jisẹs Krais wạ odạ kenại kedindinạ, wạ onạngi ndeenạdeen kạ lokạ jạ Yaatẹ okạạyi mọọn kạ kebee sạ ọnẹn onại kebungạbung.
62002002	Ẹdọ aKrais kạ awool liwẹ odạ ẹyau keblạkẹka kekạạ kạ yebungạbung yẹmọọn, kạ yebungạbung yẹmọọn nkạnkạ oodạ, odạ kạ yebungạbung bạ yanẹn ekpoonna ebạạ.
62002003	Òodạ aa boong wạ amọọn mẹẹmi letu yokạại yẹkpawa bạ Ọbasẹ, amọọn yoyoo kẹ kạ lọtumajạu yobi amọọn yoyimạ ẹ kẹ.
62002004	Òodạ aa boong wạ ọnẹn ojại obi nwạ oyimạ kẹ Ọbasẹ, odạ mạ obi letu ọọmẹẹmi okạạ yẹkpawa yẹwẹ, lọnẹnku jimaa lodạ obeembeemạ, ẹdọ nwạ osii kẹ lọtumajạu.
62002005	Odạ ọnẹn wanwanaya wạ ọmẹẹmi letu okạạ likạạ liwẹ, odạ ọnẹn wạ kẹdẹi sạ Ọbasẹ, kewuuyi owuwu kạ nwạ. Mina mmạ odạ dạ amọọn nạ yobạngạ tạ yoyimạ yojạu, amọọn yowuuyi kạ kofạnạnạ obạ Ọbasẹ.
62002006	Ọnẹn wanwanaya wạ ojại obi nwạ owuuyi kạ kofạnạnạ obạ Ọbasẹ, tạ owuuyi adạ aJisẹs Krais oninại.
62002007	Abaa yamạnạbam kẹdẹiya, kẹkpawa simin sạ ami nfọọngi nkạạyi baa kẹpẹkẹpẹ keedạ, odạ kẹtam kpawa sạ abaa ni puu kẹ kạ kemạnạlegạn. Kẹtam kpawa odạ oyinạ wạ abaa ni kạlạeti yapuuwạ kẹ.
62002008	Akpakạkạạ, kẹkpawa sạ ami nfọọngi ajajimina nkạạyi baa odạ kẹpẹkẹpẹ, ọsẹnga obaa lọtumajạu lọwẹ yokạại jẹ kạ aKrais, yoyeni kayena yokạại jẹ kạ abaa. Ọgẹna kewibloong kẹbọlai keblại kẹ, ẹdọ kogbongạ dẹnẹnẹ kọkaani komạnạ kẹ kẹwaali.
62002009	Ọnẹn wanwanaya wạ ojại obi nwạ ọyau kạ kogbongạ, mạ opạnạ maa oyeni lẹkọnni obạ awẹẹnyaatẹ, nwạ tutu maa ọyau kạ kewibloong.
62002010	Ọnẹn wanwanaya wạ oyeni kẹdẹi sạ awẹẹnyaatẹ, owuuyi kạ kogbongạ, ẹdọ ọkaama bọng bọng maa oodạ wạ ọyau kạ nwạ wạ nạ onạng ọnẹn ọdọọdọ daa tạ ọtọọ.
62002011	Odạ ọnẹn wanwanaya wạ oyeni lẹkọnni obạ awẹẹnyaatẹ ọyau kạ kewibloong nwạ ọsẹngi kạ nsạ, ẹdọ ooyimạ dạ nwạ ọkuuyi, ọsẹnga obaa kewibloong kenạngi ẹ tạ ojạu eti ookạạ.
62002012	Ami nfọọngi nkạạyi baa bẹẹn yami, ọsẹnga obaa kạ legạn jạ aKrais, yablạkẹ kaa yakạạ baa kạạ yebungạbung yẹbaa.
62002013	Ami nfọọngi nkạạyi baa, bạ yaatẹ, ọsẹnga obaa abaa yayimạ ẹ kẹ, imina wạ ọyau kẹ maa kạ kemạnạlegạn. Ami nfọọngi nkạạyi baa, bạ yadạ bẹẹndạm, ọsẹnga obaa abaa yasuuwa kẹ imin wạ odạ kebungạbung.
62002014	Ami nfọọngi nkạạyi baa bẹẹn yami, ọsẹnga obaa, abaa yayimạ kẹ Ọbasẹ Yaatẹa. Ami nfọọngi baa, bạ yaatẹ, ọsẹnga obaa, abaa yayimạ ẹ kẹ, imin wạ ọyau kẹ maa kạ kemạnạlegạn. Ami nfọọngi nkạạyi baa, bẹẹndạm, ọsẹnga obạ abaa yatawa ọtawa, likạạ jạ Ọbasẹ liwuuyi kạ abaa, ẹdọ yayeni yasuuwa kẹ imin wạ odạ kebungạbung.
62002015	Ekpoon baa nnạ ẹdẹi, obidạ boong wanwanaya wạ odạ wạ ekpoon. Òodạ aa ekpoon ẹdẹi baa, okoowạ Ọbasẹ baa ọọdẹi.
62002016	Boong wanwanaya wạ odạ wạ ekpoon, aa adẹẹyi bungạbung awoolmunna, boong wạ yanẹn yakại yayeni yawooyi, obaa boong wanwanaya mạ ekpoon imin wạ yanẹn yatoo yanạngi ẹnẹẹn, bloong bimina ebạạ kạ Ọbasẹ Yaatẹa yeblạ, ebạạ yablạ kạ ekpoon.
62002017	Ekpoon obạ aboong wanwanaya wạ ọyau kaa wạ ọdẹẹyi yanẹn, ọbọlai ọbọlai, odạ ọnẹn imin wạ onại yibala fạ Ọbasẹ nạ owuuyi etoom kạ ayoyoyo.
62002018	Abaa bẹẹn yami, kekpongạm kefoolạ kẹ, yaninạ yayin baa kẹ yabi ọkọkọnanẹn wạ aKrais nạ oyạ maa, ẹdọ mạ ajajimina yakọkọnanẹn bạ aKrais soosoo yadạbạ bẹ kẹ kẹn, ẹdọ ọkaama amọọn yoyimạ kẹ yobi kekpongạm kefoolạ kẹ.
62002019	Yanẹn bimin jang kẹ kạ kofạnạnạ kọmọọn dẹnẹnẹ yaasẹng, ẹdọ imaa ọkaama mbạ yaganna mọọn, ofidạ aa, mbạ yasẹng kẹ kạ kofạnạnạ kọmọọn, mbạ yafi yayau kẹ obạ amọọn. Odạ mbạ yablạ kẹ oblạ maa tạ okoowạ ojạu obi ọnẹn ọbẹ wana maa oodạ wạ ọsẹng obạ amọọn.
62002020	Odạ aKrais wạ ọsanga kẹ, okạạ baa kẹ Kutumadạn, ẹdọ abaa ebạạ yayimạ kẹ lọtumajạu.
62002021	Ami nfọọngi nkạạyi baa, kạ ọsẹng obaa, kạ abaa bi lọtumajạu yaayi oodạ, oduukạ odạ kạ ọsẹng obaa kạ abaa yikẹ lọtumajạu, ẹdọ abaa yayeni yayimạ kẹ yabi libeem jang kạ lọtumajạu liiyau.
62002022	Ẹdọ odạ nnẹ odạ obeembeemạ o. Odạ ọnẹn wanwanaya wạ ojại obi aJisẹs, aKrais oodạ. Lọnẹnku jimaa lodạ ọkọkọnanẹn wạ aKrais, wạ osi Yaatẹa obạ aWẹẹn.
62002023	Ọgẹna ọnẹn wanwanaya wạ osi Wẹẹn, nwạ osi Yaatẹa kayena, ọnẹn wanwanaya wạ ọnaani Wẹẹn, nwạ oyeni kẹ yaatẹa tutu.
62002024	Baa tee lẹkawa jạ abaa puu kẹ kạ kemạnạlegạn tạ lẹya kạ ntẹẹm mbaa. Òodạ aa boong wạ abaa yooyi lẹkawa jimaa, ẹdọ kebee sansanaya abaa nạ yawuuyi kạ kofạnạnạ kạ aWẹẹn obạ Yaatẹ.
62002025	Mina odạ etoom ayoyowa yạ aKrais kạ awool liwẹ ọwaki ẹ tạ okạạ mọọn.
62002026	Ami nfọọngi imin nkạạyi baa ọgẹna yanẹn bạ yajaakai tạ yatạ baa yabẹnga kẹ.
62002027	Òodạ aa abaa, aKrais okạạ baa kẹ Kutumadạn, adạ Kutumadạn kọyau kạ abaa, ọnẹn yaawoo tạ okpe baa, ọgẹna Kutumadạn kokpei baa kọgẹnai boong wanwanaya, ẹdọ boong wạ nkạ kokpei odạ lọtumajạu, libeem oodạ. Baa mẹẹm letu yakạạ yokpekpe bạ Kutumadạn, yayeni yayau kạ kofạnạnạ obạ aKrais.
62002028	Eiya, abaa bẹẹn yami, baa yau kạ kofạnạnạ obạ nwạ oblạ maa kạ lewi jạ nwạ nạ oyạ maa, amọọn nạ yowu owuwu obạ ẹtẹẹmfa, amọọn, mọọn kẹ yoduuwạ kạ lẹkalajẹẹn.
62002029	Abaa yayimạ kẹ yabi aKrais odạ kedindinạ, baa yimạ ẹdọ yabi ọnẹn wanwanaya wạ onại boong wạ oblemạ Ọbasẹ odạ wẹẹn wạ Ọbasẹ.
62003001	Kpenạ kẹdẹi kalakaal sạ yaatẹ oyeni obạ amọọn! Kẹdẹi kẹwẹ ketuum kedạm sạ ọkaama yadẹẹ mọọn bẹẹn bạ Ọbasẹ, kạ lọtumajạu ndạ amọọn dạ. Legạn jạ ọkaama ekpoon mọọn eeyimạ, odạ mmạ ebi Ọbasẹ eeyi.
62003002	Abaa yamạnạbam kẹdẹiya, mạ ajajimina, amọọn yodạ bẹẹn bạ Ọbasẹ, odạ njẹn mọọn ọọfạngạ boong wạ nạ yomung yodạ. Amọọn yoyimạ kẹ yobi kebee sạ aKrais nạ oyạ maa, amọọn nạ yomung yodạ aa nwạ, ọsẹnga obaa amọọn nạ yokạạ ẹ adạ nwạ odạ dẹnẹnẹ.
62003003	Ọnẹn wanwanaya wạ oyeni kẹ yẹẹn kẹnẹnna imin kạ aKrais nạ oyoo wool liwẹ lisanga, adạ aKrais oni yooyi jạ liwẹ lisanga.
62003004	Ọnẹn wanwanaya wạ onại boong bungạbung oyeni ujạufala kạ okạbi kẹ nsọ yạ Ọbasẹ. Ọsẹnga obaa boong bungạbung odạ nsọ kekạbi kẹ.
62003005	Abaa yayimạ kẹ yabi aKrais oyạ maa oblạ maa tạ odạạli kẹ maa bloong bungạbung, ọgẹna kebungạbung kạ nwạ kẹẹyau.
62003006	Ọkaama ọnẹn wanwanaya wạ owuuyi kạ kofạnạnạ obạ aKrais, lokạ ọọkọu onạngi boong bungạbung. Odạ ọnẹn wanwanaya wạ ọkuuyi lokạ tạ onạng boong bungạbung jang wẹ kẹ oni kạạ, wẹ kẹ ooyimạ.
62003007	Abaa bẹẹn yami, ọnẹn baa nnạ ọblangai, ọnẹn wanwanaya wạ onại boong wạ oblemạ kaa odạ kẹnẹn dindinạ adạ aKrais odạ kedindinạ.
62003008	Ọnẹn wanwanaya wạ ọkuuyi lokạ tạ onạngi boong bungạbung odạ wạ kikpamma yatana, ọsẹnga obaa ọtana oni kaani onạngi boong bungạbung kạ kemạnạlegạn. Wẹẹn wạ Ọbasẹ oyạ maa mạ legạn jimin tạ okạbi kẹ boong wạ ọtana oni nại kẹ.
62003009	Ọnẹn wanwanaya wạ odạ Wẹẹn wạ Ọbasẹ lokạ ọọkuuyi tạ onạng boong bungạbung, ọsẹnga obaa ẹbasẹtoom ẹya kạ nwạ, ọgẹna Ọbasẹ odạ Yaatẹ, nwạ lokạ ọọkọu tạ onạng boong bungạbung.
62003010	Dạ amọọn sẹng yoyimạ bẹẹn bạ Ọbasẹ obaa bẹẹn bạ ọtana odạ amin: Ọnẹn wạ obi boong wạ oblemạ kaa oonại obidạ, kẹdẹi sạ awẹẹnyaatẹ ooyeni, nwạ wẹẹn wạ Ọbasẹ oodạ.
62003011	Lẹkawa jạ abaa puu kẹ kạ kemạnạlegạn odạ amọọn tạ yoyeni kẹdẹi obạ ọnẹn idi obaa idi,
62003012	Amọọn adạ aKeen onidạ maa yoodạ, nwạ odạ wạ kẹkpamma yatana, ọfi kẹ Ebẹla wẹẹnyaatẹa. Mbọng ọkaama nwạ ọfi kẹ wẹẹnyaatẹ o. Ọsẹng obaa yenại yẹwẹ yenidạ boong wạ obuuwạ, ẹdọ bạ awẹẹnyaatẹ Ebẹl yẹbọọwa kaa.
62003013	Ọkaama, abaa bẹẹnuwọu, òodạ aa boong wạ abaa kọnni yanẹn ekpoonna, baa wool nnạ oobạ.
62003014	Amọọn yoyimạ kẹ yobi, amọọn yoblạ kẹ kạ lobạ yomlee kẹ kạ etoom. Yoyimạ kẹ, ọsẹng obaa amọọn yoyeni kẹdẹi sạ abẹẹnuwọu. Ọnẹn wanwanaya wạ obi kẹdẹi ooyeni, nwạ ọyau kạ kapiil kạ lobạ tutumin.
62003015	Ọnẹn wanwanaya wạ awẹẹnyaatẹ ọkọnni, nwạ odạ kẹfi yanẹn, ẹdọ abaa yayimạ kẹ yabi kẹfi yanẹn etoom ayoyowa ooyeni.
62003016	Dạ amọọn sẹngi yoyimại dạ kẹdẹi kedạ odạ, aKrais ọganna etoom ẹwẹ kạ legạn lẹmọọn. Amọọn kayena ẹdọ tạ yọganna ntoom mmọọn yokạạ kạ legạn jạ abẹẹnuwọu,
62003017	Òodạ aa boong wạ ọnẹn wạ odạ ọsuu okạạ wẹẹnyaatẹa kạ kikpaa, ẹdọ mạ ọtawa kẹ ẹtẹẹm ẹwẹ okạạ wẹẹnyaatẹ, odạ yang nwạ nạ ọfẹẹya tạ ojạu obi Ọbasẹ ọdẹẹ wẹ kẹ kạ ẹtẹẹm ẹwẹ o.
62003018	Abaa bẹẹn yami, kẹdẹi kẹmọọn kạ ẹma obạ kọtọnga nnạ keedạ. Tạ odạ kẹdẹi lọtumajạuwa, sạ nạ kekoowạ wool liwẹ kạ kenại.
62003019	Mina mmạ nạ yoyimạ yojạu amọọn yosẹngi kạ lọtumajạu, ajin dạ amọọn nạ yọsẹnga yonạng ntẹẹm mmọọn nya kạ ọfai kạ lokạ jạ Ọbasẹ.
62003020	Òodạ aa boong wạ ntẹẹm mmọọn mfali mọọn ikpe amọọn yoyimạ kẹ yobi Ọbasẹ odạm ọtaa kẹ ntẹẹm mmọọn, ẹdọ nwạ oyimạ kẹ boong wanwanaya.
62003021	Ọkaama, abaa yamạnạbam kẹdẹiya, òodạ aa ntẹẹm mmọọn mbi mọọn ikpe mmfali amọọn yoyeni kẹ ntẹẹmfa kạ lokạ jạ Ọbasẹ.
62003022	Ẹdọ boong wanwanaya wạ amọọn blai yẹ, amọọn nạ yọnaan ọsẹnga obaa amọọn yọmẹẹm letu yokạạ yẹkpawa yẹwẹ, yoyeni yonạngi boong wạ ọdaali ẹ ẹtẹẹm.
62003023	Boong wạ nwạ ọkpai odạ, amọọn tạ yoyoo jeen jạ awẹẹnna Jisẹs Krais kạ lọtumajạu, yoyeni kẹdẹi obạ ọnẹn idi obaa idi, adạ aKrais ojại mọọn kẹ tạ yonạng.
62003024	Ọnẹn wanwanaya wạ ọmẹẹmi letu okạạ yẹkpawa bạ Ọbasẹ owuuyi kạ kofạnạnạ obạ Ọbasẹ, ẹdọ Ọbasẹ owuuyi kạ kofạnạnạ obạ nwạ. Ẹdọ ọsẹnga obạ Kutumadạn kạ okạạyi mọọn kẹ, amọọn yoyimạ kẹ yobi Ọbasẹ owuuyi kạ kofạnạnạ obạ amọọn.
62004001	Abaa yamạnạbam kẹdẹiya, yanẹn ebạạ bạ yajại yayeni kẹ Kutumadạn oodạ nnạ yayoo kạ lọtumajạu, odạ baa yoomạ bẹ yakạ, òodạ aa Kudạn kạ yayeni maa kobi blạ kạ Ọbasẹ. Ọgẹna yatọnganẹn libeemma soosoo yakọu kẹ dẹndẹ dẹndẹ mạ ekpoon.
62004002	Mina odạ dạ nnạ asẹnga ayimạ dạ odạ Kudạn kạ Ọbasẹ, ọnẹn wanwanaya wạ oyinni ojạu obi aJisẹs Krais oyạ maa aa ọnẹn, oyeni kẹ Kutumadạn kạ koblạ kạ Ọbasẹ.
62004003	Odạ ọnẹn wanwanaya wạ ọkanga imin ọgẹna Krais, nwạ Kudạn kạ koblạ kạ Ọbasẹ ooyeni. Kudạn kimaa kạ nwạ oyeni odạ kạ koblạ ọkọkọnanẹn wạ aKrais, kạ abaa puu kẹ yabi nkạ nạ koyạ maa, ẹdọ mạ ajajimina, nkạ kọyau kẹ mạ ekpoon min.
62004004	Abaa yadạ bẹẹn bạ Ọbasẹ, bẹẹn yami, ẹdọ yasuuwa kẹ yatọnganẹn libeemma, ọsẹnga obaa Kutumadạn kạ kọyau kạ abaa koyeni ẹfa yạ ẹta kẹ Kudạn kạ yanẹn bạ yadạ ekpoonna.
62004005	Yatọnganẹn libeema bimaa yatọngai yagẹnai bloong ekpoonna, ẹdọ yanẹn ekpoonna yapuuwại bẹ ọsẹnga obaa mbạ yadạ wạ ekpoon.
62004006	Odạ amọọn yodạ wạ Ọbasẹ. Ọnẹn wanwanaya wạ oyi Ọbasẹ opuuwại mọọn, ọnẹn wanwanaya wạ obi wạ Ọbasẹ oodạ, nwạ mọọn oopuuwại. Mina odạ dạ nnạ yọsẹnga ẹdọ yotạni Kudạn lọtumajạuwa obạ Kudạn libeemma.
62004007	Abaa yamạnạbam kẹdẹiya, amọọn tạ yoyeni kẹdẹi sạ ọnẹn idi obaa idi, ọsẹnga obaa kẹdẹi keblạ kạ Ọbasẹ. Ọnẹn wanwanaya wạ oyeni kẹdẹi odạ wẹẹn wạ Ọbasẹ oyeni oyimạ kẹ Ọbasẹ.
62004008	Ọnẹn wanwanaya wạ obi kẹdẹi ooyeni, Ọbasẹ ooyi, ọgẹna Ọbasẹ odạ kẹdẹi.
62004009	Ẹdọ Ọbasẹ okoowạ mọọn kẹ kẹdẹi kẹwẹ oblạ kạ otoomi kẹn Wẹẹnna wạ oyeni wẹkakạn mạ ekpoon, oblạ maa amọọn yosẹnga kạ nwạ yoyeni etoom.
62004010	Kạ odạ amọọn yoyeni kẹdẹi sạ Ọbasẹ oodạ, odạ nwạ oyeni kẹdẹi obạ amọọn ẹdọ otoom kẹn Wẹẹnna tạ odạ eti yạ otoo oblạkẹ kaa okạạ mọọn kạ yebungạbung yẹmọọn. Mina mmạ odạ boong wạ kẹdẹi kedạ.
62004011	Abaa yamạnạbam kẹdẹiya, odạ ajin amọọn dẹẹi Ọbasẹ, ẹdọ amọọn tạ yoyeni kẹdẹi obạ ọnẹn idi obaa idi.
62004012	Ọnẹn maa oodạ wạ oni kạạ kẹ Ọbasẹ, òodạ aa amọọn yoyeni kẹdẹi sạ ọnẹn idi obaa idi, Ọbasẹ owuuyi kạ kofạnạnạ obaa amọọn, ẹdọ kẹdẹi kẹwẹ kewuuyi owuwu kạ amọọn.
62004013	Amọọn yoyimạ kẹ yobi, amọọn yowuuyi kạ kofạnạnạ obạ Ọbasẹ, ẹdọ nwạ oyeni owuuyi kạ kofạnạnạ obạ amọọn, ọsẹnga obaa nwạ okạạ mọọn kẹ Kutumadạn kọwẹ.
62004014	Ẹdọ amọọn yoyeni yokạạ kẹ, yoyeni yoyin kẹ yanẹn yadọyadọ yobi, Yaatẹ otoomi kẹn Wẹẹnna tạ odạ kẹwali kẹ ekpoon.
62004015	Ọnẹn wanwanaya wạ ojại obi aJisẹs odạ Wẹẹn wạ Ọbasẹ nwạ owuuyi kạ kofạnạnạ obạ Ọbasẹ, ẹdọ Ọbasẹ owuuyi kạ kofạnạnạ obạ nwạ.
62004016	Ẹdọ amọọn kạ awool limọọn yoyimạ kẹ kẹdẹi sạ Ọbasẹ oyeni obạ amọọn, yoyeni yọdẹya kẹ kạ nsạ. Ọbasẹ odạ kẹdẹi, ẹdọ ọnẹn wanwanaya wạ owuuyi kạ kẹdẹi, owuuyi kạ kofạnạnạ obạ Ọbasẹ, ẹdọ Ọbasẹ owuuyi kạ kofạnạnạ obạ nwạ.
62004017	Legạn jạ lẹkamaa yonạng kẹdẹi kẹyi kẹwẹ kẹ, odạ dạ nạ oblạ maa amọọn yoyeni ẹtẹẹmfa kạ lewi ikpe kekpeya, ọsẹnga obaa mạ ekpoon min etoom ẹmọọn edạ aa yẹwẹ.
62004018	Abọọ yạ kẹdẹi kẹyau yọkaal jang daa yoodạ ọsẹnga obaa kẹdẹi sạ kẹyiyi kẹwẹ kẹ kewungi yọkaal, odạ lotạmạ njạ nạ lonạng ọnẹn tạ oyeni yọkaal. Ẹdọ ọnẹn wạ oyeni yọkaal, kẹdẹi sạ kẹyiyi ooyeni.
62004019	Amọọn yoyeni kẹdẹi ọsẹnga obaa Ọbasẹ nwạ amọọn kạlạeti yọdẹ kẹ.
62004020	Òodạ aa boong wạ ọnẹn ojại, nwạ oyeni kẹdẹi obạ Ọbasẹ, odạ mạ oyeni lẹkọnni jạ awẹẹnyaatẹ, nwạ odạ obeembeemạ. Ọgẹna nwạ oobạng oyeni kẹdẹi obạ Ọbasẹ wạ nwạ obi ookạạ, òodạ aa boong wạ nwạ obi kẹdẹi oyeni obaa wẹẹnyaatẹ wạ okạạ kẹ.
62004021	Ẹdọ kẹkpawa sạ aKrais okạạyi mọọn kẹ odạ simin, ọnẹn wanwanaya wạ oyeni kẹdẹi obạ Ọbasẹ tạ oyeni kẹdẹi obaa wẹẹnyaatẹa tutu.
62005001	Ọnẹn wanwanaya wạ oyooyi obi aJisẹs odạ aKrais, odạ wẹẹn wạ Ọbasẹ. Ẹdọ ọnẹn wanwanaya wạ yaatẹ ọdẹi, Wẹẹnna nạ ọdẹẹ wẹ tutu.
62005002	Dạ amọọn sẹng yoyimạ yobi bẹẹn bạ Ọbasẹ yadẹi mọọn odạ Ọbasẹ tạ ọdẹẹ mọọn, yọmẹẹm letu yokạạ yẹkpawa yẹwẹ.
62005003	Kạ amọọn mẹẹmi letu yokạạ yẹkpawa bạ Ọbasẹ, okoowạ obi ọdẹẹ mọọn kẹ. Ẹdọ yẹkpawa yẹwẹ mọọn kẹ wạ odeen yẹẹtawa,
62005004	Ọsẹnga obaa wẹẹn wạ Ọbasẹ wanwanaya obạngạ kẹ tạ ọsuuwa ekpoon, Ẹdọ amọọn yọsuwa kẹ ekpoon ọsẹnga obaa awoolfạnnạ limọọn.
62005005	Nnẹ nạ obạngạ tạ ọsuuwa ekpoon o. Odạ ọnẹn wạ oyooyi obi aJisẹs odạ Wẹẹn wạ Ọbasẹ nwạ nwạ.
62005006	aJisẹs Krais oyạ maa obạ kewiblẹẹyi kẹwẹ obạ yayi lobạ lọwẹa. Lowi njạ njạ oodạ otoo oyạ maa, oblạ kạ lowi obạ yayi. Ẹdọ Kutumadạn kạ awool liwẹ koyin kẹ imin odạ lọtumajạu, ọsẹnga obaa Kutumadạn, kodạ lọtumajạu.
62005007	Yatele mbạ yayinni.
62005008	Bạ yadạ, Kutumadạn, lowi, obạ yayi, ẹdọ mbạ bimaa yatele yeyinni boong wana.
62005009	Amọọn yoyoo kẹ boong wạ yanẹn yayini mọọn, yoyeni tạ yoyoo boong wạ Ọbasẹ ojại yọtaa kẹ, ẹdọ Ọbasẹ nwạ odạ imin wạ ọtọnga kẹ ọgẹna Wẹẹnna.
62005010	Ọkaama ọnẹn wanwanaya wạ oyooyi Wẹẹn wạ Ọbasẹ kạ lọtumajạu, oyoo kẹ oyinạ imin kạ lọtumajạu, odạ ọnẹn wanwanaya wạ obi kạ lọtumajạu ooyooyi, onạngi Ọbasẹ tạ odạ obeembeemạ, ọsẹnga obaa kạ nwạ obi kạ lọtumajạu ooyooyi boong wạ Ọbasẹ ojại ọgẹna Wẹẹnna.
62005011	Ẹdọ oyinạ imin odạ: Ọbasẹ okạạ mọọn kẹ etoom ayoyowa, ẹdọ etoom imin eblạ kạ aWẹẹna.
62005012	Ọnẹn wanwanaya wạ oyeni kẹ Wẹẹn oyeni kẹ etoom imin, ọnẹn wanwanaya wạ obi Wẹẹn wạ Ọbasẹ ooyeni, nwạ etoom ooyeni.
62005013	Ami nfọọngi imin nkạạyi baa, bạ yayooyi jeen jạ aWẹẹn wạ Ọbasẹ kạ lọtumajạu oblạ maa abaa yayimạ yajạu abaa yayeni etoom ayoyowa.
62005014	Amọọn yoyeni ẹtẹẹmfa kạ lokạ jạ Ọbasẹ, ọsẹnga obaa amọọn yoyoo kẹ yobi nwạ opuuwại mọọn, òodạ aa amọọn yọblai yẹ boong wanwanaya wạ ọyau kạ yibala yiwẹ.
62005015	Nwạ opuuwại mọọn kebee sansanaya sạ amọọn blai yẹ boong, ẹdọ kạ amọọn beebee yoyimạ yobi imin odạ lọtumajạu, amọọn yoyimạ kẹ kayena yobi nwạ okạạyi mọọn boong wạ amọọn blai yẹ.
62005016	Òodạ aa boong wạ awu akạạ wẹẹnawọu onạngi boong bungạbung wạ obi lobạa oodạ, baa yi yatạm yakạạ Ọbasẹ wạ nạ okạạ ẹ etoom. Ami ntọngai ngẹnai mbạ bimaa bạ yebungạbung yẹbẹ nạ yajạu lobạ yẹẹtali yekạạ bẹ. Odạ boong bungạbung ọya maa wạ odạ lobạa, ẹdọ ami nnjại mbi abaa tạ yayi yatạm yakạạ Ọbasẹ yagẹna imaa.
62005017	Lisẹba kẹ ebạạ lidạ boong bungạbung, odạ boong bungạbung ọya maa wạ obi lobạa oodạ.
62005018	Amọọn yoyimạ kẹ yobi, wẹẹn wạ Ọbasẹ lokạ ọkọu onạngi kebungạbung, osẹnga obaa Wẹẹn Ọbasẹ nạ okpạn ẹ kẹ, ẹdọ ikpamma kutaan wẹ ọọfẹya tạ onạng ẹ kebungạbung.
62005019	Amọọn yoyimạ kẹ yobi amọọn yodạ bạ Ọbasẹ, ẹdọ yoyimạ kẹ yobi ekpoon ebạạ ẹya kạ kapiil kọkpamma kạ ọtana.
62005020	Amọọn yoyimạ kẹ yobi, Wẹẹn wạ Ọbasẹ oyạ kẹ maa oyeni okạạ mọọn kẹ kofạngạ, ọkaama amọọn yoyimạ kẹ Ọbasẹ wạ odạ lọtumajạu. Amọọn yowuuyi kạ kofạnạnạ obạ Ọbasẹ wạ odạ lọtumajạu, ọsẹnga obaa yọyau kạ kofạnạnạ obạ aWẹẹna aJisẹs Krais. Mina mmạ odạ Ọbasẹ wạ odạ lọtumajạu, ẹdọ mina mmạ odạ etoom ayoyowa.
62005021	Abaa bẹẹn yami, baa dạạli kẹ wool libaa kạ ndạl kẹtọọmi.
63001001	Ami ọnọtam ikọbasẹa. Ami nfọngi nwẹnẹ imin nkạạyi yanẹẹn poipoiwẹẹn wạ Ọbasẹ opimạ kẹ, wạ ọdẹyi m dẹnẹnẹ obạ abẹẹnbẹẹn yawẹ. Ami ami oodạ adẹi, adẹi yanẹn ebạạ bạ yayi kẹ lọtumajạu.
63001002	Ọsẹnga obaa lọtumajạu lọyau obạ amọọn, ẹdọ nạ lọyau obạ amọọn kạ ayoyo.
63001003	Ẹdọ kokoolạ, ekutẹẹm obaa wọfai wạ oblạ kạ Ọbasẹ yaatẹa, obạ aJisẹs Krais, Wẹẹnna, bloong bimin tạ yẹya obạ amọọn bạ yowuuyi kạ lọtumajạu obạ kẹdẹi.
63001004	Ami nyeni yudala dongạdong kạ mpuu mbi bẹẹn yabaa bidi yawuuyi kạ eti lọtumajạuwa adạ Ọbasẹ ọkpai mọọn tạ yowuuyi.
63001005	Ẹdọ ami mblai ọ awu yanẹẹn poipoiwẹẹn njại ọ amọọn ebạạ tạ yoyeni kẹdẹi yokạạ ọnẹn idi obaa idi. Mina kẹkpawa kẹpẹkẹpẹ oodạ, odạ kẹkpawa sạ amọọn ni yeni kẹ kạ kemạnạlegạn,
63001006	Kẹdẹi simin sạ ntọngai ọgẹna kejạu amọọn yoyoom, tạ yowuuyi kạ kotumẹẹmi yokạạ yẹkpawa bạ Ọbasẹ. Yẹkpawa bimaa, adạ abaa puu kẹ kạ kemạnạlegạn, dạ kejại abaa ebạạ tạ yawuuyi kạ kẹdẹi yokạạ idi obaa idi.
63001007	Yakpaaninẹn soosoo yadạ bạ bẹ kẹkaa, yalaama kẹ kạ ekpoon, yaadẹya yajạu aJisẹs Krais oyạ kẹ mạ ekpoon aa ọnẹn etieti. Lọnẹnku jimaa lodạ ọkpaaninẹn obaa ọkọkọnanẹn wạ aKrais.
63001008	Ẹdọ baa kpenại baa kaa, oblạ maa yonạnạng bạ Abaa nại kẹ yojạu kẹkanga yoodạ. Baa nạng yakoolạ dạ nạ oblạ maa yanaan liyonnạ jạ liwuuyi owuwu.
63001009	Ọnẹn wanwanaya wạ okạạyi yokpekpe bạ yọbọọli kẹ yokpekpe bạ aKrais, nwạ Ọbasẹ ooyeni kạ etoom ẹwẹ. Ọnẹn wanwanaya wạ otooli yokpekpe bạ aKrais bimaa, nwạ ọyau kạ kofạnạnạ kana obạ Ọbasẹ yaatẹ, obaa Wẹẹnna.
63001010	Ọkaama, òodạ aa ọnẹn otoo yokpekpe bạ yodạ bleng obạ yokpekpe bimin opạnạ ọ maa, kaadẹya ọnẹn imaa tạ omlee kạ ẹtọ ẹwu, obidạ tạ akạạ ẹ lẹdẹ.
63001011	Òodạ aa boong wạ anaani lọnẹnku jimaa, okoowạ obi awu ayau kạ kofạnạnạ obạ ọnẹn imaa kạ kebungạbung sạ onạngi.
63001012	Ami nyeni bloong soosoo tạ nyin baa, odạ ami nwoi tạ nfọng mạ nwẹne imin ntạ yiwẹnẹpaa obạ lọwẹnẹwi. Odạ boong wạ nwooyi tạ nnạng odạ tạ mfuuka mpimạ baa, nyeni ntọnga obạ abaa lokạ obạ lokạ, oblạ maa yoyeni yutẹẹmdala bạ yowuuyi owuwu.
63001013	Bẹẹn bạ awẹẹnaaka, wạ odạ yanẹẹn wạ Ọbasẹ opimạ kẹ yakạạ ọ lẹdẹ.
64001001	Ami ọnọtam ikọbasẹa mfọngi nwẹnẹ imin nkạạyi ọ omạnạwaam kẹdẹiya aGaiyọs wạ ọdẹeyi m kạ lọtumajạu.
64001002	Omạnạwaam kẹdẹiya, ami nyii yatạm mbi bloong ebạạ tạ yẹkọu yekoolạ obạ awu, nyeni mbeemi mbi tạ ayeni woolfa adạ nyikẹ mbi ayau akoolạ okoolạ kạ kudạn.
64001003	Ami nyeni yudala bạ yodeen kebee sạ abẹẹnuwọu bidi yayini m yagẹna dạ awu abeeyi ọtawa kạ lọtumajạu, adạ awu akuuyi lokạ awuuyi kạ lọtumajạu.
64001004	Boong maa oodạ wạ ọdaali m ẹtẹẹm ọtakẹ tạ mpuuwạ yajạu bẹẹn yami yawuuyi etoom kạ eti lọtumajạuwa.
64001005	Omạnạwaam kẹdẹiya, awu atuum abee ọtawa kạ yonạnạng bạ anạngi akạạyi bẹẹn bạ Ọbasẹ bidaa okpintạ odạ kạ mbạ yadạ yaseen yakạạ ọ.
64001006	Mbạ yatọnga kẹ obạ ikọbasẹ mina ọgẹna kẹdẹi kẹwu. Kọmbọọ awu kaam bẹ tạ yakọu lokạ kạ kọsẹnga kọbẹ kạ eti yạ nnạ ẹdaal Ọbasẹ ẹtẹẹm.
64001007	Ọsẹnga obaa kọsẹnga kạ yanẹn bimaa yakuuyi odạ kạ ọgẹna yonạnạng bạ aKrais, ẹdọ mbạ nkaami yanaani dạ kọbọọ kạ yanẹn bạ yabi Ọbasẹ kạ lọtumajạu yayooyi.
64001008	Amọọn bạ yodạ bẹẹn bạ Ọbasẹ ẹdọ yoyoom tạ yakạạ yanẹn bimin nkaami, oblạ maa amọọn yoyeni kofạnạnạ kạ yonạnạng yọbẹ lọtumajạuwa.
64001009	Ami mfọọng kẹ nwẹnẹ nkạạ ikọbasẹ, odạ aDiyotrẹfis wạ ọdẹi tạ odạ ọkpammanẹn ọbẹ, oplạmi kẹ tạ ọkala kotung kạ aboong wạ njại.
64001010	Mạ kebee sạ ami nạ nyạ kaa, ẹdọ ami nạ ntọnga kạ lowạni bloong ebạạ bạ onạngi kẹ, bloong bungạbung bạ ọtọnga ọgẹna mọọn obạ libeem jạ ọpaayi. Odạ wẹ maa okạạmi, nwạ bẹẹn bạ Ọbasẹ ọọnaani kebee sạ nnạ yayau daa, nạ oyeni ọkpaayi kẹ bimin bạ yawooyi tạ yanaan bẹẹn bạ Ọbasẹ, owung bẹ tạ yadạbạ bẹ kạ ẹtọ ikọbasẹa.
64001011	Omạnạwaam kẹdẹiya, boong bungạbung kaatil, odạ tiil boong wạ ọyiyi. Ọnẹn wanwanaya wạ onạngi boong wạ ọyiyi nwạ odạ wạ Ọbasẹ. Ẹdọ ọnẹn wanwanaya wạ onạngi boong wạ obuuwạ nwạ kẹ Ọbasẹ ooyi.
64001012	Ọnẹn wanwanaya wạ ọtọngai wạ ọyiyi ọgẹna aDemitiriyọs, lọtumajạu maa lokoowạ kẹ lokoolạ ọyẹna ẹ. Amọọn kayena yokạạ baa kẹ kẹnọọma kekạạ sạ kẹyiyi kejạu boong wạ onạngi ọyiyi ọyiyi. Ẹdọ abaa yayimạ kẹ yabi boong wanwanaya wạ amọọn jại odạ lọtumajạu.
64001013	Ami nyeni bloong soosoo bạ nfi nnyinni ọ, odạ ami nwoi tạ mfọng mạ nwẹnẹ imin.
64001014	Ami nnẹẹna kẹ yẹẹn mbi ogạnạ nạ mpimạ ọ, dạ nnạ oblạ maa yọtọnga lokạ obạ lokạ.
64001015	Wọfai wạ Ọbasẹ tạ ọya obaa awu. Yamạnạbọọ ebạạ yakọọ lẹdẹ. Awu dẹẹyi mọọn yamạnạbam yamọọn ebạạ bạ yayau obạ abaa.
65001001	Yọfọfọng bimin yoblạ dạ kọbọọ kọmi, ami aJud, onạnạngnẹn wạ aJisẹs Krais nyeni ndạ wẹẹnyaatẹa wạ Jems. Ọfọngi okạạyi yanẹn bạ Ọbasẹ ọdẹẹ kẹ, bạ yawuuyi kạ kẹdẹi sạ Ọbasẹ wạ odạ Uwọu obaa kạ kokpạnạkẹ kạ aJisẹs Krais.
65001002	Ekutẹẹm, wọfai obaa kẹdẹi sạ Ọbasẹ kedạ sẹ kẹ baa kạ ewuuwạ kạ ewuuwạ.
65001003	Ami nwooyi kaani tạ nnfọng ọ ọgẹna kọwali kẹ kạ amọọn ebạạ yeni kẹ, odạ ajajimin ọdẹẹyi m tạ nfọng ọ nwẹnẹ imin tạ ntawa baa ẹtẹẹm, tạ njạu baa yabee ọtawa kạ lọtumajạu kẹbasẹa sạ Ọbasẹ okạạyi yanẹn yawẹ, bạ yasanga kẹ kebee sansanaya.
65001004	Ọgẹna yanẹn bidi bạ yabi kạ Ọbasẹ yadẹya, yanạng kẹ piil yamlee kẹ kạ kẹwọọyi kẹbaa. Abaa bẹ yakạạ, yanẹn bạ yasodại kẹ oyinạ wạ ọgẹna kokoolạ kạ Ọbasẹ dạ nạ oblạ maa yakọu lokạ kạ nti mbẹ keblenạa, mbạ yasi kẹ Jisẹs Kraisa wạ odạ aTata ọmọọn obạ Ọbọọl ọmọọn. Kạ kobee kpọọl kạ likạạ jạ Ọbasẹ liyala kẹ linạng mọọn tạ yoyimạ kokpe pạli kạ yanaani kẹ.
65001005	Ọgẹna okpintạ odạ kạ abaa yikẹ bloong bimin ebạạ, nwooyi tạ mbalai baa dạ aTata kebee sana oni wali kẹ yanẹn bạ Izirẹl tạ yadạbạ bẹ dạ lọsẹ jạ Ijip, ẹdọ oogạnạ okạbi kẹ bạ yabi kạ lọtumajạu yaayooyi.
65001006	Baa kẹ yatoomnẹn bạ aSẹtan kayọọ, bạ yabi apaa abẹẹ ẹfaa yayooyi yawau yadoo lekạm lẹbẹ. Ọbasẹ ọbọi bẹ kẹ obạ mkpọkọbi ayoyowa, oyoo bẹ kạ kewibloong yakoomi lekpewi jạ Ọbasẹ oyooyi kẹ.
65001007	Baa balai baa Sodom obaa Gomora, obaa lipoon jạ libanga maa, bạ yanẹn yabẹ yanạng aa yatoomnẹn kawọnga bimaa bạ yamlee kạ keblenạ kẹkpasamaa obaa yebungạbung bạ yedạ aa odạm tạ oyoomạ obạ odạm. Yanaani libini ekoon kedoomi ayoyowa aa kemlee dooyi kekạạ yanẹn ebạạ.
65001008	Kpaa mạ nti imaa tutu, yanẹn bimaa yayeni kokạạ kạ konạngi bẹ tạ yanạng yebungạbung yakạạ wool libẹ; mbạ yasi ẹfa yạ Ọbasẹ, yanạngi yatoomnẹn kawọnga yeblenạ.
65001009	Ndạ kikpamma yatoomnẹn kawọnga aMaikẹl, kẹ ọọjaka tạ ọwaala boong jại okạạ kikpamma kutan, boong wạ odạ aajaa oonạng. (Kạ yani jaanga obạ kikpamma kutan ọgẹna ọnẹn wạ nnạ odạạli wool jạ aMosis), aMaikẹl kikpamma kutan ooliimi, wẹ lijạu oojại, ẹdọ ojại yẹ obi ẹ, "aTata nạ okạạ ọ lotạmạ."
65001010	Ẹdọ yanẹn bimin yablenại boong wanwanaya wạ obi bẹ ofạngạ; mbạ yadạ aa ntẹẹn likoola, ọsẹnga obaa jang bẹ yabala mmạ yanạng bloong. Boong wanwanaya wạ omlee bẹ kạ ẹtẹẹm nwạ yanạngi. Bloong bimin bạ yanạngi yabala bẹ yajạu yayimạ kẹ yedạ bloong bạ yekạkạwại bẹ kẹ, yeyeni yẹtalai lobạ kepạli kẹ sạ Ọbasẹ.
65001011	Nạ obuuwạ okạạ bẹ kaani! Mbạ yatooli kẹ eti yạ aKeen oni tooli. Ọsẹnga obạ limaan yanạng boong wạ aBalam oni nạngi. Mbạ yabee kẹ koyuu adạ aKora oni beeyi, edạ aa Kora, ọnaan kekạbi kẹ.
65001012	Kebee sansanaya sạ abaa jii boong, yanẹn bimin yadạ aa kọtumi kebloonga, yajiyi boong keblenạ keblenạ, lẹkalajẹẹn yaayeni. Yakpenại wool libẹ njạ njạ. Yadạ aa lesisong kpala kẹbasẹkpanga sạ kowiyạ kotoo, odạdạ aajaa Ọbasẹ ootạạ. Yadạ aa yeti bạ yebi litidu liitoo, okpintạ odạ kạ kebee litọọwa yedạ aa yeti bạ yagai kẹ kạ nsai yebạ kẹ ebạạ
65001013	Yadạ aa nwikpoon ọganga deenna, yenại bungạbung yẹbẹ yedạ aa nwififi. Yadạ aa mkpọkpọna yạ nwạmi yẹ owạmi yạ Ọbasẹ oyooyi kẹ apaa okạạ yẹ kạ kewibloong sạ kebibilạ.
65001014	Odạ Ẹnọk, wạ odạ mmaanakaan ntạạn mpoo, yablạ kạ emeeni yạ Adam, wạ oni tọnga ọgẹna yanẹn bimin, ojạu: "aTata nạ oyạ maa obạ yatoomnẹn kawọnga kạ adu kạ adu bạ yasanga kẹ.
65001015	Bạ nnạ otoo ikpe kekpe, opạli bẹ lobạ kạ abloong bungạbung bạ yanạngi kẹ obaa litọnga bungạbung jạ yanẹn bạ yabi kạ Ọbasẹ yadẹya yatọnga kẹ ọgẹna Ọbasẹ."
65001016	Yanẹn bimin kebee obạ kebee yani fufumại idi okạạyi idi kobi; yatootolại lẹdẹẹyi bungạbung yanạngi ẹnẹẹn ọgẹna wool libẹ, yayeni yablangai idi obaa idi dạ nnạ yayeni bloong bạ yawooyi.
65001017	Ẹdọ baa balai baa yamạnạbam, boong wạ abạ ketạdạ letu jạ aKrais, aTata ọmọọn, yayini baa kạ kebee sạ kẹbọọli kẹ.
65001018	Yajạu baa yabi, "Kạ awi yạ akpongạm nạ ayạ maa, yanẹn nạ yadạbạ bẹ kẹn bạ nnạ yadau baa lẹga, yanẹn bạ yatootolại lẹdẹẹyi lẹbẹ amunna."
65001019	Mina odạ yanẹn bạ yatuuli kọpọọwa kẹ, bạ adẹẹyi amunna akpamma, bạ yabi Kutumadạn yaayeni.
65001020	Ẹdọ abaa yamạnạbam, kọu lokạ yayoo wool libaa likpạl kạ awoolfạnnạ libaa jạ lisanga litakẹ ebạạ. Baa yii yatạm yatạ ẹfa yạ Kutumadạn.
65001021	Yayeni yayoo wool libaa kạ kẹdẹi sạ Ọbasẹ, adạ abaa koomi aTata Jisẹs Krais kạ ekutẹẹm ẹwẹ tạ okạạ baa etoom ayoyowa.
65001022	"Baa yeni ekutẹẹm yakạạ mbạ bimin bạ yayeni ntẹẹm mpoo.
65001023	Wali kẹ yanẹn bikaa, atali bẹ kẹ kạ ekoon tạ akaam bẹ; ayeni akoowạ bikin ekutẹẹm obaa yọkaal, odạ nkọ mbẹ maa tạ nkọnni ọ, yạ nwuuyi obạ lẹdẹẹyi kebungạbunga."
65001024	Kẹbọọl tạ kẹyau obạ Ọbasẹ wạ obạng tạ oyoo wọ ajạu atọọ, oyeni otoowạ ọ ọkọu kạ lokạ lọwẹ kẹbọọla obạ yudala ajạu ujạufala aayeni.
65001025	Kẹbọọl, ledạmmi, ẹfa obạ kọkpamma tạ kọya obạ Ọbasẹ wẹkakạn wạ odạ Ọbasẹ, ọkaaminẹn ọmọọn oblạ kạ aJisẹs Krais, aTata ọmọọn kạ yebee bạ yeblạ kẹ, ajajimina obaa kạ ayoyoyo. Tạ odạ aajaa.
66001001	Mina odạ bloong bạ aJisẹs ọyaala okạạ yanạnạngnẹn bạ Ọbasẹ. Ọbasẹ okạạyi ẹ bloong bimin tạ okoowạ yanạnạngnẹn yawẹ bloong bạ nnạ yedạbạ bẹ kạ obee pipiwẹẹn. aKrais ọyaala kẹ bloong bimin okạạ otoomnẹn ọwẹ wạ okpeyạ aJọn oblạ kạ otoomi daa otoomnẹn ọwẹ kawọnga.
66001002	aJọn odạ kẹnọọma kekạạ, abloonga bạ okạạ oyeni opuuwạ wạ odạ likạạ jạ Ọbasẹ jạ aJisẹs ọyaala yedạ lọtumajạu.
66001003	Ọyikẹ okạạ ọnẹn wạ oyeeli kọtọnga kạ Ọbasẹ kimin kạ yafọngi kẹ kạ nwẹnẹ imina obạ yanẹn bimaa bạ yapuuwại yayeni yamẹẹm letu yakạạ jẹ, ọsẹnga obaa kebee kefoolạ kẹ sạ abloong bimin ebạạ nạ yedạbạ bẹ.
66001004	Ami aJọn nfọọngi nwẹnẹ imin nkạạ kạ ntọ ikọbasẹa ntạạnmpoo yạ nyau dạ kọkpaa kạ Esiya. Kokoolạ kạ Ọbasẹ obaa wạ ọfai imin wạ oblạ kạ Ọbasẹ wạ ọyau etoom ajajimin. Wạ oni kạlạeti ọyau kẹ maa, obaa wạ nạ oyạ maa, obạ lidạn litạạn lipo jạ liyau kạ lokạ Nkukpa yạ Ọbasẹ.
66001005	Obaa kạ koblạ kạ aJisẹs Krais imin wạ odạ wạ nạ yobạngạ yopeeyạ ẹ ngạm kạ kẹnọọma kekạạ kẹwẹ. Nwạ onidạ kẹnẹn kạlạeti tạ ọplọka kẹ kạ lobạ, oyeni odạ kẹkpamma yabọọl ekpoonna ebạạ. Nwạ oyeni kẹdẹi obạ amọọn, oyeni oblạ kạ lobạ lọwẹ, nwạ ọwali mọọn kẹ kạ yebungạbung yẹmọọn,
66001006	oyeni odạạli mọọn ogạnạ kạ kamlee kọkpamma kọwẹ, oyeni onạng mọọn tạ yodạ bạ keyooyi nyau bạ Ọbasẹ wạ odạ yaatẹ. Kẹbọọl obạ ẹfa tạ keyeni Jisẹs Krais miin obaa kạ ayoyo ayoyo! Tạ odạ aajaa.
66001007	Kpenạ, nwạ ofunikẹn kạ lesisong kpala kawọnga. Ọnẹn wanwanaya nạ okạạ ẹ, odạdạ yanẹn bimaa bạ yakạạmi ẹ yọkọng dạ lipaam, yanẹn mạ ekpoon ebạạ nạ yayau kạ akuyẹẹn ọsẹnga obạ nwạ, ọkaama ndạ nạ odạ aajaa.
66001008	Jiova Ọbasẹ Wạ Odeen ojại, wạ ọyau, obaa wạ ọniyau, obaa wạ nạ ọya, ami ndạ kekạlạeti obạ kekpongạm.
66001009	Ami aJọn, wẹẹnawọu wạ ọnaani libini obạ abaa ọsẹnga obạ lẹbọọlkạm jạ ledạ jẹlẹmọọn kạ aJisẹs. Ami mbọọma obạ abaa nnaan kẹ kạ komạmmạ agạgạ yadạ yamọọn ọsẹnga obạ aJisẹs Krais. Ami yanigạn dạ lẹsẹkpạlạ lowia jạ yadẹi Patimọs, ọsẹnga obaa kạ ami nniyooyi likạạ jạ Ọbasẹ jạ aJisẹs ọyaala kẹ obi odạ lọtumajạu.
66001010	Onidạ kạ lewi jạ ledạ jạ aTata nkạ Kutumadạn kotoo m komlee kạ kekạạ, ẹdọ ami mpuuwạ lemlee jạ ledeen, lẹtatalai aa lokomplạng lẹtọngai kạ ngạm mmi.
66001011	Njạ lejạu m, "Fọọng boong wạ awu akạạ kạ nwẹnẹ akọnnga dạ nkọbasẹ yạ nyau dạ yapoondeen bimin yatạạnyapoo, Efisọs, Simina, Pẹgamum, Tiyatira, Sadis, Filadefiya obaa Lodesiya."
66001012	Ami nsodạ m tạ nkạạ ọnẹn wạ ọtọngai obạ ami, ẹdọ ami mmạ nkạạ, yekoonnọọma bạ yedạ gool yetạạn yepoo.
66001013	Ẹdọ kạ kẹwọọyi kẹbẹ nkạạ, wạ oseeli aa Wẹẹn wạ Ọnẹn ogạnạ ẹ ewula yạ ẹwaanga eyạ kạ yẹfẹtọ obạ ẹkpa yạ yatoo gool yanạng, ọfẹli yẹ kạ ntẹẹmsi.
66001014	Letu lẹwẹ obaa yiil liwẹ liwanga aa ejoom oyeni odạ aa akọmfẹ, yẹẹn awẹ adoomi aa lekoonmini,
66001015	Yẹfẹtọ yẹwẹ yẹwaal aa opuu wạ yapọi kẹ kạ ekoon yanạng ẹ ọyi kẹ. Ẹdọ lemlee lẹwẹ ledạ aa kẹkọọl nwitakpa.
66001016	Nwạ otạ mkpọkpọna ntạạn mpoo dạ kodạmbọọ kọwẹ, ẹdọ ẹkankang yạ etoo likạ lipoo edạbạ ẹ kẹn kạ ẹma ẹwẹ. Lokạ lọwẹ lọwaal maalaang aa lewijẹẹn kẹplakoona.
66001017	Kạ kebee sạ ami nkạạ ẹ, ami ntọọ kạ mfẹ nwẹ aa ọnẹn wạ obạ kẹ. Ẹdọ nwạ ọpana m kodạmbọọ kọwẹ kạ awool limi ẹdọ ojạu m, "Yọkaal kaayeni, ami ndạ kekạlạeti obạ kekpongạm.
66001018	Ami ndạ imin wạ owuuyi etoom, ami nni bạ kẹ, odạ mạ ajajimina ami nwuuyi etoom kạ ayoyo obaa kạ ayoyo. Ami ntoo ọgbọngọnọ lobạa obạ ekpoon yạ yanẹn bạ yabạ kẹ.
66001019	Ẹdọ fọọng bloong bạ awu akạạ, bloong bạ yẹyau maa ajajimina, obaa bloong bạ nạ yemung yedạbạ bẹ.
66001020	Mina odạ boong koduuwạ, wạ mkpọkpọna ntạạn mpoo yạ awu akạạ dạ kodạmbọọ kọmi obạ yekoonnọọma yetạạn yepoo bạ yedạ gool, yekoowạ. Mkpọkpọna ntạạn mpoo odạ yatoomnẹn kawọnga yatạạn yapoo bạ nkọbasẹ ntạạn mpoo imaa ẹdọ yekoonnọọma yetạạn yepoo odạ nkọbasẹ ntạạn mpoo imaa.
66002001	"Fọọng akạạ otoomnẹn wạ Ọbasẹ kawọnga ikọbasẹa yạ ẹya dạ lopoon jạ yadẹi Ẹfisọs: i Mina odạ kotoom kạ koblạ kạ ọnẹn wạ ọmaan mkpọkpọna ntạạnmpoo dạ kodạmbọọ kọwẹ obaa wạ ọsẹngi kạ kẹwọọyi sạ yekoonnọọma bạ yedạ gool yatạạn yepoo.
66002002	Ami nyimạ kẹ boong wạ abaa nại kẹ, ami nyimạ kẹ dạ abaa tawa yonạnạng, obaa dạ komạmmạ kọbaa kodạ kẹ. Ami nyimạ kẹ mbi baa ọọfẹya tạ yakạạ yẹnẹn bungạbung lowạni, ẹdọ dạ abaa yeni yajaka kẹ yanẹn bimaa bạ yajại mbạ yadạ bạ ketạdạ letu, odạ mbạ yaadạ, ẹdọ abaa yakạạ kẹ yajạu yabi mbạ yadạ yabeembemạ.
66002003	Abaa yayeni komạmmạ yayeni yanaan kọbini kạ legạn lẹmi, ẹdọ abaa kẹ yaalamma. i
66002004	Odạ, mina odạ boong wạ ami nyeni tạ ntạ mpidạ baa: Abaa kẹdẹi obạ ami yaayeni ajajimina, adạ abaa nikạlạeti yayeni.
66002005	Baa bala baa dạ abaa tọọ odongạ obạngạ, baa sodạ baa ntẹẹm kạ yebungạbung yẹbaa, yayeni yanạng boong wạ abaa ninạngi kạ kekạlạeti. Òodạ aa boong wạ abaa bi baa ntẹẹm yasodạ kạ yebungạbung yẹbaa, ami nạ mfuka, ẹdọ ndạạli kẹ kekoonnọọma kẹbaa dạ apaa yạ kẹyau.
66002006	Odạ, mina odạ boong wạ abaa yeni wạ ọyiyi, abaa yayeni lẹkọnni kạ aboong wạ yanẹn bạ yani tooli Nikolọsa yanạngi, adạ ami kayena nyeni. i
66002007	Òodạ aa abaa yatoo litung, ẹdọ baa puuwạ boong wạ Kutumadạn kojiyi nkọbasẹ. Yanẹn bimaa bạ yayeni kẹ kọsuuwa kẹ, ami nạ nkạạ bẹ ẹfa tạ yaji lidu jạ keti etoomma sạ kekpạlại kạ aPaladaisi wạ Ọbasẹ.
66002008	"Fọọng otoomnẹn wạ Ọbasẹ kawọnga ikọbasẹa yạ ẹya dạ lopoon jạ aSimina: i Mina odạ kotoom kạ koblạ kạ ọnẹn wạ odạ kekạlạeti oyeni odạ kekpongạm, wạ oni bạ kẹ, ẹdọ mạ oyeni owuuyi etoom.
66002009	Ami nyimạ kẹ agạgạ abaa, nyeni nyimạ kẹ mbi abaa yadạ yabuwạnẹn, odạ kạ lọtumajạu, abaa yadạ yasuu. Ami nyimạ kẹ bloong bungạbung bạ yanẹn bạ yajại mbạ yadạ Ju odạ Ju yaadạ, yajiyi baa, mbạ yadạ lẹkpala jạ aSẹtan.
66002010	Baa yọkaal kaayeni kạ libini janjanaya jạ nạ oogạnạ yanaan. Baa kala kotung, ikpamma yatana nạ ogạnạ baa bidi kạ mkpọkọbi otạ ọjaka baa, ẹdọ agạgạ abaa maa nạ ayau maa kạ awi joo. Baa nạng lọtumajạu yakạạ m odạdạ kạ nạ yabạạ kẹ, ẹdọ ami nạ nkạạ baa kọbọọljạngạ etoomma. i
66002011	Òodạ aa boong wạ abaa too litung, baa puuwạ boong wạ Kutumadạn kojiyi nkọbasẹ. Yanẹn bạ yasuuwa kẹ, lobạ nti mpoowa bẹ bọng bọng loonạng.
66002012	"Fọọng akạạ otoomnẹn wạ Ọbasẹ kawọnga ikọbasẹa yạ ẹya dạ lopoon jạ aPẹgamum. i Mina odạ kotoom kạ koblạ kạ ọnẹn wạ otoo ẹkankang yạ edạạmi etạ likạ lipoo.
66002013	Ami nyimạ kẹ apaa yạ abaa wuuyi, dạ apaa idaa ndạ nkukpa yạ aSẹtan nyau. Abaa yaakanga yabi yadạ yanẹn yami, abaa woolfạnnạ libaa yadooyi obạ ami, odạdạ kebee sạ yafi kẹ Antipasa wạ odạ kẹnọọma kekạạ ọmi kạ lọtumajạu dạ apaa yạ aSẹtan owuuyi. i
66002014	Odạ ami nyeni kẹ bloong yẹpamma bạ ntoo mpidạ baa. Yanẹn bidi kạ kẹwọọyi kẹbaa yayau maa bạ yatotolại yokpekpe bạ aBalam, wạ okpe Balaka dạ nạ ọsẹnga onạng yanẹn bạ Izirẹl yanạng boong bungạbung oblạ kạ onạngi bẹ tạ yaji luji jạ yatoo yayoo kẹ ẹya kạ ndạl obaa kẹkpasam.
66002015	Kpaa kạ eti imaa, abaa yayeni yanẹn kạ kẹwọọyi kẹbaa bạ yatotolại yokpekpe bạ aNikolọs.
66002016	Baa sodạ baa ntẹẹm ajajimina yaganna yebungạbung yẹbaa, òodạ aa abaa yaabi aajaa yaanại, ami nạ mfuka ẹpaalẹpaal, ntạ ẹkankang yạ eblạ kạ ẹma ẹmi nyuu obạ yanẹn bimaa. i
66002017	Òodạ aa boong wạ abaa too litung, ẹdọ baa puuwạ boong wạ Kutumadạn kojại nkọbasẹ. Yanẹn bimaa bạ yayeni kẹ kọsuuwa kẹ, ami nạ nkạạ bẹ luji koduuwạ jạ loblạ kạ kawọng. Ami nạ nyeni nkạạ ọnẹn idi idi lẹtaa wangawang jạ yafọọngi kaa jeen lẹpẹlẹpẹ jạ ọnẹn wana obi ooyi, kạ ọbọdi kẹ ọnẹn imin wạ ọnaani jẹ.
66002018	"Fọọng akạạ otoomnẹn wạ Ọbasẹ kawọnga ikọbasẹa yạ ẹya dạ lopoon jạ Tiyatira: i Mina odạ kotoom kạ koblạ kạ ọnẹn imin wạ odạ Wẹẹn wạ Ọbasẹ, wạ ayẹẹn awẹ adoomi aa ekoon, wạ mfẹ nwẹ nwaali aa opuu wạ yayonnạ kẹ.
66002019	Ami nyimạ kẹ boong wạ abaa nại. Ami nyimạ kẹ kẹdẹi kẹbaa, woolfạnnạ libaa, yonạnạng yọbaa obạ komạmmạ kọbaa. Ami nyimạ kẹ mbi abaa ajajimina yanạngi odạm ọtaa kẹ dạ abaa nại kạ kekạlạeti. i
66002020	Odạ mina odạ boong wạ nyeni tạ ntạ mpidạ baa, abaa yateeyi yanẹẹn imaa aJẹzẹbẹl wạ ọdẹẹ wool liwẹ otoomnẹn wạ Ọbasẹ. Oblạ kạ yokpekpe yọwẹ nwạ onạngi yanạnạngnẹn yami tạ yabẹnga kẹ tạ yanạngi kẹkpasam obaa tạ yaji luji jạ yatoo yayoo kẹ ẹyau yakạạ ndạl.
66002021	Ami nkạạ ẹ kẹ kebee tạ osodạ ẹ ẹtẹẹm kạ kẹkpasam kẹwẹ, odạ nwạ oowoi tạ ọganna.
66002022	Ẹdọ ọkaama ami nạ ntoi ẹ dạ keyoomạ dạ nwạ obạ mbạ bimaa bạ yatọi kọtaa obạ nwạ nạ yanaan kọbini kạ kọkala. Ami nạ nạng imin mạ ajajimina, obi oodạ mbạ yasodạ bẹ ntẹẹm kạ abloong bungạbung bạ mbạ yanạngi obạ nwạ.
66002023	Ami nạ mfi kẹ yatoolinẹn yawẹ tutu ẹdọ nkọbasẹ ebạạ nạ nyimạ njạu, ami ndạ ọnẹn wạ oyi kẹ yọbala bạ ọnẹn wanwanaya obạ adẹẹyi. Ami nạ nkạạ baa kọblẹnga idi obaa idi adạ yenại yẹbaa yẹdạ.
66002024	Odạ abaa bikẹn dạ aTiyatira, abaa yokpekpe bungạbung bimin yaatooli, abaa kẹ yaakpe boong wạ mbạ bidaa yadẹi koduuwạ dongạdong kạ aSẹtan. Ami njạu baa kẹ mbi, ami baa letoo lẹdọ lẹdọ nkạạ tạ yatạ.
66002025	Odạ, baa maana boong wạ abaa yeni ọtawa ọtawa tutu ami nyạ maa. i
66002026	Ọnẹn wạ obi suuwakẹ, onạng yọbala yọmi tutu oyạ kekạạmi, ami nạ nkạạ ẹ ẹfa yạ nnạ otạ ọkpamma lipoon.
66002027	Ami nạ nkạạ bẹ kpaa ẹfa imaa yạ ami nnaani kạ Uwọuwa. Nwạ nạ ọkpamma bẹ obạ ẹkpakau ọpaa bẹ kẹ dududu aa kẹsanga. i
66002028	Ami nạ nyeni nkạạ ẹ ẹkpọkpọna kẹpọọmaa.
66002029	Òodạ aa abaa yatoo litung, ẹdọ baa puuwạ boong wạ Kutumadạn kojiyi nkọbasẹ.
66003001	"Fọọng akạạ otoomnẹn bạ Ọbasẹ kawọnga ikọbasẹa yạ ẹya dạ lopoon jạ aSadis: i Mina odạ kotoom kạ koblạ kạ ọnẹn wạ otoo lidạn litạạnlipoo jạ Ọbasẹ obạ mkpọkpọna ntạạn mpoo. Ami nyimạ kẹ boong wạ abaa nạngi. Ami nyimạ kẹ yanẹn yajiyi abaa yayau etoom odạ abaa yabạ kẹ.
66003002	Ọkaama baa noomạ baa yanạng boong wạ abaa yeni kẹ maa tạ ọtawa ọtawa, mmạ omung obạ kẹ ọfai kẹ. Ọgẹna ami nkạạ kẹ mbi boong wạ abaa nại kẹ njẹn ọọyiyi ọwẹ kẹ kạ lokạ jạ Ọbasẹ ọmi.
66003003	Ẹdọ baa bala baa boong wạ yakpe baa kẹ, obaa boong wạ abaa puu kẹ, baa mẹẹm letu yakạạ ẹ, yayeni yasodạ baa ntẹẹm kạ yebungạbung yẹbaa. Òodạ aa abaa yabi baa yanoomạ, ami nạ mpạnạ baa kaa aa owuseel, ẹdọ abaa yaayimạ kebee sạ ami nạ nyạ kaa. i
66003004	Odạ, abaa yapamma maa dạ aSadis yayooyi nkọ mbaa tạ nsanga. Abaa nạ yasẹnga obạ ami yagạn baa nkọ yạ nwaanga ọsẹnga obaa, abaa yabọọwa kẹ tạ yanạng aajaa.
66003005	Yanẹn bạ yasuuwa nạ yagạn bẹ nkọ yạ nwaanga ndạ ajin, ẹdọ ami kẹ yeen abẹẹ kạ nwẹnẹ etoomma nndạạli kạ lokạ jạ Uwọu obạ yatoomnẹn kawọnga bạ Ọbasẹ yawẹ, ami nạ nyin kạ lowạni njạu mbạ yadạ bạ yami.
66003006	Ẹdọ òodạ aa abaa yatoo litung, baa puuwạ boong wạ Kutumadạn kojiyi nkọbasẹ.
66003007	"Fọọng akạạ otoomnẹn wạ Ọbasẹ kawọnga ikọbasẹa yạ ẹya dạ lopoon jạ Filadefiya: i Mina odạ kotoom kạ koblạ kạ ọnẹn wạ odạ kẹsangasang obạ lọtumajạu. Nwạ otoo ọgbọngọnọ wạ odạ wạ aDeved, nwạ okuuwạ kẹ letimaa, ọnẹn maa oodạ wạ nạ ọfẹẹya tạ opạn jẹ kẹ, ẹdọ kạ nwạ nạ opạn jẹ kẹ ọnẹn wana maa oodạ wạ nạ ọfẹẹya tạ okuuwạ jẹ.
66003008	Ami nyimạ kẹ boong wạ abaa nại, ami nyimạ kẹ mbi abaa yayeni ẹfa yạ ẹnunga, abaa yatooli kẹ yokpekpe yọmi, yayeni kẹ ngạm keplạkạ obạ ami. Ami nkuuwạ kẹ letimaa kạ lokạ lọbaa jạ nạ ojạu ọnẹn ọọfẹ tạ opạn kẹ.
66003009	Kala kotung, òodạ aa lẹkpala jimaa jạ ledạ jạ aSẹtan, yabeembemạ bimaa bạ yajại yabi mbạ yadạ Ju, odạ mbạ yaadạ. Ami nạ nạng bẹ tạ yafukẹn yatọọ baa kạ mfẹ. Mbạ ebạạ nạ yayimạ yajạu ami nyeni kẹdẹi obạ abaa.
66003010	Ọsẹnga obaa kạ abaa yooyi kẹ yẹkpawa yẹmi tạ yayeni komạmmạ, ami kayena nạ nkummạ baa kẹ kạ kebee agạgạwa yạ afunikẹn mạ ekpoon ebạạ tạ aajaka yanẹn bạ yawuuyi mạ ekpoon.
66003011	Ami mfunikẹn ẹpaalẹpaal, kummạ kẹ boong wạ abaa yeni kẹ, oblạ maa, ọnẹn ojạu baa kẹ kọmlẹnga kọsuuwa kẹ kọbaa ọnaani.
66003012	Ami nạ nạng ọnẹn wạ ọsuuwa kẹ tạ odạ ketinoon kạ ẹtọ yạ Ọbasẹ ọmi, ẹdọ nwạ jang kẹ kaa ooblạ. Ami nạ nnfọng jeen jạ Ọbasẹ ọmi kạ awool liwẹ, nạ nyeni nfọọng jeen jạ opoondeen wạ Ọbasẹ ọmi wạ odạ Jerusalẹm ọpẹọpẹ wạ nạ oblạ kạ Lẹbọọlkạm kawọnga jạ Ọbasẹ ọmi ọyika kạ lọsẹ, ami nạ nfọọng Jeen lẹmi lẹpẹlẹpẹ kạ awool liwẹ.
66003013	Òodạ aa abaa yatoo litung baa puuwạ boong wạ Kutumadạn kojiyi nkọbasẹ.
66003014	"Fọọng akạạ otoomnẹn wạ Ọbasẹ kawọnga ikọbasẹa yạ ẹya dạ lopoon jạ aLodesiya: i Mina odạ kotoom kạ koblạ kạ nwạ wạ ajeen lẹwẹ ledạ, 'Tạ odạ aajaa' wạ odạ kẹnọọma kekạạ lọtumajạuwa wạ nạ yobạngạ yopeeyạ ngạm, odạ oblạ kạ nwạ Ọbasẹ obolạ bloong ebạạ.
66003015	Ami nyimạ kẹ boong wạ abaa nại kẹ. Ami nyimạ kẹ mbi abaa yaafai yayeni yaakuumi. Ofi otuum ọdẹẹ m dạ abaa fidạ boong wana, obidạ tạ yafai, obidạ tạ yakuumi.
66003016	Odạ kạ ọsẹng obaa kạ abaa dạ blaliblali, yaakuumi yayeni yaafai, ami nkuuyi tạ mkpi baa kạ ẹma ẹmi.
66003017	Abaa yajiyi, ami ndạ ọsuu oyeni ọyii m kẹ, ami nyenại wạ nwooyi ebạạ, odạ abaa yaayi yabi abaa yatoi otoi yadạ boong kokuu ketoowa. Abaa yadạ yabuuwạnẹn, yatạ kewoon, yayeni yamlee kẹ mplọng.
66003018	Ami nkạạyi baa ekoo yạ edạ, baa fukẹn yadẹẹ gool wạ odạ dẹnẹnẹ obạ ami, oblạ maa yadạ yasuu. Baa dẹẹ kayena, yẹkọwạli yagạn baa yatạ yakpạnạ kẹ kewoon lẹkalajẹẹnna kẹbaa. Baa dẹẹ yamlee kayena bạ nạ yanạng baa kạ ayẹẹn oblạ maa abaa yakạạ eti. i
66003019	Ami nduuyi nyeni nyọdai kẹ yanẹn ebạạ bạ ami nyeni kẹdẹi obạ mbạ. Baa yeni kopạli kạ ẹtẹẹm yayeni yasodạ baa ntẹẹm kạ yebungạbung yẹbaa.
66003020	Baa kala kotung, ami mbeeyi kạ letimaa nyeni mfoi kọbọọ, ọnẹn wanwanaya wạ opuu lemlee lẹmi oyeni okuuwạ m lẹma, ami nạ nfukẹn mlee kạ ẹtọ ẹwẹ, nyeni nji boong obạ nwạ, ẹdọ nwạ nạ oji obạ ami. i
66003021	Yanẹn bimaa bạ yasuuwa, ami nạ nkạạ bẹ ẹfa tạ yanọọma dạ kọpaa kọmi kạ Nkukpa mmi, adạ ami nsuuwa kẹ, ẹdọ mạ ajajimina nnọọma Uwọuwa dạ kọpaa kạ nkukpa nwẹ.
66003022	Òodạ aa abaa yatoo litung, baa puuwạ boong wạ Kutumadạn kojiyi nkọbasẹ."
66004001	Kạ abloong bimin yẹbọọli kẹ, ami naani yokokạạ Kudạnna kọdọkọdọ. Ami nkạạ letimaa jạ yakuuwạ kẹ kạ Lẹbọọlkạm kawọnga. Lemlee jạ nkạlạeti puuwạ lẹtọngai obạ ami jạ leyelạ aa lokomplạng, lejạu, "Bạlạ afukẹn miin," ẹdọ ami nạ nkoowạ ọ boong wạ nạ odạbạ ẹ kạ imin nạ ọbọọli kẹ.
66004002	Kạ kọsakana Kutumadạn kọkpamma kẹ wool limi. Kạ Lẹbọọlkạm kawọnga nkạạ Nkukpa ọnẹn ọnọọma kaa.
66004003	Ọnẹn wạ ọnọọm kaa maa lokạ lọwẹ lọwaanga loyeni lokooli aa litaaku jạ yadẹi jaspa obaa Kaneliya, ẹdọ ebạsanti yạ edạ kekạạmi kekạạmi aa lọtaaku jạ yadẹi emelad esongạ kẹ nkukpa maa ebạạ.
66004004	Kạ lesongạ lesongạ yamạạn nkukpa lẹyau opạli nnaa ndọndọ nsongạ kẹ nkukpa yạ Ọbasẹ, ẹdọ yanọtam lẹyau opạli yanaa yanọọma mạ nkukpa imaa ebạạ, yagạn bẹ yẹkọwạli obạ libọọl jạngạ jạ yatoo gool yanạng kạ atu.
66004005	Kọmaalai obạ kolimi obạ kọtai kạ nwaam koblại kạ nkukpa kaa kodạbạ kẹ kẹn. Kạ lokạ jạ nkukpa imaa yatolikang yatạạn yapoo yadoomi, maa odạ lidạn litạạn lipo jạ Ọbasẹ.
66004006	Kạ lokạ nkukpa yạ Ọbasẹ boong ọyau kaa kayena wạ odạ aa lọganga jạ yatoo awi yanạng jạ lọtọọnga aa mbasẹkau. Mạ kẹwọọyi lipaa nkukpa maa bloong yẹnaa bạ yewuuyi etoom yẹyau kaa, wana dạ kọpaa kidi obaa kidi nkukpaa maa, mbạ yatạ yẹẹn kạ awool ebạạ kạ lokạ obaa kạ ngạm.
66004007	Wạ okạlạeti odạ aa ẹkpẹ, wạ ototolại kaa odạ aa ọpaamdạm, yatelea etạ lokạ jạ lodạ aa lokạ jạ ọnẹn, ẹdọ yanaawa oseel aa ugo wạ ọyau kạ opạlại.
66004008	Kạ abloong bimaa yẹnaa bạ yewuuyi etoom wanwanaya otoo yẹpẹmi yetạạnasana, ẹdọ yatạ yẹẹn kạ awool libẹ ebạạ odạdạ kạ yẹpẹmi yẹbẹ kamlee. Kẹplakoon obạ adeedeesa mbạ jang litee ketee yaakoomạ yajiyi: "Kọsanga! Kọsanga! Kọsanga! Odạ Jiova Ọbasẹ wạ Ọdeen wạ ọsanga kẹ, wạ oniyau maa, wạ ọyau maa, obaa wạ nạ oyạ maa."
66004009	Bloong bimaa yẹnaa bạ yewuuyi etoom yatei atee ntọọnga obạ akakadeena obạ asaam yakạạyi ọnẹn imin wạ ọnọọm kạ nkukpa, wạ owuuyi etoom kạ ayoyo obaa kạ ayoyo. Kạ kebee sạ mbạ yanạngi aajaa,
66004010	yanọtam bimaa lẹyau opạli yanaa yayoomạ oyoomạ yakạmạ likạạ kạ lọsẹ kạ lokạ jạ ọnẹn wạ ọnọọm kạ nkukpa, yakạm letu yakạạ ẹ imin wạ owuuyi kạ ayoyo obaa kạ ayoyo. Mbạ nạ yatoi libọọljạngạ libẹ kạ lokạ nkukpa yayeni yajạu,
66004011	"aTata, ọmọọn obạ Ọbasẹ ọmọọn, Awu abọọwa kẹ tạ anaan ntọọnga, ledạmmi obạ ẹfa, ọgẹna awu ani bolạ kẹ bloong ebạạ, oblạ kạ yibala yiwu abolạ bẹ anạng bẹ yewuuyi etoom."
66005001	Ami nkạạ nwẹnẹ yạ yapila kẹ kaa kẹkpẹ dạ kodạmbọọ kạ ọnẹn imin wạ ọnọọm kạ nkukpa, nwẹnẹ imin yafọọng kẹ kaa bloong kạ kamlee obạ kanẹẹni yẹwu kẹ, ẹdọ yapila kẹ obạ kẹkpẹ kạ apaa atạạnapoo.
66005002	Ẹdọ ami nkạạ otoomnẹn kawọnga wạ Ọbasẹ wạ ọtawa, wạ ọkpammi obạ emleefa ọbimai, "Odạ nnẹ ọbọọwa kẹ tạ ọkpangai kẹ kẹkpẹ, oyeni ofodạ nwẹnẹ nwẹ o."
66005003	Odạ ọnẹn wana wana kạ Lẹbọọlkạm kawọnga oodạ, obidạ mạ lọsẹ, obidạ kạ lobạạpoon wạ ọfẹẹ kẹ tạ ofodạ nwẹnẹ imaa oyeni okpenạ kạ kamlee kawẹ.
66005004	Ami nwọọmai kebạto ọsẹnga obaa ọnẹn maa oodạ wạ yakạạ ọfẹẹya tạ ofodạ nwẹnẹ imaa obidạ okpenạ kạ kamlee kawẹ.
66005005	Ẹdọ ọnọtam imaa wana mạ ojạu m obi m, "Lobạ kaatoo, kpenạ ẹkpẹpaam yạ eblạ dạ ẹnamma yạ aJuda, kạ kepoon kalakaal sạ aDeved ọsuuwa kẹ, ẹdọ nwạ nạ obạngạ ọpaa kẹ yẹkpẹ yetạạnyepoo bimaa, oyeni ofodạ nwẹnẹ imaa."
66005006	Ẹdọ ami nkạạ Odạạdạạlwẹẹn obeenni kạ kẹwọọyi nkukpa, bloong bạ yewuuyi etoom bimaa yẹnaa obạ yanọtam yasongạ kẹ, odạạdạạlwẹẹn imaa odạ amạ yafi ẹ kẹ. Otạ liplạng litạạnlipoo obạ ayẹẹn atạạnapoo, yạ adạ lidạn jạ Ọbasẹ litạạn lipo, jạ yatoomi kẹ kạ ekpoon kaa ebạạ.
66005007	Odạạdạạlwẹẹn imaa mạ ọkọu ọnaan kẹ nwẹnẹ dạ kodạmbọọ kạ ọnẹn wạ ọnọọm kạ nkukpa.
66005008	Adạ nwạ onại kẹ aajaa, bloong bimaa yẹnaa bạ yewuuyi etoom obạ yanọtam lẹyau opạli yanaa bimaa yayoomạ oyoomạ yakạạmạ likạạ kạ lọsẹ kạ lokạ jạ odạạdạạlwẹẹn. Wanwanaya otạ ẹkala obạ kẹpla sạ yatoo gool yanạng, kewuu owuwu obạ ebạạm yạ yapọọyi ọpọọyi yạ edạ yatạm bạ yanẹn bạ Ọbasẹ.
66005009	Mbạ yatee litee lipẹlipẹ yajiyi, "Awu abọọwa kẹ tạ anaan nwẹnẹ yạ yakpali kẹ ayeni apaa afodạ yẹkpẹ yẹwẹ. Ọgẹna awu yanifi kẹ, ẹdọ oblạ kạ lobạ lọwu, awu adẹẹ kẹ yanẹn dạ mpoonnamma yanyanaya obạ kopoontọnga, yanẹn obạ liwuu akạạ Ọbasẹ.
66005010	Awu anạng bẹ tạ yadạ yanẹn bạ Ọbasẹ ọkpamma, anạng bẹ keyooyi ẹyau bạ yanạngi yonạnạng yakạạyi Ọbasẹ, ẹdọ mbạ nạ yakpamma ekpoon."
66005011	Ẹdọ ami mkpenạ mpuuwạ amlee yạ yatoomnẹn kawọnga bạ Ọbasẹ bạ yaatakẹ kofukạ, adu, kạ adu, bloong bimaa yebee yesongạ kẹ nkukpa obaa yetạlạkpa yẹnaa bạ yewuuyi etoom obạ yanọtam.
66005012	Ẹdọ yataali lemlee yatee yajiyi: "Odạạdạạlwẹẹn wạ yani fi kẹ ọbọọwa kẹ tạ ọnaan ẹfa, kẹyuu, yoyimạyimạ obaa woolfa, kakadeen, kẹbọọl obạ ntọọnga."
66005013	Ẹdọ ami mạ mpuuwạ boong wanwanaya wạ Ọbasẹ obolạ kạ Lẹbọọlkạm kawọnga obaa mạ lọsẹ, obaa kạ lobạạpoon obaa kạ ọgangadeen, bloong bạ yewuuyi etoom ebạạ abọọ yanyanaya yetei yejiyi: "Ntọọnga obạ kakadeen, kẹbọọl obaa ẹfa tạ keyeni ẹ kạ ayoyo obạ kạ ayoyo!"
66005014	Bloong bimaa yẹnaa bạ yewuuyi etoom, yẹpọọna. "Tạ odạ aajaa." Ẹdọ yanọtam yayoomạ oyoomạ yakạạm likạ kạ lọsẹ.
66006001	Ami mkpenại maa nkạạ dạ odạạdạạl wẹẹn ofodạ kekpạnạ sạ kekạlạeti kạ yekpạnạ bimaa yetạạn yepoo omạnạ ẹ tạ ọwali nwẹnẹ imaa. Ẹdọ npuuwạ boong wana kạ kẹwọọyi sạ abloong bimaa yẹnaa bạ yewuuyi etoom, ọdẹ kạ lemlee jạ lẹtawa aa ẹwaam, "Fukẹn."
66006002	Ami mkpenạ, ẹdọ mạ lokạ lọmi ẹyanyang yạ ẹwaanga ẹmaali ẹ kẹn ọnẹn wạ ọyaali ẹ ọmaana leblạl yagạnạ ẹ kọbọọl jạngạ kạ letu, ẹdọ nwạ ọyaali ọkọu aa okotungạtungạ wạ ọkuuyi tạ ọsuuwa.
66006003	Kạ kebee sạ odạạdạạl wẹẹn ofodạ yekpạnạ yepoowa, ami mpuu boong wạ owuuyi etoom yapoowa ojạu, "Fukẹn."
66006004	Ẹdọ ẹyanyang ẹdọ ẹdọ yạ ekooli poo edạbạ ẹ kẹn, ọnẹn wạ ọyaali ẹ yakạạ ẹ ẹfa tạ odạạli kẹ wọfai mạ ekpoon, onạng yanẹn yafi kẹ idi obaa idi, yakạạ ẹ ẹkankang yạ edeen.
66006005	Kạ kebee sạ odạạdạạl wẹẹn ofodạ yekpạnạ yetelea, ami mpuu bloong bạ yewuuyi etoom yetelea ojạu, "Fukẹn." Ẹdọ mkpenạ nkạạ ẹyanyang yạ ebilạ ẹmaali ẹ kạ lokạ lọmi ọnẹn wạ ọyaali ẹ ọmaana boong wạ yatoo yayoomại atoo dạ kọbọọ.
66006006	Ẹdọ mpuuwạ boong wạ odạ aa lemlee kạ kewọọyi sạ abloong bạ yewuuyi etoom, bimaa yanaa lejạu: "Nạng yanẹn tạ yadẹẹ lipoo litelea awitaa njạ njạ kạ kẹmaan kpe lewia obaa lipoo litạạnlinaa njạ njạ elesi abaliya kạ kẹmaan kpe lewia. Odạ atạạmi yạ oliv obaa agerep kaakạbi oblạ maa yamlee obaa yatu yayau maa."
66006007	Kạ kebee sạ odạạdạạl wẹẹn ofodạ yekpạnạ yẹnaawa, ami mpuu bloong bạ yewuuyi etoom yanaawa ojạu, "Fukẹn."
66006008	Ami mkpenạ, ẹdọ mmạ nkạạ kạ lokạ lọmi ẹyanyang edạ maa litọọng litọọng aa ọnẹn wạ oobi ọfẹ dẹnẹnẹ. Ọnẹn wạ ọyaali ẹ okpeyạ lobạ obaa lekoonbạ yatotolại ẹ ngạm, yakạạ bẹ ẹfa tạ yakạbi kẹ yanẹn kạ lisẹpaa fana kạ yọsẹpaa yọnaa ekpoonna. Yatạ leko obạ yọwa obạ kekạmạ obạ ntẹẹn yạ mbuuwạ lewi yatạ yafi kẹ yanẹn.
66006009	Kạ kebee sạ odạạdạạl wẹẹn ofodạ yekpạnạ yetạạnna, ami nkạạ kạ kapiil kạ kẹyaunọọma kẹnẹn sạ yanẹn ebạạ bạ yani fi kẹ ọsẹnga obaa mbạ yabeeyi ọtawa kạ likạạ jạ Ọbasẹ, yawuuyi kạ lọtumajạu lọwẹ.
66006010	Lidạn jimaa liwọmmai ọtatawa lijiyi, "Tata wạ ayau kạ okpạli ọtaa kẹ ebạạ, wạ asanga kẹ, ayeni adạ lọtumajạu, nạ akoom ogạnạ obạngạ yang mạ amung akpe ikpe akạạ yanẹn ekpoonna imin, kạ aboong wạ mbạ yanại kẹ yakạạ mọọn o. Odạ naa kebeeya nnạ adu yanẹn bimin lotạmạ kạ yayi yamọọn o."
66006011	Ẹdọ yakạạ ọnẹn obẹ wanwanaya yakạạ ẹ ewula yạ ẹwaanga, ẹdọ yayin bẹ tạ yakoom kaa kạ obee pipiwẹẹn tutu yawẹ kẹ bẹẹnyaatẹ obạ yanạnạngnẹn bạ aJisẹs ebạạ kẹfii.
66006012	Ami mkpenạ adạ odạạdạạlwẹẹn ofodạ yekpạnạ yetạạnasana, ẹdọ kọsẹyungạ kạ kodeen koyạ maa. Lewijẹẹn lebilạ aa ẹkọ yạ yatoo yiil jạ ebu yanạng, ẹpẹ ekooli aa yayi.
66006013	Ẹdọ mkpọkpọna yạ nyau kạ kẹbasẹkpang mblẹngai kạ lọsẹ aa litidu jạ liibi likooli jạ liblạ kạ keti sạ yadẹi fig lipanai kẹn kạ kowiyạ kạ kọtawa konại.
66006014	Ẹdọ yakpali kẹ kẹbasẹkpang, kejạạm kẹ aa yakpali nwẹnẹ. Mkpoon ebạạ obạ yẹsẹkpạlạ lowia yadạạli yẹ kẹ daa apaa yạ yayau.
66006015	Yabọọl lọsẹa obaa bạ kẹkpamma obạ yakonẹn bạ yakpamma obạ yanẹn bạ yayeni kẹyuu, obạ yanẹn bạ yayeni ẹfa yạ edeen obạ ofooli wanwanaya, obạ yanẹn bạ yabi yafooli yaadạ, ebạạ yakọu yabọngai kẹ wool libẹ dạ litaa pu, obaa kạ kẹwọọyi ataa mkpoonna.
66006016	Ẹdọ mbạ yawọmmai kebạto yakạạ mkpoon obạ ntakpa, "Tọọ mọọn kạ awool ayeni apongạ mọọn kẹ kạ lokạ jạ ọnẹn wạ ọnọọm kạ nkukpa obaa kạ akọkọna yạ odạạdạạl wẹẹn.
66006017	Ọgẹna lewi lẹbẹ jạ ledeen akọkọna leyạ kẹ maa, odạ nnẹ nạ obạngạ tạ obee mkpala mkpala okạạ jẹ o."
66007001	Kạ abloong bimin yẹbọọli kẹ, ami nkạạ yatoomnẹn kawọnga bạ Ọbasẹ yanaa yabeenni dạ anungi lọsẹa jimaa anaa, yamaanai kẹ kowiyạ kạ koblạ mạ atinungi imaa anaa oblạ maa kojạu koowiyạ mạ lọsẹ, obidạ kạ ọgangadeen, obidạ kạ keti sansanaya.
66007002	Ẹdọ nkạạ otoomnẹn kawọnga wạ Ọbasẹ ọdọọdọ oblại dạ apaa yạ ewi ẹpakai ofunikẹn, otạ bloong yepolạ bạ Ọbasẹ wạ owuuyi etoom. Nwạ otạ lemlee jạ ledeen ọdẹẹ kaa yatoomnẹn kawọnga bimaa yanaa bạ yakại kẹ ẹfa tạ yakạbi kẹ lọsẹ obạ ọgangadeen.
66007003	Otoomnẹn kawọnga wạ Ọbasẹ imaa mạ ojạu, "Baa kẹ lọsẹ obạ ọgangadeen obidạ yeti kaakạbi tutu yogạnạ kẹ kepolạ kạ nkạtakpa yạ yanạnạngnẹn bạ Ọbasẹ."
66007004	Ẹdọ puuwạ kọnẹnfukạ kạ yanẹn bạ yapoli kẹ obaa yepolạ bạ Ọbasẹ kạ nkạtakpa mbẹ odạ yanẹn adu ajiib opạli aatele. Mbạ yablạ kạ mpoonnamma joompoo yạ Izirẹl,
66007005	Kạ ẹnamma yạ aJuda yapoli yanẹn adu lẹyau opạli joo, kạ ẹnamma yạ aRubẹẹn, adu lẹyau opạli joo, kạ ẹnamma yạ aGad, adu lẹyau opạli joo,
66007006	kạ ẹnamma yạ Asaa, adu lẹyau opạli joo, kạ ẹnamma yạ aNaftali, adu lẹyau opạli joo, kạ ẹnamma yạ aManasi, adu lẹyau opạli joo,
66007007	kạ ẹnamma yạ aSaimọn, adu lẹyau opạli joo, kạ ẹnamma yạ aLivai, adu lẹyau opạli joo, kạ ẹnamma yạ Isaaka, adu lẹyau opạli joo,
66007008	kạ ẹnamma yạ Zẹbulọn, adu lẹyau opạli joo, kạ ẹnamma yạ aJosẹf, adu lẹyau opạli joo, kạ ẹnamma yạ aBẹnjamẹn, adu lẹyau opạli joo.
66007009	Kạ imin ọbọọli kẹ, ami nkạạ lẹnẹnkpala jạ ledeen, jạ nạ ojạu ọọfẹ ọnẹn tạ ofukạ, yanẹn bạ yablạ apaa bleng bleng, yanẹn nsẹkpa yana, yanẹn bạ yayeni kopoontọnga bleng bleng, mbạ ebạạ yagạn bẹ nwula yạ ndạ likọọwa, yamaana ntạlạ dạ mbọọ mbẹ ẹdọ yabee kạ lokạ nkukpaa yạ Ọbasẹ obaa yạ odạạdạạl wẹẹn.
66007010	Mbạ yawọmmai kạ lemlee jạ ledeen, yajiyi: "Nkaami mmọọn mblại kạ Ọbasẹ ọmọọn wạ ọnọọm kạ nkukpa, obaa kạ odạạdạạl wẹẹn."
66007011	Yatoomnẹn kawọnga ebạạ yabeenni yasongạ kẹ nkukpa, obaa yanọtam, obaa bloong bimaa yẹnaa bạ yewuuyi etoom. Ẹdọ mbạ ebạạ yayoomạ oyoomạ yakạmại likạ kạ lọsẹ mạ lokạ jạ nkukpa maa yatọọngai Ọbasẹ.
66007012	Yajiyi, "Tạ odạ aajaa! Ntọọnga, kẹbọọl, yoyimạyimạ, saam, kakadeen, ẹfa, obạ kebạng keyeni Ọbasẹ ọmọọn kạ ayoyo obaa kạ ayoyo! Tạ odạ aajaa."
66007013	Ọnẹn wana mạ yanọtam maa mạ ọbla m odạ yabang yagạn bẹ nwula yạ nwanga maa, odạ dẹndẹ mbạ yablạ yayạ maa o."
66007014	Ami mạ mpọọna ẹ, Tata, ami nnyi. Ẹdọ nwạ mạ ojạu m, "Mina odạ mbạ bimin bạ yablạ kạ libini jạ lideen, mbạ yakọi kẹ nwula mbẹ, yayeni yanạng yẹ kẹ tạ nwaanga obạ yayi bạ odạạdạạl wẹẹn.
66007015	Imaa ọkaama, "mbạ yabeenni kạ lokạ jạ nkukpa yạ Ọbasẹ, yanạngi yonạnạng yakạạ ẹ kạ kẹplakoon obaa kạ adeedeesa kạ Ẹtọ ẹwẹ. Ẹdọ ọnẹn wạ ọnọọm mạ nkukpa maa nạ odạạli bẹ oyoo lipaa jạ ọyau okpạnạ bẹ kẹ.
66007016	Mbạ jang yọwa yamung yatạ, ẹdọdọngati jang bẹ kẹ ẹwuu, ewi jang bẹ kạ letu ẹmaa, ẹdọ kokukumạ maa kodạ kạ nạ kọpọọ bẹ,
66007017	Ọsẹnga obaa odạạdạạl wẹẹn wạ ọyau mạ kẹwọọyi sạ nkukpa maa nạ okpenạ bẹ aa kekpenạ ndạạdạạl: Nwạ nạ otạ bẹ ọkọu dạ awitu yạ akạạyi etoom. Ẹdọ Ọbasẹ nạ ọsang kẹ yiyeen fanfanaya kạ ayẹẹn abẹẹ."
66008001	Kạ kebee sạ odạạdạạl wẹẹn ofodạ kekpạnạ sạ kedạ yetạạn yepoowa, Lẹbọọlkạm kawọnga ebạạ lẹfai maa blee, kạ awa pipi wana.
66008002	Ẹdọ nkạạ yatoomnẹn kawọnga bạ Ọbasẹ yatạạn yapoo bạ yabeeyi kạ lokạ jạ Ọbasẹ, ẹdọ yakạạ bẹ likomplạng litạạn lipo.
66008003	Otoomnẹn kawọnga bạ Ọbasẹ ọdọọdọ oyạ maa oyeni obee dạ kẹyaunọọma, ọmaana kepoo sạ yatoo gool yanạng, sạ yayeni yatạ yapọọyi ebạạm yạ yadẹi insẹnsi. Ẹdọ yadạạli ebạạm imaa yạ esoo osoosoo yakạạ ẹ tạ ọpọọ obạ yatạm bạ yanẹn bạ Ọbasẹ ebạạ tạ yayau kạ lokạ jạ nkukpa yapọọ mạ kẹyaunọọma sạ yatoo gool yanạng.
66008004	Ẹdọ kosisong kạ ebạạm kạ koblạ dạ kọbọọ kạ yatoomnẹn kawọnga bạ Ọbasẹ obạ yatạm bạ yanẹn bạ Ọbasẹ yayi kobạlạ kạ kawọng kạ lokạ jạ Ọbasẹ.
66008005	Ẹdọ otoomnẹn kawọnga wạ Ọbasẹ imaa odạạli ekoon yạ eblạ dạ kẹyaunọọma daa ogạnạ mạ kepoo ebạạma, ẹdọ ewuu kaa mạ otoi sẹ kạ ekpoon, ẹdọ lewi lẹmaalai jẹ, ẹwaam ẹtai, kolimi, kọsẹ yunngạ komạnạ kẹ.
66008006	Ẹdọ yatoomnẹn kawọnga bạ Ọbasẹ bimaa yatạạn yapoo bạ yatoo likomplạng litạạn lipo, yayonnạ bẹ tạ yawi jẹ.
66008007	Otoomnẹn kawọnga wạ okạlạeti kạ owii lokomplạng lọwẹ, mbasẹkau obạ ekoon yafạnạnạ kẹ obạ yayi yakuudạ kẹn kạ lọsẹ, ẹdọ yipaa fana kạ yọpaa lọsẹa yotele yidoom kẹ kạ ekoon. Yipaa fana kạ yọpaa yotelea bạ yeti yedoom kẹ, obạ lipẹẹla kạkại ebạạ lidoom kẹ.
66008008	Ẹdọ otoomnẹn kawọnga wạ Ọbasẹ yapoowa owiyạ lokomplạng lọwẹ boong wạ oseeli aa ekpoon yạ edeen yạ edoomi ekoon yatoi ẹ kạ ọgangadeen. Yipaa fana kạ yọpaa yotele lowi ọgangadeena lọkọu kẹ yayi.
66008009	Ẹdọ yipaa fana kạ yọpaa yotele abloonga ebạạ bạ yewuuyi kạ ọgangadeen yebạạ kẹ. Yipaa fana kạ yọpaa yotele ukalangkwaa kạ ọgangadeen yajạạm kẹ.
66008010	Ẹdọ otoomnẹn kawọnga wạ Ọbasẹ yatelea owiyạ lokomplạng lọwẹ, ẹkpọkpọna yạ edeen yạ edoomi ekoon, eblạ kạ kẹbasẹkpang ẹtọ kẹn kạ lọsẹ, edoomi aa likạạl. Nyạ ẹtọ kạ yipaa fana kạ yọpaa yotele ligangaa obạ awitu lowia.
66008011	Jeen jạ ẹkpọkpọna imaa odạ kekạlạkạl. Nyạ enại yipaa fana kạ yọpaa yotele lowia tạ lokạli okạli. Yanẹn soosoo yabạạ kẹ kạ yawaa lowi jimaa ọsẹnga obaa kikạạli.
66008012	Ẹdọ otoomnẹn kawọnga wạ Ọbasẹ yanaawa owiyạ lokomplạng lọwẹ, ẹdọ odạ aa boong oduki kạ yọpaa yotele lewijẹẹna, ẹpaa obạ mkpọkpọna. Yipaa fana aboong yatelea lewijẹẹna, ẹpaa obạ mkpọkpọna boong oduki kaa ọkaama yipaa fana aboong yatelea kogbongạ kọbẹ kojạu m kẹ, ẹdọ kogbongạ maa koodạ kạ yipaa fana aboong yatelea lowia obạ adeedeesa kayena.
66008013	Ẹdọ mạ mkpenạ kạ kawọng, puuwạ Ugo wana owọmmai kaani adạ ofilại kạ kowiyạ. Obuuwạ! Obuuwạ! Okạạ yanẹn ebạạ bạ yadạ wạ ekpoon imin, ọsẹnga obaa boong wạ nạ odạbạ ẹ kạ yatoomnẹn kawọnga bạ Ọbasẹ bạ yakpongạm yatele nạ yawiyạ likomplạng libẹ.
66009001	Ẹdọ otoomnẹn kawọnga yatạạnna owiyạ lokomplạng lọwẹ, ami nkạạ ẹkpọkpọna yạ eblạ kạ kẹbasẹkpang ẹtọ kẹn kạ lọsẹ, ẹdọ yakạạ yẹ ọgbọngọnọ lẹma jạ lemạnnạ kạ lebạ jạ leebi kekạạmi leetoo.
66009002	Ẹkpọkpọna imaa ekuuwạ lẹma lebạa jạ lebi kekạạmi letoo, ẹdọ kosisong kodạbạ kẹ kẹn kodạ aa kosisong kạ koblạ kạ lekoonmini jạ ledeen, ẹdọ kosisong kimaa kokpạnạ kẹ kogbongạ lewijẹẹna konạng lewi lebilạ kẹ.
66009003	Ẹdọ yadẹnga yadạbạ bẹ kẹn mạ kosisong kimaa yayikaa kẹn kạ lọsẹ, ẹdọ yakạạ bẹ ẹfa aa yạ kukpẹdan.
66009004	Yayin bẹ kẹ dạ nạ yajạu lipẹẹla obidạ yeti obidạ yokokoon banbanaya nnạ yaakạbi, odạ tạ yanạng yanẹn ebạạ bloong, bạ yabi kepolạ sạ Ọbasẹ kạ nkạtakpa mbẹ yaatoo.
66009005	Yayin kẹ yadẹnga bimin yanẹn nnạ yafi, odạ tạ yakạạ yanẹn yọmaa kạ mpẹ ntạạn, obạ kọbini kạ kodạ aa ọnẹn wạ Kukpẹdan kọpiya.
66009006	Ẹdọ mạ mpẹ imaa ntạạn yanẹn nạ yawoo tạ yabạạ kẹ, odạ mbạ lobạ yaakạạ, mbạ nạ yawoo nti yạ nạ yasẹnga kaa yabạ, odạ lobạ nạ lọwau lodoo bẹ.
66009007	Yadẹnga bimaa yaseli aa nyanyang yạ yayonnạ yẹ kẹ leko. Yagạn bẹ libọọl jạngạ jạ yatoo gool yanạng kạ letu, likạ libẹ liseeli jạ yanẹn.
66009008	Yiil libẹ ligạạnạ aa yiil jạ abanẹẹn ẹdọ agaa abẹẹ adạ aa agaa yạ ẹkpẹ.
66009009	Yakpạn kẹ ntẹẹmsi mbẹ obaa boong wạ oseeli aa kobiil ntẹẹmsia kạ yatoo mkpakau yanạng. Kẹkọọl sạ yẹpẹmi yẹbẹ yedạ aa kẹkọọl sạ yakwaa lọsẹa soosoo bạ nyanyang soosoo ntuli yatạ yakuuyi leko.
66009010	Yatoo nsẹ aa yạ kukpẹdan, ẹdọ nsẹ mbẹ ntoo kaa kegạu sạ yatoo yakạạmại yayeni ẹfa yạ nạ yatạ yanạng yanẹn boong kạ mpẹ ntạạn.
66009011	Mbạ yayeni ọbọọl wạ ọkpamma bẹ, nwạ odạ otoomnẹn wạ aSẹtan wạ ọkpamma lebạ jạ lebi kekạạmi leetoo. Jeen lẹwẹ kạ kopoon tọnga kạ yanẹn bạ Iburu odạ Abadọn, ẹdọ kạ kopoon tọnga kạ yanẹn bạ aGiris odạ aPoliyọn (wạ okoowạ Kekạbi kẹ).
66009012	Yọkaal kalakaal bạ yokạlạeti yọbọọli kẹ, yọkaal kalakaal yopoo yofunikẹn.
66009013	Ẹdọ otoomnẹn kawọnga yatạạnawana owiyạ lokomplạng lọwẹ, ẹdọ ami puuwạ lemlee leblạ mạ liplạng linaa kẹyaunọọma sạ yatoo gool yanạng sạ keyeni kebee kạ lokạ jạ Ọbasẹ.
66009014	Ẹdọ lemlee jimaa lẹtọnga lekạ otoomnẹn kawọnga wạ Ọbasẹ yatạạnawana wạ ọmaan lokomplạng maa, "Wali kẹ yatoomnẹn bạ aSẹtan yanaa bạ ọtana bạ yabọi kẹ yayoo dạ lọganga jạ lodeen jạ yadẹi Yuferetis!"
66009015	Ẹdọ yatoomnẹn bạ aSẹtan bimaa yanaa bạ yayonnạ kẹ wool yakạạ kebee lewia jimaa, ẹpẹ imaa, obạ kebạntam simaa, yawali bẹ kẹ dạ nạ yafi kẹ yọpaa yotele bạ yanẹn bạ yawuuyi mạ lọsẹ miin ebạạ.
66009016	Ami puuwạ kọnẹnfukạ kạ yakonẹn bạ yanọọm kạ nyanyang yakuuyi koyuu dạ yasoo yabạngạ, yajạu odạ mbạ miliyọn aajoo.
66009017	Ẹdọ kạ kokạạ kọmi Kudạnna, ami nkạạ nyanyang imaa obạ yanẹn bạ yanọọm kaa yayaali yẹ. Yanẹn bạ yayaali ẹ maa yagạn bẹ libiil ntẹẹmsia jạ lidạ nkọnkọ aa ekoon obạ abulu aa sọlfọ wạ yafạnạ kaa obạ kebloong, obạ ẹyanyang edạ lẹtaa jạ yadẹi sọlfọ. Atu yạ nyanyang imaa aseeli aa atu yạ mkpẹ, ẹdọ ekoon obạ kosisong, obaa sọlfọ, yeblạ kạ mma mbẹ yedạbại bẹ kẹn.
66009018	Yanẹn yipaa fana kạ yọpaa yotele mạ ekpoon yabạ kẹ oblạ kạ lipeenbạ jimaa litele, ekoon, kosisong, obạ asọlfọ wạ odoomi ekoon wạ oblạ kạ mma yạ nyanyang imaa.
66009019	Mfa yạ nyanyang imin nyau kạ mma mbẹ, obaa kạ nsẹ mbẹ, ọgẹna nsẹ mbẹ ntoo atu aa yạ ayọọl, nyeni ẹfa tạ nnạng yanẹn bloong.
66009020	Odạ yanẹn bạ yabi kẹ yaabạ kạ agạgạ yạ lipeenbạ jimaa litele yaplạm kẹ tạ yasodạ bẹ ntẹẹm kạ letu kekạạmi kekạạ bloong bạ mbạ yatoo mbọọ mbẹ yanạng. Mbạ yakuuyi lokạ tạ yakạm letu yakạạyi lidạn bungạbung obaa ndạl yạ yatoo gool obạ siliva yanạng, mmanti, obạ ataa, obạ yeti, bloong bạ nạ yejạu ọọfẹ tạ yekạạ eti, obidạ yepuuwạ boong, obidạ yasẹnga.
66009021	Yanẹn bimin ẹdọ bẹ ntẹẹm yaasodạ kạ ẹnẹnfiya ẹbẹ, yẹkpaani kenại, kẹkpasam obaa seel kẹbẹ.
66010001	Ẹdọ ami nkạạ otoomnẹn kawọnga wạ Ọbasẹ ọdọọdọ wạ ọtawa wool, oblạ kạ Lẹbọọlkạm kawọnga kaa ofunikẹn kạ lọsẹ, lesisong kpala kawọnga lekpạnạ ẹ kẹ kạ awool, obạ ebạsanti ẹbali ẹ kạ letu kawọng. Lokạ lọwẹ lọwaal aa lewijẹẹn, ẹdọ mfẹ nwẹ ndạ aa yetinoon bạ yedoomi ekoon.
66010002	Ọmaana ọwẹnẹwẹẹn wạ okuuwạ kẹ dạ kọbọọ. Nwạ obee oti kodạmfẹ kọwẹ kạ ọgangadeen, oyeni oti kpaafẹ kọwẹ kạ lọsẹ.
66010003	Ẹdọ nwạ ọkpaam kạ lemlee jạ lẹtatawa aa mkpẹ mmumại. Kạ imaa ọbọọli kẹ, nwạ ọkpaam nwaam ntạạnmpoo ndẹya kạ amlee abẹẹ.
66010004	Kạ kebee sạ nwaam ntạạnmpoo ntọnga kẹ, ami mạnạ m kẹ legạn tạ nfọọng, odạ ami puuwạ lemlee leblạ kạ Lẹbọọlkạm kawọnga lejạu, "Boong wạ nwaam ntạạnmpoo njại kẹ kaafọọng," yowẹ kạ koduuwạ.
66010005	Ẹdọ otoomnẹn kawọnga wạ Ọbasẹ wạ ami nkạạ obeenni kạ ọgạngadeen, obaa kạ lọsẹ, ọgai kodạmbọọ kọwẹ kạ kawọng.
66010006	Ẹdọ nwạ ọtẹka ẹ kạ ajeen jạ Ọbasẹ wạ owuuyi etoom kạ ayoyo obaa kạ ayoyo, wạ obolạ kawọng obaa boong wanwanaya wạ ọyau kaa, wạ obolạ lọsẹ obaa boong wanwanaya wạ ọyau kaa, obạ ọgangadeen obaa boong wanwanaya wạ ọyau kaa. Otoomnẹn kawọnga maa ojại. "Kebee kekạbi kaa kemung keedạ!
66010007	Odạ kebee sạ yatoomnẹn kawọnga bạ Ọbasẹ yatạạnyapoo nạ yawiyạ lokomplạng lọbẹ Ọbasẹ nạ onạng yọbabaan yọwẹ koduuwạ yodạbạ bẹ adạ nwạ oni kpai kẹ okạạ yanạnạngnẹn yawẹ, yatọnganẹn bạ Ọbasẹ."
66010008	Ẹdọ lemlee jimaa jạ ami ntạ mpuuwạ kẹ jạ leblạ kạ Lẹbọọlkạm kawọnga leyeni lẹtọnga obaa ami: "Kọu adạạli kẹ ọwẹnẹ wẹẹn wạ ọyau keyạ dạ kọbọọ kạ otoomnẹn kawọnga wạ Ọbasẹ wạ obeeyi kạ ọgangadeen oyeni obee kạ lọsẹ maa."
66010009	Ọkaama nkọu mpạnạ daa otoomnẹn kawọnga wạ Ọbasẹ imaa nyeni njạu ẹ tạ okạạ m ọwẹnẹ wẹẹn imaa, nwạ mạ ojạu m, "Dạạli ayeni aji kẹ. Nwạ nạ osodạ ẹ ọmaala ọ kẹ kạ kẹfaal, odạ mạ ẹma ẹwu maa nạ onạng tạ ọgai ọ aa lọkọkọniwi."
66010010	Ami ndạạli kẹ ọwẹnẹ wẹẹn imaa dạ kọbọọ kạ otoomnẹn kawọnga wạ Ọbasẹ, nyeni nji kẹ. Nyạ ngayi ndạ aa lọkọkọniwi kạ ẹma ẹmi, odạ kạ ami mmẹẹ kẹ ọkpọọwa m kạ kẹfaal.
66010011	Ẹdọ nwạ mạ ojạu m, awu nạ ayeni anạng kaa kọtọnga kạ Ọbasẹ ọgẹna lipoon, liwuu, lipoontọnga obaa yabọọl.
66011001	Ẹdọ mmạ yakạạ m eti yạ yatoo yayoomại boong, ẹdọ yajạu m, kọu ayeni ayoomạ Ẹtọ yạ Ọbasẹ ayeni ayoomạ yẹyaunọọma, ayeni afukạ kẹ yanẹn bạ yakạạmại letu yakạạyi Ọbasẹ kạ ẹtọ yạ Ọbasẹ.
66011002	Odạ baa lekạm ẹtọa maa jạ lẹyau kạ ebạmkpa kin kaayoomạ. Baa tee jẹ lẹya njạ njạ, ọsẹnga obaa yaganna jẹ kẹ yakạạ yanẹn bimaa bạ yabi Ju yaadạ. Ẹdọ mbạ nạ yasẹngi yapạmmại bẹ opoondeen sangasang kạ mpẹ aapoo opạli mpoo.
66011003	Ami nạ nganna ẹfa nkạạ bạ kẹnọọma kekạạ yami yapoo tạ yanạng kọtọnga kạ Ọbasẹ kạ mpẹ aapoo opạli mpoo, ẹdọ mbạ nạ yagạn bẹ nkọ mkpạnạa.
66011004	Bạ kẹnọọma kekạạ bimin yapoo mbạ yadạ yeti yepoo bimaa bạ yadẹi oliv obạ yekoon beebee bimaa yepoo bạ yebeeyi kạ lokạ jạ aTata wạ ọkpamma lọsẹ.
66011005	Ọnẹn ọjaka tạ onạng yatoomnẹn kawọnga bimaa yapoo boong, ekoon nạ edạbạ yẹ kạ mma eyeni ẹfi kẹ yakọkọnanẹn yabẹ. Ẹdọ kpaa mạ eti imin mmạ ọnẹn wanwanaya wạ ọjaka tạ onạng bẹ boong nạ obạ.
66011006	Bạ kẹnọọma kekạạ bimin yayeni kẹ ẹfa yạ nạ yatạ yamaana kẹ ọbasẹ ketại kạ kẹbasẹkpang kebee sạ mbạ yayau kạ kọtọnga kạ ọbasẹ kenại. Ẹdọ yayeni kẹ ẹfa tạ yanạng lowi lọkọu kẹ yayi, ẹdọ mbạ yayeni kẹ ẹfa tạ yanạng lopeenbạ kạ liku janjanaya tạ lidạbạ jẹ mạ lọsẹ kạ nti yạ nsoosoo adạ yawooyi tạ odạ.
66011007	Kebee sạ mbạ nạ yawẹ kẹ oyinạ ọbẹ kenại, ẹtẹẹn yạ edeen imaa yạ eblạ kạ lebạ jạ lebi kekạạmi leetoo, nạ edạbạ yẹ kẹn enạng koyuu obạ mbạ. Nyạ nạ ẹsuuwa bẹ, eyeni ẹfi bẹ kẹ.
66011008	Wool libẹ nạ liya kạ ẹtọfati yạ opoondeen, dạ opoondeen wạ yani yadạ aa yamạạn Tataa ọbẹ, opoondeen wạ yadẹi kạ kẹsẹma Sodom obaa Ijip.
66011009	Ẹdọ kạ awi atele obạ kepipi, anẹnkpọng obạ yanẹn nsẹkpaa, lipoontọnga, opoondeen nạ yayạ maa, ẹdọ bẹ yaatee tạ yabọnga kẹ yebạạ bimaa.
66011010	Yanẹn bạ yawuuyi mạ lọsẹ miin, nạ yayau kạ kọnangai obạ yudala ọsẹnga obạ yanẹn bimin yapoo bạ yabạ kẹ, Mbạ nạ yanạng likoolạ yakạạ yanẹn, ọsẹnga obaa yatọnganẹn bimin yapoo yanại yanẹn bạ yawuuyi mạ lọsẹ min tạ yanaan kọbini kạ kosoosoo kaani.
66011011	Odạ kạ awi atele obaa kepipi abọọli kẹ, Kẹwọọwa etoomma keblạ kạ Ọbasẹ kemlee bẹ kạ awool, ẹdọ mbạ yanọọma bẹ yabee obeebee, ẹdọ yọkaal yọmaana yanẹn ebạạ bạ yakạạ bẹ.
66011012	Ẹdọ yatọnganẹn bimaa yapoo yapuuwạ lemlee jạ lẹtaali leblạ kạ Lẹbọọlkạm kawọnga lejạu bẹ, "Bạlạ afukẹn min," mbạ yanọọma bẹ yabạlạ yakọu kạ Lẹbọọlkạm kawọnga adạ yakọkọnanẹn yabẹ yayau yakpenại.
66011013	Kpaa mạ obeepipi wẹẹn imaa kọsẹ yunngạ komạnạ kẹ, ẹdọ kojạạmi kẹ yipaa fana kạ aboong joo. Kọsẹ yunngạ kimaa kọfi kẹ yanẹn adu jiibapoo opạli aajoo, ẹdọ yanẹn bạ yabi kẹ yaabạ yayau kạ yọkaal bạ yodeen, ẹdọ yakạạ Ọbasẹ wạ ọkpamma Lẹbọọlkạm kawọnga ntọọnga.
66011014	Yọkaal kalakaal yopoowa yọbọọli kẹ, yotelea yofunikẹn ẹpaalẹpaal.
66011015	Ẹdọ otoomnẹn kawọnga wạ Ọbasẹ yatạạn yapoo wạ owiyạ lokomplạng lọwẹ, ẹdọ amlee ayau kạ Lẹbọọlkạm kawọnga kaa atatalai ajiyi, "Kọkpamma ekpoonna kọkọu kẹ kọkpamma kạ aTata ọmọọn obaa kạ aKrais ọwẹ, ẹdọ nwạ nạ ọkpamma kạ ayoyo obaa kạ ayoyo!"
66011016	Ẹdọ yanọtam lẹyau opạli yanaa bimaa bạ yayau kạ lokạ jạ Ọbasẹ, yanọọma kạ nkukpa mbẹ yayoomạ oyoomạ yakạmmạ likạạ kạ lọsẹ yayeni yatọọnga Ọbasẹ.
66011017	Yajiyi, "Amọọn yojại ọ saam Tata Ọbasẹ wạ Odeen wạ oni yau obaa wạ ọyau! Ẹdọ ajajimina awu atạ kẹ ẹfa kalakaal ẹwu ayeni amạnạ ọ kẹ tạ akpamma."
66011018	Yanẹn bạ yabọ yaayi ọkọnni bẹ, ọsẹnga obaa akọkọna awu ayạ kẹ maa, Kebee keyạ kẹ maa sạ nạ akpe ikpe akạạ yanẹn bạ yabạ kẹ. Ayeni amlẹnga yanạnạngnẹn yawu bạ yadạ yatọnganẹn bạ Ọbasẹ, obạ yanẹn yawu ebạạ bạ yadeen obaa bạ yanunga ebạạ bạ yakạạyi ọ kakadeen, kebee keyạ kẹ maa tạ ajạạmi kẹ yanẹn bimaa bạ yajạạmại kẹ ekpoon."
66011019	Ẹdọ kạ Lẹbọọlkạm kawọnga kaa yakuuwạ kẹ Ẹtọ yạ Ọbasẹ, ẹdọ nạ abạngạ akạạ kikuul kokpoowa kạ Ẹtọ yạ Ọbasẹ kamlee kaa. Ẹdọ kogbongạ kọmaalai kẹ, ẹwaam eliimi, eyeni ẹtai, ẹdọ lọsẹ loyungạ kọtatawa obạ mbasẹkau yạ nkala ntạạyi kẹn.
66012001	Ẹdọ boong yọkaala wodeen odạbạ ẹ kạ kẹbasẹkpang. Ami nkạạ yanẹẹn wạ ogạnạ ẹ ewula yedạ aa lewijẹẹn obạ ẹpẹ ẹya kạ mfẹ nwẹ kapiil, obạ kọbọọl jạngạ kạ kotoo mkpọkpọna joompoo, kạ letu lẹwẹ.
66012002	Yanẹẹn imin ọya obạ kẹfaal, ẹdọ adạ ọkuuyi tạ ọyika ẹ, nwạ owọmmai kebạto ọsẹnga obạ apeen yọmaana.
66012003	Ẹdọ boong yọkaala ọdọọdọ odạbạ ẹ kạ kẹbasẹkpang. Yọọl yạ ekooli, ekpạl yạ yadẹi Dalagọn, etạ atu atạạnapoo obạ libọọl jạngạ litạạn lipoo kạ letu janjanaya. Nyạ eyeni etạ liplạng joo.
66012004	Nyạ etoo ẹsẹ ẹwẹ emạnnại mkpọkpọna lẹkpọng jana kạ yọpaa yotele kẹbasẹkpanga ekuudại kạ lọsẹ. Ẹdọ Dalagọn imaa obee kạ lokạ jạ yanẹẹn imaa wạ owooyi tạ ọyika ẹ, oblạ maa nyạ eji kẹ wẹẹnna kạ nạ ọyika ẹ.
66012005	Ẹdọ yanẹẹn imaa ọmaan odạm wẹẹn wạ nạ ọkpamma yapoondeen ebạạ kạ eti yạ ẹtatawa, ẹdọ yadạạli wẹẹnna imaa yatạ yakọu yakạạ Ọbasẹ, obaa kạ nkukpa yạ Ọbasẹ.
66012006	Ẹdọ yanẹẹn imaa ọwau ọkọu dạ kẹsẹkpọnga dạ apaa yạ Ọbasẹ oyonnạ kẹ okạạ ẹ dạ nạ yayau yakpenạ ẹ kạ mbạntam ntele obaa mpẹ ntạạn, nkọbasẹ mpoo obaa lewi jana.
66012007	Kikpamma yatoomnẹn kawọnga wạ okpeyạ aMaikẹl obạ yatoomnẹn yawẹ kawọnga yayuu obạ aDalagọn, ẹdọ aDalagọn obạ yatoomnẹn bạ aSẹtan yayeni yayuu obạ aMaikẹl.
66012008	Ẹdọ yasuuwa bẹ yawung bẹ kạ Lẹbọọlkạm jạ Ọbasẹ, yadẹya tạ yamung yayau kaa.
66012009	Dalagọn kalakaal imin wạ odạ taam yọọl imaa yạ yadẹi kikpamma yatana obidạ sẹtan, imin wạ ọpaayi ekpoon ebạạ libeem, yadạạli ẹ obạ yatoomnẹn bạ aSẹtan yatoi kạ ekpoon.
66012010	Ẹdọ mpuuwạ lemlee jạ Ọbasẹ jạ lẹtatawa lejiyi, "Ajajimina nkaami yạ Ọbasẹ nyạ kẹ maa! Ajajimina Ọbasẹ okoowạ kẹ ẹfa ẹwẹ aa Ọbọọl! Ajajimina Krais ọwẹ okoowạ kẹ ẹfa ẹwẹ ọsẹnga obaa kẹdẹẹ bẹẹnuwọu lojạu, wạ obeeyi kạ lokạ jạ Ọbasẹ ọdẹi bẹ lojạu kẹplakoon obạ adeedeesa, yatoi ẹ kẹ kẹn, oblạ kẹ kạ Lẹbọọlkạm jạ Ọbasẹ.
66012011	Ẹdọ bẹẹnuwọu yasuuwa ẹ kẹ ọsẹnga obạ yayi bạ odạạdạạl wẹẹn. Oyeni ọsẹnga obạ oyinạ wạ Ọbasẹ wạ mbạ yadạ kẹnọọma kekạạ. Mbạ ntoom mbẹ kạ abọng bọng yaadạạli, wạ ofi nại bẹ tạ ọkala bẹ tạ yabạ.
66012012	Ọkaama baa yau kạ yudala abaa Lẹbọọlkạm jạ Ọbasẹ, obạ abaa ebạạ bạ yawuuyi kaa, obuuwạ okạạ baa ekpoon obạ abaa lọganga jạ lodeen, ọsẹnga obaa kikpamma yatana wạ odạ aSẹtan ọyika kẹ opạnạ baa kẹ kaa. Nwạ owuuyi obạ akọkọna ọsẹnga obaa nwạ oyimạ kẹ obi kebee sạ nwạ oyeni ketuum kepiyạ."
66012013	Kạ kebee sạ aDalagọn imaa okạạ kẹ dạ otobi ẹ kẹn kạ ekpoon, ọkọi owungạ obạ yanẹẹn imaa wạ ọyika ẹ odạm wẹẹn imaa.
66012014	Odạ yakạạ yanẹẹn imin yẹpẹmi yepoo bạ yedeen bạ Ugo wạ odeen, oblạ maa opạlạ ọkọu apaa yạ yayonnạ kẹ yakạạ ẹ dạ kẹsẹkpọnga tạ yayau daa oblạ maa Dalagọn imaa nạ ojạu ẹ ọpaan kạ mbạntam ntele obạ kepipi.
66012015	Dalagọn imaa ọkọọ kẹn lowi kạ ẹma ẹwẹ aa lọganga jạ lowuuyi lọpai lowungại obạ yanẹẹn imaa dạ nạ oblạ maa lojạmi ẹ kẹ.
66012016	Odạ lọsẹ lọkaami kẹ yanẹẹn imaa, lọyaawa ẹma ẹwẹ lọmẹ ẹ kẹ lọganga jạ lodạbạ jẹ kạ ẹma yạ aDalagọn imaa.
66012017	Ẹdọ Dalagọn imaa ẹtẹẹm ẹkọnni ẹ kaani obạ yanẹẹn imaa ọkaama oyau obạ abẹẹn bạ yanẹẹn imaa oyeni oyu obạ, yanẹn bạ yamẹẹmi letu yakạạ nsọ yạ Ọbasẹ ebạạ, obaa bạ yayini yajạu mbạ yayau yakạạ Jisẹsa.
66012018	Ẹdọ Dalagọn imaa ọkọu obee dạ ẹgangapaam kọpaa.
66013001	Ẹdọ ami nkạạ ẹtẹẹn yạ edeen eblại kạ lọganga jạ lodeen efunikẹn. Nyạ etạ liplạng joo obạ atu atạạnapoo, ẹdọ kạ loplạng janjanaya yagạn kaa kọbọọl jangạ. Yafọọng jeen jạ lebeeyi mkpala mkpala lekạạ Ọbasẹ kạ letu janjanaya.
66013002	Ẹtẹẹn yạ edeen imaa esenạ obạ ẹkpẹ, odạ etoo mfẹ aa ẹtẹẹn yạ yadẹi Biyẹ, ẹma ẹwẹ eyeni esenạ obạ ẹma yạ ẹkpẹ yạ ebuuwạ lewi. Ẹdọ Dalagọn imaa okạạ ẹtẹẹn yạ edeen imaa ẹfa ẹwẹ obạ nkukpa, obạ kọkpamma kạ kodeen.
66013003	Yabạ ẹtẹẹn yana yạ edeen kepoi lobạa kạ letu, odạ kepoi simaa kẹdaal kẹ. Boong imin obạ yanẹn ekpoonna ebạạ wool, ẹdọ yatooli ẹtẹẹn yạ edeen imaa obạ yọkaal.
66013004	Yanẹn ebạạ yakạm letu yakạạ Dalagọn kạ ekạại ẹtẹẹn yạ edeen imaa ẹfa yạ ebạng aajaa, ẹdọ mbạ yakạm letu yakạạ ẹtẹẹn yạ edeen imin, ẹdọ mbạ yabimai yajiyi, "Nnẹ odạ aa ẹtẹẹn yạ edeen min o. Nnẹ nạ ọfẹya tạ oyu obạ nyạ o."
66013005	Yakạạ ẹtẹẹn yạ edeen imin lowạni tạ ẹtọnga keblenạ sạ kedeen ekạạ Ọbasẹ. Ẹdọ yatee ẹ tạ etạ ẹfa ẹwẹ tạ enạng boong wạ ewooyi kạ mpẹ aapoo opạli mpoo.
66013006	Ẹdọ ẹtẹẹn imin emạnạ ẹ tạ epoong Ọbasẹ, eblenại jeen lẹwẹ, obạ Lẹbọọlkạm kawọnga jạ owuuyi kaa, obạ yanẹn ebạạ bạ yawuuyi kạ Lẹbọọlkạm kawọnga.
66013007	Ẹdọ yakạạ ẹtẹẹn imaa lowạni tạ eyu leko ekạạ yanẹn bạ Ọbasẹ, obaa tạ ẹsuuwa bẹ, ẹdọ yayeni yakạạ ẹ ẹfa tạ ẹkpamma yanẹn nsẹkpaa obạ opoondeen kopoontọnga obạ epoonnamma yạ edeen.
66013008	Yanẹn ebạạ mạ ekpoon nạ yakạạm letu yakạạ ẹtẹẹn imaa, yanẹn bạ yabi kẹ yeen abẹẹ yafọngi kạ nwẹnẹ yạ odạạdạạlwẹẹn wạ yani yafi, mmạ yamung yabolạ ekpoon.
66013009	Ọnẹn wanwanaya wạ otoo litung tạ opuuwạ.
66013010	Ọnẹn wanwanaya wạ oyoom tạ yadibạ ẹ kạ leko, kạ leko nkạ nạ yadibạ ẹ. Ọnẹn wanwanaya wạ oyoom tạ yafi ẹ obạ ẹkankang, ẹkankang nyạ nạ yatạ yafi ẹ. Imin okoowạ obi yanẹn bạ Ọbasẹ tạ yanaan kạ komạmmạ yayeni yabee ọtawa.
66013011	Ẹdọ mạ nkạạ ẹtẹẹn yạ edeen ẹdọẹdọ eblại kạ lọsẹ edạbạ ẹ kẹn. Nyạ etạ liplạng lipoo jạ lidạ aa jạ odạạdạạl wẹẹn, ẹdọ nyạ ẹtọnga obạ lemlee jạ aDalagọn.
66013012	Ẹtẹẹn yạ edeen imin etoo ẹfa kalakaal yạ ẹtẹẹn yạ ekạlạeti kạ lokạ lọwẹ, ẹdọ enạng lọsẹ obạ yanẹn bạ yayau kaa ebạạ tạ yakạm letu yakạạ ẹtẹẹn yạ ekạlạeti yạ kepoi lobạa kẹwẹ kẹtawa kẹ.
66013013	Ẹdọ nyạ enạng yẹkalakala bloong bạ yedeen, ẹdọ yanạngi ekoon tạ eblạ kạ kawọng ekuudại kạ lọsẹ, yanẹn yabee maa yakại.
66013014	Ọsẹnga obạ yẹkalakala bloong bạ enại kạ letu jạ ẹtẹẹn yạ etạ ekạlạeti etạ ẹfa yạ yakại ẹ ẹblangai yanẹn lọsẹa miin ebạạ. Ẹtẹẹn yạ edạạmi imaa eyinni yanẹn ekpoonna ebạạ tạ yamạạn ọkpata yatạ yagai ẹtẹẹn yạ edạạmi yạ yatoo ẹkankang yabạ yẹ kepoi lobạa maa, ẹdọ ewuwuuyi etoom.
66013015	Ẹdọ yakạạ yẹ kẹ ẹfa tạ ẹwọwa kẹwọọwa ekạạ ọkpata imaa wạ ẹtẹẹn yạ edeen yạ ekạlạeti, oblạ maa nwạ ọtọnga oyeni ọfi kẹ yanẹn ebạạ bạ yabi ẹ letu yaakạạmi yakạạ.
66013016	Nyạ etạ ẹfa enạng ọnẹn wanwanaya, wạ odeen, obidạ wạ ọnunga, wạ odạ ọsuu obaa wạ odạ okpoiyẹẹn, wạ odạ ofooli obaa wạ ọyau kạ woolwiiyạ tạ yanaan kepolạ dạ kodạmbọọ, obidạ kạ ekạtakpa.
66013017	Ọnẹn ọọfẹya tạ ọdẹẹ obidạ okpe, obi oodạ ọnaani kẹ kepolạ simaa, sạ kedạ jeen jạ ẹtẹẹn yạ edeen imaa obi dạ kofukạ kạ ajeen lẹwẹ.
66013018	Nạ yawoo boongyi wạ nạ yatạ yayimạ boong imin. Ọnẹn wạ oyeni kẹ kofạngạ, nwạ tạ owoo boong wạ kofukạ kimaa kokoowạ, wạ odạ kofukạ kạ ọnẹn. Kofukạ kọwẹ odạ 666 (yatạạn awana ledu opạli Ajoo obạ yatạạnawana.)
66014001	Ẹdọ mạ nkạạ odạạdạạl wẹẹn obeenni kạ ekpoon yạ aZayọn, ẹdọ yanẹn adu aajib opạli aatele bạ yafọọngi kẹ jeen jạ odạạdạạl wẹẹn obaa jeen jạ yaatẹ kạ nkạtakpa mbẹ yayau obạ nwạ.
66014002	Mmạ mpuuwạ lemlee leblạ kạ Lẹbọọlkạm kawọnga ledạ aa kẹkọọl sạ lowi jạ lotạyi otạạyi obạ kẹkọọl sạ ẹwaam yạ ẹtai. Ẹdọ lemlee jạ ami mpuu ledạ aa yanẹn yakpai nkala.
66014003	Ẹdọ mbạ yatee litee lipẹlipẹ kạ lokạ jạ nkukpa, obạ lokạ jạ abloong bạ yewuuyi etoom, obạ yanọtam. Ọnẹn wana wana maa oodạ wạ nạ ọfẹẹya okpe litee lipẹlipẹ jimaa obi oodạ mbạ adu aajib opạli aatele, bạ yaapạại kẹ.
66014004	Bimin odạ yanẹn bạ yayooyi wool libẹ lisanga bạ yabi kẹ obạ abanẹẹn yakọi. Mbạ yatotolại odạạdạạl wẹẹn imaa dạ apaa yanyanaya yạ ọkọi. Yanẹn bimin odạ bạ yapạạ kẹ kạ kẹwọọyi sạ yanẹn ekpoonna ebạạ bạ yakạlạ yaganna yakạạ Ọbasẹ obạ Odạạdạạl wẹẹn.
66014005	Mbạ libeem yaapaa. Mpidạ yaayeni.
66014006	Ẹdọ mạ nkạạ otoomnẹn kawọnga wạ Ọbasẹ ọdọọdọ opạlại kạ kowiyạ kawọng. Nwạ otạ lẹkawa yiyayi ayoyowa oyoo okạạ yanẹn bạ yawuuyi mạ lọsẹ yakạạ lọpoon janjanaya, epoonnamma yạ edeen, yanẹn nsẹkpa yana, yanẹn kopoontọnga obạ yapoondeen.
66014007	Nwạ ojại kạ lemlee jạ lẹtatawa, "Baa yeni yọkaal bạ Ọbasẹ yayeni yakạạ ẹ ntọọnga, ọsẹnga obaa kebee sạ Ọbasẹ nạ otạ okpe yanẹn ebạạ ikpe keyạ kẹ maa. Ọkaama baa kạạm letu yakạạ Ọbasẹ wạ onại kawọng obạ lọsẹ obạ lọganga jạ lodeen, obạ awitu lowia."
66014008	Ẹdọ otoomnẹn wạ Ọbasẹ kawọnga ọdọọdọ otooli wạ otạ okạlạeti maa yapạạlại kạ kẹbasẹkpang yawọmmai, "Babilọn ọtọọ kẹ! Opoondeen kalakaal imaa ọtọọ kẹ! Ọsẹnga obaa onạng opoondeen ekpoonna tạ ọwaa yatu bạ yatawa kọtaa."
66014009	Otoomnẹn wạ Ọbasẹ kawọnga yatelea, otooli bẹ owọmmai, ojiyi bẹ ọnẹn wanwanaya wạ okạạmi letu okạạ ẹtẹẹn yạ edeen imaa obạ ọkpata ọwẹ, obidạ wạ ọnaani kepolạ kẹwẹ kạ ekạtakpa obidạ dạ kọbọọ.
66014010	Nwạ nạ ọwaa yatu akọkọna yạ Ọbasẹ yạ yakuudạ kẹ kạ kopoo kạ Ọbasẹ akọkọna, kaa lowi yaafạn. Nwạ nạ ọnaan apeen obạ ekoon obaa kạ ataa yạ adoomi odoomi yạ yadẹi Sọlfọ kạ lokạ jạ yatoomnẹn kawọnga bạ Ọbasẹ bạ yasanga kẹ obaa kạ lokạ jạ odạạdạạl wẹẹn.
66014011	Ẹdọ kosisong ekoona kạ kokạạyi bẹ yọmaa kobạnni kạ kawọng kạ ayoyo obaa kạ ayoyo, ẹdọ kọmẹẹmma maa koodạ deedeesa obạ kẹplakoon kokạạ yanẹn bimaa bạ yakạạmi letu yakạạ ẹtẹẹn yạ edeen imaa obạ ọkpata ọwẹ obidạ ọnẹn imin wạ ọnaani kepolạ sạ ajeen lẹwẹ.
66014012	Imin okoowạ obi yanẹn bạ Ọbasẹ bạ yamẹẹmi letu yakạạ nsọ yạ Ọbasẹ tạ yatawa yabẹẹ obạ aJisẹs. Yatuum yanaan kạ komạmmạ.
66014013	Ẹdọ mpuuwạ lemlee leblạ kạ Lẹbọọlkạm kawọnga lejiyi, "Fọọng kẹ boong imin, ọyi kẹ okạạ yanẹn bimaa bạ yabạ kạ yonạnạng bạ Ọbasẹ kenại mạnạ ọ min atạ akọu." Kutumadạn kojạu, "Eiya, mbạ nạ yamẹmma bẹ kạ enạnạngfa ẹbẹ, ọgẹna kọmlẹnga yonạnạnga yọbẹ nạ kotooli bẹ."
66014014	Ẹdọ ami mkpenạ nyeni nkạạ lesisong kpala kawọnga lẹya kạ lokạ, ẹdọ ọnẹn wạ ọnọọm mạ lesisong kpala maa oseeli aa mạ odạ Wẹẹn wạ Ọnẹn. Nwạ ogạnạ ẹ kọbọọl jạngạ kạ yatoo gool yanạng kạ letu, oyeni ọmaana ọkpẹlẹma wạ odạạmi dạ kọbọọ kọwẹ.
66014015	Ẹdọ otoomnẹn kawọnga wạ Ọbasẹ ọdọọdọ oblạ kạ Ẹtọ yạ Ọbasẹ oyạ maa, otạ lemlee jạ lẹtatawa ọdẹẹ kaa ọnẹn imin wạ ọnọọm mạ lesisong kpala maa, obi ẹ, "Dạạli ọkpẹlẹma ọwu yọpapaa atạ amạnạ ọ yọpapa, ọsẹnga obaa kebee yọpapa keyạ kẹ maa, ọgẹna yọpapa ekpoonna yọtammi kẹ tạ yatọọ."
66014016	Ẹdọ ọkaama ọnẹn imaa wạ ọnọọm kẹ mạ lesisong kpala maa ọmaana ọkpẹlẹma ọwẹ owạkại kạ ekpoon, ẹdọ yanạng kẹ litọọ ekpoonna.
66014017	Kạ imaa ọbọọli kẹ, otoomnẹn kawọnga wạ Ọbasẹ ọdọọdọ oblạ kạ Ẹtọ yạ Ọbasẹ Lẹbọọlkạm kawọnga kaa oyạ maa, ẹdọ nwạ kayena ọmaana ọkpẹlẹma wạ odạmmi yọpapaa.
66014018	Ẹdọ otoomnẹn kawọnga wạ Ọbasẹ ọdọọdọ wạ ọkpamma ekoon odạbạ ẹ kẹn kạ kẹyaunọọma. Nwạ ọdẹẹ kaa obạ lemlee jạ lẹtatawa otoomnẹn wạ otoo ọkpẹlẹma wạ odạạmi yọpapaa obi ẹ, "Dạạli ọkpẹlẹma wạ odạạmi yọpapaa maa atạ apaa kẹ awọwa agerepa kạ litạạmi agerepa ekpoonna, ọsẹnga obaa gerep maa ọtammi kẹ."
66014019	Otoomnẹn imaa owạkạ ọkpẹlẹma ọwẹ yọpapaa kạ ekpoon, ẹdọ ọfuka kẹ gerep ọwẹ, ẹdọ odạạli okuudạ kạ leponạbạ akọkọna yạ Ọbasẹ.
66014020	Ẹdọ yayau kạ yẹpaam opoondeena maa yasami gerep bimaa mạ ketuyawa maa, ẹdọ yayi yablạ mạ leponạbạ jimaa, yapoo yadạbạ bẹ kẹn yakọu kẹ lọganga, kạ kegạnạ odạ yetibebe aajoo, ẹdọ kạ kedongạ odạ yẹfẹtọ yetạạn.
66015001	Ẹdọ ami nkạạ kạ Lẹbọọlkạm kawọnga kepolạ kẹdọ kẹdọ sạ kedạmi keyeni kẹkala, yatoomnẹn kawọnga yatạạnyapoo yatạ lipeenbạ litạạn lipo jạ lidạ lopeenbạ kekpongạmma. Ọsẹnga obaa odạ akọkọna yạ Ọbasẹ kekoowạ kekpongạmma.
66015002	Ami nkạạ boong wạ òodạ aa lọganga jạ yatoo awi yanạngi yafạnạnại kẹ obạ ekoon. Ami nyeni nkạạ yanẹn bimaa bạ yasuuwa kẹ leko jạ yayuu obạ ẹtẹẹn yạ edeen imaa obạ ọkpata ọwẹ, obạ kofukạ kọwẹ. Mbạ yabeenni dạ ẹpaam yạ lọganga jạ lodạ awi awi maa, yamaanai nkala yạ Ọbasẹ okạạyi bẹ kẹ.
66015003	Ẹdọ mbạ yatei litee jạ aMosis, wạ odạ onạnạngnẹn wạ Ọbasẹ, obạ litee jạ Odạạdạạl wẹẹn: "Tata Ọbasẹ wạ Odeen, yenại yẹwu odạ bạ yedeen yeyeni yẹkala, Ọbọọl wạ yapoondeen. Nti nwu ndạ koblemạ obạ lọtumajạu.
66015004	Odạ nnẹ maa nnạ ajạu akala Tata nnẹ nạ ojạu jeen lẹwu ọọtọọnga o. Ọgẹna awu awu adạ imin wạ ọsanga kẹ lipoondeen ebạạ nạ yayau maa yayeni yakạm letu kạ lokạ lọwu Ọsẹnga obạ yenại dindinạ yẹwu yanẹn ebạạ yakạạ ẹ kẹ."
66015005	Kạ imin ọbọọli kẹ, ami mkpenạ nkạạ apaa yạ asanga awẹkẹ kạ Ẹtọ yạ Ọbasẹ kạ Lẹbọọlkạm kawọnga, ẹdọ yakuuwạ kẹ,
66015006	yatoomnẹn kawọnga yatạạn yapoo bạ yamaanai yẹpla bạ yetoo lipeenbạ litạạn lipo, yablạ kạ Ẹtọ yạ Ọbasẹ kaa yayạ maa. Mbạ yagạn bẹ yẹkọwạli bạ yẹfẹli bẹ mkpa yạ yatoo gool yanạng kạ ntẹẹmsi.
66015007	Ẹdọ bloong bạ yewuuyi etoom wana mạ mbạ bimaa yanaa, mmạ yakạạ yatoomnẹn kawọnga bimaa yatạạn yapoo, yẹpla yetạạn yepoo bạ yatoo gool yanạng bạ yewuuyi owuwu obạ akọkọna yạ Ọbasẹ wạ owuuyi kạ ayoyo obaa kạ ayoyo.
66015008	Ẹtọ yạ Ọbasẹ maa, ewu kẹ obạ kosisong kạ koblạ kạ kẹbọọl obạ ẹfa yạ Ọbasẹ, ẹdọ ọọfẹya ọnẹn wana tạ omlee mạ Ẹtọ yạ Ọbasẹ maa tutu lipeenbạ jimaa litạạn lipo jạ yatoomnẹn kawọnga bimaa yatạạn yapoo ligaa kẹ.
66016001	Ẹdọ mpuuwạ lemlee leblạ kạ Ẹtọ yạ Ọbasẹ kaa lẹtọngai ọtatawa lejiyi, yatoomnẹn kawọnga bimaa yatạạnyapoo, "Baa kọu yakuudạ yẹpla yetạạnyepoo akọkọna yạ Ọbasẹ kạ ekpoon."
66016002	Otoomnẹn kawọnga wạ okạlạeti oblạ kẹ ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ ekpoon. Ẹdọ yẹpaa bạ yebuuwạ yeyeni yeninạ kaani yenạng yanẹn bimaa ebạạ bạ yanaani kẹ yepolạ bạ ẹtẹẹn yạ edeen imaa obaa bạ yakạạmi kẹ letu yakạạ ọkpata ọwẹ.
66016003	Otoomnẹn kawọnga yapoowa ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ ọgangadeen, ẹdọ lowi losodạ jẹ kẹ yayi aa bạ ọnẹn wạ obạ kẹ, ẹdọ bloong bạ yewuuyi etoom kạ ọgangadeen yebạạ kẹ ebạạ.
66016004	Otoomnẹn kawọnga yatelea ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ liganga obạ awitu lowia, ẹdọ lowi losodạ jẹ kẹ yayi.
66016005	Ẹdọ mpuuwạ otoomnẹn kawọnga wạ ọkpamma liwi maa ojiyi, "Ikpe yạ apạli tạ adu yẹnẹn bungạbung bimin lotạmạa ablemạ kẹ kaa. Oo awu wạ asanga kẹ! Wạ ayau, obaa wạ ani yau kebee sansanaya.
66016006	Mbạ yadumạ yayi bạ yanẹn yawu obạ yatọnganẹn yawu, ọkaama awu akạạ bẹ yayi tạ yawaa adạ mbạ yabọọwa,"
66016007	Ẹdọ puuwạ lemlee jạ leblạ kạ kẹyaunọọma lejiyi, "Eiya, Tata Ọbasẹ wạ Odeen, kopạli kọwu ikpẹa ablemạ kẹ kaa odạ lọtumajạu."
66016008	Ẹdọ otoomnẹn kawọnga wana mạ ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ lewijẹẹn, onạng jẹ tạ lepọọ yanẹn obạ kokukumạ kọwẹ.
66016009	Yanẹn yadoom kẹ oblạ kạ kokukumạ kimin, ẹdọ mbạ yapong jeen jạ Ọbasẹ wạ ọkpamma lopeenbạ jimin ebạạ. Mbạ bẹ ntẹẹm yaasodạ tạ yakạạ ẹ ntọọnga.
66016010	Ẹdọ otoomnẹn kawọnga yatạạnna ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ nkukpa yạ ẹtẹẹn yạ edeen imaa, ẹdọ apaa yạ ọkpamma adạ kewibloong. Ẹdọ yanẹn yawẹ yadạm bẹ kạ adaal ọsẹnga obạ apeen.
66016011	Mbạ yayeni yapong Ọbasẹ wạ ọyau kạ Lẹbọọlkạm kawọnga ọsẹnga obạ apeen abẹẹ obạ yẹpaa bạ mbạ yatoo, odạ mbạ yaplạm kẹ tạ yapạnạ bẹ ntẹẹm, yayeni yawau yadoo bloong bungạbung bạ mbạ yanại kẹ.
66016012	Otoomnẹn kawọnga yatạạnawana ọkọu okuudạ akọkọna yạ Ọbasẹ yạ ayau kạ kẹpla kẹwẹ dạ lọganga jạ lodạmmi jạ yadẹi Yuferetis, oblạ maa lọkaala kẹ, tạ oyonnạ eti okạạ yabọọl yayau maa bạ yablạ dạ kọpaa kạ lewijẹẹn lẹpakai.
66016013	Ẹdọ ami nkạạ lidạn bungạbung litele jạ lisenạ obạ awẹi, lidạbại jẹ kạ ẹma yạ aDalagọn imaa, obaa kạ ẹma yạ ẹtẹẹn yạ edeen imaa, obaa kạ ẹma yạ yatọnganẹn libeema.
66016014	Mina odạ lidạn bungạbung jạ linạngi yẹkalakala bloong. Njạ nạ lifuka yabọọl ekpoonna ebạạ libọọ jana yakọu leko kạ lewi jạ ledeen jạ Ọbasẹ wạ Odeen.
66016015	"Kala kotung, Ami nạ nyạ maa aa owuseel kebee sạ abaa bi yẹẹn yaayooyi. Ọyi kẹ okạạ yanẹn bimaa ebạạ bạ nạ yajạu kẹ yaa dọọ, bạ yayooyi nkọ mbẹ obạ nwạ, oblạ maa ojạu kewoon ọọsẹng, ẹdọ ọya kạ lẹkalajẹẹn kạ lowạni."
66016016	Ẹdọ lidạn bungạbung jimaa lifuka yabọọl ebạạ dạ apaa yạ yanẹn bạ Iburu yadẹi Amagẹdọn.
66016017	Otoomnẹn kawọnga yatạạnyapoowa, ọkọu okuudạ akọkọna yạ Ọbasẹ yạ ayau kạ kẹpla kẹwẹ kạ kowiyạ. Ẹdọ lemlee jạ lẹtatawa ledạbạ jẹ kẹn mạ Ẹtọ yạ Ọbasẹ maa leblạ kạ nkukpa, lejiyi, "Yawẹ kẹ."
66016018	Ẹdọ kogbongạ kọmaalai kẹ, ẹwaam ẹtai, eyeni elilimại, kọsẹ yunngạ kodạbạ kẹn kạ kọtatawa, kạ kodạạmi kọtaa kẹ kạ ọnẹn obebee owuuyi mạ ekpoon.
66016019	Opoondeen wạ odeen maa ọpanga kẹ kạ yẹkaa yetele, ẹdọ yapoondeen bạ yayau mạ ekpoon min ebạạ yaajạạmi bẹ kẹ. Ẹdọ Ọbasẹ ọbala ẹ yebungạbung bạ aBabilọn wạ odeen, ẹdọ nwạ okạạ bẹ kopoo kạ kowuu owuwu obạ yatu akọkọna awẹ yạ akala.
66016020	Ẹdọ lẹsẹkpạlạ lowia janjanaya lẹwau leblạ kẹ, ẹdọ mkpoon njuumi kẹ,
66016021	mbasẹkạu yạ ndeen, yạ yayoomạ kodoowạ kọwẹ kodạ aa lenungkpa jạ ledeen, mblạ kạ kẹbasẹ kpang ntạạyi yanẹn kạ awool. Ẹdọ yanẹn yapong Ọbasẹ ọsẹnga obạ lopeenbạ kalakaal jạ yanaani kạ mbasẹkau letuum lẹkala.
66017001	Otoomnẹn kawọnga wana wạ oblạ mạ yatoomnẹn bimaa yatạạnyapoo bạ yakuudạ akọkọna yạ Ọbasẹ yạ ayau kạ yẹpla yetạạnyepoo maa, oyạ maa oyeni ọtọnga obạ ami, "Fukẹn, ami nạ nkoowạ ọ lotạmạ jạ nạ yaduu ọkpasam wạ odeen maa, wạ ọnọọm kạ liganga soosoo.
66017002	Yabọọl ekpoonna yanạng kẹ kẹkpasam obạ nwạ, ẹdọ yanẹn ekpoonna yakọu kẹ yatuwạtuạ kạ yatu yawẹ kẹkpasamaa.
66017003	Kutumadạn kọkpamma m kẹ, ẹdọ otoomnẹn kawọnga imaa otowạ m ọkọu dạ kẹsẹkpọnga, dạ nyau nkạạ yanẹẹn wana ọnọọma kạ ẹtẹẹn yạ edeen yạ ekooli. Yakpạnạ ẹ kẹ obạ ayeen keblenạa yạ yafọọngi yẹ kạ awool, ẹdọ etạ atu atạạnapoo obạ liplạng joo.
66017004	Yanẹẹn imaa ogạnạ ẹ nkọ yạ ndạ ebạwạ ebạwạ obaa yạ nkooli okooli onạng ẹ sẹmmạnạ, oyeni ọkpạnạ ẹ kạ awool bloong bạ yewilại bạ yatoo gool yanạng obạ ataa yạ atawa ẹpla, obạ ajạpi. Nwạ ọmaana dạ kọbọọ kọwẹ kopoo kạ yatoo gool yanạng, kạ kotoo boong wạ odạ itom kowuu owuwu obạ abloong yẹwẹ kẹkpasamaa.
66017005	Kạ ekạtakpa yạ yanẹẹn imin yafọọngi kạ: "Koduuwạ. Babilọn wạ Odeen, yaaka wạ yakpasạm. Obaa bloong bạ yedạ itom ekpoonna ebạạ."
66017006	Ami nkạạ kẹ mbi yanẹẹn imin yayi yanạng ẹ bạ yanẹn bạ Ọbasẹ, obạ yayi bạ yanẹn bimaa bạ yafi ọfifi ọsẹnga obaa kạ yabeeyi ọtatawa obạ aJisẹs, kạ kebee sạ ami nkạạ yanẹẹn imaa wool libạ m kẹ.
66017007	Ẹdọ otoomnẹn kawọnga imaa mạ ojạu m obi m, "Mbọng ọkaama wool libạ ọ kẹ o. Ami nạ nyin ọ koduuwạ kạ kọgẹna yanẹẹn imaa obạ ẹtẹẹn yạ edeen yạ nwạ ọyaali, yạ etoo atu atạạnapoo obạ liplạng joo.
66017008	Ẹtẹẹn yạ edeen imaa yạ awu akạạ kẹ maa, eni yau etoom, odạ ajajimina nyạ etoom ẹẹyau. Oogạnạ nyạ nạ edạbạ yẹ kẹn mạ lebạ jạ lebi kekạạmi leetoo maa, ẹdọ ẹkọu dạ kejạạmi. Ọnẹn wanwanaya mạ ekpoon, bạ yabi kẹ yeen abẹẹ kạ nwẹnẹ etoomma yaafọọngi kạ yabebee yabolạ ekpoon nạ yayau kạ awool bạkẹ. Nạ yakạạ ẹtẹẹn yạ edeen imin, yạ eni yau maa odạ ajajimina maa eedạ, odạ nạ eyeni eyạ maa.
66017009	"Mina odạ dạ yanẹn bạ yayeni yoyimạyimạ nạ yayimạ boong imin. Atu atạạnapoo yạ ẹtẹẹn yạ edeen imaa etoo maa odạ yakpoonbẹẹn yatạạn yapoo dạ yanẹẹn imaa ọnọọm oyeni odạ yabọọl yatạạn yapoo.
66017010	Yabọọl bimaa yatạạn yapoo, yatạạn yabạạ kẹ, wana ọkuuyi lokạ ọkpammai, ẹdọ idaa kẹ maa ooyạ, kebee sạ nạ oyạ maa nạ ọkpamma kạ obee pipiwẹẹn nwạ nwạ.
66017011	Ẹtẹẹn yạ edeen imaa yạ kebee sana ẹya etoom, mmạ eebi etoom eemung ẹya nyạ kayena edạ Ọbọọl yatạạnyatelea, wạ ọsẹng obạ yabọọl yatạạn yapoo bạ yakạlạeti, ẹdọ ẹkuuyi dạ kejạạmi.
66017012	"Liplạng jimaa joo jạ awu akạạ kẹ maa, odạ yabọọl joo bạ yabi bẹ kẹ yaamạn tạ yakpamma, odạ mbạ nạ yanaan ẹfa yạ nạ yatạ yakpamma obạ ẹtẹẹn yạ edeen imaa kạ awa wana.
66017013	Yabọọl bimaa joo ebạạ yayeni legạn jana. Mbạ nạ yaganna ẹfa obạ kọkpamma yakạạ ẹtẹẹn yạ edeen.
66017014	Mbạ nạ yayuu leko obạ Odạạdạạl wẹẹn, odạ Odạạdạạl wẹẹn nạ ọsuuwa bẹ, ọsẹnga obaa nwạ odạ aTata wạ abạ aTata, obạ Ọbọọl wạ Yabọọl. Nwạ nạ otạ yatoolinẹn yawẹ bạ ọdẹẹ kẹ obaa bạ opimạ kẹ, obaa bạ yabeeyi ọtawa tạ otạ oyu obạ mbạ."
66017015	Ẹdọ otoomnẹn kawọnga imaa mmạ ojạu m, lowi jạ okạạ ọkpasam ọnọọma kaa maa, odạ yanẹn, anẹnkpọng, lẹnẹnso, opoondeen obạ lipoontọnga.
66017016	Ẹtẹẹn yạ edeen obạ liplạng joo yạ awu akạạ kẹ maa nạ yayeni lẹkọnni obạ ọkpasam imaa. Mbạ nạ yanaan ẹ kẹ boong wanwanaya wạ oyeni, ẹdọ yaganna ẹ daa obạ kewoon. Mbạ nạ yaji kẹ amun awẹ, yayeni yatạ ekoon yapọọ ẹ kẹ.
66017017	Ọgẹna Ọbasẹ onại liplạng jimaa joo tạ yanạng yibala yiwẹ, oblạ kạ mbạ yadẹya tạ yakạạ ẹtẹẹn yạ edeen imaa ẹfa ẹbẹ tạ otạ ọkpamma tutu boong wạ Ọbasẹ ojại kẹ odạbạ ẹ lọtumajạu.
66017018	Yanẹẹn wạ awu akạạ kẹ maa odạ opoondeen kalakaal imaa wạ ọkpamma yabọọl ekpoonna ebạạ.
66018001	Kạ imin ebạạ ọbọọli kẹ, ami nkạạ otoomnẹn kawọnga ọdọọdọ oblạ kạ Lẹbọọlkạm kawọnga oyạ maa obạ ẹfa yạ ededeen, ẹdọ kọwaali kẹbọọl kẹwẹa konạng ekpoon miin tạ ẹwaal.
66018002	Nwạ ọwọmmai kạ lemlee jạ lẹtatawa, "Ọtọọ kẹ, Babilọn wạ odeen ọtọọ kẹ. Nwạ ọkọi kẹ ẹtọ yạ lidạn bungạbung obaa ẹsangti yạ lidạn jạ libi lisanga lipimại kebee sansanaya obaa yinọọn fanfanaya fạ yibi yiisanga fạ yidạ itom.
66018003	Ọgẹna yanẹn ebạạ mạ ekpoon yawaa kẹ yatu yawẹ, yatu yawẹ bạ yatawa kẹkpasamaa. Yabọọl mạ ekpoon yatọọ kẹ kạ kọtaa obạ nwạ. Yanẹn ebạạ bạ yasẹngi mpla mạ ekpoon miin yakpạli kẹ kạ kẹyuu oblạ kạ kẹnẹ kẹwẹ sạ oji sạ kebi ledoo keeyeni."
66018004	Ẹdọ mpuuwạ lemlee lẹdọlẹdọ leblạ kạ Lẹbọọlkạm kawọnga lejiyi, "Dạbạ ọ mạ opoondeen imaa abaa yanẹn yami, oblạ maa abaa yajạu kạ aboong bungạbung ọwẹ yaafạnnạ, oblạ maa abaa yajạu lotạmạ jạ nạ lopạnạ ẹ obạ apeen yaanaani.
66018005	Ọgẹna yalooli boong bungạbung ọwẹ obạlạ kẹ kạ kawọng, ẹdọ Ọbasẹ ọbali ẹ kẹ boong bungạbung ọwẹ.
66018006	Nạng akạạ ẹ adạ nwạ onại kẹ okạạ baa, kạạ ẹ ntạmạti mpoo kạ yenại bungạbung yẹwẹ ebạạ. Yoomạ yatu anạng bẹ yatawa kạ nti mpoo akạạ ẹ adạ nwạ onại okạạ ọ.
66018007	Kạạ ẹ kọbini obạ kobạdungạ aa kẹbọọl obạ kẹnẹ sạ okạạyi wool liwẹ. Ọgẹna nwạ ojại wool liwẹ, ami ndạ Ọbọọl yanẹẹn wạ ọnọọm kạ nkukpa mmi, Ami yanẹẹn wạ odạmma obạ kẹ nndạ, ami jang kạ ayeenyẹẹn nyau.
66018008	Ọkaama lopeenbạ obạ mkpạnạ obạ yọwa nạ yopanạ ẹ kạ lewi jana, nwạ nạ odoom kẹ kạ ekoon, ọgẹna aTata Ọbasẹ ọmọọn otuum odạm wạ okpei ẹ ikpe."
66018009	Kạ yabọọl ekpoonna bạ yatọi kọtaa obạ nwạ yayeni yafạnại kạ ketoom kponạkpon kẹwẹ, nạ yakạạ kosisong kạ kodạbại kẹ kạ ekoon yạ edoomi ẹ mbạ nạ yatọ yayeni yayau kạ mkpạnạ ọsẹnga obạ nwạ.
66018010	Yabeeyi kepạạlạpạạl yajiyi, "Kokuu ee! Kokuu ee! Opoondeen kalakaal imin! Babilọn opoondeen ẹfaa! Mạ obee pipiyẹẹn wana mmạ anaani kẹ lotạmạ."
66018011	Ẹdọ yanẹn kọplasẹngaa ekpoonna nạ yatoo kobạdungạ yagạnạ ẹ, ọsẹnga obaa mạ ajajimina ọnẹn maa oodạ wạ nạ ọdẹẹ bloong yẹbẹ.
66018012	Ọnẹn maa omung odạ wạ nạ ọdẹẹ yẹpla bloong yẹbẹ aa gool, obạ siliva, ataa yạ atawa ẹpla obaa ajạpi; obạ nkọ yạ mfidi, obạ nkọ yadạ ebạwạ ebạwạ, obạ nkọ yạ ndạ wikiwiki; obạ nkọ yạ nkooli; obạ litiku jạ litaawa ẹpla, obạ abloong anigaa; obạ lọmaan obạ mkpakau obạ ataa yạ atawa awilại.
66018013	Ketikpang sạ yakoi kẹ binibini, yagạnại kạ luji tạ onạng jẹ lọdaal sạ yadẹi Sinamọn. Obạ abloong yẹdọ yẹdọ bạ yatoo yanạngi luji tạ lọdaal obạ aboong wạ yapọọyi wạ yadẹi insẹnsi obạ ebạạm yạ eblạ kạ keti sạ yadẹi mẹẹ obạ ebạạm yạ eblạ kạ keti sạ yadẹi Frankinsẹnsi. Obạ litu obạ yamlee baa oliv, obaa ẹsaama yạ yakoi kẹ obạ elesi awitaa. Mpaam obạ ndạạdạạl obạ ukwaa wạ nyanyang ntuuli obạ yafooli obạ yanẹn yadọyadọ.
66018014	Yaplanẹn mạ yajiyi ẹ, "Bloong bạ yẹyiyi bạ awooyi yeblạ kẹ yedoo ọ, Kẹsu kẹwu obaa abloong bạ yẹyiyi ebạạ bạ ayeni yẹga kẹ, jang bẹ amung ayeni."
66018015	Yanẹn kọplasẹngaa bạ yakọi kẹ yasuu oblạ kạ yakpei ẹ bloong bimin nạ yabee kepạạlạpạạl, ọkala bẹ oblạ kạ lotạmạ jạ lodeen jạ nwạ ọnaai, mbạ nạ yatoo yayeni yayau kạ mkpạnạ.
66018016	"Kokuu ee! Kokuu ee! Obạ opoondeen kalakaal imaa! Nwạ ọyiyi yọyu bạ yodạ aa yanẹẹn wạ otoo nkọ yạ mfidi, obaa yạ ndạ ebạwạ ebạwạ, obaa yạ nkooli, wạ ọkpai ẹ bloong bạ yatoo gool yanạng obạ ajạpi obạ ataa yạ atawa ẹpla.
66018017	Kạ kebee sana kẹyuu kalakaal opoondeena imaa ebạạ kẹga kẹ." Ẹdọ bạ kikpamma ukalangkwaa obạ yanẹn bạ yanọọm kaa obạ yanẹn bạ yayaali obạ yanẹn bikin ebạạ bạ yanạngi yonạnạng kạ ọgangadeen nạ yabee kepạạlạpạạl kaani.
66018018	Mbạ nạ yatoo lobạ adạ mbạ nạ yakạạ kosisong koblạ kạ ekoon yạ yatoo yapọọ ẹ kobạnni, ẹdọ mbạ nạ yajiyi. "Odạ dẹndẹ mạ ekpoon min ebạạ, opoondeen ọdọọdọ wạ odạ aa imin ọyau o!"
66018019	Ẹdọ mbạ nạ yakuudạ kọfọu kạ atu abẹẹ, ẹdọ yayau kạ kebạto obạ mkpạnạ, mbạ nạ yajiyi, "Kokuu, kokuu obạ opoondeen, dạ mbạ bạ yayeni yakalangkwaa ebạạ yakọi kẹ yasuu oblạ kạ kẹyuu kẹwẹ! Ẹdọ kạ kebee sana bloong yẹwẹ yejạạm kẹ.
66018020	Odạ abaa kawọnga baa nangai kạ lotạmạ lọwẹ. Baa nangai, abaa yanẹn bạ Ọbasẹ, abaa bạ ketạdạ letu obaa abaa yatọnganẹn bạ Ọbasẹ. Ọbasẹ okpe kẹ ikpe kạ eti yạ nwạ onại baa."
66018021	Ẹdọ otoomnẹn kawọnga wana wạ oyeni ẹfa mạ ọgai lekoitaa jạ ledeen otoi kạ ọgangadeen, "Ẹdọ ojạu kạ eti yạ edạ aa imin, nkạạ yagai opoondeen wạ aBabilọn yatoi kạ lọsẹ obạ ntẹẹmbil dạ nạ yajạu jang wẹ yaakạạ kạ ayoyo.
66018022	Atee abaa bạ yakpai nkala, obaa bạ yatei litee, obaa bạ yawii ifee obạ likomplạng, ọnẹn jang baa oomung opuuwạ. Onạnạngnẹn konạnạngbọọwa kana kana amung apee kạ awu, ọnẹn kẹkọọl sạ lekoitaa oomung opuuwạ kạ awu.
66018023	Kogbongạ kạ otolikang jang kạ awu koyeni kọwaal. Lemlee jạ abạ kẹbẹẹyọbẹ, wạ odạ odạm obaa wạ odạ yanẹẹn jang aamung ayeni apuuwạ kạ awu. Yanẹn kọplasẹngaa yawu mbạ yanidạ yanẹn ekpoonna bạ yadeen. Awu atoo liboo anạng yanẹn yẹkpaani. Yanẹn ekpoonna ebạạ tạ yayeni kọblana kẹ.
66018024	Kạ ntọfati yạ aBabilọn yayi bạ yanẹn bạ Ọbasẹ obạ yatọnganẹn bạ Ọbasẹ, obaa bạ yafi kẹ mạ ekpoon min ebạạ."
66019001	Kạ imin ọbọọli kẹ, ami mpuu boong wạ oseeli aa lemlee jạ lẹnẹnkpala jạ ledeen kạ Lẹbọọlkạm kawọnga yawọmmai, yajiyi, "Baa tọọnga Ọbasẹ! Nkaami, obạ kẹbọọl, obạ ẹfa yẹyau yekạạ Ọbasẹ ọmọọn,
66019002	Ọsẹnga obaa ikpe ẹwẹ kekpe odạ lọtumajạu obaa kạ kedindinạ. Nwạ okpạli kẹ ikpe lobạa okạạ ọkpasam wạ odeen imaa wạ onại ekpoon tạ ebuuwạ kẹ obạ keblenạ kẹwẹ. Ọbasẹ ọmlẹnga ẹ kẹ kạ lobạ jạ yanạnạngnẹn yawẹ."
66019003	Ẹdọ lẹnẹnkpala jimaa leyeni lẹwọmmai kaa lejiyi, "Ntọọnga tạ nyeni Ọbasẹ! Ẹdọ kosisong kạ koblạ kạ opoondeen wạ odạmmi nạ kobạlạ kạ ayoyo obaa kạ ayoyo!"
66019004	Ẹdọ yanọtam bimaa lẹyau opạli yanaa obaa bloong yẹnaa bạ yewuuyi etoom bimaa yẹyoomạ oyoomạ yekạạmạ likạạ kạ lọsẹ yayeni yatọọnga Ọbasẹ wạ ọnọọm kạ nkukpa. Mbạ yajiyi, "Tạ odạ aajaa! Ntọọnga tạ nyeni Ọbasẹ!"
66019005	Ẹdọ lemlee leblạ kạ nkukpa kaa lejiyi, "Baa tọọnga Ọbasẹ ọmọọn, abaa ebạạ bạ yanạngi yonạnạng yakạạ ẹ, obaa abaa ebạạ bạ yagawai ẹ, bạ yanunga obaa bạ yadeen."
66019006	Ẹdọ ami puuwạ boong wạ odạ aa lọwọmma jạ lẹnẹnso jạ ledeen, obidạ odạ aa kẹkọọl sạ liwi jạ lisoosoo likudại oyeni odạ aa kẹkpami ẹwaamma kạ ẹtai, yawọmmai, "Ntọọnga tạ nyeni Ọbasẹ! Kạ ọgẹna aTata, Ọbasẹ wạ odeen ọmọọn ọkpamma!
66019007	Amọọn tạ yọnangai yoyeni yudala, ẹdọ yokạạ ẹ kẹbọọl kạ ọgẹna kẹbẹẹyọbẹ sạ Odạạdạạl wẹẹn keyạ kẹ maa, ẹdọ yanẹẹn wạ owooyi tạ ọbẹ oyonnạ kẹ wool.
66019008	Yakạạ ẹ kẹ nkọ yạ mfidi, nwaal, nyeni nsanga tạ ogạnạ ẹ" (Nkọ yạ mfidi mbeeyi kạ yenại kedindinạwa sạ yanẹn bạ Ọbasẹ.)
66019009	Ẹdọ otoomnẹn kawọnga imaa mmạ ojạu m, "Fọọng boong imin Ọyi kẹ obạ yanẹn bimaa bạ yajại kẹ tạ yakọu yaji luji kẹbẹẹyọbẹa sạ Odạạdạạlwẹẹn." Ẹdọ nwạ oyeni ojạu, "Mina odạ likạạ lọtumajạuwa jạ Ọbasẹ."
66019010	Ami ntọọ kạ mfẹ nwẹ kọpaa tạ nkạạm letu nkạạ ẹ odạ nwạ mmạ ojạu m, "aajaa kaanạng! Kạ ọgẹna ami ndạ onạnạngnẹn wạ Ọbasẹ, adạ awu adạ maa obạ abẹẹnawọu bikaa bạ yamaan oyinạ wạ aJisẹs ọtatawa. Kạạm letu akạạ Ọbasẹ kạ ọgẹna lọtumajạu jạ aJisẹs ọyaala lokạại yatọnganẹn bạ Ọbasẹ ẹfa tạ yatọnga."
66019011	Ami nkạạ Lẹbọọlkạm kawọnga yakuuwạ kẹ, ẹdọ ẹyanyang yạ ẹwaanga ebeenni maa. Iyaali yẹ wạ ọnọọm kaa ẹyanyang maa okpeyạ, Ngạm kepeeyạ obạ lọtumajạu. Kạ eti yạ ẹbọọwa kaa nyạ otoo okpei ikpe oyeni oyui leko.
66019012	Yẹẹn awẹ adạ aa ekoon yạ edoomi odoomi, ẹdọ kạ letu lẹwẹ omlee libọọl jạngạ soosoo. Yafọọng jeen kạ awool liwẹ, jạ ọnẹn ọdọọdọ obi ooyi, kạ ọbọọli kẹ nwạ kạ awool liwẹ.
66019013	Nwạ ogạnạ ẹ ewula yạ yalu kẹ kạ yayi, ẹdọ jeen lẹwẹ odạ, "Lokạạ jạ Ọbasẹ."
66019014	Yakonẹn Lẹbọọlkạm kawọnga yagạn bẹ nkọ yạ mfidi, nwaanga nyeni nsanga, ẹdọ yanọọma kạ nyanyang yạ nwaanga ọwaanga yatạ yatotolại ẹ.
66019015	Kạ ẹma yạ kẹyaali ẹyanyang imaa, ẹkankang yạ edạạmi edạbạ yẹ kẹn, ẹdọ nyạ nạ otạ ọsuuwa kẹ opoondeen imaa, oyeni ọkpamma bẹ obạ ẹbọọfa. Ẹdọ nwạ nạ ọmiina yatu kạ ketu yawaa akọkọna yạ Ọbasẹ wạ Odeen.
66019016	Kạ ewula ẹwẹ obaa kạ kọtal kọwẹ yafọọng kẹ kạ jeen jimin: "ỌBỌỌL WẠ YABỌỌL OBẠ ATATA WẠ ABẠ ATATA."
66019017	Ẹdọ ami nkạạ otoomnẹn kawọnga wana obebenại kạ ewi, ẹdọ nwạ owọmmai kạ lemlee jạ lẹtatawa ọdẹẹi kaa yọnọọn obaa bạ yopạlại kạ kẹbasẹkpang: Baa fukẹn yafuka baa lipaa jana kạ kọnangai kạ Ọbasẹ kạ kodeen.
66019018	Oblạ maa yaji lẹmung jạ yabọọl bạ yakpamma leko, yanẹn bạ yadeen, nyanyang obạ kẹyaali yẹ, obạ lẹmung jạ yanẹn ebạạ bạ yadạ yafooli obaa bạ yabi yafooli yaadạ bạ yanunga obaa bạ yadeen.
66019019	Ẹdọ ami nkạạ ẹtẹẹn yạ edeen imaa obạ yabọọl ekpoonna yakonẹn yabẹ yafuka bẹ kẹ apaa yana tạ yanạng koyuu obạ kẹyaali ẹyanyang imaa obạ yakonẹn yawẹ.
66019020	Odạ yamaana kẹ ẹtẹẹn yạ edeen imaa yafạnnạ obạ ọtọnganẹn libeema wạ onạngi yẹkalakala bloong okạạyi ẹtẹẹn yạ edeen. (Ọtọnganẹn libeema otạ kẹ yẹkalakala bloong maa ọblangai yanẹn bimaa bạ yanaani kẹ kepolạ sạ ẹtẹẹn yạ edeen, yayeni yakạạm kẹ letu yakạạ ọkpata ọwẹ.) Ọtọnganẹn libeema obạ ẹtẹẹn yạ edeen yabọọmama yatoi bẹ kạ lebạ ekoona jạ ledoomi obaa sọlfọ.
66019021	Ẹdọ yafi kẹ yakonẹn yabẹ obạ ẹkankang yạ edạbạ yẹ kạ ẹma yạ kẹyaali ẹyanyang, ẹdọ yọnọọn kawọnga ebạạ yoji amunn abẹẹ tutu mbạ yodoo.
66020001	Ami nkạạ otoomnẹn kawọnga wana oblại kạ lẹbọọlkạm kawọnga ofunikẹn, nwạ otạ ọgbọngọnọ wạ lebạa jạ lebi kekạạmi leetoo, oyeni ọmaana mkpọkọbi yạ ndoowạ dạ kọbọọ kọwẹ.
66020002	Otoomnẹn kawọnga imaa odibạ kẹ Dalagọn wạ odạ taam yọọl imaa yạ edạ kikpamma yatana wạ yadẹi Sẹtan, ẹdọ otạ mkpọkọbi imaa ọfẹli ẹ kẹ kạ mbạntam adu apoo opạli aajoo.
66020003	Ẹdọ odạạli ẹ otoi kạ lebạ jạ lebi kekạạmi leetoo, opạn kẹ, oyeni ọfẹli jẹ kẹ oyeni ọpila kẹ obạ kepolạ okpạnạ ẹ kạ kamlee. Otoomnẹn kawọnga onại aajaa oblạ maa aSẹtan ojạu ẹ ọọfẹ tạ ọkọu kẹn onạng yanẹn yẹkpaani, tutu mbantam adu apoo opạli aajoo mbạngạ. Ẹdọ kạ kebee kebạngạ kẹ nạ yawali ẹ kạ obee pipiwẹẹn.
66020004	Ami nkạạ nkukpa idi, ẹdọ yanẹn bạ yanọọm kaa odạ bạ yakại kẹ ẹfa tạ yakpe ikpe. Ẹdọ nkạạ kẹnẹn sạ yanẹn bạ yabali kẹ atu ọsẹnga obaa kạ mbạ yani beeyi ọtawa kạ oyinạ wạ aJisẹs obạ oyinạ wạ oblạ kạ likạạ jạ Ọbasẹ. Yanẹn bimaa odạ bạ yabi kẹ letu yaakạạmi yakạạ ẹtẹẹn yạ edeen imin, obạ ọkpata ọwẹ obaa bạ yabi kẹ kepolạ sạ ẹtẹẹn yạ edeen imaa kạ nkạtakpa mbẹ obidạ mbọọ mbẹ yaanaani, mbạ yayeni yawuuyi etoom, ẹdọ yakpamma aa yabọọl obạ aKrais kạ mbạntam imaa adu apoo opạli aajoo.
66020005	Mina mmạ odạ kẹplọka kẹ kạ lobạ sạ kekạlạeti. (Yanẹn bikin bạ yamungạ bạ yabạạ kẹ yaaplọka tutu mbạntam imaa adu apoo opạli aajoo mbạngạ kẹ.)
66020006	Yanẹn bạ nạ yasẹnga kạ kẹplọkakẹ kạ lobạ sạ kekạlạeti nạ ọyi okạạ bẹ yayeni yasanga kẹ. Ẹdọ lobạ nti mpoo wạ ẹfa kạ mbạ looyeni, odạ mbạ nạ yadạ bạ keyooyi ẹyau bạ Ọbasẹ obaa bạ aKrais, ẹdọ nạ yabọọma obạ nwạ yakpamma kạ mbạntam adu apoo opạli aajoo.
66020007	Kạ kebee sạ mbạntam imaa adu apoo opạli aajoo mbạngạ kẹ, nạ yawali kẹ Sẹtana kạ mkpọkọbi.
66020008	Nwạ nạ odạbạ ẹ kaa ọkọu ọblangai yapoondeen kạ lẹnungi janjanaya ekpoonna jạ yadẹi Gọg obaa Magọg. Nwạ nạ ọfuka bẹ kọpaa kana kạ leko. Kạ kofukạ yakonẹn bimaa yasoo yabạngạ aa kọdọng ẹganga paamma.
66020009	Yasẹnga yamlee kẹn yablạ dạ lipaa ekpoonna ebạạ, ẹdọ yasongạ kẹ lẹkpala jạ yanẹn bạ Ọbasẹ obạ opoondeen wạ ọdẹi Ọbasẹ odạ ekoon eblạ kạ Lẹbọọlkạm kawọnga ẹyika kẹn edoom bẹ kẹ ebạạ.
66020010	Ẹdọ kikpamma Yatana wạ onại bẹ yẹkpaani yatoi ẹ dạ lekoonbạ jạ ledoomi obaa Sọlfọ, lipaa jạ ẹtẹẹn yạ edeen obạ ọtọnganẹn libeema bạ yatobi kẹ, mạ apaa imaa mbạ nạ yayau yanaan lotạmạa, kẹplakoon obạ adeedeesa, kạ ayoyo obaa kạ ayoyo.
66020011	Ẹdọ ami nkạạ nkukpa yạ ndeen nwaanga ọwaanga, nyeni nkạạ ọnẹn wana ọnọọmi kạ kawọng kawẹ. Lọsẹ obạ kẹbasẹkpang, yẹwau kạ lokạ lọwẹ, odạ apaa maa aa dạ yạ mbạ nạ yeduuwạ bẹ kaa.
66020012	Ami nkạạ yanẹn bạ yabạ kẹ bạ yadạmi obaa bạ yanunga, yabebenại kạ lokạ jạ nkukpa yạ Ọbasẹ. Yafodạ nwẹnẹ soosoo yayeni yafodạ nwẹnẹ ndọdọ yạ ndạ nwẹnẹ etoomma. Mbạ yakpe yanẹn bạ yabạạ kẹ ikpe yatooli bloong bạ mbạ yani kaani yafọọng kẹ kạ nwẹnẹ imaa.
66020013	Ọgangadeen ọkọngakẹn yebạạ bạ yẹyau kạ kamlee kawẹ, lobạ obạ lekoonbạ lẹkọnga kẹn yebạạ bạ yetoo, mbạ ebạạ yakpe bẹ ikpe oblạ kạ yenại yẹbẹ.
66020014	Yadạạli lobạ obạ lobạạpoon yatoi bẹ dạ lekoonbạ. Lekoonbạ jimin odạ lobạ nti mpoo wạ.
66020015	Ẹdọ ọnẹn wanwanaya wạ yabi jeen lẹwẹ yakạạ yafọọng kẹ kạ nwẹnẹ etoomma nạ yatoi ẹ dạ lekoonbạ.
66021001	Ẹdọ ami nkạạ kẹbasẹkpang kẹpẹkẹpẹ, obạ lọsẹ lọpẹlọpẹ, ọgẹna kẹbasẹkpang sạ kekạlạeti obạ lọsẹ jạ lokạlạeti yejạạmi kẹ, ẹdọ ọgangadeen ojạạm kẹ.
66021002	Ami nkạạ opoondeen wạ ọsanga kẹ, Jerusalẹm ọpẹọpẹ dạ ofunikẹn kạ lọsẹ oblại kạ Lebọọlkạm kawọnga, yayoo ẹ wool aa yanẹẹn yọbaa wạ yayonnạ ẹ kẹ wool tạ opạnạ daa odạmma.
66021003	Ami mpuuwạ lọwọmma jạ lọtatawa loblạ kạ nkukpa lojiyi, kpenạ, "Ajajima, apaa kowuwa kạ Ọbasẹ odạ kạ kẹwọọyi sạ yanẹn! Nwạ nạ owuuyi obạ mbạ, ẹdọ mbạ nạ yadạ yanẹn yawẹ, Ọbasẹ kạ awool liwẹ nạ ọya obạ mbạ oyeni odạ Ọbasẹ ọbẹ.
66021004	Nwạ nạ ọsang kẹ yiyeen fanfanaya kạ ayẹẹn abẹẹ. Ẹdọ lobạ obidạ mkpạnạ, obidạ kebạto, obidạ apeen maa yemung yeedạ, ọsẹnga obaa taam bloong nti yạ kạlạetia yeblạ kẹ."
66021005	Ọnẹn wạ ọnọọm mạ nkukpa maa ojạu, "Ami nạngi boong wanwanaya tạ odạ ọpẹọpẹ." Ẹdọ nwạ mạ ojạu m, "Fọọng kẹ imin, ọgẹna boong wạ nnyinni ọ odạ lọtumajạu, nạ obạngạ odạ kọtẹẹm nẹna."
66021006	Oyeni ojạu m, "Ọga kẹ! Ami ndạ kekạlạeti obạ kegạmmmạ, Kemạnạlegạn obạ Kekpongạm. Ọnẹn wanwanaya wạ ẹdọdọngati ẹwu kẹ, ami nạ nkạạ ẹ lowi jạ loblạ kạ lewitu jạ lẹmui jẹ lowi etoomma kạ kẹkanga.
66021007	Ọnẹn wạ ọsuuwa kẹ nạ ọnaan boong imin, ami nạ ndạ Ọbasẹ ọwẹ, nwạ odạ wẹẹn ọmi.
66021008	Odạ yanẹn bạ yayeni yọkaal, obaa bạ yabi Ọbasẹ kạ lọtumajạu yaayooyi, obaa yataanẹn obaa bạ yafii yanẹn, obaa bạ yawuuyi kạ aboong bungạbung kẹkpasamaa, obaa bạ yanạngi loboo, obaa bạ yatọọmi ndạl, obaa bạ yapai libeem, mbạ bimin ebạạ nạ yayeni kokpoo dạ lekoonbạ jạ ledoomi obạ ekoon yạ yatoo sọlfọ yatuulại. Mina mmạ odạ lobạ nti mpoo wạ."
66021009	Ẹdọ otoomnẹn kawọnga wana mạ yatoomnẹn yatạạn yapoo bạ yamaan yẹpla yetạạn yepoo bạ yetoo lopeenbạ kekpongạmma yetạạn yepoo, opạnạ m, maa ojiyi m, "Fukẹn, ami nạ nkoowạ ọ yanẹẹn yọbaa, wạ odạ yanẹẹn wạ Odạạdạạlwẹẹn."
66021010	Kutumadạn kotoowạ m kẹ, kọkọu dạ ekpoon yạ edạạmi, ekpạl. Nwạ okoowạ m opoondeen wạ ọsanga kẹ, wạ odạ Jerusalẹm oblại kạ Lẹbọọlkạm jạ Ọbasẹ kawọnga ọyika kẹn.
66021011	Nwạ ọwaal obạ kogbongạ kẹbọọla sạ Ọbasẹ, oyeni odạ maa maalaang aa ataa yạ atawa ẹpla aa yạ yadẹi Jaspa, odạ maa gboong aa yowipaa.
66021012	Opoondeen imaa lipiya liwẹ lidạạmi likpạl obạ yẹmaakạm joo yepoo, obạ yatoomnẹn kawọnga joo yapoo kạ yẹmaakạm bimaa, yeen yạ yanẹn mpoonnamma joompoo yạ abẹẹn bạ Izirẹl yafọng kẹ kạ atima imaa joo apoo.
66021013	Yẹmakạm yetele yẹyau apaa yạ ewi ẹpakai, yetele yẹya kạ kabạli, yetele yẹya kạ kapiil, yetele yẹya dạ apaa yạ ewi ejumi.
66021014	Lipiya opoondeena imaa yamạạn kạ kawọng kạ yẹtọnọọma atawa joo apoo, ẹdọ mạ ataa imaa yafọọng kaa yeen joo apoo yạ abạ ketạdạ letu bạ Odạạdạạl wẹẹn.
66021015	Otoomnẹn kawọnga wạ ọtọnga obạ ami otoo eti koyoomạ yạ yatoo gool yanạng yạ otoo oyoomại opoondeen imaa, yẹmaakạm yẹwẹ, obạ lipiya liwẹ.
66021016	Opoondeen imin yamạạn ẹ obạ apaam anaa yạ abạngạ maa kạ kegạạnạ obaa kạ kewạnạ kẹwẹ. Otoomnẹn kawọnga oyoomạ opoondeen imaa obạ eti koyoomạa imaa, ẹdọ kạ kegạạnạ kẹwẹ obạ kewạnạ kẹwẹ obạ kekpạli kẹwẹ ẹdọ yipaa fanfanaya yidạ yetibee adu atele opạli aajib.
66021017	Ẹdọ otoomnẹn kawọnga imaa oyeni oyoomạ kọpiya kọwẹ, kạ kedoowạ kẹwẹ kedạ yẹfẹtọ aajoo opạli jiib adạ koyoomạ kọbẹ mạ ebee imaa kodạ.
66021018	Yatạ ataa yạ akooli yạ yadẹi Jaspa yamạnạ kọpiya kọwẹ, ẹdọ opoondeen maa kạ awool liwẹ yatạ gool wạ owilại aa lewi yatạ yamạnạ.
66021019	Ataa kẹtọnọọma lipiya opoondeena imaa yamạạn yasọngạ yẹ obạ ataa yanyanaya yạ atawa ẹpla. Kẹtọnọọma sạ kekạlạeti odạ ataa yadẹi Jaspa, yepoo wạ odạ ataa yạ yadẹi Safaya, yetelea odạ kẹtaa wạli sạ yadẹi Kalsẹdoni, yẹnaawa odạ ataa yạ yadẹi Ẹmẹral.
66021020	Yetạạnna odạ ataa yạ yadẹi Sadọnik, yetạạn asana, odạ ataa yạ yadẹi Kanẹliyan, yetạạn yepoo wạ odạ ataa yạ yadẹi Krisolait, yetạạn yetelea, odạ ataa yạ yadẹi Beril. Imin adạ maa kekạạmi kekạạmi. Yetạạn yẹnaawa odạ ataa yạ yadẹi Topazi, imin adạ maa njạngạ njạngạ. Ajoo wạ odạ ataa yạ yadẹi Krisopiras, Ajoo awanaa odạ ataa yạ yadẹi Jasinti, Ajoo yapoo wạ odạ ataa yạ yadẹi Ametis.
66021021	Yẹmakạm yẹwẹ joo yepoo odạ ajạpi joo apoo, kẹmakạm sansanaya yatạ lejạpi jana yanạng. Ẹdọ ẹtọfati opoondeena imaa yatạ gool wạ ọyiyi odạ gboong aa lewi.
66021022	Ami Ẹtọ yạ Ọbasẹ mạ opoondeen imaa nkạạ, ọsẹnga obaa aTata Ọbasẹ wạ Odeen obạ Odạạdạạl wẹẹn mbạ yadạ Ẹtọ yạ Ọbasẹ mạ opoondeen imaa.
66021023	Opoondeen imaa kogbongạ kạ ewi tạ ẹma obidạ kạ ẹpẹ tạ ẹwaal oowoi ọsẹnga obaa Kẹbọọl sạ Ọbasẹ kekạạ ẹ kogbongạ, ẹdọ Odạạdạạl wẹẹn odạ otolikang ọwẹ.
66021024	Kạ kogbongạ kọwẹ nkạạ yanẹn ekpoonna nạ yasẹnga, ẹdọ yabọọl bạ yablạ mạ ekpoon nạ yatạ kẹyuu obạ ledạmmi lẹbẹ yamlee kaa.
66021025	Yẹmakạm bạ opoondeen imaa jang kẹ yaapạn kạ lewi janjanaya, ọsẹnga obaa deedeesa kaa keedạ.
66021026	Nạ yatạ bloong bạ yẹyiyi obạ akakadeen bạ yeblạ kạ mpoondeen yayạ mạ opoondeen maa.
66021027	Boong wanwanaya wạ obi ọọsanga obidạ ọnẹn wạ onại boong lẹkalajẹẹnna, obidạ ọnẹn wạ ọpai libeem jang kaa oomlee. Yanẹn bẹkakạn bạ nạ yamlee kạ opoondeen imaa odạ bạ yafọọngi kẹ yeen abẹẹ kạ nwẹnẹ etoomma yạ Odạạdạạl wẹẹn.
66022001	Ẹdọ otoomnẹn kawọnga imaa okoowạ m lọganga jạ lowi etoomma, njạ lodạ maa dọọ aa mbasẹkau, lopoyi loblại kạ nkukpa yạ Ọbasẹ obaa yạ Odạạdạạl wẹẹn
66022002	Ẹdọ lọganga jimaa lopoyi kạ ẹtọfati yạ opoondeen kẹwọọyi kapiil. Keti etoomma kebeeyi dạ ngangapaam imaa mpoo. Nsạ kewuumi litidu nti joo mpoo kạ kebạntam sana, eti yana kạ ẹpẹ. Liwaa jạ keti simaa odạ tạ yatạ yabokẹ yanẹn opoondeena.
66022003	Boong wanwanaya wạ yalimi kẹ kạ opoondeen imaa ọọya, ọgẹna nkukpa yạ Ọbasẹ obaa yạ Odạạdạạl wẹẹn nyạ nạ nyau kaa, ẹdọ yanạnạngnẹn yawẹ nạ yakạm letu yakạạ ẹ.
66022004	Ẹdọ mbạ yakạạ ẹ lokạ, ẹdọ nạ yafọọng jeen lẹwẹ kạ nkạtakpa mbẹ.
66022005	Deedeesa kaa kemung keedạ. Mbạ kogbongạ otolikanga obidạ lewijẹẹna yaawoo, ọsẹnga obaa aTata Ọbasẹ nạ okạạ bẹ kogbongạ. Ẹdọ mbạ nạ yakpamma kạ ayoyo obaa kạ ayoyo.
66022006	Otoomnẹn kawọnga mạ ojạu m, likạạ jimin lidạ lọtumajạu, nạ abạngạ apeeyạ kaa ngạm. aTata Ọbasẹ wạ ọganna Kutumadạn kọwẹ okạạ yatọnganẹn yawẹ, otoomi kẹn, otoomnẹn ọwẹ kawọnga tạ okoowạ yanạnạngnẹn yawẹ bloong bạ nạ ojạu oogạạnạ mmạ yedạbạ bẹ.
66022007	"Kpenạ ami mfunikẹn ẹpaalẹpaal. Ọyi kẹ okạạ yanẹn bimaa bạ yamẹẹmi letu yakạạ kọtọnga kạ Ọbasẹ kạ yafọọngi kẹ mạ nwẹnẹ imin."
66022008	Ami, aJọn ndạ ọnẹn wạ opuu, nyeni nkạạ bloong bimin. Ẹdọ kạ ami mpuu bẹ kẹ nyeni nkạạ bẹ kẹ, ntọọ kạ mfẹ yạ otoomnẹn kawọnga imaa wạ okoowạ m bloong bimin ebạạ tạ nkạạm letu nkạạ ẹ.
66022009	Odạ nwạ mạ ojạu m, "Aajaa kaanạng! Ami ndạ onạnạngnẹn wạ Ọbasẹ, adạ awu adạ maa obạ abẹẹnawọu bạ yadạ yatọnganẹn, obaa bạ yamẹẹmi letu yakạạ boong wạ yafọọngi kẹ mạ nwẹnẹ imin. Kạạm letu akạạ Ọbasẹ."
66022010	Ẹdọ otoomnẹn kawọnga imaa mạ oyin obi m, "Likạạ jạ kọtọnga kạ Ọbasẹ kạ yafọọngi kẹ mạ nwẹnẹ imin kaadạạli kayoo kạ koduuwạ, ọsẹnga obaa kebee kefoolạ kẹ sạ abloong imin ebạạ nạ yedạbạ bẹ.
66022011	Ọnẹn wanwanaya wạ onạngi kebungạbung, tạ ọkọu lokạ onạng kebungạbung. Ọnẹn wanwanaya wạ onạngi ntaantaa, nwạ tạ ọkọu lokạ onạngi ntaa ntaa, ọnẹn wanwanaya wạ onạngi boong dindinạ tạ ọkọu lokạ onạngi boong dindinạ, ọnẹn wanwanaya wạ owuuyi etoom yạ ẹsanga kẹ, nwạ tạ ọkọu lokạ owuuyi etoom yạ ẹsanga kẹ."
66022012	"Kpenạ! Ami mfunikẹn ẹpaalẹpaal, ẹdọ kọmlẹnga kọmi kọyau obạ ami, ẹdọ ami nạ nkạạ ọnẹn wanwanaya obạngạ obaa aboong wạ nwạ onại kẹ.
66022013	Ami ndạ kekạlạeti, nyeni ndạ kegạmmạ, kekạlạeti obạ kegạmạ, kemạnạlegạn obạ kekpongạm.
66022014	"Ọyi kẹ okạạ mbạ bimaa bạ yakoi kẹ nwula mbẹ, dạ mbạ nạ yabọọwa tạ yaji litidu jạ liblạ kạ keti etoomma, ẹdọ ọfẹya bẹ tạ yamlee kạ yẹmaakạm opoondeena.
66022015	Kạ ebạmkpa opoondeena wạ Ọbasẹ odạ yanẹn bạ yawuuyi etoom aa yanẹn bạ yanạngi loboo, yakpasạm, bạ kẹfi yanẹn, bạ kẹtọọmi ndạl, obạ yanẹn bạ ọdẹi tạ yapaa libeem yayeni yanạng yẹkpaani.
66022016	"Ami aJisẹs ntoomi otoomnẹn kawọnga ọmi tạ okạạ baa kotoom kimin tạ yakạạ nkọbasẹ. Ami ndạ emeeni, nyeni ndạ Wẹẹn wạ aDeved nyeni ndạ ekpọkpọna kẹpọọmaa yạ ẹwaali maalaang."
66022017	Kutumadạn obạ yanẹẹn yọbẹẹwa wạ Odạạdạạl wẹẹn. Kojại, "Fukẹn!" Ẹdọ ọnẹn wanwanaya wạ opuu imin tạ ojạu, "Fukẹn!" Ọnẹn wanwanaya wạ ẹdọdọngati ewukẹ tạ ofukẹn, ọnẹn wanwanaya wạ owoi tạ ofukẹn odạạli lowi etoomma kạ kẹkanga.
66022018	Ami ntalai ọnẹn wanwanaya dạ kotung wạ opuu likạạ kọtọnga kạ Ọbasẹ kạ yafọngi kạ nwẹnẹ imin. Ọnẹn wạ ọsaami kaa boong wanwanaya kạ likạạ jimin, Ọbasẹ nạ ọsaam kaa ọnẹn imaa lipeenbạ jạ yafọọngi yagẹna mạ nwẹnẹ imin.
66022019	Ọnẹn wạ odạạli kẹ kaa bọng bọng mạ likạạ kọtọnga kạ Ọbasẹ kạ yafọngi kẹ kạ nwẹnẹ imin Ọbasẹ nạ odạạli kẹ kaa lẹkpọng lẹwẹ kạ keti etoomma obạ opoondeen wạ Ọbasẹ, wạ ọsanga kẹ.
66022020	Ọnẹn wạ oyinni bloong bimin ojại, "Eiya, ami mfuni kaa ẹpaalẹpaal." Tạ odạ aajaa, fukẹn, Tata Jisẹs!
66022021	Kokoolạ kạ aTata Jisẹs tạ kọya obạ yanẹn bạ Ọbasẹ ebạạ. Tạ odạ aajaa.
