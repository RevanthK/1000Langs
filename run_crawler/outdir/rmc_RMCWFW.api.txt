40001001	O ľil pal o pokoleňie le Ježišoskero Kristoskero, so sas čhavo le Davidoskero, čhavo le Abrahamoskero.
40001002	O Abraham sas dad le Izakoske, o Izak sas dad le Jakoboske, o Jakob sas dad le Judaske the leskere phralenge
40001003	a o Juda sas dad le Faresiske the le Zaruske, saveske sas daj e Tamara. O Fares sas dad le Ezromoske, o Ezrom sas dad le Aramoske,
40001004	o Aram sas dad le Amminadaboske, o Amminadab sas dad le Nazonoske, o Nazon sas dad le Salmonoske,
40001005	o Salmon sas dad le Boaziske la Rachabatar a o Boaz sas dad le Obedoske, la Rutatar. O Obed sas dad le Jesseoske,
40001006	o Jesse sas dad le Davidoske, le kraľiske a o kraľ David sas dad le Šalamunoske, savo uľiľa (pes narodzinďa) le Urijašiskera romňatar.
40001007	O Šalamun sas dad le Roboamoske, o Roboam sas dad le Abijašiske, o Abijaš sas dad le Azaske,
40001008	o Aza sas dad le Jozafatoske, o Jozafat sas dad le Joramoske a o Joram sas dad le Ozijašiske.
40001009	O Ozijaš sas dad le Joatamoske, o Joatam sas dad le Achasiske, o Achas sas dad le Ezechijašiske,
40001010	o Ezechijaš sas dad le Manasesiske, o Manases sas dad le Amonoske a o Amon sas dad le Jozijašiske.
40001011	O Jozijaš sas dad le Jekonijašiske the leskere phralenge, akor sar sas o nipi andral o Izrael zaile andro Babilon.
40001012	A pal oda sar sas o nipi andral o Izrael zaile andro Babilon, sas le Jekonijaš čhavo o Salatijel a o Salatijel sas dad le Zorobabeloske.
40001013	O Zorobabel sas dad le Abijudaske, o Abijuda sas dad le Elijakimoske, o Elijakim sas dad le Azoriske,
40001014	o Azor sas dad le Sadochoske, o Sadoch sas dad le Achimoske a o Achim sas dad le Elijudaske.
40001015	O Elijud sas dad le Eleazariske, o Eleazar sas dad le Mattanoske, o Mattan sas dad le Jakoboske
40001016	a o Jakob sas dad le Jozefoske, la Mariakere romeske, andral savi uľiľa o Ježiš, so les vičhinenas Kristus.
40001017	Avke savore fajti le Abrahamostar až dži o David sas dešuštar; le Davidostar až dži akor, sar sas o nipi andral o Izrael zaile andro Babilon, sas dešuštar fajti; a akorestar, sar sas o Izrael zailo andro Babilon až dži o Kristus, sas thiš dešuštar fajti.
40001018	O Ježiš Kristus uľiľa (pes narodzinďa) kavke: Akor sar sas leskeri daj e Maria mangaďi le Jozefoha, mek angle oda sar pes zgele, sikaďa pes, hoj hiňi khabňi andral o Sentno Duchos.
40001019	Ale o Jozef, lakero rom, sas čačipnaskero manuš a vaš oda, hoj lake na kamňa te kerel ladž, kamňa la počoral te premukel.
40001020	Sar pal oda gondoľinelas, sikaďa pes leske o aňjelos le Rajeskero andro suno a phenďa: “Jozef, čhavo le Davidoskero, ma dara tut te prilel la Maria romňake, bo oda čhavoro saves oj užarel, hin le Sentne Duchostar.
40001021	Uľola lake čhavo a deha les nav Ježiš, bo ov zachraňinela peskere nipen lengere binendar.”
40001022	Kada savoro pes ačhiľa vaš oda, hoj pes te ačhel oda so phenďa o Raj prekal o prorokos:
40001023	“ Dikh, e pačivaľi džuvľi khabňola, uľola lake čhavo a dena les nav Immanuel,” so hin prethodo: “ O Del amenca.”
40001024	O Jozef uščiľa andral o soviben a kerďa avke, sar leske oda phenďa o aňjelos le Devleskero a iľa la Maria romňake.
40001025	Ale le Jozef na sas la Mariaha ňič, dži akor, medik lake na uľiľa (pes narodzinďa) čhavo a ov leske diňa nav Ježiš.
40002001	Akor sar o Ježiš uľiľa (pes narodzinďa) andre Judsko Betlehem, sas o Herodes kraľis a andro Jeruzalem avle o goďaver murša pal o vichod.
40002002	A phučenas: “Kaj hin oda Židoviko kraľis, so uľiľa? Bo dikhľam leskeri čercheň, sar avel avri pro vichod a avľam anglal leste te banďol.”
40002003	No sar oda šunďa o kraľis Herodes, predaranďiľa a the calo Jeruzalem leha.
40002004	A zvičhinďa savore nekbaredere rašajen the le zakoňiken a phučelas lendar, kaj majinel te uľol o Kristus.
40002005	On leske phende: “Andre Judsko Betlehem, bo avke hin pisimen prekal o proroka:
40002006	‘Tu Betlehem, phuv andre Judsko, ňisoha na sal nekcikneder andral o anglune fori andre Judsko, bo tutar mange avela o vodcas, savo ľidžala mire manušen - le Izrael - sar bakroren.’ ”
40002007	Akor o Herodes vičhinďa počoral le goďavere muršen a mište pes lendar dophučľa, kana pes lenge sikaďa e čercheň.
40002008	Avke len bičhaďa andro Betlehem a phenďa: “Džan a mište tumen dophučen pal oda čhavoro a sar les arakhena, aven mange te phenel, hoj the me te džav a te banďuvav anglal leste.”
40002009	On šunde avri le kraľis a gele het. A e čercheň savi dikhle pro vichod džalas anglal lende, medik na zaačhiľa upral oda than, kaj sas o čhavoro.
40002010	Sar dikhle e čercheň, igen radisaľile.
40002011	A sar gele andro kher, arakhle le čhavores la Mariaha, leskera daha. Pele pro khoča a banďonas anglal leste. Phundrade peskere barvaľipena a dine les darunki: somnakaj, kaďidlos the mirra.
40002012	Ale andro suno lenge o Del phenďa, hoj te na džan pale ko Herodes. Vaš oda gele avre dromeha pale andre peskeri phuv.
40002013	Sar on odgele, sikaďa pes o aňjelos le Rajeskero le Jozefoske andro suno a phenďa: “Ušči a le tuha le čhavores the leskera da a denaš andro Egipt! Ačh ode dži akor, medik tuke na phenava! Bo o Herodes rodela le čhavores, hoj les te murdarel.”
40002014	Ov uščiľa a iľa peha rači le čhavores the leskera da a denašľa andro Egipt.
40002015	Sas ode dži akor, medik na muľa o Herodes, hoj pes te ačhel oda, so phenďa o Raj prekal o prorokos: “Andral o Egipt vičhinďom mire čhas.”
40002016	Sar dikhľa o Herodes, hoj o goďaver murša leha thode avri, igen pes choľarďa. Diňa te murdarel savore muršoren dži duj berš - pal oda časos (ideos), pre savo pes mište dophučľa le goďavere muršendar - savoren, so sas andro Betlehem the pašal caľi odi phuv.
40002017	Akor pes ačhiľa oda, so sas phendo prekal o prorokos Jeremiaš:
40002018	“O hangos šunďiľa andro foros Rama, baro roviben the o hikišagos. Oda e Rachel rovel upral peskere čhave a na del pes te prevakerel, bo imar nane.”
40002019	Sar muľa o Herodes, sikaďa pes o aňjelos le Rajeskero andro Egipt le Jozefoske andro suno
40002020	a phenďa leske: “Ušči, le tuha le čhavores the leskera da a dža andre Izraelsko phuv, bo mule avri ola, so kamenas te murdarel le čhavores.”
40002021	Ov uščiľa, iľa peha le čhavores the leskera da a avľa andre Izraelsko phuv.
40002022	Ale sar šunďa, hoj imar o Archelaus kraľinel andre Judsko phuv vaš o Herodes peskero dad, daralas pes ode te džal. Vaš oda leske o aňjelos le Rajeskero andro suno phenďa, hoj feder ela te džala andre Galileja.
40002023	Avľa ode a bešelas andro foros, so pes vičhinel Nazaret. Hoj pes te ačhel oda, so sas phendo prekal o proroka, hoj ov pes vičhinela Nazaretsko.
40003001	Andre ola dživesa avľa o Jan Krsťiťeľ a kazinelas pre Judsko pušťa
40003002	a phenelas: “Visaren tumen le binendar! Bo pašes hin le ňeboskero kraľišagos!”
40003003	Bo o Jan hin oda, pal savo imar anglal phenďa o prorokos Izaiaš: “ Kada hin o hangos, so vičhinel pre pušťa: ‘Pripravinen o drom le Rajeske, rovňaren avri leskere chodňiki!’ ”
40003004	Oda Jan sas urdo andre cipa pal e ťava, pašal o per les sas cipuno sirimos a chalas kobilki the maľakero medos.
40003005	Akor avelas ke leste calo Jeruzalem the caľi Judsko the caľi phuv pašal o paňi Jordan
40003006	a phenenas avri peskere bini a ov len bolelas andro paňi Jordan.
40003007	A sar dikhľa but farizejen the saducejen, hoj aven pre leskero boľipen, phenďa lenge: “Fajta sapengeri, ko tumenge sikaďa sar te denašel le Devleskera choľatar, so avela?
40003008	Akor dživen avke, hoj o nipi te dikhen, hoj tumen visarďan tumare binendar!
40003009	Ma gondoľinen tumenge, hoj phenena: ‘Se o Abraham hino amaro dad!’ Bo phenav tumenge, hoj o Del kale barendar šaj kerel le Abrahamoskere čhaven!
40003010	O tover imar hino prithodo paš o koreňis le stromengero a dojekh stromos, savo na anel lačho ovocje, pes čhinel avri a čhivel pre jag.
40003011	Me tumen bolav le paňeha, hoj tumen te visaren le binendar, ale oda, so avel pal ma, hino zoraleder sar me. Na som hodno leske mek aňi o kamašľi te ľidžal. Ov tumen bolela le Sentne Duchoha the la jagaha.
40003012	Andre leskero vast hin o vejaris a ov prežužarela peskero humnos. O prežužardo ďiv (zrnos) sthovela andre peskeri šopa, ale o phus labarela andre jag, so šoha (ňikda) na murdaľola.”
40003013	Akor avľa o Ježiš andral e Galileja paš o Jordan pal o Jan, hoj pes leske te del te bolel.
40003014	No o Jan leske igen na domukelas a phenelas: “Mange kampel, hoj te avav boldo tutar a tu aves pal ma?”
40003015	Ale o Ježiš leske odphenďa: “Akana muk avke! Bo kampel amenge te kerel calo čačipen le Devleskero.” A paľis leske domukľa.
40003016	Sar sas o Ježiš boldo, takoj avľa avri andral o paňi. A phundriľa leske o ňebos a dikhľa le Devleskere Duchos, so sar holubica avelas tele pre leste.
40003017	A andral o ňebos šunďiľa o hangos: “Kada hin miro čhavo saves kamav, andre leste man hin o radišagos!”
40004001	O Ježiš sas ľigendo upre pre pušťa le Duchostar, hoj les o beng te pokušinel.
40004002	A pal oda, sar pes poscinelas saranda (40) dživesa the saranda (40) rača, bokhaľiľa avri.
40004003	Avľa ke leste o beng a phenďa leske: “Te sal Čhavo le Devleskero, phen hoj kale barendar te ačhen mare.”
40004004	Ov odphenďa: “Hin pisimen: ‘O manuš na dživela ča le marestar, ale dojekhe lavestar, so avel avri le Devleskere mujestar.’ ”
40004005	Akor les iľa o beng andro sentno foros a thoďa les te ačhel upre pro agor le chramoske
40004006	a phenďa leske: “Te sal Čhavo le Devleskero, čhiv tut tele. Se hin pisimen: ‘Prikazinela peskere aňjelenge pal tu a chudena tut pro vasta, hoj te na demes o pindro pro bar.’ ”
40004007	O Ježiš leske odphenďa: “Ale hin the pisimen: ‘ Na pokušineha le Rajes, tire Devles!’ ”
40004008	Pale les iľa o beng pro igen učo than a sikaďa leske savore kraľišagi le svetoskere the lengero baripen
40004009	a phenďa leske: “Kada savoro tuke dava, te angle mande pereha a banďoha.”
40004010	Akor leske phenďa o Ježiš: “Dža het, bengeja, bo hin pisimen: ‘ Ča anglo Raj, tiro Del, banďoha a ča leske korkoreske služineha!’ ”
40004011	Akor les o beng omukľa a avle o aňjela a kerenas pašal leste.
40004012	Sar šunďa o Ježiš, hoj le Jan phandle andre bertena, geľa andre Galileja.
40004013	Omukľa o Nazaret a avľa te bešel andro foros Kafarnaum, savo hino paš o moros, andro phuva Zabulon the Neftalim.
40004014	Hoj pes te ačhel oda, so phenďa o prorokos Izaiaš:
40004015	“ E phuv le Zabulonoskeri the e phuv le Neftalimoskeri, pro drom ko moros, pal o Jordan, e Galileja le nažidengeri!
40004016	O manuša, so dživenas andro kaľipen, dikhle baro kham. Olenge, so dživenas andre odi phuv andro ciňos le meribnaskero, avľa avri o kham.”
40004017	Akorestar chudňa o Ježiš te kazinel a te vakerel: “Visaren tumen le binendar! Bo pašes hin le ňeboskero kraľišagos.”
40004018	Sar phirelas pašal o Galilejsko moros dikhľa duje phralen, le Šimon (so les vičhinen Peter) the le Andrej leskere phrales, sar mukenas e sita andro moros, bo sas ribara.
40004019	A phenďa lenge: “Aven pal ma a me tumendar kerava ribaren, so chuden le manušen.”
40004020	On takoj omukle o siti a gele pal leste.
40004021	Sar geľa sikra dureder dikhľa avre duje phralen, le Jakob the le Jan, le Zebedeoskere čhaven. Sas pre loďka lengere dadeha le Zebedeoha a prikerenas o siti. Vičhinďa len
40004022	a on takoj omukle e loďka the peskere dades a gele pal leste.
40004023	O Ježiš phirelas pašal caľi phuv Galileja a sikavelas ode andro sinagogi. Kazinelas o evaňjelium le kraľišagoskero a sasťarelas dojekh nasvaľiben the dojekh dukh so sas le nipen.
40004024	A rozľigenďa pes pal leste o hiros pal caľi Sirija. Anenas ke leste savore nasvalen, so cerpinenas andro dukha, le zaphandlen demonenca, olen so len sas epilepsija the le kaľiken. A o Ježiš len sasťarelas.
40004025	Džanas pal leste but nipi andral e Galileja, andral o Dešfori, Jeruzalem, Judsko the Zajordansko.
40005001	Sar o Ježiš dikhľa ole nipen, geľa upre pro verchos. Bešľa peske a leskere učeňika avle paš leste,
40005002	a chudňa len kavke te sikavel:
40005003	“Bachtale hine o čore pro duchos, bo lengero hin o ňeboskero kraľišagos.
40005004	Bachtale hine ola so roven, bo o Del lenge dela pale o radišagos.
40005005	Bachtale hine o ciche, bo lengeri ela e phuv.
40005006	Bachtale hine ola so hine bokhale the smedne pal o čačipen, bo on ena čaľarde.
40005007	Bachtale hine o lačhejileskere, bo o Del ela ke lende lačhejileskero.
40005008	Bachtale hine o žužejileskere, bo on dikhena le Devles.
40005009	Bachtale hine ola so anen o smirom, bo on pes vičhinena le Devleskere čhave.
40005010	Bachtale hine ola pre kaste džan vaš o čačipen, bo lengero hin o ňeboskero kraľišagos.
40005011	Bachtale avena, te vaš ma pre tumende namište vakerena, džana pre tumende a phenena pre tumende savoro nalačhipen.
40005012	Radisaľon a thoven baripen, bo baro hin tumaro počiňiben andro ňebos, bo avke džanas the pro proroka, so sas angle tumende.”
40005013	“Tumen san o lon la phuvakero. Te o lon našavela peskero lonďipen, soha pes lonďarela? Pre ňisoste imar nane lačho, ča hoj pes te čhivel avri a o nipi palal te phiren.
40005014	Tumen san o svetlos le svetoskero. O foros, so ačhel upre pro verchos, našči te garuvel.
40005015	Se e momeľi na labaren pre oda, hoj la te garuven tele piri, ale thoven la pro momeľaris a labol savorenge, so hine andro kher.
40005016	Avke mi labol tumaro svetlos anglo manuša, hoj te dikhen tumare lačhe skutki a te lašaren tumare Dades, so hino andro ňebos.”
40005017	“Ma gondoľinen tumenge, hoj avľom te prephagel o zakonos, abo le proroken. Na avľom te prephagel, ale te pherďarel.
40005018	Bo čačipen phenav tumenge, hoj medik na našľona e phuv the o ňebos, na našľola aňi jekh pismenkos, aňi jekh čjarkica andral o zakonos, medik pes savoro na ačhela.
40005019	Oda, ko prephagľahas ča jekh le nekciknedere prikazaňiendar a sikaďahas avke le manušen, oles vičhinena nekcikneder andro ňeboskero kraľišagos. Ale oda, ko len doľikerela a sikavela, oles vičhinena baro andro ňeboskero kraľišagos.
40005020	Bo phenav tumenge, te na ela tumaro čačipnaskeriben (spravodľišagos) feder sar o čačipen le zakoňikengero the le farizejengero, šoha (ňikda) na džana andro ňeboskero kraľišagos.”
40005021	“Šunďan, hoj sas phendo le phurenge: ‘ Na murdareha! Oda, ko murdarďahas, mušinel te džal anglo sudos.’
40005022	Ale me tumenge phenav, hoj sako, ko rušel pre peskero phral a nane les vaš soske, mušinel te džal anglo sudos. Sako, ko phenďahas peskere phraleske: ‘Tu demado!’ - mušinel te džal angle Bari rada. A sako, ko phenďahas: ‘Tu dilino!’ - ela čhido andro jagalo peklos.
40005023	Te anďalas tiro daros pro oltaris a ode tuke avľahas pre goďi, hoj tire phrales hin vareso pre tute,
40005024	muk ode tiro daros anglo oltaris, dža a ker oda so kampel, hoj tiro phral pre tu te na rušel. Paľis av a obetin tiro daros.
40005025	Gondoľin mište a dothov tut sigo oleha so džal pre tute, medik sal leha pro drom, hoj te na del tut andre le sudcaske a o sudcas tut diňahas le stražňikoske a paľis tut čhidehas andre bertena.
40005026	Čačipen phenav tuke, hoj odarik na aveha avri, medik savoro na počineha.”
40005027	“Šunďan, hoj sas phendo le phurenge: ‘ Na kereha lubipen!’
40005028	Ale me tumenge phenav, hoj oda ko dikhela pre džuvľi a andre peskeri goďi laha kamela te pašľol, oda imar kerďa laha lubipen andre peskero jilo.
40005029	Te tut cirdel pro binos tiri čači jakh, džubin la avri a čhiv la tutar het! Bo feder tuke hin, hoj te merel jekh tiro kotor, sar te calo tiro ťelos uľahas čhido andro peklos.
40005030	Te tut cirdel pro binos tiro čačo vast, odčhin les a čhiv tutar het! Bo feder tuke hin, hoj te merel jekh tiro kotor, sar te calo tiro ťelos uľahas čhido andro peklos.”
40005031	“Sas avke phendo, hoj oda, ko omukela peskera romňa, mi pisinel lake premuklo ľil.
40005032	Ale me tumenge phenav, hoj oda ko omukela peskera romňa te oj na kerďa lubipen, ľidžal la kijo lubipen a sako, ko peske lela kajsa romňa, so hiňi premukľi, kerel o lubipen.”
40005033	“Šunďan mek, hoj sas phendo le phurenge: ‘ Na leha klamišagoha e vera, ale doľikereha le Rajeske tiri vera!’
40005034	Ale me tumenge phenav, hoj vobec te na len vera, aňi pro ňebos, bo oda hin o tronos le Devleskero,
40005035	aňi pre phuv, bo oda hin o than kaj ov thovel peskere pindre, aňi pro Jeruzalem, bo oda hin o foros ole bare Kraľiskero.
40005036	Aňi pre tiro šero na leha vera, bo mek aňi jekh bal našči keres parno abo kalo.
40005037	Ale sar vakeren, ta vakeren avke, hoj tumaro he, mi el he a tumaro na, mi el na. Savoro, so hin buter upral oda, hin le nalačhestar.”
40005038	“Šunďan, hoj sas phendo: ‘ E jakh vaš e jakh a o dand vaš o dand.’
40005039	Ale me tumenge phenav: ma de pale oleske, so tuke kerel namište. A oleske, so tut demela pal e čači čham, sikav the dujto.
40005040	Te vareko pes tuha kamel te sudzinel, hoj tuke te lel o teluno gad, muk leske the o gerekos.
40005041	A te vareko tut ispidela, hoj leha te džas jekh kilometros, dža leha duj.
40005042	Oles, so tutar mangel vareso, de. A olestar, so kamel tutar kečen, tut ma visar.”
40005043	“Šunďan, hoj sas phendo le phurenge: ‘Kameha tire prijaťelis a našči avri ačheha oles, so pre tu džal.’
40005044	Ale me tumenge phenav: kamen olen, so pre tumende džan, [žičin o lačho olenge, so tumen prekošen, keren o lačhipen olenge, so tumen našči avri ačhen] a mangen pes ko Del vaš ola, [so tumen tele dikhen] a džan pre tumende,
40005045	hoj te aven o čhave peskere Dadeske, so hino andro ňebos, bo peskere khameske phenel, hoj te avel avri pro nalačhe the pro lačhe a del o brišind pro čačipnaskere the pro načačipnaskere.
40005046	Bo te kamňanas ča olen so tumen kamen, savo počiňiben tumen užarel? Či na keren oda the o napačabnaskere?
40005047	A te paľikerďanas ča tumare phralenge, soha uľanas aver? Či na keren oda the o manuša, so na prindžaren le Devles?
40005048	Aven dokonale avke, sar tumaro Dad, so hin andro ňebos.”
40006001	“Merkinen tumenge, hoj te na den tumare love le čoren anglo manuša avke, hoj tumen te dikhen, bo paľis imar tumenge na počinela pale tumaro Dad so hino andro ňebos.
40006002	Avke te des love le čoren, ma ker oda avke, hoj pal oda sako te džanel, sar oda keren ola dujemujengere, so pes rado presikaven andro sinagogi the pro uľici, hoj len o manuša te lašaren. Čačipen phenav tumenge, hoj ode hin lengero počiňiben.
40006003	Ale te tu des love le čoren, te na džanel tiro baľogno vast, so kerel tiro čačo vast.
40006004	Bo te des o love andro garuďipen, tiro Dad dikhel oda so hin garudo a ov tuke počinela pale avke, hoj oda dičhola.”
40006005	“Sar tut modľines, ma av sar ola dujemujengere, bo on pes rado ačhindos modľinen andro sinagogi the pro agora pro uľici, hoj len o manuša te dikhen. Čačipen phenav tumenge, hoj ode hin lengero počiňiben.
40006006	Ale sar pes tu modľines, dža andre tiro kheroro, phand pal tu o vudar a modľin tut tire Dadeske, savo hino andro garuďipen. Bo tiro Dad dikhel oda so hin garudo a ov tuke počinela pale.
40006007	Ale sar pes tumen modľinen, ma bebľinen sar o pohana, bo on peske gondoľinen, hoj ena šunde avri vaš oda, hoj but vakeren.
40006008	Avke ma aven ajse sar on, bo tumaro Dad džanel so tumenge kampel, mek sigeder sar lestar mangen.
40006009	Tumen pes modľinen kavke: ‘Dado amaro so sal andro ňebos, mi el barardo tiro nav!
40006010	Mi avel tiro kraľišagos! Mi ačhel pes tiri voľa avke sar andro ňebos, avke the pre phuv!
40006011	De amen adadžives o maro, so amenge kampel sako džives
40006012	a odmuk amenge amare bini, avke sar the amen odmukas amare binošnenge
40006013	a ma domuk, hoj te avas cirdle andro binos, ale le amendar le nalačhes.’ ['Bo tiro hin o kraľišagos the e zor the o baripen pro furt. Amen.']
40006014	Bo te tumen odmukena le manušenge lengere bini, odmukela the tumenge tumaro Dad andral o ňebos.
40006015	Ale te tumen na odmukena le manušenge lengere bini, aňi tumaro Dad tumenge na odmukela tumare bini.”
40006016	“Sar pes poscinen, ma aven sar ola dujemujengere so hine chmurave a keren avke, hoj o manuša te dikhen, hoj on cerpinen bo pes poscinen. Čačipen phenav tumenge, hoj ode hin lengero počiňiben.
40006017	Ale tu, sar pes poscines, uchan o bala a thov o muj,
40006018	hoj te na dičhol le manušenge hoj tut poscines, ale tire Dadeske savo dikhel andro garuďipen. A tiro Dad dikhel oda so hin garudo a ov tuke počinela pale.”
40006019	“Ma skiden tumenge o barvaľipen pre phuv, kaj len e hardza the o kirme chan, kaj pes dochuden o živaňa a čoren,
40006020	ale skiden tumenge o barvaľipen andro ňebos, kaj len aňi e hardza aňi o kirme na chan, kaj pes o živaňa na dochuden aňi na čoren.
40006021	Bo ode, kaj hin tumaro barvaľipen, ode ela the tumaro jilo.
40006022	E jakh hin e lampa le ťeloskeri. Te ela tiri jakh žuži, andre calo tiro ťelos ela o svetlos,
40006023	ale te na ela tiri jakh žuži, calo tiro ťelos ela andro kaľipen. Akor, te oda svetlos andre tu hin kaľipen, savo baro ela o kaľipen?
40006024	Ňiko našči služinel duje Rajenge. Bo jekhes kameha a dujtones našči avri ačheha, abo jekhes rado dikheha a dujtones tele dikheha. Našči služinen the le Devleske the le svetoskere barvaľipnaske.”
40006025	“Vaš oda tumenge phenav: ma starinen tumen pal tumaro dživipen, hoj so chana, abo so pijena, aňi pal tumaro ťelos, so urena. Či nane o dživipen buter sar o chaben a o ťelos sar o uraviben?
40006026	Dikhen pro čirikle pro ňebos, hoj aňi na sadzinen, aňi na kiden upre, aňi na sthoven andro šopi a tumaro Dad andral o ňebos pes pal lende starinel! Či na san tumen buter sar on?
40006027	A ko tumendar šaj phenel: ‘Me buteder dživava, bo me man starinav pal o dživipen?’ Ňiko.
40006028	Soske tumen starinen pal o uraviben? Dikhen pro kvitki pre maľa sar baron, ale na keren buči aňi na hekľinen.
40006029	No phenav tumenge, hoj aňi o Šalamun andre calo peskero šukariben na sas avke urdo, sar jekh lendar.
40006030	Akor te o Del e maľakeri čhar kavke uravel, so adadžives hiňi a tajsa ela čhiďi andro bov, ta akor tumen na uravela buter? Manušale cikne pačabnaha!
40006031	Avke, ma starinen tumen a ma phenen: ‘So chaha? So pijaha? So uraha?’
40006032	Bo oda savoro roden o napačabnaskere. Se tumaro Dad andral o ňebos džanel, hoj tumenge oda savoro kampel.
40006033	Ale roden ešeb o kraľišagos le Devleskero the leskero čačipen a ov tumen dela savore okla veci.
40006034	Avke ma starinen tumen so ela tajsa, bo tajsaskero džives pes starinela pal peste. Sako džives hin dos trapišagos.”
40007001	“Ma sudzinen, hoj te na aven sudzimen.
40007002	Bo save sudoha sudzinen, ajseha avena sudzimen a sava miraha merinen, ajsaha tumenge ela thiš merimen.
40007003	Soske dikhes o šmecos andre jakh tire phraleske a andre tiri jakh o kašt na dikhes?
40007004	Te andre tiri jakh hin o kašt, sar šaj phenes tire phraleske: ‘De, hoj tuke te lav avri o šmecos andral e jakh?’
40007005	Tu dujemujengero, ešeb le avri o kašt andral tiri jakh a paľis dikheha žužes, hoj te les avri o šmecos andral e jakh tire phraleske.
40007006	Ma den oda so hin sentno le rikonenge, aňi ma čhivkeren tumare perli anglo bale, hoj palal te na uštaren le pindrenca, te na pes visaren a te na rozčhingeren tumen.”
40007007	“Mangen a ela tumenge dino, roden a arakhena, durkinen a phundravela pes tumenge.
40007008	Bo sako ko mangel, lel; a ko rodel, arakhel; a oleske ko durkinel, pes phundravela.
40007009	Abo ko hin tumendar ajso manuš, hoj te lestar leskero čhavo mangľahas maro, ta diňahas les bar?
40007010	Abo te lestar mangľahas riba, diňahas les sap?
40007011	Avke te tumen, so san nalačhe, džanen te del tumare čhaven lačhe dari, či na sigeder tumaro Dad andral o ňebos, dela lačhe veci olen, so lestar mangen!
40007012	Vaš oda, savoro so kamňanas, hoj tumenge o manuša te keren, oda keren the tumen lenge. Bo oda hin o zakonos the o proroka.”
40007013	“Aven andre prekal e cesno kapura. Bo hin the buchľi kapura a buchlo drom, savo ľidžal andro meriben a but hin ajse, so palal phiren.
40007014	Ale hin the cesno kapura the uzko drom, savo ľidžal andro dživipen a frima hin ajse, so les arakhen.”
40007015	“Merkinen tumenge pro falošne proroka, so ke tumende aven sar bakrore, ale andro jilo hine dzive vlki.
40007016	Pal lengero ovocje len prindžarena. Či šaj andral o kandre te obkidel o hroznos, abo andral o koľaka o figi?
40007017	Avke dojekh lačho stromos anel lačho ovocje a o nalačho stromos anel nalačho ovocje.
40007018	O lačho stromos našči anel nalačho ovocje a aňi o nalačho stromos našči anel lačho ovocje.
40007019	Dojekh stromos, savo na anel lačho ovocje, pes čhinel avri a čhivel pes pre jag.
40007020	Avke len prindžarena pal lengero ovocje.”
40007021	“Na sako, ko mange phenel: ‘Rajeja, Rajeja!’ džala andro ňeboskero kraľišagos, ale oda, ko kerel e voľa mire Dadeskeri so hino andro ňebos.
40007022	But džene mange andre oda džives phenena: ‘Rajeja, Rajeja, či na prorokinahas andre tiro nav a andre tiro nav le demonen na tradahas avri a andre tiro nav na kerahas but zazraki?’
40007023	Akor lenge phenava: ‘Šoha tumen na prindžaravas. Džan mandar het, tumen so kerenas o nalačhipen!’ ”
40007024	“Sako, ko šunel kala mire lava a doľikerel len, hino sar oda goďaver manuš, so ačhaďa peskero kher pro bar.
40007025	A avľa baro brišind, avle o paňa, phurdle o balvaja a demade pre oda kher, ale na peľa, bo sas ačhado pro bar.
40007026	A sako, ko šunel kala mire lava a na doľikerel len, ela sar oda dilino manuš, so ačhaďa peskero kher pre poši.
40007027	A avľa baro brišind, avle o paňa, phurdle o balvaja a demade pre oda kher a peľa igen bares.”
40007028	Ačhiľa pes, sar dovakerďa o Ježiš kala lava, hoj pes čudaľinenas o nipi upral leskero sikaviben,
40007029	bo ov len sikavelas sar oda, kas hin pravos the zor a na sar lengere zakoňika.
40008001	Sar avľa o Ježiš tele pal o verchos, avenas pal leste igen but nipi.
40008002	A dikh, avľa ke leste o malomocno, banďolas anglal leste a phenďa: “Rajeja, te kamňalas, šaj man žužares.”
40008003	O Ježiš hazdňa o vast, chudňa pes lestar a phenďa: “Kamav, av sasto!” A takoj sas žužo andral o malomocenstvo.
40008004	O Ježiš leske phenďa: “Dikh, hoj te na phenes ňikaske pal oda, ale dža, sikav tut le rašaske a obetin oda daros, so phenďa o Mojžiš, hoj on te džanen.”
40008005	Sar avľa o Ježiš andro Kafarnaum, avľa ke leste o veliťeľis upral o šel slugaďa a mangelas les:
40008006	“Rajeja, miro sluhas pašľol khere nasvalo, našči pes čhalavel a igen cerpinel.”
40008007	O Ježiš leske phenďa: “Me džava a sasťarava les avri.”
40008008	O veliťeľis leske phenďa: “Rajeja, na som hodno, hoj te aves andre miro kher. Ale phen ča lav a miro sluhas sasťola avri.
40008009	Se the me som manuš tel o vast avre manušeske a tel miro vast hin o slugaďa. A te phenava kaleske: ‘Dža!’ - ta džala; a avreske: ‘Av!’ - avela; a mire sluhaske: ‘Ker kada!’ - a ov kerela.”
40008010	Sar oda šunďa o Ježiš, čudaľinďa pes a phenďa olenge, so pal leste džanas: “Čačipen phenav tumenge, hoj aňi andro Izrael na dikhľom kajso baro pačaben.
40008011	Ale phenav tumenge, hoj avena but džene pal o vichod the pal o zapad a bešena paš o skamind le Abrahamoha, Izakoha the le Jakoboha andro ňeboskero kraľišagos,
40008012	ale o čhave le kraľišagoskere ena avri čhide andro baro kaľipen, kaj ela o roviben a randena le dandenca andre dukh.”
40008013	A paľis phenďa o Ježiš le veliťeľiske: “Dža! Avke sar pačanďiľal, avke pes tuke mi ačhel!” A leskero sluhas sasťiľa avri andre odi ora.
40008014	Sar avľa o Ježiš andro kher ko Peter, dikhľa leskera sasa, hoj pašľol a hin la horučka.
40008015	Chudňa pes lakere vastestar a takoj la e horučka omukľa, uščiľa a kerelas pašal lende.
40008016	A sar zaračiľa, ande ke leste but dženen, so sas zaphandle le demonenca. A o Ježiš le laveha tradňa avri le nalačhe duchen a savoren, so lenge sas namište, sasťarďa avri,
40008017	hoj pes te ačhel oda, so sas phendo prekal o prorokos Izaiaš: “ Ov iľa pre peste amare nasvaľibena a ľidžalas amare dukha.”
40008018	Sar dikhľa o Ježiš pašal peste igen but nipen, rozkazinďa te džal la loďaha pre aver sera.
40008019	Avľa ke leste varesavo zakoňikos a phenďa leske: “Učiťeľina, džava pal tu všadzik kaj džaha!”
40008020	O Ježiš leske odphenďa: “Le lišken hin peskere cheva kaj šaj dživen a le čiriklen andral o ňebos peskere hňizdi, ale le Čhas le manušeskeres nane kaj o šero te thovel.”
40008021	Aver leskere učeňikendar leske phenďa: “Rajeja, domuk mange ešeb te džal te parunel mire dades.”
40008022	Ale o Ježiš leske phenďa: “Av pal ma a muk, hoj o mule te parunen peskere mulen.”
40008023	Geľa andre loďa a leskere učeňika gele pal leste.
40008024	A dikh, bari burka avľa pro moros, avke hoj o vlni učarenas andre e loďa a ov sovelas.
40008025	Avle ke leste leskere učeňika, uštade les a phende: “Rajeja, zachraňin amen, bo meras!”
40008026	Ov lenge phenďa: “So tumen daran, manušale cikne pačabnaha!” Avke uščiľa, vriskinďa pre balvaj the pro moros a sas igen čhit.
40008027	O manuša pes čudaľinenas a phenenas: “Oda savo manuš hino, hoj les the o balvaja the o moros šunen?”
40008028	Sar avľa pre oki sera andre Gadaraňiko phuv, arakhle pes leha duj manuša, so sas zaphandle le demonenca. Avenas andral o hrobi bara choľaha a ňiko pašal lende pal oda drom našči pregeľa.
40008029	A vriskinenas: “So amen hin tuha, Ježiš, Čhavo le Devleskero? Avľal, hoj amen te trapines, sigeder sar hin odi ora?”
40008030	Na dur odarik sas but bale, so ode chanas.
40008031	O demona les mangenas: “Te amen trades avri, domuk amenge te džal andre kola but bale!”
40008032	A phenďa lenge: “Džan!” On avle avri a gele andro bale. A savore bale pes mukle tele le brehoha andro moros, tasľile a mule andro paňi.
40008033	Ola, so pasinenas le balen, denašle het a gele andro foros a vakerenas avri sa so pes ačhiľa, the pal ola, so sas zaphandle le demonenca.
40008034	A jekhvareste avľa calo oda foros ko Ježiš a sar les dikhle, mangenas les hoj te džal het andral lengeri phuv.
40009001	O Ježiš bešľa andre loďa, geľa la loďaha pre oki sera a avľa andre peskero foros.
40009002	A ande ke leste jekhe banges, so pašľolas pro haďos. Sar dikhľa o Ježiš lengero pačaben, phenďa le bangeske: “Čhavo miro, ma dara tut, odmukel pes tuke o bini.”
40009003	Varesave zakoňika peske phende: “Kada manuš pes ruhinel!”
40009004	Ale o Ježiš dikhľa, so peske gondoľinen a phenďa: “Soske gondoľinen nalačhe veci andre tumare jile!
40009005	Bo, so hin lokeder? Te phenel: ‘Odmukel pes tuke o bini!’ - vaj te phenel: ‘Ušči a dža?’
40009006	Ale hoj te džanen, hoj le Čhas le manušeskeres hin zor pre phuv te odmukel o bini” - phenďa le bangeske: “Ušči, le tuke tiro haďos a dža khere!”
40009007	Ov uščiľa a geľa khere.
40009008	Sar oda dikhle o nipi predaranďile a lašarenas le Devles, hoj diňa kajsi zor le manušen.
40009009	Sar džalas o Ježiš odarik dikhľa manušes, so pes vičhinelas Matuš, te bešel pre colňica a phenďa leske: “Av pal ma!” Ov uščiľa a geľa pal leste.
40009010	Ačhiľa pes, sar bešelas o Ježiš andro kher paš o skamind, hoj avle but colňika the binošne a bešenas jekhetane le Ježišoha the leskere učeňikenca.
40009011	Sar oda o farizeja dikhle, phenenas leskere učeňikenge: “Soske chal tumaro učiťeľis le colňikenca the le binošnenca?”
40009012	O Ježiš oda šunďa a phenďa lenge: “Le sastenge na kampel doktoris, ale le nasvalenge.
40009013	Džan a sikľon so hin oda, so hin pisimen andro Lav le Devleskero: ‘Kamav, hoj te aven lačhejileskere a na hoj mange te anen obeti.’ Bo na avľom te vičhinel le čačipnaskeren, ale le binošnen.”
40009014	Akor avle ko Ježiš o učeňika le Janoskere a phende leske: “Soske pes amen the o farizeja poscinas but a tire učeňika pes na poscinen?”
40009015	O Ježiš lenge phenďa: “Či šaj aven o hosci pro bijav smutne, medik hino lenca o terno? Ale avena o dživesa, sar lendar ela o terno ilo het, akor pes poscinena.
40009016	Se ňiko na zasivel le neve pochtaneha e chev pro purane gada, bo paľis o nevo pochtan odčhinďahas kotor le puranestar a uľahas mek bareder chev.
40009017	Aňi na čhiven e nevi mol andro purane cipune gone, bo e nevi mol čhingerela e cipa a čuľola avri a o gone čhinďona. Ale e nevi mol pes čhivel andro neve gone. A avke pes na musarel aňi e mol, aňi o gone.”
40009018	Medik lenge oda vakerelas, avľa varesavo baro manuš, banďiľa anglal leste a phenďa: “Miri čhajori akana muľa, ale av, thov pre late tiro vast a dživela.”
40009019	O Ježiš uščiľa a geľa pal leste peskere učeňikenca.
40009020	A varesavi džuvľi, savi sas dešuduj berš nasvaľi pro džuvľikano nasvaľiben, avľa palunestar ko Ježiš a chudňa pes agorestar leskere gadendar.
40009021	Bo phenďa peske: “Ča te man leskere gadendar chudava, sasťuvava avri.”
40009022	O Ježiš pes visarďa a sar la dikhľa, phenďa: “Pača, čhaje miri, tiro pačaben tut sasťarďa.” A odi džuvľi sasťiľa avri ola oratar.
40009023	Sar avľa o Ježiš andro kher ke oda baro manuš, dikhľa ole manušen so bašavenas pro pišťaľki the ole nipen so kerenas vika a vriskinenas.
40009024	Phenďa lenge: “Džan het, bo e čhajori na muľa, ča sovel.” Ale asanas lestar.
40009025	Sar sas ola nipi tradle het, geľa o Ježiš andre, chudňa la čhajora vastestar a oj uščiľa.
40009026	A kada hiros pes pal leste rozľigenďa pal caľi odi phuv.
40009027	Sar odarik o Ježiš džalas het, avenas pal leste duj kore manuša a vriskinenas: “Čhavo le Davidoskero, av ke amende jileskero!”
40009028	A sar geľa andro kher, avle ke leste o kore a o Ježiš lenge phenďa: “Pačan, hoj oda šaj kerav?” A on leske odphende: “He, Rajeja!”
40009029	Avke pes chudňa lengere jakhendar a phenďa: “Mi ačhel pes tumenge avke, sar pačan!”
40009030	A takoj lenge phundrile o jakha. O Ježiš lenge zoraha zakazinďa: “Keren avke, hoj pes pal oda ňiko te na dodžanel!”
40009031	Ale on gele avri a rozľigende pal leste o hiros pal caľi phuv.
40009032	Sar avenas avri, ande ko Ježiš ňemone manušes, zaphandles le demonoha.
40009033	A pal oda, sar o Ježiš tradňa avri le demonos, o ňemo prevakerďa. Akor pes o nipi čudaľinenas a phenenas: “Mek šoha (ňikda) na dikhľam kajso vareso andro Izrael!”
40009034	Ale o farizeja phenenas: “Le nekbaredere demonoha tradel avri le demonen!”
40009035	O Ježiš phirelas pal savore ola fori the gavora a sikavelas len andre lengere sinagogi. Kazinelas o evaňjelium le kraľišagoskero a sasťarelas dojekh dukh the nasvaľiben maškar o manuša.
40009036	Sar dikhľa o Ježiš ole nipen, igen leske sas pharo vaš lenge, hoj hine strapimen the bi e zor, sar ola bakrore bi o pasťjeris.
40009037	Akor phenďa peskere učeňikenge: “E žatva hiňi bari, ale frima hin ola so keren buči.
40009038	Vaš oda, mangen le Rajes upral e žatva, hoj te bičhavel olen, so kerena buči pre leskeri žatva!”
40010001	Vičhinďa peskeren dešuduje učeňiken ke peste a diňa len pravos the zor upral o nalačhe duchi, hoj len te traden avri a te sasťaren dojekh dukh the nasvaľiben.
40010002	A o nava ole dešudujengere sas kala: ešebno o Šimon (so les vičhinen Peter) a leskero phral o Andrej, o Jakob le Zebedeoskero the leskero phral o Jan,
40010003	o Filip, o Bartolomej, o Tomaš, o Matuš o colňikos, o Jakob le Alfeoskero, o Tadeus,
40010004	o Šimon Kanaansko (so les vičhinenas Zelota) - the o Judaš Iškarijotsko, so les diňa andre.
40010005	Kale dešudujen bičhaďa o Ježiš a prikazinďa lenge: “Ma džan pro drom ko manuša, so nane Židi a ma džan andro foros le Samaritanengero.
40010006	Ale feder ela, te džana ki o bakrore, so našľile andral o kher le Izraeloskero.
40010007	Džan a kazinen, hoj avľa pašeder le ňeboskero kraľišagos.
40010008	Le nasvalen sasťaren avri, le malomocnen žužaren, le mulen uštaven andral o meriben, le demonen traden avri. Hijaba chudňan, hijaba den.
40010009	Ma len tumenca aňi somnakaj, aňi rup, aňi love andro žebi.
40010010	Ma len aňi gonoro pro drom, vaj po duj gada, aňi sandalki, aňi paci; bo o manuš so kerel buči peske zaslužinel peskero chaben.
40010011	Andre savo foros abo gavoro džana, dophučen tumen ko tumen andre oda foros priiľahas a ačhen ode dži akor, medik na džana het.
40010012	A sar džana andro kher, paľikeren.
40010013	Te ela oda kher pačivalo, mi avel tumaro smirom pre leste - ale te na ela pačivalo, mi avel tumaro smirom pale ke tumende.
40010014	Andral oda kher, abo andral oda foros, kaj tumen na prilena aňi na šunena tumare lava, džan odarik het a keren tele o prachos pal tumare pindre.
40010015	Čačipen phenav tumenge, hoj lokeder ela le manušenge andral e Sodoma the Gomora andro sudno džives, sar ole foroske.”
40010016	“Me tumen bičhavav sar le bakroren maškar o vlki. Aven pozorne sar o sapa a aven žuže sar o holubi.
40010017	Merkinen tumenge pro manuša! Bo dena tumen andre pro sudi a marena tumen andro sinagogi le bičenca.
40010018	The anglo foroskere raja the anglo kraľa tumen ľidžana vaš ma, hoj lenge te phenen pal ma a the le nažidenge.
40010019	A sar tumen dena andre, ma starinen tumen pal oda, so vakerena, abo so phenena. Bo andre odi ora tumenge ela dino, so te vakerel.
40010020	Bo na san oda tumen so vakeren, ale o Duchos tumare Dadeskero, so vakerel prekal tumende.
40010021	Bo o phral le phrales dela pro meriben a o dad le čhas. O čhave džana pre daj the pro dad a murdarena len.
40010022	Savore džene tumen našči avri ačhena vaš ma, ale oda, ko ľikerela avri dži o agor, ela zachraňimen.
40010023	A te pre tumende džana andre kada foros, denašen andre aver. Bo čačipen tumenge phenav, hoj na predžana o fori le Izraeloskere, medik na avela o Čhavo le manušeskero.
40010024	Oda so sikľol, nane bareder sar oda, so les sikavel a aňi o sluhas nane bareder sar leskero raj.
40010025	Dos hin te o učeňikos hino ajso sar leskero učiťeľis a o sluhas sar leskero raj. Te le rajes upral o kher vičhinde Beelzebul (nekbareder demonos), ta keci buter le nipen andral o kher!
40010026	Vaš oda, ma daran tumen lendar! Bo ňič nane avke garudo, so na ela jekhvar otkerdo a nane počoral ňič, so pes jekhvar na dodžanela.
40010027	Oda, so tumenge vakerav počoral, phenen avri phundrades a oda, so šunen ča andro kan, oda vriskinen avri pal o padi.
40010028	Ma daran tumen olendar, so murdaren o ťelos, ale našči murdaren e duša. Ale sigeder daran olestar, so šaj zňičinel the e duša the o ťelos andro peklos.
40010029	Či na bikenen duje cikne čiriklen vaš jekh centos? Ale aňi jekh lendar na merel bi oda, hoj lendar tumaro Dad na džanel.
40010030	Ale tumenge hin zgende mek the savore bala pro šero.
40010031	Avke, ma daran tumen! Tumen mon buter sar ola cikne čirikle.
40010032	Sako, ko man pridžanela anglo manuša, ke oda man the me pridžanava anglo miro Dad so hino andro ňebos.
40010033	Sako, ko pes ladžala vaš ma anglo manuša, vaš oda man the me ladžava anglo miro Dad so hino andro ňebos.
40010034	Ma gondoľinen tumenge, hoj avľom te del o smirom pre phuv; na avľom te del o smirom, ale o mariben.
40010035	Bo avľom, hoj te džal o čhavo pro dad, e čhaj pre daj a e bori pre peskeri sasuj.
40010036	A tiri famelija ena ola, so džala pre tu.
40010037	Oda, ko dikhel radeder peskere dades vaj peskera da sar man, nane hodno hoj te avel miro učeňikos. A oda, ko dikhel radeder peskere čhas vaj peskera čha sar man, nane hodno hoj te avel miro učeňikos.
40010038	Oda, ko na lel peskero kerestos a na avel pal ma, nane hodno hoj te avel miro učeňikos.
40010039	Oda, ko arakhela peskero dživipen našavela les, ale oda, ko vaš ma našavela peskero dživipen, oda les arakhela.
40010040	Oda, ko tumen prilel, man prilel - a ko man prilel, prilel oles so man bičhaďa.
40010041	Oda, ko prilel le prorokos vaš oda, bo hino prorokos, chudela o počiňiben sar prorokos. A oda, ko prilel le čačipnaskeres vaš oda, bo hino čačipnaskero, chudela o počiňiben sar čačipnaskero.
40010042	Sako, ko diňahas te pijel jekhes kale ciknorendar hojča jekh poharis šilalo paňi, ča vaš oda, hoj hino učeňikos, čačipen tumenge phenav, hoj na našavela peskero počiňiben.”
40011001	Sar imar dovakerďa o Ježiš peskere učeňikenge so te keren, geľa odarik het, hoj te sikavel a te kazinel andre lengere fori.
40011002	Sar šunďa o Jan andre bertena, save veci kerel o Ježiš, bičhaďa duje peskere učeňiken
40011003	hoj lestar te phučen: “Sal tu oda, so majinel te avel, abo kampel te užarel avres?”
40011004	O Ježiš lenge odphenďa: “Džan a phenen le Janoske so šunen the dikhen:
40011005	O kore dikhen, o bange phiren, o malomocne pes žužaren, o kašuke šunen, o mule uščen andral o meriben a le čorenge pes vakerel o evaňjelium.
40011006	Bachtalo hin oda manuš, ko na rušel pre ma vaš oda, ko me som.”
40011007	Sar on odgele, chudňa o Ježiš te vakerel le nipenge pal o Jan: “So geľan te dikhel pre pušťa? E bari čhar sar laha čhalavel e balvaj?
40011008	Abo so, geľan te dikhel? Manušes urdones andro barikane gada? Se ola, so uren o barikane gada, bešen andro barikane khera.
40011009	Abo soske geľan? Te dikhel le prorokos? He, phenav tumenge, mek buter sar prorokos.
40011010	Bo ov hin oda, pal kaste hin pisimen: ‘ Me bičhavav mire poslos anglal tu a ov pripravinela prekal tu o drom.’
40011011	Čačipen phenav tumenge, hoj maškar savore nipi, so uľile (narodzinde pes) andral e džuvľi, na sas bareder sar o Jan Krsťiťeľis; ale oda, ko hin cikneder andro ňeboskero kraľišagos, hino bareder sar ov.
40011012	Le Janoskere Krsťiťeľiskere dživesendar až dži akana zľidžal o kraľišagos le ňeboskero olen, so pes andre zorales ispiden a on pes andre dochuden.
40011013	Bo savore proroka the o zakonos prorokinenas až dži o Jan.
40011014	A te kamena ada te prilel: ov hin o Eliaš, so mušinďa te avel.
40011015	Kas hin kana, hoj te šunel, mi šunel!”
40011016	“Ke kaste pripodobňinava ada dživeseskere manušen? Hine sar ola čhavore, so bešen pro dvori a vičhinen peskere kamaraten a phenen:
40011017	‘Bašavahas tumenge, ale na khelenas; rovahas andre žaľa sar upral o mulo, ale na rovenas.’
40011018	Bo avľa o Jan, na chalas, aňi na pijelas a phende: ‘Hin andre leste nalačho duchos.’
40011019	Avľa o Čhavo le manušeskero, chalas the pijelas a phende: ‘Dikhen pre kada manuš, ajso chavačis the pijakos, ľikerel pes le binošnenca the le colňikenca.’ Le Devleskero goďaveripen pes presikavel sar čačipen oleha so kerel.”
40011020	Akor chudňa te karhinel o fori andre save pes ačhiľa nekbuter leskere zazraki, hoj pes na visarde le binendar:
40011021	“Jaj, vigos tuke Chorazin! Vigos tuke, Betsaido! Bo te pes andro Tir the andro Sidon ačhilehas ola zazraki, so pes ačhile ke tumende, čirla pes imar urdehas andro gone a čhidehas peske pro šero o prachos a visardehas pes le binendar.
40011022	Ale phenav tumenge, hoj le forenge Tir the Sidon ela lokeder pro sudno džives, sar tumenge.
40011023	A tu Kafarnaum, so sal upre hazdlo dži andro ňebos, aveha tele čhido dži andro peklos, bo te pes andre Sodoma ačhilehas ola zazraki, so pes ačhile ke tu, ta mek dži ada džives ačhiľahas.
40011024	Ale phenav tumenge, hoj la phuvake Sodoma ela lokeder pro sudno džives, sar tuke.”
40011025	Akor andre oda časos (ideos) phenďa o Ježiš: “Paľikerav tuke Dado, Raja upral o ňebos the upral e phuv, hoj garuďal kala veci anglo manuša, so hine goďaver the sikade avri, a sikaďal len le čhavorenge.
40011026	He, Dado, bo avke oda kamehas.
40011027	Miro Dad mange diňa savoro. Ňiko na džanel le Čhas, ča o Dad; aňi le Dades na džanel ňiko, ča o Čhavo the oda, kaske o Čhavo kamňahas te del te prindžarel.
40011028	Aven ke mande savore, so tumen trapinen a hin tumenge phares! Me tumenge dava te odpočovinel.
40011029	Len pre tumende miro jarmo a sikľon mandar, bo me som cicho a pokorno andro jilo a ela tumenge lokeder andro jile. (O jarmo pes thovelas pre men le džvirenge, hoj te cirden o verdan.)
40011030	Bo miro jarmo hin tumenge pro lačho a oda, so me thovav pre tumende te ľidžal, hin loko.”
40012001	Jekhvar sombatone džalas o Ježiš pašal e maľa, kaj sas sadzimen. Leskere učeňika sas bokhale a chudle te čhingerel a te chal o klasi.
40012002	Sar oda dikhle o farizeja, phende leske: “Dikh, tire učeňika keren oda, so našči te kerel sombatone!”
40012003	Ov lenge phenďa: “Mek na genďan, so kerďa o David, sar sas bokhalo ov the leskere manuša?
40012004	Ov geľa andre le Devleskero kher a chaľa o sentne mare, so našči chaľa aňi ov aňi leskere manuša, ča o rašaja.
40012005	Abo na genďan andro zakonos, hoj sombatone o rašaja andro chramos na doľikeren o sombat a hine bi e vina?
40012006	No, phenav tumenge, hoj kade hin vareso bareder sar o chramos.
40012007	Te achaľonas s'oda hin: ‘ Kamav, hoj te aven lačhejileskere a na hoj mange te anen obeti!’ - ta na odsudzinďanas le manušen, so hine bi e vina.
40012008	Bo o Čhavo le manušeskero hino Raj the upral o sombat.”
40012009	Geľa odarik het a avľa andre lengeri sinagoga.
40012010	Ode sas jekh manuš, so leskero vast sas ňevladno. A phučle le Ježišostar: “Šaj sombatone te sasťarel?” Hojča les te den andre.
40012011	Ov lenge phenďa: “Ko tumendar hino ajso manuš, hoj te les uľahas jekh bakro a peľahas leske sombatone andre chev, či les na chudela a na cirdela avri?
40012012	Či nane buter o manuš sar o bakro? Vaš oda šaj sombatone mište te kerel.”
40012013	Avke phenďa le manušeske: “Hazde o vast!” Ov hazdňa a sasťiľa leske avri a sas ajso sar the oka dujto vast.
40012014	O farizeja odarik gele het a dovakerenas pes pre leste, sar les te murdarel.
40012015	Sar pes o Ježiš pal oda dodžanľa, odgeľa odarik. Džanas pal leste but nipi a savoren sasťarďa.
40012016	Ale zakazinďa lenge te vakerel avre manušenge pal leste,
40012017	hoj pes te ačhel oda, so sas phendo prekal o prorokos Izaiaš:
40012018	“ Dikh, miro služobňikos, saves mange avri kidňom; saves kamav! Andre leste man hin o radišagos. Thovava mire Duchos pre leste a vakerela le narodenge pal o sudos.
40012019	Na vesekedinela pes, aňi na vriskinela, aňi ňiko na šunela leskero hangos pre uľica.
40012020	O prephago konaricis na dophagela a e momeľi, savi mek thuvisaľol, na murdarela andre, medik na kerela, hoj te ňerinel (te zviťazinel) o čačipen.
40012021	A pre leskero nav pes zmukena o narodi.”
40012022	Akor ke leste ande jekhe manušes zaphandle le demonoha, so sas koro the ňemo. A ov les sasťarďa avke, hoj oda so sas koro the ňemo, the dikhelas the vakerelas.
40012023	A savore ola nipi pes čudaľinenas a phenenas: “Nane ov oda Čhavo le Davidoskero?”
40012024	Ale sar oda šunde o farizeja, phende: “Ov tradel avri le demonen ča le Beelzebuloskera zoraha, savo hino upral savore demona.”
40012025	O Ježiš dikhľa so peske gondoľinen a phenďa lenge: “Dojekh kraľišagos, so pes rozulavel a džal pre peste, ela zňičimen. A ňisavo foros so pes rozulavel a džal pre peste, abo thiš ňisavo kher rozulado pre peste, na obačhela.
40012026	Te o Satan tradel avri le Satan, korkoro peha hino rozulado. Akor sar šaj obačhela leskero kraľišagos?
40012027	A te me tradav avri le demonen le Beelzebuloha, tumare učeňika len kaha traden avri? Vaš oda on ena tumare sudci.
40012028	Ale te me le Devleskere Duchoha tradav avri le demonen, ta akor ke tumende avľa le Devleskero kraľišagos.
40012029	Sar šaj džal vareko ko zoralo murš andro kher te čorel leskere veci, medik ole zorale muršes na phandela? Až paľis šaj čorel avri leskero kher.
40012030	Oda, ko nane manca, džal pre mande a ko na skidel manca, rozčhivkerel.
40012031	Vaš oda tumenge phenav, hoj dojekh binos the dojekh nalačho vakeriben pro Del, ela le manušenge odmuklo, ale ko namište vakerela pro Duchos, ole manušenge na ela odmuklo.
40012032	A te phenela vareko lav pro Čhavo le manušeskero, ela leske odmuklo, ale te phenďahas vareko pro Sentno Duchos, oleske na ela odmuklo, aňi andre kala berša aňi andre ola, so avena.”
40012033	“Ale keren o stromos lačho a kerena lačho the leskero ovocje; abo keren o stromos nalačho a kerena nalačho the leskero ovocje. Bo o stromos pes prindžarel pal o ovocje.
40012034	Fajta sapengeri, sar šaj vakeren lačhe veci, te tumen san nalačhe? Bo soha hin pherardo o jilo, oda o muj vakerel.
40012035	O lačho manuš lel andral peskero lačho barvaľipen avri o lačhe veci a o nalačho manuš andral peskero nalačho barvaľipen lel avri o nalačhe veci.
40012036	Ale phenav tumenge, hoj vaš dojekh lav, so phenena o manuša ča avke, počinena andro sudno džives.
40012037	Bo andral tire lava aveha ospravedlňimen a andral tire lava aveha odsudzimen.”
40012038	Akor leske phende varesave farizeja the zakoňika: “Učiťeľina, kamas tutar te dikhel znameňje.”
40012039	Ale ov lenge odphenďa: “O pokoleňie nalačho the lubikano mangel znameňje, ale na ela leske dino znameňje, ča o znameňje le prorokoskero Jonašiskero.
40012040	Bo avke sar sas o Jonaš andro per la bara ribake trin džives the trin rača, avke ela the o Čhavo le manušeskero andro jilo la phuvake trin džives the trin rača.
40012041	O murša andral o foros Ninive uščena upre pro sudos tumenca a odsudzinena tumen, bo sar lenge o Jonaš kazinelas visarde pes le binendar - ale kade hin vareko buter sar o Jonaš.
40012042	E kraľovna pal o juh uščela upre pro sudos tumenca a odsudzinela tumen, bo avľa dural pal aver agor la phuvake te šunel e goďi le Šalamunoskeri a kade hin vareko buter sar o Šalamun.”
40012043	“Ale sar džal avri o nalačho duchos andral o manuš, phirel pal o thana kaj nane paňi a rodel kaj peske šaj odpočovinel, ale na arakhel.
40012044	A akor peske phenel: ‘Džav mange pale andre miro kher, khatar avľom avri.’ A sar avel, dikhel hoj hino žužo, šulado avri a pratimen.
40012045	Avke džal a anel peha aver efta duchen, goreder sar hino ov, džan andre a bešen ode. A posledne veci ole manušeskere hine goreder sar ešebne. Avke pes ačhela the kale adadživeskere nalačhe manušenge.”
40012046	Medik vakerelas le nipenge, avľa leskeri daj the o phrala, ačhenas avri a kamenas leha te vakerel.
40012047	A vareko leske phenďa: “Dikh, tiri daj the tire phrala ačhen avri a kamen tuha te vakerel.”
40012048	Ale ov odphenďa oleske, so leske oda phenďa: “Ko hin miri daj a ko hin mire phrala?”
40012049	Sikaďa le vasteha pre peskere učeňika a phenďa: “Dikh, miri daj the mire phrala!
40012050	Bo sako, ko kerďahas e voľa mire Dadeskeri, so hino andro ňebos, oda hin miro phral, miri pheň the miri daj.”
40013001	Andre oda džives geľa o Ježiš avri andral oda kher a bešľa peske paš o moros.
40013002	Zgele pes ke leste igen but nipi, vaš oda geľa andre loďa a bešľa peske a savore nipi ačhenas avri paš o moros.
40013003	Vakerelas lenge but andro podobenstva a phenďa: “O manuš geľa te rozčhivkerel o žužoďiv (zrnos).
40013004	A sar rozčhivkerelas, varesave zrnka pele paš o drom a avle o čirikle a chale len.
40013005	Aver pele pro baruno than, kaj len na sas but phuv a sig barile, bo na gele but tele andre phuv.
40013006	Ale sar avľa avri o kham zlabile a vaš oda, hoj len na sas o koreňa, šučile avri.
40013007	Aver pele andro kandre (koľaka, kraki) a o kandre barile a tasade len.
40013008	Aver pele andre lačhi phuv a ande hasna: varesave šel (100), varesave šovardeš (60) a varesave tranda (30).
40013009	Kas hin kana pre oda, hoj te šunel, mi šunel!”
40013010	Avle o učeňika a phende leske: “Soske lenge vakeres andro podobenstva?”
40013011	A ov lenge odphenďa: “Tumenge hin dino te achaľol o garude veci andral o Devleskero kraľišagos, ale kolenge nane dino.
40013012	Bo oles kas hin, oleske ela dino buter, ale oles kas nane, olestar mek pes lela the oda, so les hin.
40013013	Andro podobenstva lenge vakerav vaš oda, hoj dikhen, ale na dikhen a šunen, ale na šunen aňi na achaľon.
40013014	Ačhel pes paš lende oda proroctvo, so phenďa o Izaiaš: ‘ Te šunel, šunena, ale ňič na achaľona a te dikhel, dikhena, ale ňič na dikhena.
40013015	Bo kale nipenge zoraľile o jile, le kanenca phares šunde a phandle andre peskere jakha, hoj ča le jakhenca te na dikhen a le kanenca te na šunen, andro jilo te na achaľon, hoj pes te na visaren a me len te na sasťarav avri.’
40013016	Ale tumare jakha hine bachtale, hoj dikhen a tumare kana, hoj šunen.
40013017	Bo čačipen phenav tumenge, hoj but proroka the čačipnaskere manuša kamenas te dikhel oda, so tumen dikhen, ale na dikhle; a te šunel oda, so tumen šunen, ale na šunde.
40013018	Akor šunen a achaľon o podobenstvo pal oda manuš so rozčhivkerelas o žužoďiv.
40013019	Sar o manuš šunel o lav pal oda kraľišagos a na achaľol, akor avel o nalačho a čorel oda so leske sas sadzimen andro jilo. Kada hin oda, so sas sadzimen paš o drom.
40013020	A pro baruno than sadzimen hin oda manuš, ko šunel o lav a takoj les radišagoha prilel.
40013021	Ale nane les koreňis a hino ča pre varesavo časos (ideos). Sar avel o pharipen, vaj džan pre leste vaš o lav, takoj oddžal le lavestar.
40013022	Andro kandre sadzimen hin oda manuš, ko šunel o lav, ale o pharipen the o barvaľipen andre kada svetos tasavel o lav a nane lestar hasna.
40013023	Ale andre lačhi phuv sadzimen hin oda manuš, ko šunel o lav a achaľol a oda imar paľis čačes anel hasna, vareko anel šel (100), vareko šovardeš (60) a vareko tranda (30).”
40013024	Phenďa lenge mek the aver podobenstvo: “O ňeboskero kraľišagos hino sar o manuš, so sadzinďa lačho semeno pre peskeri maľa.
40013025	Ale medik o nipi sovenas, avľa leskero ňeprijaťeľis a sadzinďa o kukoľ maškar e pšeňica pre maľa a geľa het. (O kukoľ hin e burina so dičhol avri sar e pšeňica.)
40013026	Sar bariľa e pšeňica a anďa o uľipen, akor pes sikaďa the o kukoľ.
40013027	Avle o sluhi le gazdaskere a phende leske: ‘Rajeja, či na sadzinďal o lačho semeno pre tiri maľa? Khatar akor avľa kada kukoľ?’
40013028	Ov phenďa: ‘O ňeprijaťeľis ada kerďa.’ O sluhi leske phende: ‘Kames akor hoj te džas a te cirdas les avri?’
40013029	Ov phenďa: ‘Na, bo sar cirdena avri o kukoľ, šaj cirden avri the e pšeňica.
40013030	Muken, hoj te barol jekhetane soduj dži e žatva a andre žatva phenava olenge so skiden upre: skiden upre ešeb o kukoľ a phanden les andre pre kopa te labarel, ale e pšeňica ľidžan andre miri šopa.’ ”
40013031	A pale lenge phenďa aver podobenstvo: “O ňeboskero kraľišagos hino sar o horčično ďiv, savo iľa o manuš a sadzinďa pre peskeri maľa.
40013032	Oda ďiv hino nekcikneder maškar savore semena, ale sar barol, hino bareder sar aver rastlini a ačhel lestar stromos. A o čirikle peske šaj bešen andre leskero ciňos.”
40013033	A vakerelas lenge mek the aver podobenstvo: “O ňeboskero kraľišagos hino sar o drožďi, save iľa e džuvľi a rozkerďa o aro andro trin bare čhare, medik savoro na avľa upre.”
40013034	Kada savoro vakerelas o Ježiš andro podobenstva le nipenge a bi o podobenstva lenge na vakerelas ňič,
40013035	hoj pes te ačhel oda, so sas phendo prekal o prorokos: “ Phundravava miro muj andro podobenstva a vakerava ola veci, so sas garude kanastar sas kerdo o svetos.”
40013036	Akor omukľa o Ježiš le nipen a geľa andro kher. Avle ke leste leskere učeňika a phende leske: “Phen amenge avri o podobenstvo pal oda kukoľ pre maľa.”
40013037	Ov lenge odphenďa: “Oda, ko rozčhivkerel o lačho semeno hin o Čhavo le manušeskero;
40013038	e maľa hin o svetos; o lačho semeno hin o manuša le kraľišagoskere; o kukoľ hine o manuša le nalačheskere;
40013039	o ňeprijaťeľis, so len sadzinďa, hin o beng; e žatva hin o koňec sveta a ola, so kiden upre, hin o aňjela.
40013040	Avke sar pes kidel upre o kukoľ a labarel andre jag, avke ela the pro koňec kale svetoske:
40013041	o Čhavo le manušeskero bičhavela peskere aňjelen a kidena avri andral leskero kraľišagos savoren, so keren hoj o manuša te peren andro binos, the olen so keren o nalačhipen.
40013042	A čhivena len andro jagalo bov. Ode ela o roviben the randena le dandenca andre dukh.
40013043	Akor švicinena o čačipnaskere manuša sar o kham andro kraľišagos lengere Dadeskero. Kas hin kana pre oda hoj te šunel, mi šunel!”
40013044	“O ňeboskero kraľišagos hino sar o barvaľipen garudo pre maľa a sar les o manuš arakhľa, garuďa les a radišagostar geľa a bikenďa savoro so les sas a paľis cinďa odi maľa.
40013045	A pale, o ňeboskero kraľišagos hino sar o manuš so cinavkerel, savo kamelas te cinel o šukar perli.
40013046	A sar arakhľa jekh dragaňi perla, odgeľa, bikenďa savoro so les sas a cinďa la.”
40013047	“O ňeboskero kraľišagos hino mek the sar e sita, so čhide a mukle andro moros a savi zachudňa savore ribendar.
40013048	A sar sas pherďi, cirdle la avri pro brehos, bešle peske a skidle save sas lačhe andro košara a o nalačhe čhide avri.
40013049	Avke ela the pro koňec sveta: avena o aňjela a lena avri le nalačhen le čačipnaskerendar
40013050	a čhivena len andro jagalo bov. Ode ela o roviben the randena le dandenca andre dukh.”
40013051	O Ježiš lenge phenďa: “Achaľiľan kaleske savoreske?” A on leske odphende: “He, Rajeja.”
40013052	Ov lenge phenďa: “Vaš oda dojekh sikado manuš, savestar ačhiľa učeňikos andro ňeboskero kraľišagos, hino sar o manuš gazdas, so lel avri andral peskero barvaľipen the neve the purane veci.”
40013053	Sar dovakerďa o Ježiš kala podobenstva geľa odarik het.
40013054	Avľa andre odi phuv, kaj bariľa avri. A sikavelas len andre lengeri sinagoga, avke, hoj pes čudaľinenas a phenenas: “Khatar hin kales odi goďi a khatar ola zazraki?
40013055	Či nane ov le ťesariskero čhavo? Či pes na vičhinel leskeri daj Maria a leskere phrala Jakob the Jozes, Šimon the Judas?
40013056	Či nane savore leskere pheňa ke amende? Khatar les hin kada savoro?”
40013057	A na priile les. O Ježiš lenge phenďa: “O prorokos hino bi e pačiv ča ode, kaj bariľa avri the andre peskero kher.”
40013058	Na kerďa ode but zazraki, bo na sas len pačaben.
40014001	Andre oda časos (ideos) šunďa o Herodes, so sas kraľis upral e Galileja, o hiros pal o Ježiš
40014002	a phenďa peskere sluhenge: “Oda hin o Jan Krsťiťeľ. Ov uščiľa andral o meriben a vaš oda les hin odi zor te kerel ola zazraki.”
40014003	Bo o Herodes chudňa le Jan, phandľa les a thoďa les andre bertena, angle Herodijada so sas romňi le Filiposke, leskere phraleske.
40014004	Bo o Jan leske phenelas: “Nane tutar šukares, hoj laha džives.”
40014005	Kamelas les te murdarel, ale daralas pes le manušendar, bo on les ľikerenas prorokoske.
40014006	Ale paľis, sar sas o berša le Herodesiske, khelelas la Herodijakeri čhaj maškaral a sas oda pre dzeka le Herodesiske.
40014007	Vaš oda la diňa lav, hoj la dela savoro so peske mangela.
40014008	A vaš oda, hoj la lakeri daj prevakerďa, phenďa: “An mange akana pre tacka o šero le Jan Krsťiťeľiskero.”
40014009	O kraľis ačhiľa smutno, ale vaš o lav so la diňa, the anglo manuša so leha sas pre hoscina, rozkazinďa hoj te anen.
40014010	Bičhaďa le katos a odčhinďa le Janoske o šero andre bertena.
40014011	Leskero šero ande pre tacka a dine la čhake a oj ľigenďa peskera dake.
40014012	Paľis ode avle leskere učeňika, ile leskero ťelos a parunde les. Avle a phende oda le Ježišoske.
40014013	Sar oda šunďa o Ježiš, odgeľa odarik korkoro la loďaha pre omuklo than. Došunde pes pal oda o nipi a gele andral ola fori pešones pal leste.
40014014	Sar avľa o Ježiš avri andral e loďa, dikhľa igen but nipen a sas leske pharo vaš lenge a sasťarďa le nasvalen, so sas maškar lende.
40014015	Sar zaračiľa, avle ke leste leskere učeňika a phende leske: “Pre kada than nane ňič a imar hin but ori, rozmuk le nipen, hoj te džan andro fori peske te cinel te chal.”
40014016	Ale o Ježiš lenge phenďa: “Na kampel lenge te džal, tumen len den te chal.”
40014017	Ale on leske phende: “Nane amen kade chaben, ča pandž mare the duj ribi.”
40014018	Ov lenge phenďa: “Anen mange len kade!”
40014019	Phenďa le nipenge, hoj peske te bešen pre čhar. Iľa ola pandž mare the duj ribi, dikhľa pro ňebos, paľikerďa a phagerelas o mare, delas le učeňikenge a o učeňika denas le nipenge.
40014020	Chale savore a čaľile. A ole kotorendar, so ačhiľa, kidle upre dešuduj pherde bare košara.
40014021	Ola so chanas, sas vaj pandž ezera (5,000) murša, bi o džuvľa the bi o čhave.
40014022	O Ježiš takoj bičhaďa peskere učeňiken, hoj te džan andre loďa a te džan anglal pre dujto sera le moroske, medik ov na rozmukela le nipen.
40014023	Rozmukľa le nipen a geľa pes pro verchos korkoro te modľinel. Sar zaračiľa, sas ode korkoro.
40014024	E loďa imar sas maškar o moros a o vlni laha čhivkerenas, bo phurdelas zoraľi balvaj.
40014025	Paľis sar imar vidňisaľolas, ale mek sas rat, phirelas o Ježiš pal moros a avľa ke lende.
40014026	O učeňika les dikhle te phirel pal o moros a predaranďile. Džanle hoj dikhen varesave mules a vriskinde daratar.
40014027	Ale o Ježiš ke lende takoj prevakerďa: “Ma izdran! Me som, ma daran tumen!”
40014028	A o Peter leske phenďa: “Rajeja, te sal oda tu, phen mange, hoj te džav ke tu pal o paňi.”
40014029	Ov phenďa: “Av!” O Peter geľa avri andral e loďa, phirelas pal o paňi a džalas ko Ježiš.
40014030	Ale sar dikhľa pre zoraľi balvaj daranďiľa, chudňa te tašľol a vriskinďa: “Rajeja, zachraňin man!”
40014031	O Ježiš takoj nacirdňa o vast, zachudňa les a phenďa: “Manušeja, savo cikno pačaben tut hin - soske na pačahas?”
40014032	Sar gele upre andre loďa e balvaj preačhiľa.
40014033	A ola, so sas pre loďa, banďonas anglal leste a phenenas: “Tu sal čačes o Čhavo le Devleskero!”
40014034	Sar pregele la loďaha o moros, avle andre phuv Genezaret.
40014035	O manuša andral oda than les sprindžarde a rozhirinde oda pal caľi odi phuv. Ande ke leste savore nasvalen
40014036	a mangenas les, či lenge na domukela hoj pes te chuden hojča le agorestar leskere gadendar. Ola, so pes lestar chudle, sasťile avri.
40015001	Akor avle ko Ježiš o zakoňika the o farizeja andral o Jeruzalem a phende leske:
40015002	“Soske tire učeňika na doľikeren oda so amenge dine o phure? Bo na thoven o vasta, sar džan te chal o maro.”
40015003	Ov odphenďa: “A tumen soske na doľikeren le Devleskero prikazaňie, ale čerinen les vaš o čirlatune sikavibena tumare dadengere.
40015004	Bo o Del phenďa: ‘ De pačiv la da the le dades! A oda ko košel la da the le dades, mušinel te merel!’
40015005	Ale tumen phenen: ‘Sako, ko phenďahas la dake abo le dadeske: Oda kotor mire barvaľipnastar, so šaj diňomas tumenge, thoďom pre sera le Devleske, našči tumenge oda dav.’ Avke tumen phenen, hoj na kampel te del pačiv la da, vaj le dades.
40015006	Kajse tradicijenca, so ľikeren a poden dureder, musaren le Devleskero prikazaňie.
40015007	Tumen dujemujengere, mište pal tumende prorokinelas o prorokos Izaiaš, sar phenďa:
40015008	‘ Kala nipi man lašaren le mujeha the le vuštenca, no lengero jilo hino mandar dur.
40015009	Hijaba man lašaren, bo sikaven o sikaviben so hin le manušendar.’ ”
40015010	Paľis o Ježiš vičhinďa ke peste le nipen a phenďa lenge: “Šunen a achaľon!
40015011	Le manušes na meľarel oda so džal andro muj, ale oda so avel avri andral o muj.”
40015012	Akor avle leskere učeňika a phende leske: “Džanes, hoj o farizeja rušle sar šunde oda lav?”
40015013	Ov odphenďa: “Dojekh sadzimen rastlina, savi na sadzinďa miro Dad andral o ňebos, ela cirdňi avri le koreňenca.
40015014	Muken len avke! On korkore hine kore a kamen te ľidžan avre koren. A te o koro ľidžala le kores, sodujdžene perna andre chev.”
40015015	O Peter leske phenďa: “Phen amenge avri pal oda podobenstvo!”
40015016	O Ježiš phenďa: “So the tumen mek na achaľon?
40015017	Na achaľon, hoj savoro so avel andro muj, džal andro per a odarik džal avri?
40015018	Ale oda so avel avri andral o muj, avel andral o jilo a oda meľarel le manušes.
40015019	Bo andral o jilo avel o nalačho gondoľišagos, te murdarel, o lubipen te kerel, te čorel, o hamišagos te vakerel a namište pro Del te vakerel.
40015020	Kada hin so meľarel le manušes. Ale te chal le vastenca, so nane thode, na meľarel le manušes.”
40015021	Paľis odarik geľa o Ježiš het a geľa andro phuva Tir the Sidon.
40015022	A varesavi džuvľi andral o Kanaan, andral odi phuv avľa a vriskinelas: “Av ke ma jileskero, Rajeja, Čhavo le Davidoskero!”
40015023	Ale ov lake na odphenďa aňi lav. Akor avle ke leste leskere učeňika a mangenas les: “Bičhav la het, bo vriskinel pal amende.”
40015024	Ale ov odphenďa: “Me som bičhado, ča ki o bakrore so našľile andral o kher le Izraeloskero.”
40015025	Ale oj avľa, banďiľa anglal leste a phenďa: “Rajeja, pomožin mange!”
40015026	Ov odphenďa: “Nane šukares te lel le čhavenge o maro a te čhivel les le rikonorenge.”
40015027	Oj odphenďa: “He, Rajeja, ale the o rikonore telal o skamind chan o trušini so peren lengere rajenge.”
40015028	Akor lake o Ježiš odphenďa: “O, džuvľije, baro hin tiro pačaben! Mi ačhel pes tuke avke, sar kames.” A lakeri čhaj sasťiľa avri ola oratar.
40015029	Paľis odarik o Ježiš odgeľa a avľa kijo Galilejsko moros. Geľa upre pro verchos a ode peske bešľa.
40015030	Avle ke leste igen but nipi a sas lenca o bange, o kore, o ňeme, o kaľiki a mek but aver. Rakinenas len tel o pindre le Ježišoske a ov len sasťarelas.
40015031	O nipi pes čudaľinenas sar dikhle, hoj o ňeme vakeren, o kaľiki hine saste, o bange phiren, o kore dikhen a lašarenas le Izraeloskere Devles.
40015032	O Ježiš peske vičhinďa peskere učeňiken a phenďa: “Pharo mange hin vaš kala nipi, bo imar trin dživesa hine manca a nane len so te chal. Na kamav len te bičhavel khere bokhalen, hoj te na odperen pal o drom.”
40015033	O učeňika leske phende: “Khatar laha pre pušťa ajci maro, hoj te čaľaras kajci but nipen?”
40015034	O Ježiš lenge phenďa: “Keci tumen hin mare?” On phende: “Efta the vajkeci ribi.”
40015035	A phenďa le nipenge, hoj peske te bešen pre phuv.
40015036	Iľa ola efta mare the ola ribi, paľikerďa, phagerelas a podelas peskere učeňikenge a o učeňika denas le nipenge.
40015037	Chale savore a čaľile. Ole kotorendar so ačhile, kidle upre efta pherde košara.
40015038	Ola, so chanas sas vaj štar ezera (4,000) murša, bi o džuvľa the bi o čhave.
40015039	Rozmukľa le nipen geľa andre loďa a avľa andre phuv Magadan.
40016001	Avle ke leste varesave farizeja the saduceja, pokušinenas les a mangenas lestar, hoj lenge te sikavel varesavo znameňje andral o ňebos.
40016002	A o Ježiš lenge odphenďa: [“Sar hin rat, phenen: ‘Ela šukares, bo o ňebos hino lolo.’
40016003	A tosara phenen: ‘Adadžives ela brišindalo, bo o ňebos hino zachmurimen a lolo.’ Sar dikhen pro ňebos, džanen te phenel savo ela džives a kale vecenge so akana kade dikhen, na achaľon a na džanen, s'oda hin?”]
40016004	“O pokoleňie nalačho the lubikano mangel znameňje, ale na ela leske dino znameňje, ča o znameňje le prorokoskero Jonašiskero.” Mukľa len ode a geľa het.
40016005	Leskere učeňika avle pre oki sera le moroske a bisterde peha te lel o maro.
40016006	O Ježiš lenge phenďa: “Merkinen tumenge pre le farizejengere the le saducejengere drožďi.”
40016007	A o učeňika gondoľinenas maškar peste: “Vaš oda phenel, bo na iľam peha o maro.”
40016008	Ale sar oda sprindžarďa o Ježiš phenďa lenge: “S'oda vakeren manušale cikne pačabnaha, hoj tumen nane maro?
40016009	So, mek furt na achaľon, imar bisterďan pre ola pandž mare the pre ola pandž ezera (5,000) murša a keci košara kidňan upre?
40016010	Aňi pre ola efta mare the pre ola štar ezera (4,000) murša a keci košara kidňan upre?
40016011	Sar oda na achaľon, hoj tumenge na vakeravas pal o maro, ale hoj tumenge te merkinen pre le farizejengere the le saducejengere drožďi?”
40016012	Akor achaľile, hoj na vakerďa pal oda, hoj te merkinen pro drožďi le mareskere, ale pro sikaviben le farizejengero the le saducejengero.
40016013	Sar avľa o Ježiš andro phuva paš e Filiposkeri Cezarea, phučľa peskere učeňikendar: “So phenen o manuša pal o Čhavo le manušeskero, hoj ko som?”
40016014	On odphende: “Jekh phenen, hoj sal o Jan Krsťiťeľ, aver, hoj o Eliaš a pale aver, hoj o Jeremiaš, abo jekh le prorokendar.”
40016015	Phenďa lenge: “A tumen so phenen, hoj ko me som?”
40016016	O Šimon Peter odphenďa: “Tu sal o Kristus, o Čhavo le džide Devleskero!”
40016017	O Ježiš leske odphenďa: “Bachtalo sal Šimon, čhavo le Jonašiskero, bo o ťelos the o rat tuke kada na sikade, ale miro Dad, so hino andro ňebos.
40016018	A the me tuke phenav, hoj tu sal o Peter (grecki oda hin bar) a pre kada bar ačhavava miri khangeri a aňi o brani le pekloskere upral late na ňerinena.
40016019	Dava tuke o kleji andral o ňeboskero kraľišagos a savoro so phandeha pre phuv, ela phandlo the pro ňebos. A savoro so rozphandeha pre phuv, ela rozphandlo the pro ňebos.”
40016020	A phenďa peskere učeňikenge hoj te na phenen ňikaske avri, hoj ov hin o Kristus.
40016021	Akorestar chudňa o Ježiš te sikavel peskere učeňiken, hoj mušinel te džal andro Jeruzalem a but te cerpinel le phurederendar the le nekbareder rašajendar the le zakoňikendar, hoj mušinela the te merel a pal o trin dživesa te uščel andral o meriben.
40016022	Akor les iľa o Peter pre sera a chudňa leske te dovakerel: “Marakhel o Del! Oda pes tuke šoha (ňikda) te na ačhel!”
40016023	Ale o Ježiš visaľiľa ko Peter a phenďa leske: “Satan, dža mandar het! Ačhes mange andro drom, bo na gondoľines pre le Devleskere veci, ale pre le manušeskere!”
40016024	Akor phenďa o Ježiš peskere učeňikenge: “Te kamel vareko te avel pal ma, te na dživel prekal peste, mi lel pre peste peskero kerestos a mi avel pal ma.
40016025	Bo sako, ko kamel te arakhel peskero dživipen, les našavela, ale ko našavela peskero dživipen vaš ma, oda les arakhela.
40016026	Bo so hin le manušes olestar, hoj calo svetos ela leskero a o dživipen našavela? Soha peske o manuš šaj cinel o dživipen?
40016027	Bo o Čhavo le manušeskero avela peskere aňjelenca andre slava peskere Dadeskeri a akor počinela sakoneske, pal oda sar kerelas.
40016028	Čačipen tumenge phenav, hoj tumendar so kade ačhen hin vareko, ko na dikhena o meriben, medik na dikhena le Čhas le manušeskeres te avel andre leskero kraľišagos.”
40017001	Pal o šov džives peske vičhinďa o Ježiš le Peter, le Jakob the le Jan leskere phrales. Iľa len peha a sas korkore pro baro verchos.
40017002	Ode pes anglal lende čerinďa. Leskero muj leske labolas sar o kham a o gada leske parňile sar o svetlos.
40017003	Sikade pes lenge o Mojžiš the o Eliaš a vakerenas le Ježišoha.
40017004	A o Peter phenďa le Ježišoske: “Rajeja, mište amenge hin kade. Te kames, keras trin stani: tuke jekh, le Mojžišoske jekh the le Elijašiske jekh.”
40017005	Mek sar vakerelas, zaučarďa len andre e parňi chmara a andral e chmara prevakerďa kija lende o hangos: “Kada hin miro Čhavo, saves kamav, les šunen!”
40017006	Sar oda šunde o učeňika, pele pro muj a igen pes daranas.
40017007	O Ježiš avľa ke lende, chudňa pes lendar a phenďa lenge: “Uščen, ma daran tumen!”
40017008	A sar hazdle upre o jakha na dikhle imar ňikas, ča le Ježiš korkores.
40017009	Sar avenas tele pal o verchos, phenďa lenge o Ježiš: “Ma vakeren avri ňikaske pal oda so dikhľan, medik o Čhavo le manušeskero na uščela andral o meriben!”
40017010	Leskere učeňika lestar phučle: “Soske phenen o zakoňika, hoj ešeb mušinel te avel o Eliaš?”
40017011	O Ježiš lenge odphenďa: “Čačipen hin, hoj o Eliaš avela ešebno a prikerela sa,
40017012	ale phenav tumenge, hoj o Eliaš imar avľa a na prindžarde les. Kerde leha sar kamle. Avke lendar cerpinela the o Čhavo le manušeskero.”
40017013	Akor achaľile o učeňika, hoj lenge vakerelas pal o Jan Krsťiťeľ.
40017014	A sar avle paš o nipi, avľa ke leste jekh manuš, savo peľa pro khoča, banďolas anglal leste
40017015	a phenďa: “Rajeja, av jileskero ke miro čhavo, bo hin les epilepsija a igen cerpinel, bo furt perel andre jag the andro paňi.
40017016	Anďom les ke tire učeňika, ale našči les sasťarde.”
40017017	O Ježiš odphenďa: “O, manušale bi o pačaben the previsarde, mek dži kana tumenca avava? Dži kana tumen mek zľikerava? Anen les ke mande!”
40017018	O Ježiš les pokarhinďa a o demonos takoj andral leste geľa avri. O čhavo sasťiľa avri ola oratar.
40017019	Paľis avle o učeňika korkore paš o Ježiš a phende: “Soske les amen našči tradňam avri?”
40017020	Ov lenge phenďa: “Vaš oda, bo frima pačan. Bo phenav tumenge, te tumen uľahas hojča ajso pačaben sar o horčično ďiv (zrnos), phenena kale verchoske: ‘Predža kadarik kode!’ - a predžala. A ela avke, hoj savoro šaj kerena.”
40017021	[“Ale kadi fajta na džal avri, ča la modľitbaha the le postoha.”]
40017022	A sar phirenas jekhetane pal e Galileja, phenďa lenge o Ježiš: “O Čhavo le manušeskero ela dino andro vasta le manušenge.
40017023	Murdarena les, ale pro trito džives uščela andral o meriben.” A ačhile igen smutne.
40017024	Sar doavle andro Kafarnaum, avle kijo Peter ola, so kiden avri le chramoskero počiňiben a phende: “Tumaro učiťeľis na počinel le chramoskero počiňiben?”
40017025	Ov odphenďa: “Počinel!” Sar avľa o Peter andro kher, phučľa lestar o Ježiš ešebno: “So pes tuke dičhol Šimon, hoj kastar len o kraľa andral kada svetos o clo abo o daňe? Peskere čhavendar, abo le cudzendar?”
40017026	Ov odphenďa: “Le cudzendar.” Akor leske o Ježiš phenďa: “Akor lengere čhave na mušinen te počinel.
40017027	Ale hoj pre amende te na rušen, dža kijo moros a čhiv e uďica. Le avri ešebno riba, so pes upre chudela a sar lake phundraveha o muj, arakheha andre rupune love. Le len avri a počin vaš tu, the vaš ma.”
40018001	Andre odi ora avle o učeňika ko Ježiš a phende: “Ko hin bareder andro ňeboskero kraľišagos?”
40018002	O Ježiš peske vičhinďa čhavores, ačhaďa les maškar lende
40018003	a phenďa: “Čačipen tumenge phenav, te tumen na visarena a na avena sar o čhavore, šoha (ňikda) na džana andro ňeboskero kraľišagos.
40018004	Sako, ko pestar kerela cikneder a ela sar kada čhavoro, oda hin bareder andro ňeboskero kraľišagos.
40018005	Sako ko prilela jekhes kajse čhavorendar andre miro nav, man prilel.
40018006	Oda, ko odcirdela andral o pačaben jekhes kale ciknorendar, so pačan andre ma, oleske uľahas feder te leske thodehas baro bar (bar andral o malmos) andre men a čhidehas les andro moros.
40018007	Vigos le svetoske vaš oda, hoj cirdel le manušen pro binos. Oda, hoj vareko odcirdela le manušes andral o pačaben, mušinel te avel, ale vigos ole manušeske, prekal kaste oda avel.”
40018008	“Te tut cirdel tiro vast abo tiro pindro te kerel binos, odčhin les a čhiv les tutar het. Bo feder tuke hin te džal andro dživipen, bango, abo kaľika, sar soduje vastenca abo pindrenca andre večno jag.
40018009	A te tut cirdel pro binos tiri jakh, džubin la avri a čhiv la tutar het. Bo feder tuke hin te džal jekha jakhaha andro večno dživipen, sar soduje jakhenca andro jagalo peklos.
40018010	Dikhen pre oda, hoj te na odčhiven jekhes kale ciknorendar! Bo phenav tumenge, hoj lengere aňjela andro ňebos ačhen furt angle miro Dad, so hino andro ňebos.
40018011	Bo o Čhavo le manušeskero avľa, hoj te zachraňinel oda, so sas našado.”
40018012	“Sar pes tumenge dičhol, te uľahas varesave manušes šel (100) bakre a te jekh lendar našľiľahas, či na mukela ola eňavardeš the eňa (99) pro verchi a na džala te rodel oles, so našľiľa?
40018013	Te pes ačhela, hoj les arakhela - phenav tumenge - hoj buter leske radisaľola, sar ole eňavardeš the eňenge (99), so na našľile.
40018014	Avke the tumaro Dad andro ňebos na kamel, hoj te na našľol aňi jekh kale ciknorendar.”
40018015	“Te kerďahas tiro phral binos, dža a vaker leha pal oda ča tu the ov korkoro. Te tut šunela, dochudňal pale tire phrales.
40018016	Te tut na šunela, le tuha mek jekhes abo duje dženen, hoj dojekh lav te ačhel pro duj abo trin dženengere lava.
40018017	A te len na šunela, phen oda andre khangeri. A te na šunela aňi la khangera, mi el tuke sar colňikos - manuš, so dživel binošnes a bi o Del.
40018018	Čačipen tumenge phenav: savoro so phandena pre phuv, ela phandlo the andro ňebos a savoro so rozphandena pre phuv, ela rozphandlo the andro ňebos.
40018019	Pale tumenge phenav, hoj te pes duj džene tumendar zdžana andre varesoste pre phuv a mangena vaš oda, ačhela pes lenge oda mire Dadestar andral o ňebos.
40018020	Bo ode, kaj hin duj abo trin džene zgele andre miro nav, ode som the me maškar lende.”
40018021	Akor avľa ke leste o Peter a phenďa leske: “Rajeja, te kerela miro phral pre mande binos, kecivar leske šaj odmukav? Dži eftavar?”
40018022	O Ježiš leske phenďa: “Na phenav tuke, hoj eftavar, ale eftavardešvar efta (70x7).
40018023	Vaš oda hin o ňeboskero kraľišagos ajso, sar o kraľis so kamelas te džanel, keci love leske kamen leskere sluhi.
40018024	A sar chudňa te genel, ande leske jekhe manušes, so kamelas leske but milioni.
40018025	Ale vaš oda, hoj les na sas sar te del pale, phenďa leskero raj, hoj les te bikenen otrokoske - the leskera romňa, the le čhaven a mek the savoro, so les hin, hoj te del pale oda, so kamelas.
40018026	Akor peľa o sluhas pro khoča, banďolas anglal leste a mangelas les: ‘Rajeja, užar mek pre ma a savoro tuke dava pale!’
40018027	Le rajeske sas vaš leste pharo, mukľa les a savore love so leske kamelas, leske odmukľa.
40018028	Sar geľa odarik avri, arakhľa jekhe manušes, so sas thiš ole kraľiskero sluhas a oda manuš kamelas leske vaj deš ezera (10,000). Chudňa les, tasavelas les a phenďa: ‘De mange pale oda, so mange kames!’
40018029	Akor oda aver sluhas peľa paš leskere pindre a mangelas les: ‘Užar mek pre ma a savoro tuke dava pale.’
40018030	Ale ov na užarďa. Geľa a čhiďa les andre bertena, medik leske na počinela oda, so leske kamelas.
40018031	Sar dikhle okla sluhi so pes ačhiľa, sas igen smutne. Avle a vakerde avri peskere rajeske savoro so pes ačhiľa.
40018032	Akor peske les vičhinďa leskero raj a phenďa leske: ‘Nalačho sluhona, savoro so mange kamehas tuke odmukľom, bo mangehas man,
40018033	či na majinďal te avel the tu jileskero ke oda manuš, so hin thiš miro sluhas, avke sar me somas jileskero ke tu?’
40018034	Akor leskero raj choľisaľiľa a diňa les te marel andre bertena, medik na dela pale savoro, so kamel.
40018035	Avke kerela the miro Dad andral o ňebos tumenge, te na odmukela sako peskere phraleske andral o jilo.”
40019001	Ačhiľa pes, sar dovakerďa o Ježiš kala lava, hoj geľa het andral e Galileja a avľa andre Judsko phuv pal o Jordan.
40019002	Džanas pal leste but nipi a ov len ode sasťarelas.
40019003	Avle ke leste o farizeja a kamenas les te chudel andro lav. Phučle lestar: “Či šaj omukel o rom peskera romňa vaš varesoske?”
40019004	Ov odphenďa: “So na genďan, hoj oda ko len stvorinďa, stvorinďa len ešebnovarestar sar muršes the džuvľa
40019005	a phenďa: ‘ Vaš oda oddžala o murš la datar the le dadestar a ela jekhetane la romňaha a on dujdžene ena jekh ťelos?’
40019006	Avke imar nane duj, ale jekh ťelos. Vaš oda, oda so o Del phandľa, o manuš te na rozphandel!”
40019007	Phende leske: “Akor soske phenďa o Mojžiš, hoj šaj te del la romňake o rozvodno ľil a te premukel la?”
40019008	Phenďa lenge: “O Mojžiš tumenge domukľa te premukel tumare romňijen vaš oda, bo tumare jile sas barune. Ale ešebnovarestar na sas avke.
40019009	A phenav tumenge, hoj sako ko omukela peskera romňa te oj na kerďa lubipen a lela peske avra, kerel laha lubipen.” [“Oda murš ko peske lel ajsa, so hiňi premukľi, thiš kerel lubipen.”]
40019010	Akor leske phende leskere učeňika: “Te oda hin avke maškar o murš the leskeri romňi, akor nane mište te lel romňa.”
40019011	Ov lenge phenďa: “Na savore achaľon oda lav, ale ča ola, kaske oda hin dino.
40019012	Bo hin ajse murša so uľile (narodzinde pes) avke, hoj našči dživen džuvľaha. A hin the ajse murša savendar o nipi ajsen kerde. A mek hin the pačivale murša, so korkore kamle te ačhel pačivale prekal o Del. Oda, ko šaj prilel, mi prilel!”
40019013	Akor leske ande le čhavoren, hoj pre lende te thovel o vasta a modľinelas pes vaš lenge. A o učeňika lenge na domukenas.
40019014	Ale o Ježiš lenge phenďa: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.”
40019015	A sar thoďa pre lende o vasta, geľa odarik het.
40019016	Varesavo manuš avľa ke leste a phenďa: “Učiťeľina, so ajso lačho mange kampel te kerel, hoj man te el o večno dživipen?”
40019017	Ov leske phenďa: “Soske mandar phučes pal o lačho? Jekh hino Lačho. A te kames te džal andro dživipen, doľiker o prikazaňia.”
40019018	Phenďa le Ježišoske: “Save?” A o Ježiš phenďa: “ Na murdareha, na kereha lubipen, na čoreha, na pheneha hamišagoha o sveďectvos,
40019019	de pačiv la da the le dades a kameha avres avke, sar pes korkores.”
40019020	O terno manuš leske pre oda odphenďa: “Kada savoro imar doľikerďom. So mange mek kampel?”
40019021	O Ježiš leske phenďa: “Te kames te avel dokonalo, dža, biken tiro barvaľipen a rozde le čorenge a ela tut o barvaľipen andro ňebos. Paľis av a phir pal ma!”
40019022	Ale sar šunďa o terno manuš oda lav geľa het smutno, bo sas les but barvaľipen.
40019023	O Ježiš phenďa peskere učeňikenge: “Čačipen phenav tumenge, hoj o barvalo phares avela andro ňeboskero kraľišagos.
40019024	A pale tumenge phenav, hoj lokeder hin la ťavake te predžal prekal e suvakeri chev, sar le barvaleske te džal andro ňeboskero kraľišagos.”
40019025	Sar oda šunde leskere učeňika, igen pes čudaľinenas a phenenas: “Ta akor, ko šaj avel zachraňimen?”
40019026	Ale o Ježiš dikhľa pre lende a phenďa lenge: “O manuša pes našči korkore zachraňinen, ča o Del šaj. Bo o Del šaj kerel savoro.”
40019027	Akor leske odphenďa o Peter: “Dikh, amen omukľam savoro a geľam pal tu. So amen hin olestar?”
40019028	O Ježiš lenge phenďa: “Čačipen tumenge phenav, hoj andre oda časos (ideos) so avela, sar bešela o Čhavo le manušeskero pro tronos andre peskero šukariben, akor the tumen, so pal mande phirenas, bešena pro dešuduj troni a sudzinena o dešuduj fajti le Izraeloskere.
40019029	A sako, ko omukela vaš miro nav o khera, abo le phralen, vaj le pheňen, abo le dades, vaj la da, abo la romňa, vaj le čhaven, abo o maľi, chudela šelvar ajci buter a chudela o večno dživipen.
40019030	Ale but olendar, so sas ešebne, ena posledne a o posledne ena ešebne.”
40020001	“Bo o ňeboskero kraľišagos hino sar jekh raj, so geľa sig tosara avri hoj te lel le robotňiken andre peskeri viňica.
40020002	A dovakerďa pes le robotňikenca, hoj len dela jekh denaris pro džives a bičhaďa len andre peskeri viňica.
40020003	Sar geľa avri vaj eňorendar, dikhľa avre dženen hoj ňič na keren a ačhen pro pľacos.
40020004	The lenge phenďa: ‘Džan the tumen andre viňica a počinava tumen avke, sar kampel.’ A on gele.
40020005	Pale geľa avri vaj dešudujorendar the trinorendar a pale oda kerďa.
40020006	Paľis geľa avri vaj pandžorendar a arakhľa avre dženen te ačhel ňič te na kerel a phenďa lenge: ‘So kade ačhen calo džives a ňič na keren?’
40020007	Phende leske: ‘Vaš oda, bo ňiko amen na iľa andre buči.’ A ov lenge phenďa: ‘Džan the tumen a počinava tumen avke, sar kampel.’
40020008	Sar zaračiľa, phenďa o raj la viňicakero le sluhaske so sas upral o robotňika: ‘Vičhin le robotňiken a počin lenge.’ Chude le poslednendar dži o ešebne.
40020009	Sar avle ola, so sas ile andre buči vaj pandžorendar, chudle po denaris.
40020010	A sar paľis avle ola ešebne, gondoľinenas peske hoj chudena buter, ale the on chudle po jekh denaris.
40020011	Sar ile, dudrinenas pro raj
40020012	a vakerenas: ‘Amen pes trapinahas calo džives pro kham, ale kala posledne kerenas buči ča jekh ora a počinďal len avke, sar amen.’
40020013	Ale ov odphenďa jekheske lendar: ‘Prijaťeľina, na kerav pre tu hamišagos! Či tut na dovakerďal manca vaš jekh denaris?
40020014	Le oda so hin tiro a dža! Me kamav kale poslednones te del avke, sar tut.
40020015	Abo so, našči kerav mireha oda, so me kamav? Dikhes pre mande namište, vaš oda hoj som lačho?’
40020016	Avke ena o palune ešebne a o ešebne palune.”
40020017	Sar o Ježiš džalas upre andro Jeruzalem, iľa peske pre sera ole dešuduje učeňiken a pal o drom lenge vakerelas:
40020018	“Dikh, džas upre andro Jeruzalem a o Čhavo le manušeskero ela dino avri le nekbaredere rašajenge the le zakoňikenge a odsudzinena les pro meriben.
40020019	Dena les le nažidenge, hoj lestar te asan a hoj les te zbičinen the te ukrižinen, ale pro trito džives uščela andral o meriben.”
40020020	Akor avľa e daj le Zebedeoskere čhavengeri peskere čhavenca ko Ježiš, banďolas anglal leste a mangelas lestar vareso.
40020021	Ov lake phenďa: “So kames?” Oj phenďa: “Phen, hoj kala mire duj čhave te bešen jekh pre tiri čači a aver pre tiri baľogňi sera andre tiro kraľišagos.”
40020022	O Ježiš lake odphenďa: “Na džanen, so mangen. Či šaj pijen odi kuči, savi me majinav te pijel?” [“A či šaj aven bolde ole boľipnaha, saveha me som boldo?”] Phende leske: “Šaj.”
40020023	Ov lenge phenďa: “Čačipen hin, hoj pijena andral odi kuči so me pijav. [The ole boľipnaha, saveha som me boldo, the tumen bolde avena] ale, hoj te bešen pal miri čači the baľogňi sera, oda nane miri veca. Ola thana ena dine olenge prekal kaste hine pripravimen mire Dadestar.”
40020024	Sar oda šunde okla deš učeňika, rušle pre ola duj phrala.
40020025	Ale o Ježiš peske len vičhinďa a phenďa: “Džanen, hoj o vladara ľidžan le naroden zoraha a o bare raja ispiden tele le nipen.
40020026	Ale maškar tumende te na el avke. Oda, ko kamel te el bareder, mi el tumaro sluhas.
40020027	Oda, ko kamel te el ešebno, mi služinel savorenge.
40020028	Bo aňi o Čhavo le manušeskero na avľa hoj leske te služinen, ale hoj ov te služinel a te počinel peskere dživipnaha vaš o but manuša.”
40020029	Sar avelas avri andral o Jericho, džanas pal leste igen but nipi.
40020030	A bešenas paš o drom duj kore manuša. Sar šunde, hoj odarik džal o Ježiš, vriskinde: “Rajeja, Čhavo le Davidoskero, av ke amende jileskero!”
40020031	Ale o nipi lenge phenenas hoj te čhiten, no on mek zoraleder vriskinenas: “Av ke amende jileskero, Rajeja, Čhavo le Davidoskero!”
40020032	O Ježiš zaačhiľa, vičhinďa len a phenďa: “So kamen, hoj tumenge te kerav?”
40020033	On leske phende: “Rajeja, hoj pes te phundraven amare jakha.”
40020034	Le Ježišoske sas pharo vaš lenge, chudňa pes lengere jakhendar a takoj chudle te dikhel. A džanas pal leste.
40021001	Sar imar doavenas paš o Jeruzalem a avle andre Betfaga, paš o Olivovo verchos, bičhaďa o Ježiš duje učeňiken
40021002	a phenďa lenge: “Džan andre kada foros, so hin angle tumende. Soča džana andre, arakhena zaphandles terne somaricis the somaris. Odphanden len a anen len ke ma.
40021003	Te vareko tumenge vareso phenela, tumen phenena, hoj le Rajeske len kampel, ale maj len anela pale.”
40021004	Oda savoro pes ačhiľa, hoj pes te ačhel oda, so sas phendo prekal o prorokos:
40021005	“ Phenen le Sionoskera čhake: ‘Dikh, tiro kraľis avel ke tu pokorno a bešel pre oslica the pro terno somaricis.’ ”
40021006	O učeňika gele a kerde avke, sar lenge oda phenďa o Ježiš.
40021007	Ande la oslica the le somaricis, thode pre lende peskere gada a o Ježiš peske pre lende bešľa.
40021008	But manuša ole nipendar rakinenas peskere gada pro drom a aver čhingerenas o prajti pal o stromi a rakinenas pro drom.
40021009	Ola nipi, so džanas angle leste the pal leste, vičhinenas: “Hosanna le Davidoskere Čhaske! Bachtalo, ko avel andro nav le Rajeskero! Hosanna andro ňebos!”
40021010	A sar avľa andro Jeruzalem, andre calo foros avľa bari vika a sa phučenas: “Ko hin kada?”
40021011	Ola nipi phenenas: “Kada hin o Ježiš, oda prorokos andral o galilejsko Nazaret.”
40021012	O Ježiš geľa andro chramos a tradňa avri savoren, so ode cinenas the bikenenas. Previsarďa o skaminda olenge so vatinenas o love, the olenge, so bikenenas le holuben.
40021013	A phenďa lenge: “Hin pisimen: ‘Miro kher pes vičhinela kher mangipnaskero prekal savore narodi’, ale tumen lestar kerďan kher prekal o živaňa!”
40021014	A avle kija leste andro chramos o kore the o bange a sasťarďa len.
40021015	Ale sar dikhle o nekbareder rašaja the o zakoňika ola zazraki, so kerelas the le čhavoren, sar vriskinen andro chramos: “Hosanna le Davidoskere Čhaske!” - rušenas
40021016	a phende leske: “Šunes, so vakeren?” O Ježiš phenďa: “He. So, tumen mek šoha (ňikda) na genďan kada? ‘Andral o čhavorengere muja the andral o muja le cikne čhavengere tuke kerďal e chvala.’ ”
40021017	A mukľa len ode. Geľa andral o foros avri andre Betanija a ode presuča e rat.
40021018	Paľis sig tosara, sar džalas pale andro foros, sas bokhalo.
40021019	Pal o drom dikhľa jekh figovňikos a geľa paš leste, ale na sas upre ňič, ča o prajti. A phenďa leske: “Imar šoha buter te na barol pre tu ovocje!” Oda figovňikos takoj šučiľa avri.
40021020	Sar oda dikhle leskere učeňika, čudaľinenas pes a phenenas: “Sar oda, hoj oda figovňikos takoj šučiľa avri?”
40021021	O Ježiš lenge odphenďa: “Čačipen tumenge phenav, hoj te tumen uľahas pačaben a na pochibinďanas, na ča kada le figovňikoha kerďanas, ale te phenďanas kale verchoske: ‘Le tut a čhiv tut andro moros!’ - ačhela pes.
40021022	Savoro, vaš soske tumen pačabnaha mangena andre modľitba, chudena.”
40021023	Sar avľa andro chramos a sikavelas, avle ke leste o nekbareder rašaja the o phuredera le nipengere a phende leske: “Sava zoraha keres kala veci? A ko tut diňa odi autorita?”
40021024	O Ježiš lenge odphenďa: “The me tumendar vareso phučava a te mange phenena, the me tumenge phenava sava zoraha kerav kala veci.
40021025	Khatar sas le Janoskero boľipen? Andral o ňebos vaj le manušendar?” On gondoľinenas maškar peste a phenenas: “Te phenaha: ‘Andral o ňebos’ - phenela amenge: ‘Akor soske leske na pačanďiľan?’
40021026	Ale aňi našči phenas: ‘Le manušendar’, bo savore lenas le Jan sar prorokos a daras pes le nipendar.”
40021027	Odphende le Ježišoske: “Na džanas.” Akor lenge the ov phenďa: “Aňi me tumenge na phenava, sava zoraha kerav kala veci.”
40021028	“No, so pes tumenge dičhol? Varesave manušes sas duj čhave. Avľa ko ešebno a phenďa: ‘Čhavo miro, dža adadžives te kerel buči andre miri viňica!’
40021029	A ov odphenďa: ‘Na kamav te džal.’ Ale paľis leske sas pharo a geľa.
40021030	Avľa ke dujto čhavo a the leske phenďa ada. A ov odphenďa: ‘Džav, rajeja!’ - ale na geľa.
40021031	Savo kale dujendar kerďa oda, so lendar o dad kamelas?” Odphende leske: “Oda ešebno.” A o Ježiš lenge phenďa: “Čačipen tumenge phenav, hoj o colňika the o lubňa tumen predenašen andro kraľišagos le Devleskero!
40021032	Bo avľa ke tumende o Jan čačipnaskere dromeha a na pačanďiľan leske. Ale o colňika the o lubňa leske pačanďile a tumen oda dikhľan, ale the avke na čerinďan tumaro jilo a na chudňan leske te pačal.”
40021033	“Šunen the aver podobenstvo: sas jekh raj, so peske sadzinďa e viňica a ohradzinďa la. Kopaľinďa avri o žľabos tel oda than, kaj pes pučinel avri e šťava andral o hroznos a ačhaďa e veža. Paľis diňa e viňica kečen le chulajenge a geľa het pro droma.
40021034	Sar avľa odi ora hoj barolas o uľipen, bičhaďa peskere sluhen ke ola chulaja, hoj te lel peskero uľipen.
40021035	Ale ola chulaja chudle leskere sluhen a varekas marde, varekas murdarde a andre varekaste čhivkerenas barenca.
40021036	Pale bičhaďa avre sluhen - buter sar ešebnovar - a the lenca ada kerde.
40021037	Pro koňec ke lende bičhaďa peskere čhas, bo phenďa peske: ‘Ladžana pes a kerena pes mire čhastar.’
40021038	Ale ola chulaja peske phende: ‘Leske ačhela savoro. Aven, murdaras les a savoro ela amaro!’
40021039	Chudle les, čhide les avri andral e viňica a murdarde les.
40021040	No, sar avela o raj la viňicakero, so kerela ole manušenca?”
40021041	Phende leske: “Murdarela ole nalačhe manušen a e viňica dela avre chulajenge, so leske anena o uľipen andre peskero časos (ideos).”
40021042	O Ježiš lenge phenďa: “So mek šoha na genďan so hin pisimen? ‘O murara, so keren o kher, odčhide ipen oda bar, savo pre stavba hino hlavno. O Raj oda avke kerďa a amen pes oleske čudaľinas!’
40021043	Vaš oda tumenge phenav, hoj pes tumendar lela o kraľišagos le Devleskero a dela pes le narodoske, so anela o uľipen.”
40021044	[“Oda, ko perela pre oda bar, pes pharavela pro kotora a pre kaste peľahas, oles rozmarela.”]
40021045	Sar šunde o nekbareder rašaja the o farizeja ola leskere podobenstva, prindžarde hoj vakerel pal lende.
40021046	Kamle les te lel, ale daranas pes le nipendar, bo o nipi les lenas sar prorokos.
40022001	O Ježiš lenge pale vakerelas andro podobenstva:
40022002	“O ňeboskero kraľišagos hino sar jekh manuš, so sas kraľis a kerďa peskere čhaske bijav.
40022003	Bičhaďa peskere sluhen, hoj te džan te vičhinel pro bijav le manušen, ale on na kamenas te avel.
40022004	Pale bičhaďa avre sluhen a phenďa: ‘Phenen le manušenge so hine vičhimen: Dikh, o dilos imar pripravinďom, mire gurumňa the o thule džvirini hine imar murdarde a sa imar hin kisno! Aven pro bijav!’
40022005	Ale on olestar na ačhenas a gele het, vareko pre peskeri maľa, vareko pal peskeri buči.
40022006	A okla chudle leskere sluhen, ande len avri pre ladž a murdarde len.
40022007	Sar oda šunďa o kraľis, choľisaľiľa a bičhaďa peskere slugaďen a murdarďa ole vrahen. A lengero foros podlabarďa.
40022008	Akor phenďa peskere sluhenge: ‘O bijav imar hino kisno, ale o manuša, so sas vičhimen pro bijav, olestar na ačhenas.
40022009	Vaš oda džan pro droma avri le forostar a vičhinen pro bijav savoren, kas arakhena.’
40022010	Ola sluhi gele pro droma a skidle savoren, kas arakhle, le lačhen the le nalačhen. A andre bijaveskeri sala sas pherdo hosci.
40022011	Ale sar avľa andre o kraľis te dikhel pro hosci, dikhľa ode manušes so na sas urdo andro bijaveskere gada.
40022012	A phenďa leske: ‘Prijaťeľina, sar avľal andre te na sal urdo andro bijaveskere gada?’ A ov sas čhit.
40022013	Akor phenďa o kraľis le sluhenge: ‘Phanden leske o pindre the o vasta a čhiven les avri andro kaľipen!’ Ode ela o roviben the randena le dandenca andre dukh.
40022014	Bo hin but vičhimen, ale frima hin avri kidle.”
40022015	Akor o farizeja odgele a dovakerenas pes sar les te chudel andro lava.
40022016	Bičhade ke leste peskere učeňiken le herodijanenca a on leske phende: “Učiťeľina, džanas, hoj sal čačipnaskero a sikaves le Devleskero drom andro čačipen a na ačhes ňikastar, bo tu na dikhes pro manuš.
40022017	Phen amenge akor, sar oda tu dikhes: kampel te počinel le Cisariske o daňe, vaj na?”
40022018	Ale o Ježiš prindžarďa lengero nalačhipen a phenďa: “Soske man kamen te chudel pro lav, tumen dujemujengere?
40022019	Sikaven mange o churde love savenca pes počinel o daňe!” On leske ande o denaris.
40022020	A phučľa lendar: “Kaskero hin kada muj the nav?”
40022021	Phende: “Le Cisariskero.” Avke lenge phenďa: “Den oda, so hin le Cisariskero le Cisariske a so hin le Devleskero le Devleske.”
40022022	Sar oda šunde, čudaľinde pes, mukle les a gele het.
40022023	Oda džives avle ke leste o saduceja. On phenenas, hoj o manuš našči uščel andral o meriben. A phučle le Ježišostar:
40022024	“Učiťeľina, o Mojžiš phenďa, te vareko merela bi o čhave, leskero phral sar šogoris peske lela leskera romňa a kerela le phraleske čhaven.
40022025	Sas ke amende efta phrala. Ešebno iľa romňa a muľa. A vaš oda, hoj les na sas čhave, mukľa la romňa peskere phraleske.
40022026	Avke varesar oda sas the le dujtoneha, tritoneha až dži eftato.
40022027	Paľis, sar mule avri savore phrala, muľa the oj.
40022028	Akor te savore efta phrala laha dživenas, kaskeri romňi ela sar uščena andral o meriben?”
40022029	O Ježiš lenge odphenďa: “Tumen calkom na achaľon, bo na prindžaren le Devleskero lav aňi leskeri zor.
40022030	Bo sar uščena o mule andral o meriben, na lena romňen a na džana romeste, ale ena sar o aňjela le Devleskere andro ňebos.
40022031	Pal o mule, so uščena andral o meriben, tumen na genďan so phenďa o Del?
40022032	‘Me som o Del le Abrahamoskero, o Del le Izakoskero a o Del le Jakoboskero!’ O Del nane Del le mulenge, ale le džidenge!”
40022033	Sar oda šunde o nipi, čudaľinenas pes upral leskero sikaviben.
40022034	Sar o farizeja šunde, hoj o Ježiš phandľa le saducejenge o muj andre, sa pes zgele.
40022035	A jekh lendar, zakoňikos, phučľa le Ježišostar, hoj les te chudel avri:
40022036	“Učiťeľina, savo prikazaňie hin baro andro zakonos?”
40022037	O Ježiš leske phenďa: “ ‘Kameha le Rajes, tire Devles, andral calo tiro jilo, andral caľi tiri duša the andral caľi tiri goďi.’
40022038	Ada hin oda baro the ešebno prikazaňie.
40022039	A kada dujto hino thiš ajso sar o ešebno: ‘Kameha avres avke, sar pes korkores!’
40022040	Pre kala duj prikazaňia ačhel calo zakonos the o proroka.”
40022041	Sar pes zgele o farizeja, phučľa lendar o Ježiš:
40022042	“So tumen phenen pal o Kristus, hoj kaskero hino čhavo?” Phende leske: “Le Davidoskero.”
40022043	A phenďa lenge: “Akor sar oda, hoj o David les andro Duchos vičhinel Rajeja, sar phenel:
40022044	‘ O Raj phenďa mire Rajeske: “Beš tuke pal miri čači sera, medik tuke na thovava tire ňeprijaťeľen tel o pindre.” ’
40022045	Te korkoro o David les vičhinel ‘Rajeja’, ta akor, sar šaj avel o Kristus leskero čhavo?”
40022046	A ňiko leske našči odphenďa aňi lav, aňi pes lestar ňiko ole dživesestar na tromanďiľa te phučel.
40023001	Akor vakerelas o Ježiš le nipenge the peskere učeňikenge:
40023002	“O zakoňika the o farizeja peske bešle pre le Mojžišoskero than.
40023003	Vaš oda, savoro, so tumenge phenena hoj te doľikeren, oda doľikeren the keren, ale pal lengere skutki ma keren. Bo on vakeren, ale na keren.
40023004	Sphanden le nipen pharipnaha, so našči te zľidžal a čhiven len pro vali le manušenge, ale on korkore na kamen te čhalavel, aňi peskere angušteha.
40023005	Savoro so on keren, keren ča vaš oda, hoj len o nipi te dikhen. Thoven pre peskero čekat the pro vasta ajse buchle pasici le Devleskere laveha, the bare pantľiki pal o agora pre peskere gada.
40023006	Kamen nekfeder thana pro hoscini the anglune thana andro sinagogi.
40023007	Kamen, hoj lenge o nipi andro foros te paľikeren a te vičhinen len: ‘Rabbi, Rabbi!’
40023008	Ale tumen peske ma domuken te phenel ‘Rabbi’, bo ča jekh hin tumaro Učiťeľis - o Kristus - a tumen savore san phrala.
40023009	A ma phenen ňikaske pre phuv ‘Dado’, bo ča jekh hin tumaro Dad, oda, so hino andro ňebos.
40023010	Aňi peske ma domuken te phenel ‘Duchovne Vodci’, bo ča jekh hin tumaro vodcas, o Kristus.
40023011	Oda, ko uľahas maškar tumende bareder, ela tumaro služobňikos.
40023012	A sako, ko pes upre hazdela, ela tele dikhlo a sako ko pes tele dikhela, ela upre hazdlo.
40023013	Ale vigos tumenge, zakoňikale the farizejale, tumen dujemujengere! Bo phanden andre o kraľišagos le ňeboskero le nipenge. Tumen korkore andre na džan a olenge so kamlehas, na domuken.
40023014	[Vigos tumenge, zakoňikale the farizejale, tumen dujemujengere! Bo chan avri o khera le vdovenge a but tumen modľinen, hoj tumen te dičhol. Vaš oda avena goreder sudzimen.]
40023015	Vigos tumenge, zakoňikale the farizejale, tumen dujemujengere! Bo predžan o moros the e phuv, hoj te visaren jekhe manušes kija tumende a sar pes visarel, keren lestar čhas andral o peklos duvar goreder sar san tumen.”
40023016	“Vigos tumenge, kore vodcale! Bo phenen: ‘Ko lela vera pro chramos, oda nane ňič, ale ko iľahas vera pre le chramoskero somnakaj, oda imar mušinel te doľikerel.’
40023017	Tumen diline the kore, se so hin bareder: o somnakaj a či o chramos, so pošvecinel o somnakaj?
40023018	Abo tumen phenen: ‘Te iľahas vareko vera pro oltaris, oda nane ňič, ale te iľahas vareko vera pre oda daros so hin upre, oda imar mušinel te doľikerel.’
40023019	Tumen diline the kore! Se so hin bareder, o daros a či o oltaris, so pošvecinel o daros?
40023020	Avke oda, ko lel vera pro oltaris, lel vera pro oltaris the pre savoreste so upre hin.
40023021	A oda, ko lel vera pro chramos, lel vera pro chramos the pre oda ko andre bešel.
40023022	Oda, ko lel vera pro ňebos, lel vera pro tronos le Devleskero the pre oda ko upre bešel.
40023023	Vigos tumenge, zakoňikale the farizejale, tumen dujemujengere! Bo den o dešto kotor andral e meta, andral o kopros the andral e raška, ale omukľan oda so buter kampel te doľikerel andro zakonos: o čačipen, o lačhejileskeriben the e vernosť. Kada kampľas te kerel a koda te na omukel.
40023024	Tumen kore vodcale! Le komaris precedzinen a la ťava nakhaven!”
40023025	“Vigos tumenge, zakoňikale the farizejale, tumen dujemujengere! Bo žužaren avral e kuči the o čaro, ale andral hin pherdo hamišagos the džungipen.
40023026	Farizejina, tu koro manuš! Žužar ešeb andral e kuči the o čaro, hoj te aven žuže the avral!
40023027	Vigos tumenge, zakoňikale the farizejale, tumen dujemujengere! Bo maren pro hrobi so hine parňarde le vapnoha, so dičhon avral šukares, ale andral hine pherde le mulengere kokalenca the dojekhe džungipnaha.
40023028	Avke the tumen avral dičhon le nipenge hoj san čačipnaskere, ale andral san pherde le hamišagoha the le džungipnaha.”
40023029	“Vigos tumenge, zakoňikale the farizejale, tumen dujemujengere! Bo ačhaven o hrobi le prorokengere the šukaľaren o pomňiki le čačipnaskerenge
40023030	a phenen: ‘Te džiďiľamas andro dživesa amare dadengere, na murdarďamas lenca le proroken.’
40023031	A avke korkore phenen avri pre tumende, hoj san o čhave olengere so murdarde avri le proroken.
40023032	Dokeren oda so chudle te kerel tumare dada!
40023033	Tumen sapale! Čhave le sapengere! Sar šaj denašena le sudostar andro peklos?
40023034	Vaš oda, dikh, bičhavav ke tumende le proroken, le goďaveren the le manušen so hine avrisikade andro zakonos. Ale varesaven lendar ukrižinena the murdarena a varesaven lendar marena bičoha andre tumare sinagogi a džana pre lende foros forostar.
40023035	Hoj tumen o Del te sudzinel vaš dojekh čačipnaskero manuš, saves murdarďan le Abelostar až dži o Zachariaš - o čhavo le Barachiašiskero - saves murdarďan maškar o chramos the oltaris.
40023036	Čačipen tumenge phenav, kada savoro avela pre kada pokoleňie!”
40023037	“Jeruzalemona, Jeruzalemona! Tu, so murdares le proroken a čhivkeres le barenca andre ola, so sas ke tu bičhade. Kecivar kamňom te skidel tire čhaven avke sar e kachňi skidel peskere kachňoren tel peskere kridli, ale na kamenas!
40023038	Dikh, mukava tumaro kher avke, hoj andre ňiko na bešela!
40023039	Bo phenav tumenge, hoj man imar akanastar šoha (ňikda) na dikhena, medik na phenena: ‘ Bachtalo, ko avel andro nav le Rajeskero!’ ”
40024001	Paľis geľa o Ježiš avri andral o chramos a sar džalas, avle ke leste leskere učeňika, hoj leske te sikaven le chramoskere stavbi.
40024002	Ale o Ježiš lenge odphenďa: “Dikhen kada savoro? Čačipen tumenge phenav, hoj kade na ačhela bar pre bareste! Sa ela tele čhido.”
40024003	Sar bešelas pre Olivovo verchos, avle pal leste leskere učeňika korkore a phende leske: “Phen amenge kana oda avela. Pal soste prindžaraha, hoj tu aves a imar hin o koňec le svetoske?”
40024004	O Ježiš lenge odphenďa: “Merkinen, hoj tumen vareko te na klaminel!
40024005	Bo ena but ajse, so avena andre miro nav a phenena: ‘Me som o Kristus!’ - a cirdena pal peste but dženen.
40024006	Sar šunena pal o maribena the hoj pes maren, ma predaran, bo oda mušinel te avel, ale mek na ela o koňec.
40024007	Bo o narodos džala pro narodos a o kraľišagos pro kraľišagos; ela bari bokh a pre varesave thana e phuv razisaľola.
40024008	Oda ela anglune dukha le svetoskere, ajse sar la džuvľa, so užarel te ločhol (tele te pašľol).
40024009	Akor tumen trapinena a murdarena a savore narodi tumen našči avri ačhena vaš miro nav.
40024010	Akor but džene oddžana andral o pačaben a jekh avres dena andre a jekh avres našči avri ačhena.
40024011	Avena but falošne proroka a cirdena pal peste but dženen.
40024012	Vaš oda, hoj o binos barola, andro but džene šiľaľola o kamiben,
40024013	ale ko ľikerela avri dži o koňec, oda ela zachraňimen.
40024014	A kada evaňjelium pal o kraľišagos pes vakerela pal calo svetos, hoj savore narodi te šunen a paľis avela o koňec.
40024015	Sar dikhena oda baro džungipen so meľarel andre o chramos pre oda than, kaj oda na majinel te el, avke sar phenďa o prorokos Daniel - oda ko genel, mi achaľol -
40024016	akor ola, so ena andre Judsko, mi denašen upre andro veša.
40024017	Oda, ko ela pro pados, te na avel tele, hoj peske vareso te lel andral o kher.
40024018	Oda, ko ela pre maľa, te na visaľol pale khere vaš o gada.
40024019	No andre ola dživesa ela phares le khabňenge the ole džuvľenge so den te pijel le čhavoren.
40024020	Modľinen tumen, hoj te na mušinen te denašel jevende abo sombatone!
40024021	Bo akor ela ajso pharipen, sar mek šoha (ňikda) na sas kanastar o Del ačhaďa o svetos a imar aňi šoha buter na ela.
40024022	A te o Raj na kerďahas frimeder ola dživesa, na uľahas zachraňimen ňisavo manuš. Ale vaš o manuša, so peske kidňa avri, kerďa ola dživesa frimeder.
40024023	Te tumenge akor vareko phenďahas: ‘Dikh, kade hin o Mesijašis!’ Abo: ‘Kode hino!’ - ma pačan.
40024024	Bo avena but falošne manuša the but falošne proroka, so phenena pal peste hoj on hine o Kristus. A kerena bare znameňja the zazraki, hoj ča te cirden pal peste - te pes oda diňahas - the olen kas peske o Del kidňa avri.
40024025	Dikhen, phenďom tumenge oda anglal!
40024026	Te tumenge akor vareko phenela: ‘Dikh, pre pušťa hino!’ - ma džan avri. Abo: ‘Dikh, andro khera hino!’ - ma pačan.
40024027	Bo sar demel o perumos pro vichod a dičhol les dži o zapad, avke avela the o Čhavo le manušeskero.
40024028	Bo ode kaj hin o ťelos le muleskero, ode pes skidena the o supi.
40024029	A takoj andre ola dživesa pal oda pharipen, o kham kaľola a o čhonoro imar na labola. O čercheňa perena andral o ňebos a e zor le ňeboskeri pes čhalavela.
40024030	Akor pes sikavela pro ňebos znameňje le Čhaskero le manušeskero. A akor rovena savore nipi pre phuv sar dikhena le Čhas le manušeskeres te avel pro ňeboskere chmari andre zor the andre bari slava.
40024031	A sar šunďola e zoraľi truba, bičhavela peskere aňjelen a skidena upre olen, kas peske ov avri kidňa, pal savore štar seri le svetoske, andral jekh agor le ňebostar dži andre aver.”
40024032	“Le figovňikostar sikľon o podobenstvo: sar leskere konara hine kovle a o prajti aven avri, džanen, hoj o ňilaj hino pašes.
40024033	Avke the tumen sar dikhena, hoj pes oda savoro ačhel, džanen, hoj ov hino pašes paš o vudar.
40024034	Čačipen phenav tumenge, hoj kada pokoleňie na predžala, medik pes kada savoro na ačhela.
40024035	O ňebos the e phuv našľona, ale mire lava šoha na našľona.
40024036	Ale ole dživesestar the ola oratar na džanel ňiko, aňi o aňjela andral o ňebos, aňi o Čhavo, ča jekh o Dad.
40024037	A sar sas andre ola dživesa sar dživelas o Noach, avke ela the akor, sar avela o Čhavo le manušeskero.
40024038	Bo ela avke andre ola dživesa sar sas angle potopa, hoj chanas the pijenas, lenas romňen a džanas romeste dži andre oda džives, sar geľas o Noach andro korabos
40024039	a na džanenas ňisostar, medik na avľa e potopa a savoren tasľarďa - avke ela the sar avela o Čhavo le manušeskero.
40024040	Akor ena duj džene pre maľa, jekh ela ilo a dujto ačhela.
40024041	Duj džuvľija erňinena malmoha, jekh ela iľi a dujto ačhela.
40024042	Vaš oda ma soven, bo na džanen andre savi ora the andre savo džives avela tumaro Raj.
40024043	Ale kada džanen, hoj te džanľahas o gazdas andre savi ora rači avela o živaňis, merkinďahas a na domukľahas leske te rozmarel peskero kher.
40024044	Vaš oda the tumen aven pripravimen, bo o Čhavo le manušeskero avela andre odi ora, savi na užarena.”
40024045	“Akor ko hin oda verno the goďaver sluhas, saves ačhaďa leskero raj upral peskere sluhi, hoj len te del te chal pro časos (ideos)?
40024046	Bachtalo hin oda sluhas, saves leskero raj sar avela, arakhela oda te kerel.
40024047	Čačipen tumenge phenav, hoj les ačhavela upral calo peskero barvaľipen.
40024048	Ale te peske gondoľinďahas oda nalačho sluhas andre peskero jilo: ‘Miro raj mek but na avela’ -
40024049	a chudňahas pes te marel olenca so leha služinen a chaľahas the piľahas le matenca,
40024050	avela o raj ole sluhaske andre oda džives, savo na užarel the andre odi ora so na džanel.
40024051	Rozčhinela les pro jepaš a leskero kotor ela le dujemujengerenca. Ode ela o roviben a randena le dandenca andre dukh.”
40025001	“Akor ela o ňeboskero kraľišagos ajso, sar o deš pačivale čhaja so ile peskere lampi a gele anglal te užarel le ternes.
40025002	Ale pandž lendar sas goďaver a pandž diline.
40025003	Ola so na sas goďaver, ile peskere lampi, ale na ile peha oľejos,
40025004	ale o goďaver peske ile the oľejos andro cakli.
40025005	Sar imar but na avelas o terno, indraľile savore a zasute.
40025006	Ale pal jepaš rat vareko vriskinďa: ‘Dikh, o terno avel! Džan kija leste!’
40025007	Akor uščile savore čhaja a pripravinenas peske o lampi.
40025008	A o diline phende le goďaverenge: ‘Den amen tumare oľejostar, bo amare lampi murdaľon andre.’
40025009	Ale o goďaver lenge odphende: ‘Na! Bo mek te na avel frima the amen the tumen, feder ela te tumen peske džana te cinel ke ola so bikenen.’
40025010	A sar odgele te cinel, avľa o terno. Ola, so sas pripravimen, gele leha andre pro bijav a phandľa pes andre o vudar.
40025011	Paľis doavle the okla čhaja a phenenas: ‘Rajeja, Rajeja, phundrav amenge!’
40025012	Ale ov odphenďa: ‘Čačipen tumenge phenav, na prindžarav tumen!’
40025013	Vaš oda ma soven, bo na džanen o džives aňi e ora kana avela o Čhavo le manušeskero!”
40025014	“Bo oda ela avke, sar jekh manuš savo džalas het pro droma a vičhinďa peske le sluhen a diňa lenge peskero barvaľipen.
40025015	A jekhes diňa pandž talenti, avres duj a avres jekh. Sakones diňa ajci keci ov šaj chudňa. A geľa het.
40025016	Oda, so chudňa pandž talenti, geľa takoj te kerel buči ole lovenca so chudňa a kerďa aver pandž.
40025017	Avke the oda so chudňa duj, kerďa aver duj.
40025018	Ale oda, so chudňa jekh, odgeľa, kopaľinďa avri andre phuv chev a ode garuďa le rajeskere love.
40025019	Paľis pal o but časos (ideos) avľa pale o raj ole sluhengero a phučelas lendar so kerde le lovenca.
40025020	Avľa oda, so chudňa pandž talenti, anďa aver pandž a phenďa: ‘Rajeja, pandž talenti man diňal, dikh, aver pandž lenca rodňom!’
40025021	Leskero raj leske phenďa: ‘Mište kerďal, lačho the pačivalo sluhona! Salas pačivalo andro frima, ačhavava tut upral o but. Av andro radišagos tire rajeskero!’
40025022	Avľa the oda, so chudňa duj talenti a phenďa: ‘Rajeja, duj talenti man diňal, dikh, aver duj lenca rodňom!’
40025023	Leskero raj leske phenďa: ‘Mište kerďal, lačho the pačivalo sluhona! Salas pačivalo andro frima, ačhavava tut upral o but. Av andro radišagos tire rajeskero!’
40025024	Paľis avľa the oda, so chudňa jekh talentos a phenďa: ‘Rajeja, džanavas, hoj tu sal zoralo manuš. Kides upre ode, kaj na sadzinďal a les tuke oda, so na rozčiďal.
40025025	Vaš oda man daravas a geľom te garuvel tiro talentos andre phuv, dikh, kade hin oda, so hin tiro!’
40025026	Ale leskero raj leske odphenďa: ‘Nalačho the leňivo sluhona! Džanehas, hoj kidav upre ode, kaj na sadzinďom a lav mange oda, so na rozčiďom.
40025027	Šaj diňal mire love olenge so keren le lovenca a sar me avľomas, iľomas mange pale buter.
40025028	Vaš oda len lestar o talentos a den oleske, kas hin deš talenti.
40025029	Bo sakones, kas hin, oles ela dino a ela les pherdo, ale olestar kas nane, pes lela the oda, so les hin.
40025030	A kale sluhas, savestar nane hasna, čhiven avri andro kaľipen - ode kaj ela o roviben a randena le dandenca andre dukh.’ ”
40025031	“Sar avela o Čhavo le manušeskero andre peskero šukariben a savore sentne aňjela leha, akor peske bešela pro tronos andre peskero šukariben.
40025032	A savore narodi ena skidle upre angle leste a rozulavela len jekhen avrendar avke, sar o pasťjeris rozulavel le bakroren the le capen.
40025033	A thovela te ačhel le bakroren pal peskeri čači (čačuňi) sera a le capen pal e baľogňi sera.
40025034	Akor phenela o Kraľis olenge, so ena pal leskeri čači sera: ‘Aven, tumen so san požehňimen mire Dadestar a zalen o kraľišagos, so sas kerdo prekal tumende kanastar ačhiľa o svetos.
40025035	Bo somas bokhalo a diňan man te chal; somas smedno a diňan man te pijel; cudzincos somas a priiľan man;
40025036	lango somas a diňan man te urel; nasvalo somas a avľan pal ma; andre bertena somas a avľan man te dikhel.’
40025037	Akor leske phenena o čačipnaskere: ‘Rajeja, kana tut dikhľam bokhales a čaľarďam tut, abo smednones a diňam tut te pijel?
40025038	A kana tut dikhľam cudzincos a priiľam tut, abo langes a diňam tut te urel?
40025039	Kana tut dikhľam nasvales abo andre bertena a avľam pal tute?’
40025040	O Kraľis lenge odphenela: ‘Čačipen tumenge phenav, savoro so kerďan jekheske kale mire nekciknedere phralendar, mange oda kerďan.’
40025041	Paľis phenela the olenge pal e baľogňi sera: ‘Džan mandar het, tumen prekošle, andre večno jag, so hin pripravimen prekal o beng the leskere aňjela.
40025042	Bo somas bokhalo a na diňan man te chal; smedno somas a na diňan man te pijel;
40025043	cudzincos somas a na priiľan man; lango somas a na diňan man te urel; nasvalo somas the andre bertena a na avľan pal ma.’
40025044	Akor leske the on odphenena: ‘Rajeja, kana tut dikhľam bokhales, abo smednones, abo sar cudzincos, abo langes, abo nasvales, abo andre bertena a na kerďam pašal tu?’
40025045	Akor lenge odphenela: ‘Čačipen tumenge phenav, te oda na kerďan jekheske kale mire nekciknedere phralendar, mange oda na kerďan.
40025046	A kala džana andro večno trapišagos, ale o čačipnaskere andro večno dživipen.’ ”
40026001	Sar dovakerďa o Ježiš savore kala lava, phenďa peskere učeňikenge:
40026002	“Džanen, hoj mek duj džives a ela e Patraďi a le Čhas le manušeskeres dena te ukrižinel.”
40026003	Akor pes zgele o nekbareder rašaja, o zakoňika the o phuredera le nipengere andre dvora ko nekbareder rašaj, so pes vičhinel Kajfaš.
40026004	Dovakerde pes hoj chudena le Ježiš hamišagoha a murdarena les.
40026005	Ale phenenas: “Na pro inepos, hoj pes o manuša te na maren upre pre amende.”
40026006	Sar sas o Ježiš andre Betanija andro kher ko Šimon saves vičhinen Malomocno,
40026007	avľa ke leste jekh džuvľi. Ola džuvľa sas caklocis a andre la sas igen dragano oľejos andral o nardos. Sar bešelas o Ježiš paš o skamind, čhiďa leske oda oľejos avri pro šero.
40026008	Sar oda dikhle o učeňika, choľisaľile a phende: “Nane zijan, kajso dragano oľejos?
40026009	Bo kada oľejos pes šaj bikenďa vaš o but love a šaj pes diňa le čorenge.”
40026010	Sar oda dikhľa o Ježiš, phenďa lenge: “Soske pre late chan choľi? Šukariben mange presikaďa.
40026011	Bo o čore tumenca hine furt, ale me tumenca furt na avava.
40026012	Oda, hoj čhiďa avri o oľejos pre miro ťelos, kerďa pre miro pohrebos.
40026013	Čačipen tumenge phenav, hoj kada evaňjelium pes vakerela pal calo svetos a všadzik kajča pes vakerela pes phenela the oda, so kadi džuvľi akana kerďa, pre lakero leperiben.”
40026014	Akor geľa het jekh le dešudujendar, o Judaš Iškarijotsko, ko nekbareder rašaja
40026015	a phenďa: “So man dena te les tumenge dava andre?” A on leske počinde tranda (30) rupune.
40026016	O Judaš akorestar rodelas drom sar les te del andre.
40026017	Ešebno džives, sar pes chal o marikľa, avle o učeňika kijo Ježiš a phende leske: “Kaj kames hoj te džas a te keras tuke le bakrores? Kaj les kames te chal?”
40026018	Ov phenďa: “Džan andro foros ke oda the oda manuš a phenen leske: ‘O Učiťeľis tuke phenel: Miro časos (ideos) hin pašes. Ke tu chava mire učeňikenca le bakrores.’ ”
40026019	O učeňika kerde avke, sar lenge oda phenďa o Ježiš a pripravinde le bakrores.
40026020	Sar zaračiľa, bešľa o Ježiš le dešudujenca paš o skamind.
40026021	A sar chanas, phenďa: “Čačipen tumenge phenav, hoj jekh tumendar man dela andre.”
40026022	Sar oda šunde, ačhile igen smutne a phučenas lestar jekh pal aver: “Som oda me, Rajeja?”
40026023	Ov odphenďa: “Oda, so peske manca thoďa o vast andro čaro, ov man dela andre.
40026024	O Čhavo le manušeskero mušinel te merel, avke sar pal leste hin pisimen, ale ole manušeha, so les del andre, ela igen namište. Feder leske uľahas, te aňi na uľiľahas (te pes aňi na narodzinďahas).”
40026025	O Judaš, so les delas andre, pal oda phenďa: “Som oda me, Rabbi?” O Ježiš leske phenďa: “Tu oda phenďal.”
40026026	Sar chanas, iľa o Ježiš o maro a paľikerďa. Phagerelas a delas le učeňiken a phenďa: “Len, chan, kada hin miro ťelos.”
40026027	Paľis iľa e kuči, paľikerďa a diňa lenge kajse lavenca: “Pijen andral savore,
40026028	bo kada hin miro rat ola neva zmluvake, so pes čhorďol avri vaš o but manuša, hoj lenge te el odmukle o bini.
40026029	Ale phenav tumenge, hoj imar buter šoha (ňikda) na pijava olestar so barol pre viňica, až dži andre oda džives medik les nevo na pijava tumenca andro kraľišagos le Dadeskero.”
40026030	Paľis, sar giľade e chvala, gele pre Olivovo verchos.
40026031	Akor lenge o Ježiš phenďa: “Adi rat man savore omukena, bo hin pisimen: ‘ Marava le pasťjeris a o bakrore andral o stados pes sa rozdenašena.’
40026032	Ale sar uščava andral o meriben, džava andre Galileja.”
40026033	Akor leske o Peter phenďa: “Te tut savore omukena, me tut šoha na omukava.”
40026034	O Ježiš leske odphenďa: “Čačipen tuke phenav, hoj mek adadžives, adi rat, sigeder sar o kohutos giľavela, tu trival pheneha, hoj man na prindžares.”
40026035	O Peter leske phenďa: “The te tuha mušinava te merel, šoha oda na phenava.” A savore učeňika avke phenenas.
40026036	Paľis lenca o Ježiš avľa pre ajso than, so pes vičhinel Getsemane. Ode phenďa peskere učeňikenge: “Bešen tumenge kade, medik man me džava te modľinel.”
40026037	Iľa peha le Peter the duje čhaven le Zebedeoskeren a sas leske igen phares.
40026038	Akor lenge phenďa: “Miri duša hiňi pro meriben smutno, ačhen manca kade a ma zasoven!”
40026039	Geľa lendar sikra dureder anglal, peľa le mujeha pre phuv, modľinelas pes a phenelas: “Dado miro, te pes oda del, mi džal mandar het kadi kuči. Ale na avke sar me kamav, ale sar tu.”
40026040	Paľis avľa ke peskere učeňika, arakhľa len te sovel a phenďa le Peteriske: “So, na birinen manca te el jekh ora upre?
40026041	Ma soven a modľinen tumen, hoj te na džan andro pokušeňje! Bo o duchos kamel, ale o ťelos hino slabo.”
40026042	Pale pes odgeľa dujtovar te modľinel a phenelas: “Dado miro, te man našči obdžal kadi kuči a mušinav la te pijel, mi ačhel pes oda, so tu kames!”
40026043	Sar avľa, arakhľa len pale te sovel, bo cirdelas len igen te sovel.
40026044	Mukľa len, odgeľa pes pale tritovar te modľinel a phenďa pale oda lav.
40026045	Paľis avľa kijo učeňika a phenďa lenge: “Akana imar soven a odpočovinen tumenge! Dikh, avľa e ora hoj o Čhavo le manušeskero hino dino andro vasta le binošne manušenge.
40026046	Uščen a džas, imar avľa oda manuš, so man del andre.”
40026047	Andre oda, medik o Ježiš vakerelas, avľa o Judaš, jekh le dešudujendar. Leha avenas but nipi, khatal o nekbareder rašaja the khatal o phuredera, le šabľenca the le pacenca andro vasta.
40026048	Le Ježišoskero zradcas lenge diňa anglal te džanel: “Oda, kas čumidava, oda hin ov. Chuden les.”
40026049	Takoj avľa kijo Ježiš a phenďa: “Smirom tuke, Rabbi!” A čumidňa les.
40026050	O Ježiš leske phenďa: “Prijaťeľina, soske avľal?” Avke avle, chudle les a zaile.
40026051	A jekhvareste jekh olendar, so sas le Ježišoha, iľa avri e šabľa a demaďa le nekbaredere rašaskere sluhas a odčhinďa leske o kan.
40026052	Akor leske o Ježiš phenďa: “Thov e šabľa pale pro than, bo sako, ko pes la šabľaha marel, la šabľaha the merel.
40026053	Abo so, tuke gondoľines, hoj našči akana mangav mire Dades a ov mange bičhaďahas buter sar dešuduj legioni aňjelen?
40026054	Ale sar pes paľis ačhiľahas oda, so hin pisimen, hoj pes mušinel te ačhel?”
40026055	Andre odi ora phenďa o Ježiš le nipenge: “Avke pre ma avľan sar pro živaňis, le šabľenca the le pacenca, hoj man te zalen. Sako džives bešavas maškar tumende andro chramos, sikavavas a na phandňan man.
40026056	Ale kada hin vaš oda, hoj pes te ačhel oda, so pisinde o proroka.” Andre oda les savore učeňika omukle a denašle het.
40026057	On zaile le Ježiš a ľigende les ko nekbareder rašaj, ko Kajfaš. Ode pes zgele o zakoňika the o phuredera.
40026058	O Peter avelas pal leste dural a doavľa dži andre dvora le nekbareder rašaske. Geľa andre a bešľa peske le sluhenca, hoj te dikhel sar oda savoro doperela.
40026059	O nekbareder rašaja, o phuredera the caľi Bari rada kamenas te arakhel hamišagoha vareso pro Ježiš, hoj les te murdaren.
40026060	Ale the te but falošne švedki avle, the avke ňič na arakhle. Paľis avle duj džene
40026061	a phende: “Kada manuš phenďa: ‘Me šaj čhivav tele kada chramos a tel o trin džives les pale šaj ačhavav.’ ”
40026062	Akor uščiľa o nekbareder rašaj a phenďa leske: “So, ňič na phenes pre oda, so pre tu kala nipi vakeren?”
40026063	Ale o Ježiš sas čhit. A o nekbareder rašaj leske phenďa: “Thov vera anglo džido Del a phen amenge čačipen, či sal tu o Kristus, o Čhavo le Devleskero.”
40026064	O Ježiš leske phenďa: “Tu oda phenďal, ale phenav tumenge, hoj akanastar dikhena le Čhas le manušeskeres te bešel pal e čači sera la Zorake a te avel pro ňeboskere chmari.”
40026065	Akor čhingerďa o nekbareder rašaj peskere gada a phenďa: “Ruhinel pes! So, mek kampel amenge švedken? Akana šunďan sar pes ruhinel!
40026066	So pre oda phenen?” A on odphende: “Zasogaľinel peske te merel!”
40026067	Akor leske chudle te čhungarel pro muj a marenas les pal o šero. Aver les marenas le pacenca
40026068	a phenenas: “Prorokin amenge, Kristus, ko tut demaďa!”
40026069	O Peter bešelas avri pre dvora. Avľa ke leste jekh služka a phenďa leske: “The tu salas ole Ježišoha andral e Galileja.”
40026070	Ale o Peter zaprinďa angle savoredženende a phenďa: “Na džanav, so vakeres.”
40026071	Sar geľa paš e brana, dikhľa les aver služka a phenďa olenge, so ode sas: “The kada manuš sas ole Ježišoha andral o Nazaret.”
40026072	Ale o Peter pale zaprinďa a iľa vera: “Na prindžarav ole manušes!”
40026073	Na pregeľa but a avle the ola, so ode ačhenas, a phende le Peteriske: “Tu sal čačes jekh lendar, bo the tiro vakeriben pre tu phenel avri.”
40026074	Ale o Peter iľa pre peste vera: “Me na prindžarav ole manušes. A takoj giľaďa o kohutos.”
40026075	Akor avľa le Peteriske pre goďi ola lava, so leske o Ježiš phenďa: “Sigeder sar o kohutos giľavela, tu trival pheneha, hoj man na prindžares.” Geľa avri a chudňa igen te rovel.
40027001	Sig tosara pes dovakerde savore nekbareder rašaja the o phuredera le nipengere pro Ježiš, hoj les dena te murdarel.
40027002	Phandle les, ľigende a oddine le vladariske, le Pilatoske.
40027003	Sar dikhľa o Judaš, savo diňa andre le Ježiš, hoj le Ježiš odsudzinde, sas leske pharo a diňa pale le nekbareder rašajenge the le phurederenge ola tranda (30) rupune love
40027004	a phenďa: “Kerďom binos, bo diňom andre le manušes so na kerďa ňič nalačho.” Ale on odphende: “So amen hin andre oda? Oda hin tiri veca!”
40027005	O Judaš čhiďa ola rupune love andro chramos, geľa het a umblaďa pes.
40027006	O nekbareder rašaja ile ola love a phende: “Našči len thovas andre le chramoskeri pokladňica, bo oda hin o počiňiben vaš o rat.”
40027007	Dovakerde pes a cinde vaš e maľa olestar, so kerelas o kuča, hoj ode te parunen le cudzen.
40027008	Vaš oda pes vičhinel odi maľa “rateskeri maľa” až dži adadžives.
40027009	Akor pes ačhiľa oda, so sas phendo prekal o prorokos Jeremiaš: “Ile ola tranda (30) rupune, o počiňiben pre savo pes dovakerde le Izraeloskere nipi
40027010	a dine len vaš e maľa le kučariske avke, sar mange phenďa miro Raj.”
40027011	O Ježiš ačhelas anglo vladaris a o vladaris lestar phučľa: “Sal tu oda Židoviko kraľis?” O Ježiš leske phenďa: “Tu mište phenes.”
40027012	O nekbareder rašaja the o phuredera pre leste but vakerenas, ale ov ňič na odphenďa.
40027013	Akor leske o Pilat phenďa: “So, na šunes keci but pre tu vakeren?”
40027014	Ale o Ježiš leske na odphenďa aňi jekh lav. Vaš oda pes o vladaris igen čudaľinelas.
40027015	Sako berš pre Patraďi premukelas o vladaris le nipenge jekhe bertenošis, saves on mangenas.
40027016	Akor len sas jekh igen nalačho bertenošis, so pes vičhinelas Barabaš.
40027017	Sar pes o nipi zgele, phenďa lenge o Pilat: “Kas kamen, hoj tumenge te premukav: le Barabaš, vaj le Ježiš, so pes vičhinel Kristus?”
40027018	Bo džanelas, hoj les dine andre hamišagostar.
40027019	Sar bešelas pro sudno stolkos, bičhaďa ke leste leskeri romňi, hoj leske te phenen: “Te na chal tut ňič ole čačipnaskere manušeha, bo adadžives andro suno but cerpinďom vaš leske!”
40027020	Ale o nekbareder rašaja the o phuredera marde upre le nipen, hoj te mangen le Barabaš a hoj te murdaren le Ježiš.
40027021	A o vladaris lendar phučľa: “Kas kale dujendar kamen, hoj tumenge te premukav?” On phende: “Le Barabaš!”
40027022	O Pilat phučľa: “Akor so te kerav le Ježišoha, so pes vičhinel Kristus?” A savoredžene vriskinenas: “Ukrižin les!”
40027023	O vladaris lendar phučľa: “So ajso nalačho kerďa?” No on mek zoraleder vriskinenas: “Ukrižin les!”
40027024	Sar dikhľa o Pilat, hoj ňič našči kerel the hoj o nipi keren mek bareder vika, iľa o paňi, thoďa o vasta anglo nipi a phenďa: “Me som žužo kale čačipnaskere manušeskere ratestar, pre tumende oda ačhel.”
40027025	A savore nipi phende: “Leskero rat pre amende the pre amare čhave!”
40027026	Akor lenge premukľa le Barabaš, no le Ježiš zbičinďa a diňa hoj les te ukrižinen.
40027027	O slugaďa ile le Ježiš andre le vladariskeri dvora a skidle pre leste caľi čata.
40027028	Čhide leske tele o gada a urde les andro purpurovo plašťos.
40027029	Le kandrendar (le trňendar) leske kerde koruna a thode leske la pro šero. Andre čačo vast les dine konaricis, perenas anglal leste pro khoča, asanas lestar a phenenas: “Mi dživel o Židoviko kraľis!”
40027030	Čhungarenas pre leste a ile oda konaricis a marenas les pal o šero.
40027031	Sar lestar imar preačhile te asal, čhide pal leste tele o purpurovo plašťos, urde pre leste leskere gada a ľidžanas les te ukrižinel.
40027032	Sar avenas avri, arakhle varesave manušes, so pes vičhinelas Šimon Cirenejsko. Leske prikazinde hoj te ľidžal le Ježišoskero kerestos.
40027033	Avle pre oda than, so pes vičhinel Golgota, so hin le lebkengero than.
40027034	Dine les te pijel mol mišimen varesoha, so sas igen kirko. A sar koštoľinďa, na kamňa te pijel.
40027035	Sar les ukrižinde, rozulade peske leskere gada a losinenas vaše, hoj pes te ačhel oda, so phenďa o prorokos: “Rozulade peske mire gada a losinenas vaš mire veci.”
40027036	Paľis peske bešle a merkinenas pre leste.
40027037	Upral o šero sas pisimen leskeri vina: “Kada hin o Ježiš, le Židengero kraľis”
40027038	Jekhetane leha ukrižinde the duje živaňen, jekhes pal e čači sera a dujtones pal e baľogňi.
40027039	Ola manuša, so pašal leste predžanas, pes ruhinenas a kerenas le šerenca
40027040	a phenenas: “Tu, so čhives tele o chramos a tel o trin džives les ačhaves, pomožin korkoro tuke! Te sal o Čhavo le Devleskero, av tele pal o kerestos!”
40027041	Avke the o nekbareder rašaja asanas maškar peste le zakoňikenca the le phurederenca a phenenas:
40027042	“Avrenge pomožinelas a peske našči pomožinel? Ov hino o Izraelsko kraľis, akana mi avel tele pal o kerestos a pačaha leske!
40027043	Pačalas le Devleske, akana les mi zachraňinel, te les kamel! Se ov phenďa: ‘Me som o Čhavo le Devleskero!’ ”
40027044	Asanas lestar the ola, so sas jekhetane leha ukrižimen.
40027045	Dešuduj orendar pro dilos avľa kaľipen pal caľi phuv a ľikerďa dži trin ori pal o dilos.
40027046	A trin orendar o Ježiš zoraha vičhinďa: “ Eli, Eli, lama zabachtani?!” So hin prethodo: “ Devla miro, Devla miro, soske man omukľal?”
40027047	Sar oda šunde varesave džene, so ode ačhenas, phende: “Dikh, le Eliaš vičhinel.”
40027048	Jekh dženo denašelas te močinel e špongija andro šut, thoďa la pre paca a delas les te pijel.
40027049	Ale okla džene phenenas: “Muk avke! Dikhaha, či avela o Eliaš leske te pomožinel!”
40027050	Ale o Ježiš pale zorales vriskinďa a muľa.
40027051	O pochtan, so sas figimen andro chramos, phariľa pro jepaš uprunestar dži tele, e phuv razisaľolas a o skali pharonas.
40027052	O hrobi pes phundravenas a but sentne manuša uščile andral o meriben
40027053	pal oda, sar o Ježiš uščiľa andral o meriben. Sar avle avri andral o hrobi, gele andro sentno foros a sikade pes but dženenge.
40027054	Avke o veliťeľis upral o šel slugaďa the ola, so leha stražinenas le Ježiš, dikhle hoj e phuv razisaľolas the oda savoro, so pes ačhelas. Igen pes daranas a phenenas: “Ov sas čačes o Čhavo le Devleskero!”
40027055	Sas ode the but džuvľa, so dikhenas dural. On džanas pal o Ježiš andral e Galileja a kerenas pašal leste.
40027056	Maškar lende sas the e Maria Magdalena; the e Maria, e daj le Jakoboskeri the le Jozesiskeri; a mek the e daj le Zebedeoskere čhavengeri - le Jakoboskeri the le Janoskeri.
40027057	Sar zaračiľa, avľa jekh barvalo manuš andral e Arimatija, so pes vičhinelas Jozef. Ov sas thiš le Ježišoskero učeňikos.
40027058	Geľa anglo Pilat a mangelas peske le Ježišoskero ťelos. A avke o Pilat rozkazinďa, hoj leske les te den.
40027059	O Jozef iľa o ťelos a zapačarďa les andre lepeda.
40027060	Thoďa les andre peskero nevo hrobos, savo avri kerďa andre skala. Paľis zaučarďa o vudar andro hrobos bare bareha a geľa het.
40027061	Sas ode e Maria Magdalena the oki aver Maria a bešenas anglo hrobos.
40027062	Pre aver džives, sombatone, pes zgele o nekbareder rašaja the o farizeja ko Pilat
40027063	a phende: “Rajeja, avľa amenge pre goďi, hoj oda zvodcas phenďa, medik dživelas: ‘Pal o trin džives uščava andral o meriben.’
40027064	Vaš oda rozkazin, hoj dži o trito džives mište te stražinen o hrobos, hoj les te na aven leskere učeňika rači te čhorel a te na phenen le nipenge, hoj uščiľa andral o meriben. A ela o posledno klamišagos goreder sar o ešebno.”
40027065	O Pilat lenge phenďa: “Hin tumen slugaďa, džan a merkinen pre leste, sar ča džanen.”
40027066	Avke on gele, zapečaťinde andre o bar a dine le slugaďenge mište te merkinel.
40028001	Pal o sombat, sar imar avel avri o kham pro ešebno džives andro kurko, gele e Maria Magdalena the oki dujto Maria te dikhel o hrobos.
40028002	A dikh, e phuv zorales razisaľiľa, bo o aňjelos le Rajeskero avľa tele andral o ňebos, odcirdňa o bar pašal o vudar a bešľa peske upre.
40028003	Ov dičholas avri sar bleskos a leskere gada sas parne sar jiv.
40028004	O slugaďa pes lestar avke daranďile, hoj ačhile sar mule.
40028005	A oda aňjelos phenďa le džuvľenge: “Tumen ma daran! Bo džanav, hoj roden le Ježiš, oles so sas ukrižimen.
40028006	Nane ade, bo uščiľa andral o meriben, avke sar phenďa. Aven, dikhen oda than, kaj pašľolas o Raj.
40028007	Džan sigo te phenel leskere učeňikenge, hoj uščiľa andral o meriben a džal anglal tumende andre Galileja a ode les dikhena. Dikh, phenďom tumenge oda!”
40028008	Avle sigo avri andral o hrobos, daraha the bare radišagoha a denašenas oda te phenel leskere učeňikenge.
40028009	[A sar oda džanas te phenel leskere učeňikenge,] jekhvareste pes lenca o Ježiš arakhľa a phenďa lenge: “Smirom tumenge!” On avle ke leste, banďonas anglal leste a chudenas pes leskere pindrendar.
40028010	Akor lenge o Ježiš phenďa: “Ma daran tumen! Džan te phenel mire phralenge, hoj te džan andre Galileja a ode man dikhena.”
40028011	Sar o džuvľa džanas kijo učeňika, varesave ole slugaďendar odgele andro foros a phende le nekbaredere rašajenge savoro, so pes ačhiľa.
40028012	On pes zgele le phurederenca te dovakerel a dine le slugaďen but love
40028013	a phende: “Phenen, hoj leskere učeňika avle rači a čorde les akor, sar sovenas.
40028014	A te pes oda došunela o vladaris, amen les prevakeraha, hoj tumen te na el starišagos.”
40028015	O slugaďa ile o love a kerde avke, sar lenge sas phendo. A kada vakeriben pes rozľigenďa maškar o Židi dži adadžives.
40028016	Ola dešujekh učeňika gele andre Galileja pre oda verchos, kaj lenge phenďa o Ježiš.
40028017	Sar les dikhle, banďonas anglal leste, ale varesave na pačanas.
40028018	O Ježiš avľa ke lende a phenďa: “Hin mange diňi savori zor pro ňebos the pre phuv.
40028019	Avke džan a keren mange učeňiken andral savore narodi a bolen len andro nav le Dadeskero, le Čhaskero the le Sentne Duchoskero
40028020	a sikaven len te doľikerel savoro, so tumenge phenďom. Dikhen, me som tumenca sako džives, medik na ela o koňec le svetoskero.”
41001001	O evaňjelium pal o čhavo le Devleskero, pal o Ježiš Kristus, chudňa avke,
41001002	sar pisinenas o Proroka: “Dikh, me bičhavav mire poslos anglal tu a ov pripravinela prekal tu o drom.
41001003	O hangos so vičhinelas pre pušťa: ‘Pripravinen o drom le Rajeske, rovňaren avri leskere chodňiki!’ ”
41001004	O Jan chudňa te bolel pre pušťa a phenelas, hoj pes o manuša te den te bolel a te kerel pokaňje hoj pes lenge te odmukel o bini.
41001005	Avenas ke leste caľi phuv andral e Judea the Jeruzalem. A o nipi phenenas avri peskere bini a o Jan len bolelas andro paňi Jordan.
41001006	Ov sas urdo andre cipa pal e ťava, pašal o per les sas cipuno sirimos a chalas kobilki the maľakero medos.
41001007	A ov phenelas: “Pal mande avel zoraleder sar som me. Na som hodno anglal leste te banďol a te phundravel o sirimocis pre leskere kamašľi.
41001008	Me tumen bolďom le paňeha, ale ov tumen bolela le Sentne Duchoha.”
41001009	Andre ola dživesa pes ačhiľa, hoj avľa o Ježiš andral o galilejsko Nazaret a sas boldo le Janostar andro paňi Jordan.
41001010	Sar avelas avri andral o paňi, jekhvareste dikhľa phundrado o ňebos a le Duchos so sar holubica avelas tele pre leste.
41001011	A andral o ňebos šunďiľa o hangos: “Tu sal miro čhavo kas kamav, tutar man hin o radišagos.”
41001012	Takoj les iľa o Duchos pre pušťa.
41001013	Sas ode saranda (40) dživesa a sas pokušimen le bengestar. Sas ode le džvirenca a o aňjela pašal leste kerenas.
41001014	Akor, sar sas o Jan phandlo andre bertena, avľa o Ježiš andre Galileja kaj phenelas o evaňjelium le Devleskero.
41001015	A phenelas: “Imar avľa o časos (ideos), hoj pašes hin le Devleskero kraľišagos. Keren pokaňje a pačan andro evaňjelium.”
41001016	A sar phirelas pašal o Galilejsko moros, dikhľa le Šimon the leskere phrales le Andrej, sar mukenas e sita andro moros, bo on sas ribara.
41001017	O Ježiš lenge phenďa: “Aven pal mande a me tumendar kerava ribaren so chudena le manušen.”
41001018	On takoj omukle peskere siti a gele pal leste.
41001019	Sar geľa odarik sikra dureder dikhľa le Jakob the leskere phrales le Jan, le čhaven le Zebedeoskeren, thiš pre loďka te prikerel o siti.
41001020	Takoj len vičhinďa. On omukle peskere dades - le Zebedeus - andre loďa le manušenca so kerenas prekal leste buči a gele pal o Ježiš.
41001021	Avke gele andro foros Kafarnaum a takoj sombatone geľa andre sinagoga a sikavelas.
41001022	On predaranďile a čudaľinenas pes oleske so sikavelas, bo ov na sikavelas sar o zakoňika, ale sar oda so les hin pravos the zor.
41001023	Ipen akor sas andre sinagoga jekh manuš andre savo sas nalačho duchos. Ov vriskinďa:
41001024	“So amen hin tuha, Ježiš Nazaretsko, avľal amen te murdarel? Me džanav ko tu sal, oda sentno le Devleskero!”
41001025	A o Ježiš prikazinďa ole nalačhe duchoske: “Čhit, dža andral leste avri!”
41001026	O nalačho duchos leha čhivkerelas, zorales vriskinďa a geľa andral leste avri.
41001027	Savore daranďile a phučenas jekh avrestar: “S'oda hin kada? S'oda za nevo sikaviben? Bo andre zor prikazinel le nalačhe duchenge a on les šunen!”
41001028	O hiros pal leste chudňa te džal pal caľi Galileja.
41001029	Sar avle avri andral e sinagoga o Ježiš, o Jakob the o Jan, gele andro kher ko Šimon the ko Andrej.
41001030	Ode pašľolas le Šimonoskeri sasuj andre horučka a takoj leske phende pal late.
41001031	O Ježiš avľa ke late, chudňa la vastestar a pomožinďa lake te uščel. E horučka la takoj omukľa a oj pašal lende kerelas.
41001032	Rači sar zageľa o kham, anenas kija leste savore nasvalen the le zaphandlen demonenca.
41001033	Savore manuša andral o foros pes zgele paš o vudar.
41001034	A sasťarďa but nasvalen so pes trapinenas andro nasvaľibena a tradňa avri but demonen. Na domukľa le demonenge te vakerel, bo on les prindžarenas.
41001035	Sig tosara, mek sar sas rat, uščiľa a geľa pro omuklo than kaj pes modľinelas.
41001036	O Šimon, the ola so sas leha, les gele te rodel.
41001037	Sar les arakhle, phende leske: “Sako tut rodel!”
41001038	O Ježiš lenge phenďa: “Aven džas andre aver gava so hine kade pašes, hoj the ode te phenav o evaňjelium, bo vaš oda avľom.”
41001039	Vakerelas o evaňjelium pal caľi Galileja andre lengere sinagogi a tradelas avri le demonen.
41001040	Avľa ke leste jekh malomocno a mangelas les pro khoča: “Te kamňalas, šaj man sasťares!”
41001041	A le Ježišoske sas pharo vaš leske, thoďa pre leste o vast, chudňa pes lestar a phenďa: “Me kamav, av sasto!”
41001042	Takoj sasťiľa avri a sas žužo.
41001043	O Ježiš pes pre leste zadikhľa, takoj les bičhaďa het a zorales leske phenďa:
41001044	“Ma phen ada ňikaske, ale dža, sikav tut le rašaske a obetin oda so phenďa o Mojžiš, lenge pro sveďectvo.”
41001045	Ale ov džalas a všadzik vakerelas but so pes ačhiľa. Vaš oda o Ježiš imar našči geľa andro foros anglo nipi, ale sas avri pro omukle thana, kaj pal leste avenas o manuša pal savore seri.
41002001	Paľis pal varesave dživesa geľa pale o Ježiš andro foros Kafarnaum a but džene dodžande pes, hoj hino khere.
41002002	Takoj pes zgele ajci manuša, hoj imar na sas kaj te ačhel, aňi paš o vudar. A vakerelas lenge pal o Devleskero lav.
41002003	A štar murša ľidžanas le banges kijo Ježiš,
41002004	ale vaš oda, hoj ode sas but manuša, pes našči dochudle le nasvaleha ke leste. Avke otkerde o pados a mukle le banges tele le haďoha ode kaj sas o Ježiš.
41002005	Sar dikhľa o Ježiš lengero pačaben, phenďa le bangeske: “Čhavo miro, odmukle tuke hin o bini.”
41002006	No bešenas paš lende the varesave zakoňika a andro jile peske gondoľinenas:
41002007	“Sar kada manuš kavke šaj vakerel? Ruhinel pes! Ňiko našči odmukel o bini, ča jekh o Del!”
41002008	A o Ježiš prindžarďa andro duchos, hoj on pal leste kavke gondoľinen a phenďa lenge: “So oda gondoľinen andre tumare jile?
41002009	So hin lokeder? Te phenel le kaľikoske: ‘Odmukle tuke hin o bini’, či te phenel: ‘Ušči, le tuke tiro haďos a dža’?
41002010	Ale vaš oda, hoj te džanen, hoj le Čhas le Manušeskeres hin pravos the zor te odmukel pre phuv o bini” - phenďa le bangeske:
41002011	“Tuke phenav: ušči, le tuke tiro haďos a dža khere!”
41002012	Ov takoj uščiľa, a savore dikhle sar iľa peskero haďos a geľa het. Savore, so ode sas, pes čudaľinenas, lašarenas le Devles a phenenas: “Mek šoha (ňikda) kajso vareso na dikhľam!”
41002013	Pale geľa paš o moros a savore manuša džanas pal leste a ov len sikavelas.
41002014	Sar džalas dikhľa le Levi, le Alfeoskere čhas, sar bešelas pre colňica a phenďa leske: “Av pal mande!” A ov uščiľa a geľa pal leste.
41002015	Ačhiľa pes, sar o Ježiš bešelas ke leste andro kher pašal o skamind, hoj leha the leskere učeňikenca bešenas but colňika the binošne, bo but ajse pal leste džanas.
41002016	A sar les dikhle o zakoňika the o Farizeja te chal le colňikenca the le binošnenca, phende leskere učeňikenge: “Sar oda, hoj pijel the chal le colňikenca the le binošnenca?”
41002017	A sar ada šunďa o Ježiš, phenďa lenge: “Le sastenge na kampel le doktoris, ale le nasvalenge. Me na avľom te vičhinel le čačipnaskeren, ale le binošnen kijo pokaňje!”
41002018	Le Janoskere učeňika the le Farizejengere učeňika pes poscinen. Avle a phučle le Ježišostar: “Soske pes le Janoskere the le farizejengere učeňika poscinen, ale tire na poscinen?”
41002019	A o Ježiš lenge phenďa: “Či šaj poscinen o hosci pro bijav, medik hino lenca o terno? Medik hino lenca o terno našči pes poscinen!
41002020	Ale avena ajse dživesa, hoj o terno na ela lenca a andre ola dživesa pes poscinena.
41002021	Se ňiko na zasivel le neve pochtaneha e chev pro purane gada, bo paľis o nevo pochtan šaj odčhinel kotor le puranestar a kerďola mek bareder chev.
41002022	A thiš ňiko na čhivel e nevi mol andro purane cipune gone, bo e nevi mol čhingerela e cipa a čuľola avri a o gone čhinďona. Ale e nevi mol pes čhivel andro neve gone.”
41002023	Jekhvar sombatone pes ačhiľa, sar o Ježiš džalas pašal e maľa kaj sas sadzimen, hoj leskere učeňika chudle te čhingerel o klasi.
41002024	O Farizeja leske phende: “Dikh, keren oda so našči keren sombatone!”
41002025	Ov lenge phenďa: “Mek šoha na genďan so kerďa o David sar sas andro pharipen a sas bokhalo ov the leskere manuša?
41002026	Akor, sar sas nekbareder rašaj o Abijatar, geľa andro kher le Devleskero a chalas o sentne mare so ňiko aver našči chal, ča o rašaja. A diňa the peskeren manušen.”
41002027	A phenďa lenge: “O sombat hino kerdo prekal o manuš a na o manuš prekal o sombat!
41002028	O Čhavo le Manušeskero hino raj the upral o sombat.”
41003001	Sar geľa pale andre sinagoga, sas ode jekh manuš, saves sas ňevladno vast.
41003002	A kamenas te džanel či les sasťarela avri sombatone, hoj les te den andre.
41003003	O Ježiš phenďa ole manušeske, so leskero vast sas ňevladno: “Ačh kade maškaral!”
41003004	A phučľa lendar: “Či šaj sombatone mište te kerel, vaj namište te kerel? O dživipen te zachraňinel, či te murdarel?” A on sas čhit.
41003005	Dikhľa pašal peste pre lende choľaha ale the pharipnaha, bo sas len ajse zorale jile. Phenďa le manušeske: “Hazde o vast!” A sar hazdňa o vast sasťiľa leske avri a sas ajso sar the oka dujto vast.
41003006	O farizeja pes takoj gele te dovakerel le herodijanenca, sar te murdarel le Ježiš.
41003007	O Ježiš peskere učeňikenca geľa paš o moros. Džanas pal leste but manuša andral e Galileja, andral e Judsko
41003008	the andral o Jeruzalem, Idumea the Zajordansko. A džanas pal leste thiš but nipi pašal o Tir the Sidon, bo šunde pal oda so kerel.
41003009	Le učeňikenge phenďa hoj te richtinen leske e loďka, hoj pes pre leste o manuša te na ispiden.
41003010	Bo but dženen sasťarďa a savore nasvale pes pre leste ispidenas a kamenas pes lestar te chudel.
41003011	The o nalačhe duchi, sar les dikhenas, perenas anglal leste a vriskinenas: “Tu sal oda Čhavo le Devleskero!”
41003012	Ale o Ježiš lenge prikazinďa, hoj ňikaske te na phenen ada avri.
41003013	O Ježiš geľa pro brehos a vičhinďa kija peste ča olen kas ov kamelas. Sar gele ke leste,
41003014	ačhaďa dešudujen, hoj te aven leha a hoj len te bičhavel te vakerel o evaňjelium.
41003015	A diňa len zor te tradel avri le demonen.
41003016	Kala hin ola dešuduj: o Šimon (saveske diňa nav Peter),
41003017	o Jakob the leskero phral o Jan, le Zebedeoskere čhave (savenge diňa nav Boanerges - so hin prethodo: Le perumoskere čhave);
41003018	a mek o Andrej, o Filip, o Bartolomej, o Matuš, o Tomaš, the o Jakob le Alfeoskero čhavo, o Tadeus a o Šimon Kanaansko -
41003019	the o Judaš Iškarijotsko, so les paľis the zradzinďa.
41003020	Avle andro kher a pale pes zgele igen but manuša. Vaš oda len na sas kana mek aňi maro te chal.
41003021	A sar ada šunde le Ježišoskeri famelija gele hoj les te len het, bo phende pre leste, hoj našaďa e goďi.
41003022	O zakoňika, so avle andral o Jeruzalem, phende pre leste, hoj andre leste hin o Beelzebul, so hino upral savore demona. A phende pro Ježiš, hoj leskera zoraha tradel avri le demonen.
41003023	O Ježiš peske len vičhinďa a chudňa lenge te vakerel andro podobenstva: “Sar šaj tradel o Satan avri le Satan?
41003024	Te pes o kraľišagos rozulavela a džala pre peste, oda kraľišagos našči obačhela.
41003025	A te pes o kher rozulavela a džala pre peste, oda kher našči obačhela.
41003026	A the te o Satan džala korkoro pre peste a rozulavela pes, našči obačhela, ale hin leske koňec.
41003027	Ňiko našči džal ko zoralo murš andro kher te čhorel leskere veci, medik ole zorale muršes na phandela a až paľis šaj čhorel avri leskero kher.
41003028	Čačipen tumenge phenav, hoj savore bini the o nalačhe lava, so vakerena o manuša pro Del, lenge ela odmukle.
41003029	Ale oda, ko vakerela nalačhe lava pro Sentno Duchos, oleske na ela šoha (ňikda) odmuklo, ale leskero binos ačhela pre leste furt.”
41003030	Bo phenenas: “Hin andre leste nalačho duchos.”
41003031	Avľa leskeri daj the leskere phrala a bičhade pal leste, hoj te avel avri.
41003032	Bešenas pašal leste but manuša a phende leske: “Dikh, tiri daj the tire phrala the o pheňa tut roden.”
41003033	Ov lenge odphenďa: “Ko hin miri daj a ko hin mire phrala?”
41003034	Visaľiľa kijo ola, so leha bešenas, sikaďa pre lende a phenďa: “Dikh miri daj the mire phrala.
41003035	Bo sako, ko kerel le Devleskeri voľa, hino miro phral, miri pheň the miri daj.”
41004001	O Ježiš chudňa pale te sikavel paš o moros. A vaš oda, hoj pes zgele igen but manuša, ov geľa andre loďka a o manuša bešenas pre phuv paš o moros.
41004002	Sikavelas len but andro podobenstva a andre peskero sikaviben lenge vakerelas:
41004003	“Šunen, geľa o manuš te rozčhivkerel o žužoďiv (o zrnos).
41004004	Sar rozčivkerelas, jekh peľa paš o drom. A andral o ňebos avle o čirikle a chale les.
41004005	Aver peľa pro baruno than, kaj les na sas but phuv a sig bariľa, bo na geľa but tele andre phuv.
41004006	Ale sar avľa avri o kham, zlabiľa a vaš oda, hoj les na sas o koreňis, šučiľa avri.
41004007	Aver peľa andro kandre (koľaka, kraki) a o kandre barile, tasade les a na sas lestar hasna.
41004008	Aver peľa andre lačhi phuv, barolas a anďa hasna. Varesavo tranda (30), varesavo šovardeš (60), varesavo šel (100).”
41004009	A phenďa lenge: “Kas hin kana pre ada, hoj te šunel, mi šunel!”
41004010	Sar sas korkoro, phučle lestar o dešuduj apoštola the okla, so sas paš leste, pal oda podobenstvo.
41004011	Ov lenge phenďa: “Tumenge hin dino te achaľol o garude veci andral o kraľišagos le Devleskero, ale kolenge avri pes sikavel savoro andro podobenstva,
41004012	hoj ‘ Te dikhel dikhena, ale na dikhena; te šunel šunena, ale na achaľona, bo te pes visardehas, šaj pes lenge odmukľahas lengere bini. ’ ”
41004013	A phenďa lenge: “Či na achaľon kada podobenstvo? Sar paľis achaľona savore okla podobenstva?
41004014	O žužoďiv so rozčivkerelas o manuš, hin o lav.
41004015	O ďiv so peľa paš o drom, oda hine ola so pes andre lende o lav sadzinel. Sar šunen o lav, takoj avel o beng a lel avri andral o jilo oda sadzimen lav.
41004016	Avke varesar hine the ola, so hine sadzimen pro baruno than. On, sar šunen o lav, takoj les radišagoha prilen,
41004017	ale hine ča pre varesavo časos (ideos). Bo nane len koreňa a paľis sar avel o pharipen, vaj džan pre lende vaš o lav, takoj oddžan le lavestar.
41004018	A hin aver so hine sadzimen andro kandre. Oda hin ola, so šunde o lav,
41004019	ale o pharipena andre kada svetos the o barvaľipen the aver žadosci, so aven andro jilo, tasaven o lav a nane lestar hasna.
41004020	A ola, so hine sadzimen andre lačhi phuv, hine ola, so šunen o lav, prilen les andro jilo a anen hasna - varesave tranda (30), varesave šovardeš (60), varesave šel (100).”
41004021	Phenďa lenge: “Či pes labarel e momeľi pre oda, hoj la te garuven tel o haďos? A či na pre oda, hoj la te thoven pro momeľaris?
41004022	Bo ňič nane avke garudo, so na avela jekhvar avri. Savoro so hin garudo, avela jekhvar avri.
41004023	Te hin varekas kana, hoj te šunel, mi šunel!”
41004024	A phenďa lenge: “Šunen mište! Sava miraha merinen, ajsaha tumenge ela merimen a mek pes tumenge dothovela.
41004025	Bo kas hin, oles mek ela dino a kas nane, olestar pes lela mek oda, so les hin.”
41004026	A phenďa: “Le Devleskere kraľišagoha oda hin avke, sar te iľahas o manuš o ďiv a sadzinďahas les andre phuv.
41004027	Rači džal te sovel, tosara uščel a o ďiv pes pučinel avri a barol, aňi korkoro na džanel sar.
41004028	Bo e phuv del uľipen korkori pestar, ešeb e prajti, paľis o klasos a paľis but ďiva andro klasos.
41004029	A sar dobarol o ďiv, takoj pes bičhavel te košinel, bo avľa e žatva.”
41004030	A phenďa: “Ke soste pripodobňinava le Devleskero kraľišagos? Vaj save podobenstvoha tumenge sikavava?
41004031	Oda hin sar horčično ďiv, savo pes sadzinel a hino nekcikneder maškar savore semena pre phuv.
41004032	Ale sar pes sadzinel a chudel te barol, hino nekbareder maškar o savore rastlini a hin les bare konara. A o čirikle peske šaj bešen andre leskero ciňos.”
41004033	Vakerelas lenge o lav andro but podobenstva, ča ajci, keci šaj achaľonas.
41004034	No, le manušenge bi o podobenstva na vakerelas, ale sar sas korkoro peskere učeňikenca, lenge phenelas avri sa.
41004035	Oda džives sar zaračiľa phenďa lenge: “Aven džas pre dujto sera.”
41004036	Odgele pašal o nipi a le Ježiš ile peha pre loďka. Džanas leha mek the aver loďki.
41004037	Jekhvareste avľa bari burka la balvajatar a o paňi pes hazdňa. O vlni pes vaľinenas andre loďka a sas andre pherdo paňi.
41004038	O Ježiš sas palal andre loďka a sovelas peske pre perňica. Uštade les a phende leske: “Učiťeľina, tuke hin jekh, hoj kade meraha?”
41004039	Ov uščiľa a rozkazinďa la balvajake the le moroske: “Preačh, čhit!” A preačhiľa e balvaj a sas igen čhit.
41004040	A phenďa lenge: “So tumen avke daran? Mek furt tumen nane pačaben?”
41004041	On pes igen daranas a phenenas jekh avreske: “Ko hino ov, hoj les e balvaj the o moros šunen?”
41005001	Pregele prekal o Galilejsko moros pre oki sera a doavle andre phuv Gadara.
41005002	A soča o Ježiš avľa avri andral e loďa, takoj avľa pašal o hrobi kija leste jekh manuš andre savo sas nalačho duchos.
41005003	Oda manuš bešelas andro hrobi a ňiko les imar aňi le lancenca našči phandelas.
41005004	Bo sas buterval phandlo le lancenca the le putenca pro pindre, ale čhingerelas o lanci a o puta phagerelas a ňiko leha našči avelas anglal.
41005005	Furt rači the dživese kerelas vika pro uče thana the paš o hrobi a korkoro pes marelas le barenca.
41005006	A sar dikhľa le Ježiš dural, avľa kija leste, peľa pro khoča
41005007	a vriskinďa zorale hangoha: “So man hin tuha Ježiš, le Nekbareder Devleskero Čhavo? Mangav tut pro Del, ma dukhav man!”
41005008	Bo o Ježiš leske phenďa: “Nalačho duchona, dža andral leste avri!”
41005009	A o Ježiš lestar phučľa: “Sar tut vičhines?” Odphenďa leske: “Miro nav hin Legion, bo sam igen but.”
41005010	A igen les mangelas, hoj les te na tradel andral odi phuv avri.
41005011	Ode pašes pro brehos sas baro stados le balenca.
41005012	Savore demona les mangenas: “Bičhav amen andre kala bale, hoj te džas andre lende.”
41005013	A o Ježiš lenge takoj domukľa. O nalačhe duchi gele avri andral o manuš andro bale. Calo stados, vaj duj ezera (2,000) bale, pes mukle tele le brehoha andro moros a tasľile.
41005014	Ola džene, so pasinenas le balen, denašle a phende ada avri andro foros, andro khera, the pro maľi a o manuša avle te dikhel so pes ačhiľa.
41005015	Avle kijo Ježiš a dikhle le posadnutones, andre savo sas oda Legion, hoj bešel a hino urdo andro gada, paš e goďi. A daranas pes.
41005016	Ola manuša, so ada dikhle, vakerenas oklenge so pes ačhiľa le posadnutoneha the le balenca.
41005017	A mangenas le Ježiš, hoj te džal avri andral lengeri phuv.
41005018	Sar džalas o Ježiš andre loďka, mangelas les oda, so sas posadnuto, či šaj džal leha.
41005019	Ale o Ježiš leske na domukľa, no phenďa leske: “Dža khere ke tiri famelija a phen lenge avri, save bare veci tuha kerďa o Raj the savo lačhipen tuke presikaďa.”
41005020	Geľa a chudňa te vakerel andro Dešfori save bare veci leske kerďa o Ježiš a savore pes ča čudaľinenas.
41005021	Sar pale preplavinde pre oki sera le moroskeri, avľa kija leste baro zastup manuša a sas paš o moros.
41005022	Avľa kijo Ježiš jekh angluno andral e sinagoga (so hin le Židengeri khangeri). Ov pes vičhinelas Jairus. A sar les dikhľa, peľa paš leskere pindre,
41005023	igen les mangelas a phenďa: “Miri čhajori imar merel, mangav tut, hoj te aves te thovel pre late o vasta, hoj te sasťol avri a te dživel.”
41005024	O Ježiš geľa leha. Džalas pal leste baro zastup manuša a ispidenas les pal savore seri.
41005025	Akor sas ode jekh džuvľi, so sas dešuduj berš nasvaľi pro džuvľikano nasvaľiben.
41005026	Oj diňa savore peskere love avri le doktorenge a igen but lendar cerpinďa, no ňič lake ada na pomožinďa, ale sas lake mek goreder.
41005027	Oj, sar šunďa pal o Ježiš, avľa maškar ola but nipi palunestar ko Ježiš a dotkňinďa pes leskere gadendar.
41005028	Bo phenďa peske: “Ča te man leskere gadendar dotkňinava, sasťuvava avri.”
41005029	A takoj lake preačhiľa o rat te džal andral lakero ťelos a šunďa, hoj hiňi sasťarďi avri andral peskero nasvaľiben.
41005030	O Ježiš takoj prindžarďa, hoj lestar geľa avri e zor, visaľiľa kijo zastup a phučľa: “Ko pes dotkňinďa mire gadendar?”
41005031	O učeňika leske phende: “Se dikhes, hoj tut o manuša ispiden pal savore seri a tu phučes: ‘Ko pes mandar dotkňinďa?’ ”
41005032	Ale o Ježiš dikhelas pašal peste, hoj te dikhel ola džuvľa so ada kerďa.
41005033	E džuvľi izdralas daratar - bo džanelas, so pes lake ačhiľa - peľa paš leste pro khoča a phenďa avri savoro čačipen.
41005034	O Ježiš lake phenďa: “Čhaje miri, tiro pačaben tut sasťarďa. Dža andro smirom, av sasťi andral tiro nasvaľiben.”
41005035	Medik ov laha vakerelas, avle o nipi khatar o Jairus andral leskero kher, a phende leske: “Tiri čhajori imar muľa, de smirom le Učiťeľis.”
41005036	O Ježiš šunďa, so leske phende, ale ov the avke phenďa: “Ma dara tut, ča pača!”
41005037	A na domukľa ňikaske pal peste te džal, ča le Peteriske, Jakoboske the leskere phraleske, le Janoske.
41005038	Avle andro kher ko Jairus a dikhle ode but manušen so roven a keren bari vika.
41005039	O Ježiš geľa andre a phenďa lenge: “Soske keren vika the roven, se e čhajori na muľa, oj ča sovel!”
41005040	A asanas lestar. No ov tradňa savoren avri, iľa la čhajorakera da the le dades the olen so sas leha, a gele andre ode kaj pašľolas e čhajori.
41005041	Chudňa la čhajorakero vast a phenďa lake: “Talitha kumi!” So pes prethovel: “Čhajorije, tuke phenav, ušči!”
41005042	E čhajori takoj uščiľa a phirelas, bo sas lake dešuduj berš. A savore pes igen čudaľinenas.
41005043	O Ježiš lenge igen prikazinďa, hoj ňikaske oda te na vakeren. A paľis lenge phenďa, hoj la te den te chal.
41006001	Paľis odgeľa odarik a avľa andre peskero gav, kaj bariľa avri, a džanas leha the leskere učeňika.
41006002	Sar sas sombat, chudňa te sikavel andre sinagoga. A but džene, sar les šunde, čudaľinenas pes a phenenas peske: “Khatar les hin kada? A khatar les hin kajsi goďi, hoj the kajse zazraki pes kerel prekal leskere vasta?
41006003	Či nane ov oda ťesaris, la Mariakero čhavo the o phral le Jakoboske, Jozesoske, Judaske the le Šimonoske? A či nane leskere pheňa amenca?” A na pačanas andre leste.
41006004	O Ježiš lenge phenďa: “O prorokos hino bi e pačiv ča andre peskero gav, paš peskeri famelija the ode kaj bariľa avri.”
41006005	A našči ode kerďa ňisave zazraki, ča ipen ajci, so pre varesave nasvale thoďa o vasta a sasťile avri.
41006006	Čudaľinďa pes, hoj o manuša na pačan. A phirelas andro pašutne gava te sikavel.
41006007	Paľis vičhinďa kija peste le dešudujen a chudňa len te bičhavel po duje dženen. Diňa len zor upral o nalačhe duchi.
41006008	Prikazinďa lenge, hoj te na len peha pro drom ňič, aňi andre zajdica ňič, aňi maro, aňi love andro sirimos, ča e paca.
41006009	A o sandalki te uren pro pindre, ale buteder gada peha aňi te na len.
41006010	A phenďa lenge: “Andre savo kher tumen lena, ačhen ode dži akor, medik na džana avri andral oda foros.
41006011	A te tumen andre varesavo than na kamena, aňi tumen na kamena te šunel, džan odarik het a mek the o prachos pal o pindre keren tele, hoj te dikhen so kerde.” [“Čačipen tumenge phenav, hoj feder ela pro sudno džives le forenge Sodoma the Gomora, sar ole foroske.”]
41006012	On paľis gele avri a phenenas, hoj o manuša te keren pokaňje.
41006013	Tradenas avri but demonen a makhenas but nasvale manušen le oľejoha a sasťarenas len.
41006014	O kraľis Herodes šunďa pal o Ježiš, bo všadzik pal leste vakerenas a phenenas: “O Jan Krsťiťeľ uščiľa andral o meriben, vaš oda kerel bare zazraki.”
41006015	Jekh phenenas pro Ježiš hoj hin o Eliaš, aver phenenas hoj hino ajso prorokos sar jekh le čirlatune prorokendar.
41006016	No sar oda šunďa o Herodes, phenďa: “Oda hin o Jan. Oda, kaske odčhinďom o šero, ov uščiľa andral o meriben.”
41006017	Bo oda kraľis, o Herodes, bičhaďa peskere sluhen, hoj te zalen le Jan a te thoven les andre bertena. Bo leskere phrales le Filip sas romňi Herodijada a o Herodes laha ačhiľa te dživel
41006018	a o Jan phenelas le Herodesiske: “Nane tutar šukares, hoj džives le phraleskera romňaha!”
41006019	Vaš oda e Herodijada chalas choľi pro Jan a kamelas les te murdarel, ale našči.
41006020	Ale o Herodes pes daralas le Janostar, bo džanelas, hoj ov hino čačipnaskero the sentno murš a chraňinelas les. Rado les šunelas, ale na džanelas, so peske pal oda te gondoľinel.
41006021	Ale avľa jekh džives, sar sas le Herodesiske o berša, hoj kerďa e hoscina prekal o generala the prekal o bare manuša andral e Galileja.
41006022	A sar avľa andre e čhaj la Herodijakeri a khelelas, sas ada pre dzeka le Herodesiske the olenge so leha sas pre hoscina. A o kraľis phenďa la čhake: “Mang mandar soča kames a dava tuke!”
41006023	A diňa la lav: “So mangeha mandar dava tut, dži jepaš mire kraľišagostar.”
41006024	Oj geľa pal peskeri daj a phučľa latar: “So mange lestar te mangav?” E daj lake odphenďa: “Le Jan Krsťiťeľiskero šero.”
41006025	Paľis e čhaj siďarelas kijo kraľis a mangľa lestar: “Kamav, hoj mange takoj akana te anes pre tacka o šero le Jan Krsťiťeľiskero.”
41006026	O kraľis ačhiľa smutno, ale vaš o lav so la diňa the anglo manuša so sas leha pre hoscina, na kamňa lake te odphenel.
41006027	A o kraľis takoj bičhaďa le katos, hoj te anel le Janoskero šero. O katos geľa a odčhinďa leske o šero andre bertena.
41006028	Anďa o šero pre tacka la čhake. A e čhaj diňa peskera dake.
41006029	Sar oda šunde le Janoskere učeňika, ile leskero ťelos a thode les andro hrobos.
41006030	O apoštola pes pale zgele le Ježišoha a vakerenas leske savoro, so kerenas the sikavenas.
41006031	A phenďa lenge: “Aven džas korkore pre varesavo omuklo than, hoj tumenge sikra te odichňinen.” Bo sas but manuša, so avenas the odžanas a len na sas aňi kana te chal.
41006032	A gele la loďkaha varekaj pre omuklo than, hoj te aven korkore.
41006033	Ale o nipi len dikhle, hoj džan het a but džene avle pre oda, kaj džan. Vaš oda but džene, so sas odarik andral o gavora, gele pešones pal lende, predenašle len a užarenas le Ježiš.
41006034	A sar avľa o Ježiš avri andral e loďka, dikhľa ode ole nipen a sas leske pharo vaš lenge, bo sas sar o bakrore bi o pasťjeris. A chudňa len te sikavel but veci.
41006035	Sar imar sas but ori, avle kija leste leskere učeňika a phende leske: “Pre kada than nane ňič a imar hin but ori.
41006036	Rozmuk len, hoj te džan andro gava the andro fori, hoj te cinen peske maro, bo nane len so te chal.”
41006037	Ale ov lenge odphenďa: “Tumen len den te chal!” Phende leske: “Kames, hoj te džas a te cinas maro vaš o duj šel (200) denara (so hin beršeskero počiňiben) a te das len te chal?”
41006038	Ov lendar phučľa: “Keci tumen hin mare? Džan te dikhel!” Sar pes dodžanle, phende leske: “Pandž mare the duj ribi.”
41006039	A phenďa lenge hoj peske te bešen pre zeleno čhar a te keren cikne skupinki.
41006040	A bešle peske andro skupinki po šel (100) the po penda (50).
41006041	Paľis iľa ola pandž mare the duj ribi, dikhľa pro ňebos, požehňinďa, phagerelas o mare a delas le učeňikenge hoj te poden le manušenge. The ola duj ribi rozulaďa savorenge.
41006042	Chale savore a čaľile.
41006043	Ole marendar the ribendar mek ačhiľa a o učeňika kidle upre dešuduj pherde bare košara.
41006044	Oda maro chale vaj pandž ezera (5,000) murša.
41006045	Takoj bičhaďa o Ježiš peskere učeňiken, hoj te džan la loďkaha anglal leste andre Betsaida, pre dujto sera le moroskeri, medik ov na rozmukela le manušen.
41006046	Sar pes lenca rozlučinďa, geľa pro verchos pes te modľinel.
41006047	Sar zaračiľa, sas e loďka maškar o moros a o Ježiš sas korkoro pre phuv.
41006048	Avľa pre lende igen bari balvaj, a sar len dikhľa o Ježiš pre loďa te trapinel pes le veslenca, avľa ke lende akor, sar imar vidňisaľolas, no mek sas rat. Phirelas pal o moros a kamňa pašal lende te predžal.
41006049	Ale on vriskinde sar les dikhle te phirel pal o paňi, bo džanle, hoj dikhen varesave mules.
41006050	Savore džene les dikhle a daranďile. Ale takoj o Ježiš prevakerďa ke lende: “Ma izdran! Me som. Ma daran tumen!”
41006051	Geľa paš lende andre loďka a e balvaj preačhiľa. A igen pes čudaľinenas.
41006052	Bo na achaľile akor, sar pes ačhiľa o zazrakos le marenca, bo lengere jile sas zakerde andre.
41006053	Sar pregele o moros, avle andro Genezaret a ode zaačhile.
41006054	A soča avle avri andral e loďka, takoj les o manuša prindžarde.
41006055	Rozdenašle pes pal caľi odi phuv a anenas le nasvalen pro nošitki, ode kaj šunenas, hoj o Ježiš hino.
41006056	Všadzik kaj džalas anenas kija leste le nasvalen avri pro uľici - andro gava, vaj andro fori, vaj andro khera pre maľa. A mangenas les, či pes našči hojča leskere gadendar dotkňinen, a savore so pes dotkňinde sasťile avri.
41007001	O farizeja the varesave zakoňika, so avle andral o Jeruzalem, pes zgele paš o Ježiš.
41007002	A dikhle, hoj le Ježišoskere učeňika chan o maro melale vastenca, bo na thode len avke sar o farizeja phenenas, hoj kampel te kerel.
41007003	(Bo o farizeja the savore Židi doľikeren oda, so varekana kerenas o phure Židi, hoj medik na thovenas mište o vasta, na chanas.
41007004	The te aven pal o pľacos, na chan medik pes na thoven. Hin the but aver veci, so preile le phurendar a doľikeren, ajse sar hoj chelaven (thoven avri) o pohara, o kuča, o pira the o grati meďostar.)
41007005	O farizeja the o zakoňika lestar phučle: “Soske tire učeňika na keren avke, sar amenge ada dine o phure, hoj te doľikeras, a na thoven o vasta sar chan o maro?”
41007006	A ov lenge odphenďa: “Mište pal tumende prorokinelas o Izaiaš, pal o dujemujengere, avke sar hin pisimen: ‘ Kala nipi man lašaren le mujeha, ale lengero jilo hino mandar dur.
41007007	Hijaba man lašaren, bo sikaven o sikaviben so hin le manušendar.’
41007008	Bo omukľan le Devleskero prikazaňie a doľikeren oda so tumenge o manuša phende.”
41007009	A phenďa lenge: “Le Devleskero prikazaňie čerinen vaš tumare tradiciji.
41007010	Bo o Mojžiš phenďa, ‘ De pačiv la da the le dades! A oda so košel la da the le dades, mušinel te merel!’
41007011	Ale tumen phenen, hoj te phenela o manuš la dake vaj le dadeske: ‘Oda hin daros prekal o Del, našči tuke oda dav’,
41007012	a paľis leske imar na domuken ňič te kerel prekal e daj the prekal o dad.
41007013	Kajse tradicijenca, so ľikeren a poden dureder, musaren le Devleskero Lav. A but kajse podobne veci keren!”
41007014	Vičhinďa kija peste le nipen a phenďa lenge: “Šunen man savore a achaľon!
41007015	Le manušes na meľarel oda, so chal, ale oda, so avel avri andral leskero jilo.
41007016	Te hin varekas kana, hoj te šunel, mi šunel!”
41007017	Paľis odgeľa le manušendar a geľa andro kher. A leskere učeňika lestar phučle pal oda podobenstvo.
41007018	A phenďa lenge: “So aňi tumen na achaľon? Na achaľon, hoj ňič so avel avral a džal andro manuš, les našči meľarel?
41007019	Bo oda na džal andre leskero jilo, ale ča andro per a andral o per džal avri.” Aleha o Ježiš phenďa, hoj dojekh chaben hino žužo.
41007020	A phenďa: “Oda so avel avri andral o manuš, oda les meľarel.
41007021	Bo andral o manuš - andral leskero jilo - avel nalačho gondoľišagos:
41007022	o lubipen te kerel, te murdarel, te čhorel, korkoro pre peste te dikhel, hamišagi te kerel, ňikastar pes te na ladžal, choľaha pre peste te dikhel, namište pro Del te vakerel, barikano te el, o pľetki the o diliňipen te kerel.
41007023	Savore kala nalačhe veci aven andral o jilo a meľaren le manušen.”
41007024	Uščiľa a geľa odarik paš o fori Tir [the Sidon] a geľa andro kher a na kamňa, hoj pes ada vareko te dodžanel, ale našči pes garuďa.
41007025	Šunďa pal leste jekh džuvľi, so lakera čha sas nalačho duchos. Odi džuvľi avľa a peľa paš le Ježišoskere pindre.
41007026	Oj sas Grekiňa, so bešelas andre Sirija andre phuv Fenicija. Mangelas les, hoj te tradel avri le demonos andral lakeri čhajori.
41007027	Ale o Ježiš lake phenďa: “Domuk, hoj ešeb te čaľon o čhave, bo nane šukares te lel le čhavenge o maro a te čhivel les le rikonorenge.”
41007028	Ale oj leske odphenďa: “He Rajeja, ale the o rikonore chan telal o skamind o trušini, so peren le čhavendar.”
41007029	Paľis lake phenďa: “Vaš oda lav, so phenďal, dža! O demonos imar geľa avri andral tiri čhaj.”
41007030	A geľa andre peskero kher a arakhľa peskera čhajora te pašľol pro haďos, a o demonos imar geľa andral late avri.
41007031	Paľis geľa het pašal o Tir prekal o Sidon. A geľa pašal e phuv, so pes vičhinel Dešfori, paš o Galilejsko moros.
41007032	A ande kija leste manušes, so sas kašuko the igen šepetľivo a mangenas les, hoj te thovel pre leste o vast.
41007033	O Ježiš peske les iľa pašal o nipi sikra dureder, thoďa peskere angušta andre leskere kana, čhungarďa pre peskere angušta a dotkňinďa pes leskera čhibatar.
41007034	Paľis dikhľa pro ňebos, pharipnaha peske vzdichňinďa a phenďa: “Effatha!” So hin: “Phundrav tut!”
41007035	Takoj pes phundrade leskere kana the leskeri čhib a vakerelas imar žužes.
41007036	A prikazinďa lenge, hoj ada te na vakeren ňikaske. Ale so buter lenge o Ježiš prikazinelas, on mek buter vakerenas.
41007037	Igen pes čudaľinenas a phenenas: “Sa so kerel, kerel mište, o kašuke šunen a o ňeme vakeren.”
41008001	Andre ola dživesa, sar sas pale zgele but manuša a na sas len so te chal, vičhinďa kija peste o Ježiš le učeňiken a phenďa lenge:
41008002	“Pharo mange hin vaš kala manuša, bo imar trin dživesa hine manca a nane len so te chal.
41008003	Te len bičhavava khere bokhalen, odperena pal o drom, bo varesave avle dural.”
41008004	O učeňika leske odphende: “Ko a sar šaj del te chal kajci manušen pre kada omuklo than, hoj te čaľon?”
41008005	Ale phučľa lendar: “Keci tumen hin mare?” Odphende leske: “Efta.”
41008006	Rozkazinďa le manušenge, hoj peske te bešen pre phuv. Iľa ola efta mare, paľikerďa le Devleske, phagerelas a podelas o maro le učeňikenge, hoj on te rozden le manušenge.
41008007	A sas len the varesave ribi, the vaš ola paľikerďa a phenďa, hoj te rozden.
41008008	Avke chanas a čaľile. Olestar so ačhiľa kidle upre efta košara.
41008009	Ola, so chanas, sas vaj štar ezera (4,000) manuša. Paľis len omukľa
41008010	a takoj geľa le učeňikenca andre loďa a avľa andre phuv Dalmanutha.
41008011	Avle paš leste o farizeja a chudle pes leha te kerel. Mangenas lestar znameňje andral o ňebos a oleha les pokušinenas.
41008012	Phares peske vzdichňinďa andro duchos a phenďa: “So roden kala manuša, savo znameňje? Čačipen phenav tumenge, hoj kala manuša na dikhena ňisavo znameňje.”
41008013	Geľa pale andre loďa, mukľa len ode a pregeľa pre oki sera le moroske.
41008014	Andre loďa len sas ča jekh maro, bo bisterde peha te lel.
41008015	O Ježiš lenge prikazinelas: “Merkinen tumenge pre le farizejengere the le Herodesiskere drožďi!”
41008016	Paľis gondoľinenas maškar peste: “Vaš oda vakerel, bo na iľam peha o maro.”
41008017	Ale sar ada prindžarďa o Ježiš, phenďa lenge: “Soske pal oda vakeren, hoj nane tumen maro? So mek furt na achaľon? Hine tumare jile barune?
41008018	Pre soste tumen hin jakha the kana te na dikhen aňi na šunen? So bisterďan
41008019	sar ola pandž mare phageravas maškar o pandž ezera (5,000) manuša? Keci pherde košara kidňan upre olestar so ačhiľa?” A phende leske: “Dešuduj.”
41008020	“A sar ola efta mare phageravas maškar o štar ezera (4,000) manuša, keci pherde košara olestar so ačhiľa kidňan upre?” A odphende leske: “Efta.”
41008021	A phenďa lenge: “So mek furt na achaľon?”
41008022	Paľis avle andre Betsaida. Ande kija leste le kores a mangenas les, hoj pes lestar te dotkňinel.
41008023	O Ježiš chudňa le kores vastestar a iľa les avri andral o forocis. Ode leske čhungarďa pro jakha, thoďa pre leste o vasta a phučľa lestar: “Dikhes vareso?”
41008024	O koro dikhľa upre a phenďa: “Dikhav le manušen, ale len dikhav te phirel sar stromi.”
41008025	Paľis pale thoďa o Ježiš pre leskere jakha o vasta a ov chudňa te dikhel. A avke sasťiľa avri, hoj dikhelas pro dur savoro žužes.
41008026	Bičhaďa les khere a phenďa leske: “Ma dža andre oda forocis, aňi pal oda ma phen ňikaske!”
41008027	Paľis geľa o Ježiš le učeňikenca andro gavora paš e Filiposkeri Cezarea a pal o drom lendar phučľa: “So phenen o manuša pal mande, hoj ko me som?”
41008028	On leske odphende: “Jekh phenen, hoj sal o Jan Krsťiťeľ, aver, hoj o Eliaš a pale aver, hoj sal jekh le prorokendar.”
41008029	Ov lendar phučľa: “A tumen so phenen, hoj ko me som?” O Peter leske odphenďa: “Tu sal o Kristus!”
41008030	A prikazinďa lenge, hoj oda ňikaske te na phenen avri.
41008031	Paľis len chudňa te sikavel, hoj o Čhavo le manušeskero mušinela but te cerpinel a odčhido te avel le phurederendar, le nekbaredere rašajendar the le zakoňikendar. Mušinela the te merel a pal o trin dživesa te uščel andral o meriben.
41008032	Vakerelas pal oda phundradones a ňič na garuvelas andre. Akor les iľa o Peter pre sera a chudňa leske zorales te dovakerel.
41008033	Ale o Ježiš visaľiľa, dikhľa pro učeňika a pokarhinďa le Peter: “Satan, dža mandar het, bo na gondoľines pre le Devleskere veci, ale pre le manušeskere!”
41008034	Paľis vičhinďa kija peste le manušen the le učeňiken a phenďa lenge: “Te kamel vareko te avel pal ma, te na dživel prekal peste, mi lel pre peste peskero kerestos a mi avel pal ma.
41008035	Bo sako, ko kamel te arakhel peskero dživipen, les našavela, ale ko našavela peskero dživipen vaš ma, the vaš o evaňjelium, oda pes zachraňinela.
41008036	Bo, so hin le manušes olestar, hoj calo svetos ela leskero a o dživipen našavela?
41008037	Soha peske o manuš šaj cinel o dživipen?
41008038	Bo sako, ko pes ladžala vaš ma, the vaš mire lava andre kada lubikano the binošno svetos, vaš oda pes the o Čhavo le manušeskero ladžala, sar avela le sentne aňjelenca andre slava peskere Dadeskeri!”
41009001	O Ježiš lenge phenďa: “Čačipen tumenge phenav, hoj tumendar, so kade ačhen, hin vareko ko na dikhena o meriben, medik na dikhena le Devleskero kraľišagos te avel andre zor.”
41009002	Pal o šov džives peske vičhinďa o Ježiš le Peter, le Jakob the le Jan. Iľa len peha a sas korkore pro baro verchos. Ode pes paš lende premeňinďa.
41009003	Leskere gada sas parne sar jiv - ajse parne, hoj ňisavo praškos pre phuv len na kerďahas parneder.
41009004	A sikaďa pes lenge o Eliaš the o Mojžiš a vakerenas le Ježišoha.
41009005	Akor phenďa o Peter le Ježišoske: “Rajeja, mište amenge hin kade, keras trin stani: tuke jekh, le Mojžišoske jekh, the le Elijašiske jekh.”
41009006	O Peter korkoro na džanelas so te phenel, bo igen predaranďile.
41009007	Jekhvareste avľa e chmara, zaučarďa len andre a andral e chmara prevakerďa kija lende o hangos: “Kada hin miro Čhavo saves kamav. Les šunen!”
41009008	Pal ada pes obdikhle a imar na dikhle paš peste ňikas, ča le Ježiš korkores.
41009009	Sar avenas tele pal o verchos, phenďa lenge o Ježiš, hoj oda so dikhle ňikaske te na vakeren avri, ča akor šaj vakeren, sar uščela o Čhavo le manušeskero andral o meriben.
41009010	On doľikerde oda so lenge o Ježiš phenďa, ale phučenas jekh avrestar, s'oda hin “te uščel andral o meriben.”
41009011	A phučle lestar: “Soske phenen o zakoňika, hoj ešeb mušinel te avel o Eliaš?”
41009012	Ov lenge odphenďa: “Čačipen hin, hoj o Eliaš avela ešebno a prikerela sa, ale akor soske hin pisimen pal o Čhavo le manušeskero, hoj mušinela odčhido te avel a but te cerpinel?
41009013	Phenav tumenge, hoj o Eliaš imar avľa a kerde leha so kamle, avke sar pal leste hin pisimen.”
41009014	Sar avle pale paš o učeňika, dikhle pašal lende but manušen the le zakoňiken, sar pes lenca vesekedinen.
41009015	Ola manuša sar dikhle le Ježiš, igen radisaľonas a avle paš leste les te pozdravinel.
41009016	O Ježiš phučľa le zakoňikendar: “Soske tumen lenca keren?”
41009017	Jekh ole manušendar leske odphenďa: “Rajeja, anďom kija tu mire čhas, bo hin andre leste o ňemo duchos.
41009018	Všadzik kaj pre leste oda avel, čhivkerel leha, marel leske pro muj o peni, randel le dandenca a šučol avri. A phenďom tire učeňikenge, hoj les te traden andral leste avri, no on oda na birinde te kerel.”
41009019	O Ježiš lenge odphenďa: “Joj, manušale bi o pačaben, mek dži kana tumenca avava? Dži kana tumen mek zľikerava? Anen les ke mande!”
41009020	A ande les paš leste. Sar oda duchos dikhľa le Ježiš, čivkerelas leha, peľa pre phuv, kuľinelas pes a pro muj leske marelas o peni.
41009021	O Ježiš phučľa leskere dadestar: “Kanastar hino ajso?” Ov odphenďa: “Čhavorestar.
41009022	Buterval leha čivlas te andre jag, the andro paňi, hoj ča les te murdarel. Ale te šaj vareso keres, av jileskero ke amende a pomožin amenge.”
41009023	O Ježiš leske odphenďa: “Soske phenes: ‘Te šaj?’ Oda ko pačal, savoro šaj kerel!”
41009024	Ole čhaveskero dad takoj vriskinďa: “Pačhav, Rajeja, pomožin mange, hoj feder te pačav!”
41009025	Sar o Ježiš dikhľa, hoj pes skiden o manuša, pokarhinďa ole nalačhe duchos a phenďa leske: “Duchona ňemo the kašuko, me tuke rozkazinav, av andral leste avri a imar buter andre leste na džaha!”
41009026	Oda duchos leha čivkerelas, vriskinelas a paľis avľa andral leste avri. But džene džanle, hoj o čhavo muľa, bo sas sar mulo.
41009027	Ale o Ježiš les chudňa vastestar, hazdňa les a o čhavo uščiľa.
41009028	Paľis sar avle andro kher a imar sas korkore, phučle lestar leskere učeňika: “Soske les amen našči tradňam avri?”
41009029	Odphenďa lenge: “Kadi fajta le demonoskeri na džala avri, ča la modľitbaha, [the le postoha].”
41009030	Paľis odarik gele het a džanas pašal e Galileja. O Ježiš na kamelas, hoj alestar vareko te džanel.
41009031	Bo le učeňiken sikavelas a phenelas lenge: “O Čhavo le manušeskero ela dino andro vasta le nipenge a murdarena les, ale pro trito džives uščela andral o meriben.”
41009032	O učeňika na achaľonas ole laveske, no daranas pes lestar pal oda te phučel.
41009033	Avle andro Kafarnaum. Sar sas andro kher, phučľa lendar o Ježiš: “Pal soste gondoľinenas maškar peste sar avahas pal o drom?”
41009034	Ale on sas čhit. Bo sar avenas pal o drom, vakerenas pal oda, ko hin lendar nekbareder.
41009035	O Ježiš peske bešľa, vičhinďa le dešudujen a phenďa lenge: “Oda, ko kamel te avel ešebno, mi avel posledno a mi služinel savorenge.”
41009036	Paľis iľa čhavores a ačhaďa les maškar lende. Iľa les pro vasta a phenďa:
41009037	“Sako ko prilela jekhes kajse čhavorendar andre miro nav, man prilel - a sako ko man prilel, na man prilel, ale oles, ko man bičhaďa.”
41009038	O Jan leske phenďa: “Rajeja, dikhľam varesave manušes so andre tiro nav tradelas avri le demonen. A na domukahas leske ada, bo na phirel amenca.”
41009039	Ale o Ježiš lenge phenďa: “Ma braňinen leske, bo ňiko, ko kerel andre miro nav zazraki, našči vakerel takoj namište pal mande.
41009040	Bo ko na džal pre amende, hino amenca.
41009041	Čačipen phenav tumenge, hoj sako, ko tumen dela te pijel jekh poharis paňi andre miro nav, bo san le Kristoskere, čačes chudela peskeri odmena.”
41009042	“Oda, ko odcirdela andral o pačaben jekhes kale ciknorendar, so pačan andre ma, oleske uľahas feder te leske thodehas baro bar (bar andral o malmos) andre men a čhidehas les andro moros!
41009043	A te tut cirdela tiro vast te kerel o binos, odčhin les, bo feder tuke hin te džal andro dživipen bi o vasta, sar te džal soduje vastenca andro peklos - andre odi jag, so šoha (ňikda) na murdaľol andre!
41009044	[Ode, kaj mek aňi lengero kirmo na merel a e jag na preačhel!]
41009045	A te tut cirdela pro binos tiro pindro, odčhin les, bo feder tuke hin te džal andro dživipen bi o pindro, sar te džal soduje pindrenca andro peklos, andre odi jag, so šoha na murdaľol andre!
41009046	[Ode, kaj mek aňi lengero kirmo na merel a e jag na preačhel!]
41009047	A te tut cirdela pro binos tiri jakh, džubin la avri, bo feder tuke hin te džal jekha jakhaha andro Devleskero kraľišagos, sar soduje jakhenca andre jagalo peklos!
41009048	Ode, kaj mek aňi lengero kirmo na merel a e jag na murdaľol andre!”
41009049	“Bo dojekh ela žužardo la jagaha, avke sar dojekh obeť pes žužarel le loneha.
41009050	O lon hino lačho. Ale te o lon našavela peskero lonďipen, soha les lonďareha? Mi el andre tumende o lon a dživen andro smirom!”
41010001	O Ježiš odarik uščiľa a geľa andre Judsko the Zajordansko phuv. A pale pes zgele paš leste igen but nipi a ov len pale sikavelas, avke sar furt.
41010002	Andre oda avle kija leste o farizeja a kamenas les te chudel avri. Vaš oda lestar phučle, či šaj omukel o rom peskera romňa.
41010003	O Ježiš lenge odphenďa: “So tumenge prikazinďa o Mojžiš?”
41010004	On leske odphende: “O Mojžiš domukľa te pisinel o rozvodno ľil a te premukel la romňa.”
41010005	O Ježiš lenge odphenďa: “Vaš oda tumenge pisinďa o Mojžiš oda prikazaňie, bo tumare jile sas barune.
41010006	Ale ešebnovarestar o Del kerďa muršes the džuvľa.
41010007	Vaš oda oddžala o murš la datar the le dadestar a ela jekhetane la romňaha.
41010008	A on dujdžene ena jekh ťelos. Imar nane duj, ale jekh ťelos.
41010009	Vaš oda: ‘Oda so o Del phandľa, o manuš te na rozphandel!’ ”
41010010	Paľis sar sas andro kher, phučle lestar pal oda o učeňika.
41010011	O Ježiš lenge phenďa: “Sako, ko omukel peskera romňa a lel peske avra, kerel laha lubipen.
41010012	A te e romňi omukela peskere romes a lela peske avres, thiš kerel lubipen.”
41010013	Anenas ke leste le čhavoren, hoj te thovel pre lende o vasta, ale o učeňika na domukenas.
41010014	Sar oda o Ježiš dikhľa, sas choľardo a phenďa lenge: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.
41010015	Čačipen phenav tumenge: ko na prilela le Devleskero kraľišagos sar čhavoro, šoha (ňikda) andre na džala.”
41010016	Paľis lelas o Ježiš le čhavoren pro vasta, thovelas pre lende o vasta a žehňinelas lenge.
41010017	Sar džalas pal o drom, avľa ke leste jekh terno manuš, peľa anglal leste pro khoča a phučľa lestar: “Lačho Učiťeľina, so te kerav, hoj man te dochudav andro večno dživipen?”
41010018	O Ježiš leske phenďa: “Soske man vičhines lačho? Ňiko nane lačho, ča jekh o Del.
41010019	O prikazaňia džanes: ‘ Na murdareha! Na kereha lubipen! Na čoreha! Na garuveha o čačipen andre! Ňikas na občoreha! Ľiker tuke la da the le dades!’ ”
41010020	Ov leske odphenďa: “Učiťeľina, savoro kada imar terňipnastar doľikerav.”
41010021	Akor pre leste dikhľa o Ježiš kamibnaha a phenďa leske: “Mek vareso tuke kampel: dža, biken savoro so tut hin a rozde le čorenge a ela tut o barvaľipen andro ňebos. Paľis av a phir pal ma!”
41010022	Sar šunďa ola lava, ačhiľa smutno a geľa het, bo sas les but barvaľipen.
41010023	O Ježiš dikhľa pašal peste a phenďa peskere učeňikenge: “Sar phares avena ola, kas hin o barvaľipen, andro kraľišagos le Devleskero!”
41010024	O učeňika pes igen čudaľinenas leskere lavenge, ale o Ježiš lenge ada phenďa mek jekhvar: “Čhavorale, phares hin te džal andro kraľišagos le Devleskero [olenge, so pes muken pro barvaľipen].
41010025	Lokeder hin la ťavake te predžal prekal e suvakeri chev, sar le barvaleske andro kraľišagos le Devleskero.”
41010026	On pes igen čudaľinenas a jekh avreske phenenas: “Ta akor, ko šaj avel zachraňimen?”
41010027	O Ježiš dikhľa pre lende a phenďa lenge: “O manuša pes našči korkore zachraňinen, ča o Del šaj. Bo o Del šaj kerel savoro.”
41010028	Akor leske chudňa o Peter te vakerel: “Dikh, amen omukľam savoro a geľam pal tu.”
41010029	O Ježiš odphenďa: “Čačipen tumenge phenav, hoj dojekh dženo, ko omukľa vaš ma the vaš o evaňjelium peskero kher, vaj le phralen abo le pheňen, vaj la da abo le dades, vaj le čhaven abo e maľa,
41010030	hoj imar akana andre kala dživesa, the te pre leste džana, ela les šelvar ajci khera, phrala, pheňa, daja, čhave the maľi a andre oda džives so avela, mek the večno dživipen.
41010031	Ale but olendar, so sas ešebne, ena posledne a o posledne ena ešebne.”
41010032	Džanas pal o drom upre andro Jeruzalem. O Ježiš džalas anglal lende a o učeňika džanas pal leste daraha. A the ola, so džanas pal lende, pes daranas. Pale peske iľa le dešudujen a chudňa lenge te vakerel, so pes leske majinel te ačhel:
41010033	“Dikh, džas upre andro Jeruzalem a o Čhavo le manušeskero ela dino le nekbareder rašajenge the le zakoňikenge. Odsudzinena les pro meriben a dena les le nažidenge.
41010034	Asana lestar, čungarna pre leste, zbičinena les a murdarena les, ale pro trito džives uščela andral o meriben.”
41010035	O čhave le Zebedeoskere, o Jakob the o Jan, avle kijo Ježiš a phende leske: “Učiťeľina, kamas, hoj amenge te keres sa, soča tutar mangaha.”
41010036	Ov lenge phenďa: “So kamen, hoj tumenge te kerav?”
41010037	On leske odphende: “De amenge, hoj te bešas jekh pre tiri čači a aver pre baľogňi sera akor, sar aveha andre tiri slava.”
41010038	Ale o Ježiš lenge odphenďa: “Tumen na džanen so mandar mangen. Či šaj pijen andral odi kuči andral savi me pijav a či šaj aven bolde ole boľipnaha, saveha me som boldo?”
41010039	On leske odphende: “Šaj.” O Ježiš lenge phenďa: “Čačipen hin, hoj pijena andral odi kuči so me pijav. The ole boľipnaha, saveha som me boldo, the tumen bolde avena.
41010040	Ale, hoj te bešen pal miri čači the baľogňi sera, oda nane pre mande te phenel. Ola thana ena dine olenge, prekal kaste hine pripravimen.”
41010041	Sar oda šunde okla deš učeňika, sas choľarde pro Jakob the pro Jan.
41010042	Ale o Ježiš peske len vičhinďa: “Džanen, hoj o vladara ľidžan le naroden zoraha a o bare raja ispiden tele le nipen.
41010043	Ale maškar tumende te na el avke, ale oda, ko kamel te el bareder, mi el tumaro sluhas.
41010044	Oda, ko kamel te el ešebno, mi služinel savorenge.
41010045	Bo aňi o Čhavo le manušeskero na avľa, hoj leske te služinen, ale hoj ov te služinel a te počinel peskere dživipnaha vaš o but manuša.”
41010046	Paľis avle andro Jericho. Andre oda, sar avenas o Ježiš le učeňikenca the ola but nipi avri andral o Jericho, o koro Bartimeus, so sas le Timeoskero čhavo, bešelas paš o drom a žobrinelas.
41010047	Sar šunďa o koro, hoj avel o Ježiš Nazaretsko, chudňa te vriskinel: “Ježiš, čhavo le Davidoskero, av ke ma jileskero!”
41010048	O nipi leske phenenas, hoj te čhitel, no ov mek zoraleder vriskinelas: “Čhavo le Davidoskero, av ke ma jileskero!”
41010049	Paľis o Ježiš zaačhiľa a phenďa: “Vičhinen les!” Vičhinde le kores a phende leske: “Ma dara! Ušči, vičhinel tut!”
41010050	O koro čhiďa tele o plašťos, chučiľa upre a geľa ko Ježiš.
41010051	O Ježiš leske phenďa: “So kames, hoj tuke te kerav?” O koro leske odphenďa: “Učiťeľina, kamav te dikhel!”
41010052	Akor leske o Ježiš phenďa: “Dža, tiro pačaben tut sasťarďa!” A takoj chudňa te dikhel a džalas pal oda drom le Ježišoha.
41011001	Sar imar sas pašes paš o Jeruzalem, paš e Betfaga the Betanija pre Olivovo verchos, bičhaďa o Ježiš duje peskere učeňiken
41011002	a phenďa lenge: “Džan andre kada foros, so hin angle tumende a takoj soča džana andre, arakhena zaphandles somaricis, pre savo mek šoha (ňikda) ňiko na bešľa. Odphanden les a anen les kade.
41011003	Te tumendar vareko phučela: ‘S'oda keren?’ - phenen leske: ‘Le Rajeske les kampel, ale maj les anela pale.’ ”
41011004	Gele a arakhle le somaricis zaphandles, avri paš o vudar a odphandle les.
41011005	O nipi so ode ačhenas phende lenge: “Soske odphanden le somaricis?”
41011006	On lenge odphende avke, sar lenge phenďa o Ježiš, a mukle len te džal.
41011007	Avke ande le somaricis kijo Ježiš, čhide pre leste peskere gada a o Ježiš peske pre leste bešľa.
41011008	But džene rakinenas peskere gada pro drom a aver čhingerenas o prajti pal o palmi a rakinenas pro drom.
41011009	Ola nipi, so džanas angle leste the pal leste, vičhinenas: “ Hosanna! Bachtalo, ko avel andro nav le Rajeskero!
41011010	Bachtalo hin o kraľišagos amare dadeskero le Davidoskero, savo imar avel! Hosanna andro ňebos!”
41011011	O Ježiš geľa andro Jeruzalem andro chramos a savoro peske predikhľa. Paľis geľa le učeňikenca andre Betanija, bo sas rat.
41011012	Sar pre aver džives gele andral e Betanija, sas bokhalo.
41011013	Dural dikhľa o figovňikos a geľa te dikhel, či upre na ela varesavo ovocje. Ale sar doavľa ko stromos, na sas upre ňič, ča o prajti, bo na sas le figengero džives.
41011014	Akor o Ježiš phenďa: “Imar buter šoha te na chal ňiko tiro ovocje!” A šunde ada the leskere učeňika.
41011015	Avle andro Jeruzalem. Sar geľa o Ježiš andro chramos, chudňa te tradel avri olen, so cinenas the bikenenas. Previsarďa o skaminda olenge, so vatinenas o love the olenge so bikenenas le holuben.
41011016	A na domukľa ňikaske hoj vareso te preľidžal prekal o chramos.
41011017	Sikavelas len a phenelas lenge: “Či nane pisimen: ‘Miro kher pes vičhinela kher mangipnaskero prekal o savore narodi’? A tumen lestar kerďan ‘kher prekal o živaňa’!”
41011018	Šunde ada o zakoňika the o nekbareder rašaja a rodenas, sar les te murdarel. Daranas lestar, bo le nipenge sas pre dzeka, so o Ježiš sikavelas.
41011019	Sar imar sas rat, džanas avri andral o foros.
41011020	Paľis sig tosara, sar džanas pašal o figovňikos, dikhle, hoj calo šučiľa avri - dži andro koreňis.
41011021	Le Peteriske avľa pre goďi a phenďa le Ježišoske: “Učiťeľina, dikh o figovňikos, so pre leste vakerďal, šučiľa avri!”
41011022	O Ježiš odphenďa le učeňikenge: “Mi el tumen o pačaben le Devleskero!
41011023	Bo čačipen phenav tumenge, hoj sako ko phenďahas kale verchoske: ‘Le tut a čhiv tut andro moros!’ a te na pochibinela andre peskero jilo, ale pačala hoj pes leske oda ačhela, phenav tumenge, hoj savoro so mangela, chudela.
41011024	Vaš oda tumenge phenav: savoro, vaš soske tumen mangen andre modľitba, pačan hoj chudena a ela tumenge oda dino.
41011025	A sar tumen džan te modľinel, odmuken te tumen hin vareso pre varekaste, hoj the tumaro Dad andral o ňebos te odmukel tumenge.”
41011026	[“Te tumen na odmukena, aňi tumaro Dad andral o ňebos tumenge na odmukela tumare bini.”]
41011027	Avle pale andro Jeruzalem. Sar pes predžalas pal o chramos, avle ke leste o nekbareder rašaja, o phuredera the o zakoňika
41011028	a phučle lestar: “Sava zoraha keres kala veci? Ko tut diňa odi autorita, hoj te keres kala veci?”
41011029	O Ježiš lenge odphenďa: “The me tumendar vareso phučava, odphenen mange a me tumenge phenava, sava zoraha kerav kala veci.
41011030	Khatar sas le Janoskero boľipen - andral o ňebos vaj le manušendar? Odphenen mange!”
41011031	Akor gondoľinenas maškar peste: “Te phenaha: ‘Andral o ňebos’, phenela: ‘Akor soske leske na pačanďiľan?’
41011032	Ale aňi našči phenas, hoj le manušendar.” Bo daranas pes le nipendar, bo savore nipi pačanas, hoj o Jan sas čačikano prorokos.
41011033	Odphende le Ježišoske: “Na džanas.” Akor lenge o Ježiš odphenďa: “Aňi me tumenge na phenava, sava zoraha kerav kala veci.”
41012001	O Ježiš lenge chudňa te vakerel andro podobenstva: “O manuš peske sadzinďa e viňica a ohradzinďa la. Kopaľinďa avri o žľabos tel oda than, kaj pes pučinel avri e šťava andral o hroznos, a ačhaďa e veža. Paľis diňa e viňica kečen le robotňikenge a geľa het pro droma.
41012002	Sar avľa o časos (ideos), hoj pes kidelas upre o hroznos, bičhaďa peskere sluhas kijo robotňika, hoj les te den olestar, so kidle upre.
41012003	On les chudle, marde les, na dine les ňič a bičhade les het.
41012004	Pale ke lende bičhaďa avre sluhas, ale leske pharade o šero [le barenca] a asanďile les avri.
41012005	Ov pale bičhaďa avres, no the les murdarde. Mek but sluhen bičhaďa, ale jekhen marenas a avren murdarenas.
41012006	Sas les mek jekh čhavo a igen les kamelas. The les bičhaďa kija lende, bo phenďa peske: ‘Ladžana pes a kerena pes mire čhastar.’
41012007	No ola robotňika peske phende: ‘Leske ačhela savoro. Aven, murdaras les a savoro ela amaro!’
41012008	Avke les chudle, murdarde les a čhide les avri andral e viňica.”
41012009	A o Ježiš phučľa: “No, so kerela o raj la viňicakero? Avela, murdarela ole manušen a e viňica dela avrenge.”
41012010	A phenďa: “So, aňi oda na genďan, so hin pisimen: ‘O murara, so keren o kher, odčhide ipen oda bar, savo pre stavba hino hlavno.
41012011	O Raj oda avke kerďa a amen pes oleske čudaľinas’?”
41012012	Kamenas les te chudel, bo achaľile, hoj pal lende phenďa kada podobenstvo. Ale daranas pes le nipendar, vaš oda les mukle a gele het.
41012013	Paľis kija leste bičhade varesave farizejen the herodijanen, hoj les te chuden andro lava.
41012014	Sar avle ko Ježiš, phende leske: “Učiťeľina, džanas, hoj vakeres čačipen a na ačhes ňikastar, bo tu na dikhes pro manuš, ale sikaves le Devleskero drom, avke sar kampel, andro čačipen. Phučas tutar: kampel te počinel le Cisariske o daňe, či na? Kampel te del, vaj na kampel?”
41012015	O Ježiš prindžarďa lengero budžaňďipen a phenďa lenge: “Soske man kamen te chudel pro lav? Anen mange o denaris, hoj les te dikhav.”
41012016	On ande a o Ježiš lendar phučľa: “Kaskero hin kada muj the nav?” On leske odphende: “Le Cisariskero.”
41012017	Akor lenge o Ježiš phenďa: “Den oda, so hin le Cisariskero le Cisariske a so hin le Devleskero le Devleske.” A igen pes čudaľinenas upral leste.
41012018	Avle kija leste o saduceja. On pačan, hoj o manuš našči uščel andral o meriben.
41012019	A phučle le Ježišostar: “Učiťeľina, o Mojžiš amenge pisinďa, hoj te muľahas varekaske o phral a mukela la romňa bi o čhave, hoj leskero phral peske la te lel romňake a te kerel le phraleske čhaven.
41012020	A sas efta phrala. Ešebno peske iľa romňa a muľa, ale na sas len čhave.
41012021	Paľis laha ačhiľa dujto phral a thiš muľa bi o čhave, avke varesar sas the tritone phraleha.
41012022	Avke laha ačhile savore efta phrala, no ňikastar la na sas čhave. Paľis, sar mule avri savore phrala, muľa the oj.
41012023	Akor kaskeri ela romňi, sar uščena andral o meriben, te savore efta phrala laha dživenas?”
41012024	O Ježiš lenge odphenďa: “Tumen calkom na achaľon, bo na prindžaren le Devleskero lav aňi leskeri zor.
41012025	Bo sar uščena o mule andral o meriben, na lena romňen a na džana romeste, ale ena sar o aňjela andro ňebos.
41012026	Pal o mule so uščena andral o meriben - tumen na genďan andro Mojžišoskero zakonos, hoj o Del leske paš oda labardo krakos phenďa: ‘ Me som o Del le Abrahamoskero, o Del le Izakoskero a o Del le Jakoboskero’?
41012027	O Del nane Del le mulenge, ale le džidenge. Tumen calkom na achaľon.”
41012028	Andre oda avľa pašeder jekh le zakoňikendar, bo šunďa sar pes lenca o Ježiš kerelas a džanľa, hoj lenge o Ježiš mište odphenďa. A phučľa lestar: “Savo prikazaňie hin nekbareder maškar savore?”
41012029	O Ježiš leske odphenďa: “Nekbareder maškar savore prikazaňie hin: ‘ Šun Izrael! O Raj, amaro Del, hin ča jekh Raj!
41012030	Kameha le Rajes, tire Devles, andral calo tiro jilo, andral caľi tiri duša, andral caľi tiri goďi a andral caľi tiri zor!’ Ada hin ešebno prikazaňie.
41012031	A dujto hin kada: ‘ Kameha avres avke, sar pes korkores!’ A bareder prikazaňie kalendar imar nane.”
41012032	O zakoňikos leske phenďa: “Mište, učiťeľina! Čačipen phenďal, hoj hin ča jekh Del a aver Del nane.
41012033	A kameha les andral calo tiro jilo, andral caľi goďi, andral caľi duša, andral caľi zor a te kamel avres avke, sar pes korkores, hin buteder, sar savore labarde the aver obeti.”
41012034	O Ježiš dikhľa, hoj o zakoňikos goďaha odphenďa a phenďa leske: “Na sal dur le Devleskere kraľišagostar.” A imar buter ňiko pes na opovažinďa te phučel vareso le Ježišostar.
41012035	Sar o Ježiš odphenďa, chudňa te sikavel andro chramos: “Sar oda, hoj o zakoňika phenen, hoj o Kristus hin o čhavo le Davidoskero?
41012036	Bo korkoro o David phenďa andro Sentno Duchos: ‘ O Raj phenďa mire Rajeske: “Beš tuke pal miri čači sera, medik tuke na thovava tire ňeprijaťeľen tel o pindre.” ’
41012037	Korkoro o David les vičhinel ‘Rajeja.’ Ta akor, sar šaj avel o Kristus leskero čhavo?” A but nipi les radišagoha šunenas.
41012038	Sar len o Ježiš sikavelas, phenelas lenge: “Den tumenge pozoris pro zakoňika, bo on kamen te phirel andro šukar džinďarde gada a kamen, hoj lenge o nipi andro foros te paľikeren.
41012039	Kamen anglune thana andro sinagogi a nekfeder thana pro hoscini.
41012040	Chan avri o khera le vdovenge a but pes modľinen, hoj len te dičhol. Vaš oda ena goreder sudzimen.”
41012041	O Ježiš peske bešľa andro chramos paš e pokladňica a dikhelas sar o nipi andre čhivkerenas o love. But barvale čhide but.
41012042	Andre oda avľa jekh čori vdova a čhiďa duj churde love, sar duj centi.
41012043	Akor peske o Ježiš vičhinďa le učeňiken ke peste a phenďa lenge: “Čačipen phenav tumenge, hoj kadi čori vdova čhiďa buter sar savore okla barvale, so čhivkerenas andre pokladňica.
41012044	Bo savore okla čhide olestar, so lenge ačhelas, ale oj čhiďa peskere čoripnastar savoro, so la sas pro dživipen.”
41013001	Sar avelas o Ježiš avri andral o chramos, phenďa leske jekh le učeňikendar: “Dikh Rajeja, save šukar bara the save bare stavbi!”
41013002	O Ježiš leske odphenďa: “Dikhes kala bare stavbi? Na ačhela kade bar pre bareste; sa ela tele čhido.”
41013003	Sar bešelas pre Olivovo brehos khatar dičhol o chramos, sar imar leha sas korkore o Peter, o Jakob, o Jan the o Andrej, phučle lestar:
41013004	“Phen amenge, kana oda avela? Pal soste prindžaraha, hoj pes oda majinel te ačhel?”
41013005	O Ježiš lenge chudňa te vakerel: “Merkinen, hoj tumen vareko te na klaminel!
41013006	Bo ena but ajse, so avena andre miro nav a phenena: ‘Me som o Kristus!’ a cirdena pal peste but dženen.
41013007	Sar šunena pal o maribena the hoj pes maren, ma predaran, bo oda mušinel te avel, ale mek na ela o koňec.
41013008	Bo o narodos džala pro narodos a o kraľišagos pro kraľišagos. Pre varesave thana e phuv razisaľola a ela bari bokh the ňepokoj.
41013009	Oda ela o anglune dukha, ajse sar la džuvľa, so užarel te ločhol (tele te pašľol). Ale tumen pre peste merkinen! Vaš ma tumen lena pro sudi; andro sinagogi tumen dena te marel a vaš ma ačhena anglo bare raja the anglo kraľa, hoj lenge te sikaven o čačipen.
41013010	Ale angle oda ešeb musaj te avel vakerdo o evaňjelium savore narodenge.
41013011	Sar tumen ľidžana, hoj tumen te phanden andre, ma daran tumen olestar so vakerena. Ale vakeren oda, so tumenge odi ora ela dino te phenel. Bo na tumen vakerena, ale o Sentno Duchos.
41013012	Phral phrales dela andre, hoj les te murdarel a o dad peskere čhas. O čhave džana pre daj the pro dad a murdarena len.
41013013	Vaš miro nav pre tumende o manuša džana. Ale oda, ko ľikerela avri dži o agor, ela zachraňimen.”
41013014	“Sar dikhena oda baro džungipen so meľarel andre o chramos, pre oda than kaj oda na majinel te el, avke, sar phenďa o prorokos Daniel - oda ko genel, mi achaľol - akor ola, so ena andre Judsko, mi denašen upre andro veša.
41013015	Oda, ko ela pro pados, te na avel tele, hoj peske vareso te lel andral o kher.
41013016	Oda, ko ela pre maľa, te na visaľol pale khere vaš o gada.
41013017	No andre ola dživesa ela phares le khabňenge the ole džuvľenge, so den te pijel le čhavoren.
41013018	Modľinen tumen, hoj pes oda te na ačhel jevende!
41013019	Bo ola dživesa ena ajse phare, sar mek šoha (ňikda) na sas kanastar o Del ačhaďa o svetos a imar aňi šoha buter na ela.
41013020	A te o Raj na kerďahas frimeder ola dživesa, na uľahas zachraňimen ňisavo manuš. Ale vaš o manuša, so peske avrikidňa, kerďa ola dživesa frimeder.
41013021	Te tumenge akor vareko phenďahas: ‘Dikh, kade hin o Mesijašis!’ abo: ‘Kode hino!’ - ma pačan.
41013022	Bo avena but falošne mesijaša, so phenena pal peste hoj on hine o Kristus; the but falošne proroka, a kerena bare znameňja the zazraki, hoj ča te cirden pal peste - te pes diňahas - the olen, kas peske o Del kidňa avri.
41013023	Tumen pre peste merkinen! Savoro tumenge phenďom anglal.”
41013024	“Akor andre ola dživesa, pal oda pharipen, o kham kaľola a o čhonoro imar na labola.
41013025	O čercheňa perena andral o ňebos a e zor le ňeboskeri pes čhalavela.
41013026	Akor dikhena le Čhas le manušeskeres te avel andral o ňebos, andre bari zor the andre slava.
41013027	A akor bičhavela peskere aňjelen, hoj te skiden upre olen, kas peske ov kidňa avri, pal savore štar seri le svetoske - andral jekh agor pre phuv, dži andre aver.”
41013028	“Pal o figovňikos sikľon o podobenstvo: sar leskere konara hine kovle a o prajti aven avri, džanen, hoj o ňilaj hino pašes.
41013029	Avke the tumen, sar dikhena hoj pes oda savoro ačhel, džanen hoj ov hino pašes paš o vudar.
41013030	Čačipen phenav tumenge, hoj na predžala kada pokoleňie, medik pes kada savoro na ačhela.
41013031	O ňebos the e phuv našľona, ale mire lava šoha na našľona.”
41013032	“Ale ole dživesestar the ola oratar na džanel ňiko, aňi o aňjela andral o ňebos, aňi o Čhavo, ča jekh o Dad.
41013033	Merkinen pre tumende, ma zasoven a modľinen tumen, bo na džanen kana avela odi ora.
41013034	O Čhavo le manušeskero hino avke sar jekh manuš, so omukľa peskero kher a geľa pro droma, a peskere sluhen diňa zor hoj pes te starinen. Phenďa lenge so kampel te kerel a le vartašiske (le stražňikoske) phenďa, hoj te na sovel.
41013035	Vaš oda ma zasoven, bo na džanen kana avela o Raj pale khere, či rači, vaj pal jepaš rat, či akor sar o kohutos giľavel, vaj tosara.
41013036	Hoj te na avel akor sar les na užarena a arakhela tumen te sovel.
41013037	A so tumenge phenav, savorenge phenav: ‘Ma soven!’ ”
41014001	Sas mek duj džives angle Patraďi the anglo inepos so chan o marikľa. O bare rašaja the o zakoňika rodenas sar le Ježiš hamišagoha te chudel a te murdarel.
41014002	Ale phenenas: “Našči oda keras pro inepos, bo o manuša kerena vika the mariben.”
41014003	Sar sas andre Betanija andro kher ko Šimon Malomocno a bešelas paš o skamind, avľa ke leste jekh džuvľi. Ola džuvľa sas caklocis a andre la sas igen dragano oľejos andral o nardos. Phagľa o caklocis a čhiďa avri oda oľejos le Ježišoske pro šero.
41014004	Vareko olendar so ode sas, dudrinenas: “Nane zijan, kajso dragano oľejos?
41014005	Bo kada oľejos pes šaj bikenďa vaš o buter sar trin šel (300) denara a šaj pes diňa le čorenge.” A chanas pre late choľi.
41014006	Ale o Ježiš phenďa: “Muken la! Soske pre late chan choľi? Šukariben mange presikaďa.
41014007	Bo o čore tumenca hine furt a te kamena furt lenge šaj keren lačhipen, ale me tumenca furt na avava.
41014008	Kerďa oda, so šaj; imar anglal makhľa miro ťelos pro pohrebos.
41014009	Čačipen tumenge phenav, hoj kada evaňjelium pes vakerela pal calo svetos a všadzik kajča pes vakerela, pes phenela the oda, so kadi džuvľi akana kerďa, pre lakero leperiben.”
41014010	O Judaš Iškarijotsko, jekh ole dešudujendar, geľa pal o nekbareder rašaja, hoj les te del andre.
41014011	Sar oda on šunde, radisaľile a phende leske, hoj les dena vaš oda love. O Judaš akorestar rodelas drom sar les te del andre.
41014012	Ešebno džives, sar pes chal o marikľa, akor sar pes murdarel la Patraďakero bakroro, phende o učeňika le Ježišoske: “Kaj kames, hoj te džas a te keras tuke le bakrores? Kaj les kames te chal?”
41014013	Akor bičhaďa duje peskere učeňiken a phenďa lenge: “Džan andro foros. Ode pes tumenca arakhela manuš, savo ľidžala jekh khoro paňi. Džan pal leste.
41014014	A oleske, andre kaskero kher džala oda manuš, phenen: ‘O Učiťeľis tuke phenel: Kaj hin miro kher andre savo majinav te chal le učeňikenca le bakrores?’
41014015	Ov tumenge sikavela upruno baro kher, savo imar ela pripravimen the pratimen avri. Ode amenge pripravinen o chaben.”
41014016	O učeňika gele andro foros a arakhle savoro avke, sar lenge oda o Ježiš phenďa; a pripravinde le bakrores.
41014017	Rači avľa o Ježiš le dešuduje učeňikenca.
41014018	Sar bešenas paš o skamind a chanas, phenďa o Ježiš: “Čačipen tumenge phenav, hoj jekh tumendar so manca chal man dela andre.”
41014019	Sar oda šunde, ačhile smutne a phučenas lestar jekh pal aver: “Som oda me?”
41014020	O Ježiš lenge odphenďa: “Jekh le dešudujendar, oda, so thovel manca o maro andro čaro.
41014021	O Čhavo le manušeskero mušinel te merel, avke sar pal leste hin pisimen, ale ole manušeha, so les del andre, ela igen namište. Feder leske uľahas, te aňi na uľiľahas (pes na narodzinďahas).”
41014022	A sar chanas iľa o Ježiš o maro, paľikerďa, phagelas, delas lenge a phenďa: “Len, [chan,] kada hin miro ťelos.”
41014023	Paľis iľa e kuči, paľikerďa, diňa lenge a pile andral savore.
41014024	Phenďa lenge: “Kada hin miro rat ola [neva] zmluvake, so pes čhorďol avri vaš o but manuša.
41014025	Čačipen tumenge phenav, hoj imar buter šoha (ňikda) na pijava olestar, so barol pre viňica, dži akor, medik les na pijava nevo andro kraľišagos le Devleskero.”
41014026	Paľis, sar giľade jekh chvala, gele pre Olivovo verchos.
41014027	O Ježiš lenge phenďa: “Adi rat man savore omukena, bo hin pisimen: ‘Marava le pasťjeris a o bakrore pes sa rozdenašena.’
41014028	Ale sar uščava andral o meriben, džava andre Galileja.”
41014029	Akor leske o Peter phenďa: “Te tut savore omukena, me tut šoha na omukava!”
41014030	O Ježiš leske odphenďa: “Čačipen tuke phenav, hoj mek adadžives - adi rat - sigeder sar o kohutos dujtovar giľavela, tu trival pheneha hoj man na prindžares.”
41014031	Ale o Peter mek buter vakerelas: “The te tuha mušinava te merel, šoha ada na phenava.” A savore učeňika avke phenenas.
41014032	Paľis avle pre ajso than, so pes vičhinel Getsemane. Ode phenďa peskere učeňikenge: “Bešen tumenge kade, medik man me na modľinava.”
41014033	Iľa peha ča le Peter, le Jakob the le Jan a sas leske igen phares.
41014034	A phenďa lenge: “Miri duša hiňi pro meriben smutno, ačhen kade a ma zasoven.”
41014035	Geľa lendar sikra dureder anglal, peľa pre phuv a mangelas pes, hoj te pes del, či les našči kadi ora obdžal.
41014036	Phenelas: “Abba, Dado, tu šaj keres savoro, le mandar kadi kuči! Ale na oda, so me kamav, ale so tu kames.”
41014037	Paľis avľa a arakhľa len te sovel. A phenďa le Peteriske: “Soves, Šimon? Jekh ora na birinďal upre te ačhel?
41014038	Ma soven a modľinen tumen, hoj te na džan andro pokušeňje, bo o duchos kamel, ale o ťelos hino slabo.”
41014039	O Ježiš pes geľa pale te modľinel a vakerelas pale ola lava.
41014040	Sar avľa pale, arakhľa len pale te sovel, bo o jakha lenge perenas tele. A na džanle so leske pre oda te phenel.
41014041	Avľa tritovar a phenďa lenge: “Mek furt soven a odpočovinen tumenge? Imar dos! Avľa odi ora - dikhen, le Čhas le manušeskeres den andro vasta le binošnenge.
41014042	Uščen a džas, imar hino pašes oda, so man andre del.”
41014043	Takoj andre oda, medik o Ježiš vakerelas, avľa o Judaš, jekh le dešudujendar. Leha avenas but nipi khatal o bare rašaja, zakoňika the khatal o phuredera - le šabľenca the le pacenca andro vasta.
41014044	Le Ježišoskero zradcas lenge diňa anglal te džanel: “Oda, kas čumidava, oda hin ov. Chuden les mište a ľidžan les het.”
41014045	Sar doavľa, takoj geľa ko Ježiš a phenďa leske: “Rabbi, Rabbi!” A čumidňa les.
41014046	Ola nipi les takoj chudle a zaphandle les.
41014047	Varesavo dženo, so ode ačhelas, iľa avri e šabľa a demaďa le nekbaredere rašaskere sluhas a odčhinďa leske o kan.
41014048	O Ježiš lenge phenďa: “Avke pre ma avľan le šabľenca the le pacenca, sar pro živaňis, hoj man te zalen.
41014049	Džives so džives somas maškar tumende, andro chramos sikavavas a na phandňan man. Ale kada hin vaš oda, hoj pes te ačhel oda, so hin pisimen.”
41014050	Andre oda les savore omukle a denašle het.
41014051	Džalas pal leste varesavo terno manuš, so sas urdo ča andre lepeda. The oles chudle,
41014052	ale ov mukľa e lepeda a lango denašľa het.
41014053	Ľigende le Ježiš kijo nekbareder rašaj, kaj pes zgele savore nekbareder rašaja, o phuredera the o zakoňika.
41014054	O Peter avelas pal leste dural a doavľa dži andre dvora le nekbareder rašaske. Ode peske bešľa le sluhenca paš e jagori.
41014055	O nekbareder rašaja the e caľi Bari rada kamenas te arakhel vareso pro Ježiš, hoj les te murdaren, ale našči arakhle.
41014056	But džene avenas a kamenas pro Ježiš vareso te phenel, ale o lava lenge na bešenas.
41014057	Varesave džene pre leste chudle te vakerel klamišagoha a phenenas:
41014058	“Amen šunďam, sar phenďa: ‘Čhivava tele kada chramos, so le manušestar sas ačhado a tel o trin džives kerava aver, savo na ela le manušestar ačhado.’ ”
41014059	Ale aňi kala lava lenge na bešenas.
41014060	Akor uščiľa o nekbareder rašaj, ačhiľa maškaral a phučľa le Ježišostar: “So, ňič na phenes pre oda, so pre tute kala nipi vakeren?”
41014061	Ale o Ježiš sas čhit a na phenďa mek aňi lav. Pale phučľa o nekbareder rašaj le Ježišostar: “Sal tu o Kristus, o Čhavo le Devleskero?”
41014062	O Ježiš leske phenďa: “Me som. A dikhena, sar bešel o Čhavo le manušeskero pal e čači sera la Zorake a sar avel pro ňeboskere chmari.”
41014063	Akor čhingerďa o nekbareder rašaj peskere gada a phenďa: “Pre soste amenge mek kampel švedken?
41014064	Šunďan, sar pes ruhinel! So pre oda phenen?!” A savore phende, hoj peske zaslužinel te merel.
41014065	A varesave chudle pre leste te čhungarel. Zaučarenas leske o muj andre, marenas les pal o šero a phenenas leske: “Prorokin!” Paľis les ile o slugaďa a marenas les le pacenca.
41014066	Sar sas o Peter tele pre dvora, avľa ode jekh služka le nekbareder rašaskeri.
41014067	Sar dikhľa le Peter, hoj pes tačarel paš e jag, phenďa: “The tu salas ole Ježišoha andral o Nazaret.”
41014068	Ale o Peter zaprinďa: “Me na džanav, aňi na achaľuvav, so vakeres!” A geľa odarik avri pre avruňi dvora [a o kohutos giľaďa.]
41014069	Sar les pale dikhľa e služka, phenďa oklenge: “Kada hino thiš jekh lendar.”
41014070	Ale o Peter pale zaprinďa. Ale na ľikerďa but a pale phende ola, so ode ačhenas, le Peteriske: “Tu sal čačes jekh lendar, bo sal andral e Galileja [a the o vakeriben tut lenca hin jekh].”
41014071	Ale o Peter iľa pre peste vera: “Me na prindžarav ole manušes, pal savo tumen vakeren!”
41014072	A takoj giľaďa o kohutos dujtovar. Akor avľa le Peteriske pre goďi ola lava, so leske o Ježiš phenďa: “Sigeder sar o kohutos duvar giľavela, tu man trival zradzineha.” A chudňa te rovel.
41015001	Takoj sig tosara pes dovakerde o nekbareder rašaja, o phuredera, o zakoňika the e Bari rada. Phandle le Ježiš, ľigende les a oddine le Pilatoske.
41015002	O Pilat lestar phučľa: “Sal tu oda Židoviko kraľis?” O Ježiš leske odphenďa: “Tu mište phenes.”
41015003	O nekbareder rašaja pre leste but vakerenas, ale ov ňič na odphenďa.
41015004	O Pilat lestar pale phučľa: “So ňič na phenes? Dikh, keci pre tu vakeren!”
41015005	Ale o Ježiš imar buter na phenďa ňič, vaš oda pes o Pilat igen čudaľinelas.
41015006	Pre dojekh inepos lenge premukelas jekhe bertenošis, saves peske on kidenas avri.
41015007	Akor sas andre bertena jekh, so les vičhinenas Barabaš. Ov sas zaphandlo olenca, so kerde vzbura a paš e vzbura the murdarde.
41015008	O nipi chudle te mangel le Pilat, hoj lenge te premukel jekhe bertenošis, avke sar oda furt kerelas.
41015009	O Pilat lenge odphenďa: “Kamen, hoj tumenge te premukav le Židovike kraľis?”
41015010	Bo džanelas, hoj les o nekbareder rašaja dine andre hamišagostar.
41015011	Ale o bare rašaja marde upre le nipen, hoj te mangen le Barabaš.
41015012	O Pilat lendar pale phučľa: “Akor so kamen hoj te kerav oleha, kas vičhinen Židoviko kraľis?”
41015013	On vriskinde: “Ukrižin les!”
41015014	O Pilat lendar phučľa: “So ajso nalačho kerďa?” No on mek zoraleder vriskinenas: “Ukrižin les!”
41015015	Akor o Pilat kerďa le nipenge pal e dzeka, premukľa lenge le Barabaš. Le Ježiš zbičinďa a diňa les te ukrižinel.
41015016	O slugaďa les ľigende andre andruňi dvora, ode kaj bešelas o Pilat, a vičhinde caľi čata.
41015017	Urde les upre andro purpurovo plašťos, le kandrendar (le trňendar) leske kerde koruna a thode leske la pro šero.
41015018	Asanas les avri a vičhinenas pre leste: “Mi dživel o Židoviko kraľis!”
41015019	Marenas les pal o šero le pacenca, čhungarnas pre leste, banďonas anglal leste pro khoča a klaňinenas pes leske.
41015020	Sar lestar imar preačhile te asal, čhide pal leste tele o purpurovo plašťos a urde pre leste leskere gada. Paľis les ľigende avri, hoj les te ukrižinen.
41015021	Pal e maľa avelas varesavo Šimon Cirenejsko, o dad le Alexandroskero the le Rufoskero. Leske prikazinde, hoj ov te ľidžal le Ježišoskero kerestos.
41015022	A ľidžanas les pro than Golgota (so hin prethodo: Le lebkengero than).
41015023	Dine les te pijel mol mišimen la mirraha (e mirra hin kirko koreňie), ale ov na kamňa.
41015024	Sar les ukrižinde, rozulade peske leskere gada. Losinenas vaš leskere gada, hoj ko peske so lela.
41015025	Eňorendar tosara les ukrižinde.
41015026	Upral leskero šero sas pisimen leskeri vina: “Le Židengero kraľis.”
41015027	Jekhetane leha ukrižinde the duje živaňen, jekhes pal e čači sera a dujtones pal e baľogňi.
41015028	[Akor pes ačhiľa oda, so hin pisimen: “Ľidžanas les sar živaňis.”]
41015029	Ola manuša, so pašal leste predžanas pes ruhinenas, kerenas le šerenca a phenenas: “Tu, so čhives tele o chramos a tel o trin džives les ačhaves!
41015030	Pomožin korkoro tuke a av tele pal o kerestos!”
41015031	The o nekbareder rašaja le zakoňikenca asanas maškar peste: “Avrenge pomožinelas a peske našči pomožinel?
41015032	O Kristus, o Izraelsko kraľis, akana mi avel tele pal o kerestos, hoj te dikhas a te pačas!” Asanas lestar mek the ola, so sas leha ukrižimen.
41015033	Dešuduj orendar pro dilos, avľa kaľipen pal caľi phuv a ľikerďa dži trin ori pal o dilos.
41015034	A trin orendar o Ježiš zoraha vičhinďa: “ Eloi, Eloi, lama zabachtani?” - so hin prethodo: “ Devla miro, Devla miro, soske man omukľal?”
41015035	Varesave džene, so ode ačhenas oda šunde a phenenas: “Dikh, le Eliaš vičhinel.”
41015036	Jekh dženo denašelas te močinel e špongija andro šut, thoďa la pre paca, diňa les te pijel a phenďa: “Užaren, dikhaha či avela o Eliaš, hoj les te lel tele.”
41015037	Ale o Ježiš zorales vriskinďa a muľa.
41015038	O pochtan, so sas figimen andro chramos, phariľa pro duj uprunestar dži tele.
41015039	O veliťeľis le slugaďengero ačhelas paš leste a sar dikhľa, hoj kavke vičhinďa a muľa, phenďa: “Kada manuš sas čačes o Čhavo le Devleskero.”
41015040	Sas ode the o džuvľa, so dikhenas dural. Maškar lende sas the e Maria Magdalena; e Maria, e daj le terneder Jakoboskeri the le Jozesiskeri; the mek e Salome.
41015041	Bo on phirenas pal leste the akor sar sas o Ježiš andre Galileja a kerenas pašal leste. Sas ode mek the but aver džuvľa, so leha avle upre andro Jeruzalem.
41015042	Vaš oda, hoj sas pripravno džives, oda hin jekh džives anglo sombat a imar zaračiľa,
41015043	avľa o Jozef andral e Arimatija ko Pilat. Ov sas pačivalo manuš andral e Bari rada savo thiš užarelas o kraľišagos le Devleskero a bi e dar mangľa le Pilatostar o ťelos le Ježišoskero.
41015044	O Pilat pes čudaľinďa, hoj o Ježiš imar muľa. Vičhinďa peske le veliťeľis a phučľa lestar, či imar čirla muľa.
41015045	Sar pes dodžanľa le veliťeľistar, hoj imar muľa, diňa o ťelos le Jozefoske.
41015046	O Jozef cinďa lepeda, iľa o ťelos le Ježišoskero tele a zapačarďa les andre lepeda. Thoďa les andro hrobos, savo sas avri kerdo andre skala a zaučarďa andre o vudar le bareha.
41015047	E Maria Magdalena the e Maria le Jozesiskeri daj dikhenas, kaj les thoven.
41016001	Sar imar pregeľa o sombat, e Maria Magdalena, e Maria e daj le Jakoboskeri, the e Salome cinde sagošne olejis hoj te makhen le Ježiš.
41016002	Ešebno džives andro kurko, sar avelas o kham avri sig tosara, avle kijo hrobos.
41016003	A phenenas jekh avrake: “Ko amenge odcirdela o bar pašal o vudar le hroboskero?”
41016004	Sar dikhle feder, dikhle, hoj oda bar, so sas igen baro, imar hino odčhido.
41016005	Sar gele andro hrobos, dikhle hoj pre čači sera bešel terno manuš, urdo andro džinďarde parne gada a daranďile pes.
41016006	Ale ov lenge phenďa: “Ma daran tumen! Roden le Ježiš Nazaretsko, oles, so les ukrižinde? Ov sas uštado andral o meriben. Nane ade! Dikhen, oda than kaj les thode.
41016007	Džan, phenen le učeňikenge, the le Peteriske: ‘Džal andre Galileja anglal tumende a ode les dikhena avke, sar tumenge oda imar anglal phenďa.’ ”
41016008	On denašle sig avri andral o hrobos, bo igen predaranďile a izdranas daratar. Ňikaske ňič na phende, bo pes daranas.
41016009	[Kurke sig tosara, sar uščiľa andral o meriben pes ešeb sikaďa la Maria Magdalenake, andral savi tradňa avri efta demonen.
41016010	Oj geľa a phenďa oda oklenge, so leha phirenas; olenge, so pal leste cerpinenas the rovenas.
41016011	On sar šunde, hoj o Ježiš dživel a hoj les dikhľa, na pačanas lake.
41016012	Paľis, sar džanas dujdžene lendar peskere dromeha andro gav, sikaďa pes lenge o Ježiš andre aver podoba.
41016013	The on paľis gele a phende oda oklenge, ale aňi lenge na pačanďile.
41016014	Ale pal oda pes sikaďa le dešujekh apoštolenge, akor sar bešenas paš o skamind. Pokarhinďa len vaš oda, hoj na pačanas the hoj lengere jile sas barune. Bo na pačanďile olenge, so les dikhle pal oda sar uščiľa andral o meriben.
41016015	Phenďa lenge: “Džan pal calo svetos a phenen avri o evaňjelium savorenge, kas o Del stvorinďa!
41016016	Oda, ko pačala a dela pes te bolel, ela zachraňimen. Ko na pačala, ela odsudzimen.
41016017	Ola, so pačana kerena kala veci: Andre miro nav tradena avri le demonen; vakerena neve čhibenca;
41016018	le sapen lena andro vasta; a the te pilehas vareso meribnaskero, ňič lende na ela; pro nasvale thovena o vasta a sasťona avri.”
41016019	Sar lenca o Ježiš dovakerďa, sas ilo upre andro ňebos a bešľa pal e čači sera le Devleske.
41016020	On paľis gele a vakerenas všadzik o evaňjelium. O Raj lenge pomožinelas a pridžanelas pes kije lengero lav avke, hoj kerelas maškar lende o zazraki.] Amen.
42001001	Imar but džene kamenas te pisinel andre ola veci, so pes ačhile ke amende.
42001002	Kamenas oda te pisinel avke sar amenge oda podine ola, so dikhle oda ešebnovarestar a ačhile služobňika andro lav.
42001003	The mange pes dičholas avke, hoj kampel mište te predikhel a te predžal ešebnovarestar šoros-šoroha a te pisinel tuke, lačho Teofilona,
42001004	hoj mište te prindžares oda, so tut sikavenas.
42001005	Akor sar sas o Herodes kraľis upral e Judsko, dživelas varesavo rašaj, so pes vičhinelas Zachariaš. Ov sas le Abijašiskere rašajendar. Leskeri romňi sas le Aronoskere čhajendar a lakero nav sas Alžbeta.
42001006	Sodujdžene sas čačipnaskere anglo Del a dživenas andre savore zakoni the prikazaňia le Rajeskere avke, hoj našči pre lende ňiko ňič phenďa.
42001007	A na sas len čhave, bo e Alžbeta našči ačhiľa khabňi a sodujdženenge sas imar buter berša.
42001008	Ačhiľa pes, sar kerelas o Zachariaš anglo Del e rašajiko služba, sar avľa pre leste o šoros.
42001009	Bo le rašajen sas ajso zvikos te losinel a o losos peľa pre leste. A geľa andro chramos le Rajeskero, hoj te labarel oda, so del sagošno thuv.
42001010	Akor sar thuvisaľolas o sagošno thuv pes modľinenas avri igen but nipi.
42001011	A sikaďa pes leske o aňjelos le Rajeskero: ačhelas pre čači sera le oltariske kaj thuvisaľolas.
42001012	Sar les dikhľa o Zachariaš, predaranďiľa a avľa pre leste e dar.
42001013	Ale o aňjelos leske phenďa: “Ma dara tut Zachariašina, bo tiro mangipen hin avri šundo a tiri romňi e Alžbeta khabňola, uľola (pes narodzinela) lake muršoro a deha leske o nav Jan.
42001014	Ela tut radišagos a kheleha radišagostar. A but džene radisaľona, sar uľola!
42001015	Bo ov ela baro anglo Raj. Na pijela e mol aňi ňisavo aver pijiben sostar pes mačol. A imar andral o per peskera dakero ela pherardo le Sentne Duchoha.
42001016	A but dženen le Izraeloskere čhavendar visarela kijo Raj, lengero Del.
42001017	Ov korkoro džala anglo Del andro Duchos the andre zor le Eliašiskeri, hoj te visarel o jile le dadengere pale kijo čhave a te visarel kije goďi the kijo čačipen olen, so na šunen le Devles, hoj te pripravinel le Rajeske le nipen.”
42001018	Ale o Zachariaš phenďa le aňjeloske: “Pal soste oda prindžarava? Me som imar phuro a the mira romňake imar hin o berša.”
42001019	Akor leske o aňjelos odphenďa: “Me som o Gabriel, so ačhel anglo Del a som bičhado vaš oda, hoj tuha te vakerav a te phenav tuke kada radišagos.
42001020	Dikh, aveha čhit, ačheha ňemo a našči prevakereha až dži andre oda džives, sar pes oda savoro ačhela! Bo na pačanďiľal mire lavenge, save pes ačhena andre peskero časos (ideos).”
42001021	O nipi užarenas le Zachariaš a čudaľinenas pes, hoj pes kajci zľikerďa andro chramos.
42001022	Sar avľa avri, našči ke lende prevakerďa a prindžarde, hoj vareso dikhľa andro chramos, bo delas lenge te džanel le vastenca a ačhiľa ňemo.
42001023	Sar pregele leskere dživesa andre služba, odgeľa andre peskero kher.
42001024	Pal ola dživesa ačhiľa khabňi e Alžbeta leskeri romňi a pandž čhon pes garuvelas andre.
42001025	Phenelas: “Kada mange kerďa o Raj andre kala dživesa sar pre ma peskereha lačhipnaha dikhľa, a iľa mandar e ladž anglal o nipi.”
42001026	Andre šovto čhon sas bičhado o aňjel Gabriel le Devlestar andro galilejsko foros, so pes vičhinel Nazaret,
42001027	kije pačivaľi džuvľi. Odi džuvľi pes vičhinelas Maria a sas mangaďi le Jozefoha, savo sas andral o kher le Davidoskero.
42001028	Sar avľa o aňjelos ke late phenďa: “Radisaľuv, bo chudňal o lačhipen le Devleskero! O Raj tuha!” [“Bachtaľi sal maškar o džuvľa!”]
42001029	Sar les dikhľa, daranďiľa leskere lavendar a gondoľinelas upral oda, sar lake paľikerďa.
42001030	Ale o aňjelos lake phenďa: “Ma dara tut Mario, bo arakhľal o lačhipen anglo Del,
42001031	ačheha khabňi, uľola (narodzinela pes) tuke čhavoro a deha leske nav Ježiš.
42001032	Ov ela baro a vičhinela pes Čhavo le Nekbaredereskero. A o Raj, o Del, leske dela o tronos le Davidoskero, leskere dadeskero.
42001033	Kraľinela upral o kher le Jakoboskero pro furt a leskere kraľišagoske na ela šoha (ňikda) koňec.”
42001034	E Maria phenďa le aňjeloske: “Sar pes oda ačhela, te me som mek pačivaľi džuvľi?”
42001035	O aňjelos lake phenďa: “O Sentno Duchos avela pre tu a e zor le Nekbaredereskeri tut učarela andre. Vaš oda, the oda so tutar uľola, ela sentno a vičhinela pes Čhavo le Devleskero.
42001036	Dikh, tiri famelija e Alžbeta: pre late phenen, hoj la našči avel čhave, ale oj imar hiňi šovto čhon khabňi, the te imar hiňi phuri.
42001037	Bo o Del šaj kerel savoro.”
42001038	Akor phenďa e Maria: “Me som le Rajeskeri služobňička, mi ačhel pes mange pal tire lava.” A o aňjelos latar odgeľa.
42001039	Andre ola dživesa e Maria uščiľa a geľa sigo pro verchi andro Judsko foros.
42001040	Geľa andro kher le Zachariašiskero a paľikerďa la Alžbetake.
42001041	Sar šunďa e Alžbeta o paľikeriben la Mariakero, podchučiľa andre late o čhavoro a e Alžbeta sas jekhvareste pherarďi le Sentne Duchoha
42001042	a vičhinďa zorale hangoha: “Tu sal bachtaľi maškar o džuvľa a bachtalo hin oda, so tutar uľola!
42001043	Ale sar oda, hoj mire Rajeskeri daj avel ke mande?
42001044	Bo soča šunďiľa andre mire kana tiro hangos, sar mange paľikerehas, radišagoha pes čhalaďa o čhavoro andre miro per!
42001045	Bachtaľi hiňi odi so pačanďiľa, bo ačhela pes oda, so lake o Raj phenďa!”
42001046	E Maria phenďa: “Miri duša bararel le Rajes
42001047	a miro duchos radisaľol andro Del, miro Spasiťeľis,
42001048	bo dikhľa pre peskeri cikňori služobňička. Akanastar man savore nipi vičhinena bachtaľi,
42001049	bo oda Zoralo manca kerďa bare veci a leskero nav hin sentno,
42001050	bo le Devleskero lačhipen džal andral jekh pokoleňie pre aver, olenge so pes lestar daran.
42001051	Ov sikaďa e zor peskere vasteha a roztradňa olen, so pes andro jile upre ľidžanas a gondoľinenas peske, hoj hine vareso;
42001052	le zoralen čhiďa tele pal o tronos a hazdňa upre olen, so sas tele dikhle;
42001053	le bokhalen pherarďa lačhe vecenca a le barvalen bičhaďa het čučes.
42001054	Pomožinďa le Izraeloske, peskere služobňikoske, bo na bisterel pro lačhipen,
42001055	avke sar phenelas amare dadenge, le Abrahamoske the leskere čhavenge pro furt.”
42001056	E Maria laha ačhiľa vaj trin čhon a paľis geľa pale khere.
42001057	La Alžbetake avle o dživesa, hoj te ločhol (tele te pašľol) a uľiľa (pes narodzinďa) lake muršoro.
42001058	Sar pes dodžanle lakere sušedi the e famelija, hoj o Raj la diňa peskero lačhipen, radisaľonas laha.
42001059	Pre ochtoto džives gele te občhinel (obrezinel) le čhavores a kamle leske te del o nav pal leskero dad, Zachariaš.
42001060	Ale leskeri daj phenďa: “Na, bo vičhinela pes Jan.”
42001061	A phende lake: “Se ňiko nane andre tiri famelija, so pes avke vičhinel!”
42001062	A visarde pes ke leskero dad, sar leske ov kamel te del o nav.
42001063	Ov peske mangľa tabuľa a pisinďa: “Leskero nav hin Jan.” A savore pes čudaľinenas.
42001064	Jekhvareste pes leske pomukle o vušta the leskeri čhib a vakerelas a lašarelas le Devles.
42001065	Akor avľa dar pre savorende, so pašal lende bešenas a pal caľi verchengeri Judsko phuv pes vakerelas pal kala veci.
42001066	Savore, so oda šunde, gondoľinenas andre peskere jile a phenenas: “S'oda ča ela kale čhavorestar?” A le Rajeskero vast sas leha.
42001067	O Zachariaš, leskero dad, sas jekhvareste pherardo le Sentne Duchoha a prorokinelas:
42001068	“Požehňimen hin o Del, o Raj le Izraeloskero, bo avľa ke peskere nipi a cinďa len avri.
42001069	Diňa amen zorale Spasiťeľis andral o kher le Davidoskero, peskere služobňikoskero.
42001070	Avke sar imar čirlastar vakerelas prekal o muja peskere prorokengere,
42001071	hoj amen zachraňinela amare ňeprijaťeľendar the andral o vasta savorendar, so amen našči avri ačhen.
42001072	Aleha sikavel peskero lačhipen amare dadenge a leperel peske pre peskeri sentno zmluva.
42001073	Oda lav so diňa le Abraham amare dades,
42001074	hoj sar avaha avri cirdle andral o vasta amare ňeprijaťelendar, služinaha leske bi e dar
42001075	dojekh džives andre amaro dživipen, sentnes the andro čačipen.”
42001076	“A tu čhavoreha, vičhineha tut prorokos le Nekbaredereskero. Bo džaha anglo Raj, hoj leske te pripravines o droma,
42001077	hoj te des leskere nipenge te džanel pal o spaseňie, aleha, hoj lenge ela odmukle o bini,
42001078	bo amaro Del hino igen lačhejileskero. A andre oda lačhipen avela andral o ňebos ke amende avke, sar avel avri o kham,
42001079	hoj pes te sikavel olenge, so bešen andro kaľipen the andro ciňos le meribnaskero, hoj te ľidžal amare pindre pro drom, kaj hin o smirom.”
42001080	O čhavoro barolas a zoraľolas andro duchos. Dživelas pre pušťa dži andre oda džives, medik pes na sikaďa le Izraeloske.
42002001	Andre ola dživesa diňa avri o Cisaris Augustus, hoj pes te pisinel andre calo svetos.
42002002	(Kada ešebno zgeňipen pes ačhiľa akor, sar sas o Cyrenius vladaris andre Sirija).
42002003	A sako pes geľa te pisinel andre, sako andre peskero foros.
42002004	Avke odgeľa the o Jozef andral o galilejsko foros Nazaret upre andre Judsko, andro foros le Davidoskero, so pes vičhinel Betlehem, bo ov sas andral o kher the andral e famelija le Davidoskeri.
42002005	Geľa pes te pisinel andre la Mariaha, savaha sas mangado a savi sas khabňi.
42002006	Ačhiľa pes, medik ode sas, hoj avle ola dživesa, hoj te uľol (narodzinel pes) o čhavoro.
42002007	Avke lake uľiľa (pes narodzinďa) lakero ešebno čhavoro a pačarďa les andro pherne. Thoďa les te pašľol andre maštalňa, bo na sas len than andro sovibnaskero kher, kaj te sovel.
42002008	Andre odi phuv pre maľa sovenas o pasťjera a stražinenas rači le bakren.
42002009	A jekhvareste ačhiľa o aňjelos le Rajeskero angle lende a le Rajeskeri slava len zaučarďa andre. A chudle pes igen te daral.
42002010	Ale o aňjelos lenge phenďa: “Ma daran tumen, bo avľom tumenge te phenel jekh baro radišagos, so ela prekal savore nipi!
42002011	Bo adadžives tumenge uľiľa andro foros le Davidoskero o Spasiťeľis, so hin o Kristus, o Raj.
42002012	Pal kada les prindžarena: Arakhena cikne čhavores zapačardes andro pherne te pašľol andre maštalňa.”
42002013	A jekhvareste pes sikade le aňjeloha pherdo ňeboskere slugaďa, lašarenas le Devles a phenenas:
42002014	“E slava le Devleske upre pro ňebos a pre phuv o smirom le nipenge, savendar les hin o radišagos!”
42002015	Sar lendar o aňjela gele het andro ňebos, phende peske ola pasťjera: “Noča, džas dži andro Betlehem te dikhel so pes ačhiľa, so amenge phenďa o Raj!”
42002016	Avke gele, siďarenas a arakhle la Maria, le Jozef the le čhavores te pašľol andre maštalňa.
42002017	Sar oda dikhle, vakerenas všadzik, so lenge sas phendo pal oda čhavoro.
42002018	Savore, so oda šunde, pes čudaľinenas oleske, so lenge o pasťjera vakerenas.
42002019	Ale e Maria garuvelas savore kala lava a gondoľinelas upral andre peskero jilo.
42002020	Paľis gele o pasťjera pale a lašarenas the bararenas le Devles vaš savoro so šunde the dikhle, avke sar lenge sas oda phendo.
42002021	Sar pregeľa ochto džives a kampľa les te občhinel (obrezinel), dine leske nav Ježiš, savo leske diňa o aňjelos sigeder sar sas andre la dakero per.
42002022	Sar pregele ola dživesa so pes obžužarenas, avke sar phenel le Mojžišoskero zakonos, ande les upre andro Jeruzalem, hoj les te sikaven le Rajeske.
42002023	Bo andre le Rajeskero zakonos hin pisimen, hoj dojekh muršoro so ešebno uľol, ela dino prekal o Raj
42002024	a mek hin the pisimen, hoj te obetinen duje hrdličken, abo duje terne holuben.
42002025	Andro Jeruzalem dživelas jekh manuš, so pes vičhinelas Simeon. Oda sas ajso manuš so pes daralas le Devlestar a sas čačipnaskero.
42002026	Sas leske sikado le Sentne Duchostar, hoj na merela dži akor, medik na dikhela le Kristus, saves bičhavela o Raj.
42002027	A ľigendo le Duchostar avľa andro chramos. E daj the o dad anenas le čhavores, le Ježiš, hoj te keren oda, so pes kerelas pal o zakonos.
42002028	O Simeon les iľa pro vasta, paľikerelas le Devleske a phenďa:
42002029	“Rajeja, akana premukes tire služobňikos andro smirom, avke sar man diňal lav,
42002030	bo mire jakha dikhle tiri zachrana,
42002031	savi kerďal anglo savore narodi:
42002032	hoj te sikaves o svetlo le nažidenge the e slava tire nipengeri, le Izraeloskeri.”
42002033	O Jozef the leskeri daj pes čudaľinenas upral oda, so pes pal leste vakerelas.
42002034	O Simeon len požehňinďa a phenďa la Mariake, leskera dake: “Kada čhavoro hino dino, hoj te peren abo te uščen but džene andral o Izrael; pro znameňje, pre savo but džene džana,
42002035	hoj pes te sikavel oda, so peske gondoľinen but džene andro jile. Ale the prekal tiri duša predžala e šabľa.”
42002036	Sas ode varesavi prorokiňa Anna. Oj sas le Fanueloskeri čhaj, andral e famelija le Aseroskeri. A sas lake imar buter berša. Oj geľa pačivaľi romeste a dživelas le romeha efta berš.
42002037	A paľis sas vdova dži ochtovardeš the štar (84) berš. Na džalas avri andral o chramos a rat-džives služinelas le Devleske andro posti the andro modľitbi.
42002038	Ipen akor avľa the oj ode a lašarelas le Devles. Vakerelas pal o Ježiš savorenge, so užarenas hoj o Jeruzalem ela zachraňimen.
42002039	Sar kerde savoro so phenel le Rajeskero zakonos, gele pale andre Galileja, andre peskero foros, Nazaret.
42002040	O čhavoro, o Ježiš, barolas the zoraľolas pro duchos; sas igen goďaver a le Devleskero lačhipen sas upral leste.
42002041	A leskeri daj the o dad phirenas sako berš pre Patraďi upre andro Jeruzalem andro chramos.
42002042	Sar leske sas dešuduj berš, gele pre Patraďi, avke sar furt kerenas.
42002043	Sar pregeľa e Patraďi, avenas pale khere. O čhavoro o Ježiš ačhiľa andro Jeruzalem a o Jozef the leskeri daj olestar na džanenas.
42002044	Ale gondoľinenas peske, hoj hino varekaj maškar ola nipi, so lenca džanas jekhetane. Pregele jekh džives drom a paľis les rodenas maškar e famelija the maškar ola, so len džanenas.
42002045	Sar les na arakhle, gele pale andro Jeruzalem a rodenas les.
42002046	A pal o trin džives le Ježiš arakhle andro chramos te bešel maškar o učiťeľa, sar len šunelas the phučelas lendar.
42002047	Savore, so les šunenas, pes čudaľinenas upral leskeri goďi the upral oda, sar lenge odphenelas.
42002048	Sar les dikhle o Jozef the e Maria, čudaľinde pes a e daj leske phenďa: “Čhavoreha, soske amenge ada kerďal? Tiro dad the me tut rodahas a darahas pal tu.”
42002049	O Ježiš lenge phenďa: “Sar oda, hoj man rodenas? So na džanenas, hoj mušinav te el andre oda so kerel miro Dad?”
42002050	Ale on na achaľile ole laveske, so lenge phenďa.
42002051	Geľa lenca pale tele, avľa andro Nazaret a šunelas len. A leskeri daj garuvelas savore kala lava andre peskero jilo.
42002052	O Ježiš barolas andre goďi the pro ťelos a sas les lačhipen anglo Del a o nipi les rado dikhenas.
42003001	Sar sas o Tiberius Cisaris imar dešupandž 15. berš a o Pontsko Pilat sas vladaris andre Judsko, o Herodes sas tetrarchas andre Galileja a leskero phral - o Filip - sas tetrarchas andre Iturea the andre Trachonitidsko phuv a o Lyzaniaš sas tetrarchas andre Abylena -
42003002	akor sar sas nekbaredere rašaja o Annaš the o Kajfaš - prevakerďa o Lav le Devleskero pre pušťa kijo Jan, le Zachariašiskero čhavo.
42003003	Prephirďa pal caľi Jordansko phuv a kazinelas pal o boľipen the pal o pokaňje, hoj te el le manušenge odmukle o bini.
42003004	Avke sar hin pisimen andre kňižka le prorokoskeri Izaiašiskeri: “ Kada hin o hangos, so vičhinel pre pušťa: ‘Pripravinen o drom le Rajeske, rovňaren avri leskere chodňiki!
42003005	Dojekh chev ela začhiďi andre a dojekh verchos the dojekh brehos cikňola. Oda so hin bango, ela rovno a oda drom so hin pukľato, ela hladko.
42003006	A savore nipi dikhena e zachrana le Devleskeri. ”
42003007	Ole nipenge, so avenas ke leste, hoj len te bolel, phenelas: “Fajta sapengeri! Ko tumenge sikaďa, sar te denašel le Devleskera choľatar so avela?
42003008	Akor dživen avke, hoj o nipi te dikhen, hoj tumen visarďan tumare binendar! A ma phenen tumenge: ‘Se o Abraham hino amaro dad!’ Bo phenav tumenge, hoj o Del kale barendar šaj kerel le Abrahamoskere čhaven!
42003009	O tover imar hino prithodo paš o koreňis le stromengero! Dojekh stromos, savo na anel lačho ovocje, čhinen avri a čhiven pre jag!”
42003010	O nipi lestar phučenas: “So amenge akor kampel te kerel?”
42003011	O Jan lenge odphenďa: “Kas hin duj gada, mi del oles kas nane, a kas hin o chaben, mi kerel thiš avke!”
42003012	The o colňika pes avle te bolel a phučle lestar: “Učiťeľina, amenge so kampel te kerel?”
42003013	Ov lenge phenďa: “Ma kiden avri buter, sar tumenge hin phendo!”
42003014	A phučle lestar the o slugaďa: “Amenge so kampel te kerel?” Phenďa lenge: “Ňikas ma daraven a ma cirden ňikastar avri, aňi ma keren ňič klamišagoha a mi el tumen dos oda, so zaroden!”
42003015	O manuša užarenas a gondoľinenas andre peskere jile pal o Jan, či ov nane o Kristus.
42003016	Ale o Jan odphenďa savorenge: “Me tumen bolav le paňeha, ale avel mandar vareko bareder, kaske na som hodno te rozphandel o sirimocis pro kamašľi. Ov tumen bolela le Sentne Duchoha the la jagaha.
42003017	Andre leskero vast hin o vejaris a ov prežužarela peskero humnos. O prežužardo ďiv (zrnos) sthovela andre peskeri šopa, ale o phus labarela andre jag, so šoha (ňikda) na murdaľola.”
42003018	A mek the andro but aver veci dovakerelas le manušenge a vakerelas lenge o evaňjelium.
42003019	Ale le Herodes, le tetrarchas, karhinelas o Jan vaš e Herodijada, so sas romňi le Filiposke leskere phraleske, the vaš savore nalačhipena, so kerelas o Herodes.
42003020	A mek kije oda savoro, phandľa o Herodes le Jan andre bertena.
42003021	Akor sar pes bolenas savore nipi, sas boldo the o Ježiš a sar pes modľinelas, jekhvareste phundriľa o ňebos
42003022	a o Sentno Duchos avľa pre leste andre ťelesno podoba, avke sar holubica. A andral o ňebos šunďiľa o hangos: “Tu sal miro Čhavo saves kamav, andre tute man hin o radišagos.”
42003023	Sar chudňa o Ježiš te kazinel, sas leske vaj tranda (30) berš a o manuša peske gondoľinenas, hoj sas le Jozefoskero čhavo. A le Jozefoskero dad sas o Heli
42003024	a leskero dad sas o Mattat, a leskero dad sas o Levi, o Melchi, o Jannai, o Jozef,
42003025	o Mattatiaš, o Amos, o Nahum, o Esli, o Nagge,
42003026	o Mahat, o Mattatiaš, o Semein, o Jozef, o Juda,
42003027	o Johanan, o Resa, o Zorobabel, o Salatiel, o Neri,
42003028	o Melchi, o Addi, o Kosam, o Elmodam, o Er,
42003029	o Jozue, o Eliezer, o Jorim, o Mattat, o Levi,
42003030	o Simeon, o Juda, o Jozef, o Jonam, o Elijakim,
42003031	o Melea, o Menamas, o Mattatas, o Natan, o David,
42003032	o Jesse, o Obed, o Boaz, o Salmon, o Nazon,
42003033	o Amminadab, o Aram, o Ezrom, o Fares, o Juda, o Jakob,
42003034	o Izak, o Abraham, o Terach, o Nachor,
42003035	o Seruch, o Ragau, o Falek, o Eber, o Sale,
42003036	o Kainan, o Arfaxad, o Sem, o Noe, o Lamech,
42003037	o Matuzalem, o Enoch, o Jared, o Mahalalel, o Kainan,
42003038	o Enos, o Set, the o Adam, savo sas le Devlestar.
42004001	O Ježiš avľa pale pašal o Jordan pherdo le Sentne Duchoha. O Duchos les ľigenďa pre pušťa a ode sas saranda (40) džives pokušimen le bengestar.
42004002	Andre ola dživesa na chaľa ňič a sar imar predžanas, bokhaľiľa avri.
42004003	O beng leske phenďa: “Te sal Čhavo le Devleskero, phen hoj kale barestar te ačhel maro.”
42004004	O Ježiš leske odphenďa: “ Hin pisimen, hoj o manuš na dživela ča le marestar, ale dojekhe Devleskere lavestar!”
42004005	Pale les iľa o beng pro igen učo than a jekhvareste leske sikaďa savore kraľišagi le svetoskere.
42004006	A phenďa leske o beng: “Tuke dava savori kadi zor the lengero baripen, bo mange hin diňi a kaske me kamav, oleske la dava.
42004007	Avke, te banďoha angle mande, sa ela tiro.”
42004008	O Ježiš leske odphenďa: “Dža het bengeha, bo hin pisimen: ‘Ča anglo Raj, tiro Del banďoha a ča leske korkoreske služineha!’ ”
42004009	A ľigenďa les andro Jeruzalem, thoďa les te ačhel upre pro agor le chramoske a phenďa leske: “Te sal o Čhavo le Devleskero, čhiv tut kadarik tele.
42004010	Se hin pisimen: ‘Prikazinela peskere aňjelenge pal tu, hoj tut te chraňinen
42004011	a te zachuden pro vasta, hoj te na demes o pindro pro bar.’ ”
42004012	O Ježiš leske odphenďa: “Hin phendo: ‘Na pokušineha le Rajes, tire Devles!’ ”
42004013	Sar imar les o beng preačhiľa te pokušinel, geľa lestar het, ale ča pre varesavo časos (ideos).
42004014	O Ježiš avľa pale andre zor le Duchoskeri andre Galileja a rozľigenďa pes pal leste o hiros pal caľi odi phuv.
42004015	Ode len andro sinagogi sikavelas a savoredžene les lašarenas.
42004016	A avľa andro Nazaret, kaj bariľa avri. A avke sar sas sikado, geľa sombatone andre sinagoga. Ode uščiľa, hoj te genel
42004017	a podine leske o zvitkos pal o prorokos Izaiaš. Phundraďa o zvitkos a arakhľa oda than, kaj sas pisimen kada:
42004018	“ O Duchos le Rajeskero hin pre mande a vaš oda man pomazinďa te vakerel le čorenge o evaňjelium, [bičhaďa man te sasťarel olen, kas hin dukhade jile,] te del te džanel le zaphandlenge, hoj hine premukle; le korenge te phundravel o jakha; te premukel olen, so cerpinen
42004019	a te del te džanel, hoj avľa bachtalo berš le Rajestar.”
42004020	Phandľa andre o zvitkos, diňa les le sluhaske a bešľa peske. A savoredžene andre sinagoga visarde peskere jakha pre leste.
42004021	A chudňa lenge te vakerel: “Adadžives pes ačhile kala lava, so akana šunďan.”
42004022	Sa les denas čačipen a čudaľinenas pes ole šukar lavenge, so avenas andral leskero muj a phenenas: “Či nane ov le Jozefoskero čhavo?”
42004023	A phenďa lenge: “Tumen mange phenena kada podobenstvo: ‘Doktorina, sasťar pes korkores! Oda, so šunďam, hoj kerďal andro Kafarnaum, ker the ade, kaj bariľal avri!’ ”
42004024	A phenďa: “Čačipen tumenge phenav, hoj ňisave prorokos na den pačiv ode, kaj bariľa avri.
42004025	Ale čačipen tumenge phenav, hoj sar dživelas o Eliaš, sas but vdovi andro Izrael akor sar trin berš the jepaš na delas brišind a avľa bari bokh pre caľi phuv.
42004026	No o Eliaš na sas bičhado kije ňisavi lendar, ča kije vdova andre Sidonsko Sarepta.
42004027	A but malomocne sas andro Izrael, sar dživelas o prorokos Elizeus, ale ňiko lendar na sas obžužardo, ča o Naman Sirsko.”
42004028	Sar oda šunde, savoredžene so sas andre sinagoga igen choľisaľile.
42004029	Uščile a tradle les avri andral o foros a ľigende les pro verchos, pre savo sas ačhado lengero foros, dži pro agor, hoj les odarik te čhiven tele.
42004030	Ale ov pregeľa maškar lende a geľa het.
42004031	Paľis geľa andre galilejsko foros Kafarnaum a sikavelas len sombatone.
42004032	A čudaľinenas pes upral leskero sikaviben, bo leskero vakeriben sas zoralo.
42004033	Andre odi sinagoga sas jekh manuš, so sas zaphandlo nalačhe duchoha, demonoha. Ov zorales vriskinďa:
42004034	“Jaj, so amen hin tuha, Ježiš Nazaretsko! Avľal amen te murdarel? Me džanav, ko tu sal, oda Sentno le Devleskero!”
42004035	O Ježiš les pokarhinďa a phenďa: “Čhit a dža andral leste avri!” O demonos les čhiďa maškar lende a geľa andral leste avri a na kerďa leske ňič nalačho.
42004036	Akor avľa bari dar pre savorende a vakerenas maškar peste: “Savo hin kada lav, hoj andre autorita the andre zor rozkazinel le nalačhe duchenge a on džan avri?”
42004037	A džalas pal leste o hiros pal caľi odi phuv.
42004038	Paľis uščiľa, avľa avri andral e sinagoga a geľa andro kher ko Šimon. A le Šimonoskera sasa sas bari horučka a mangenas les, hoj lake te pomožinel.
42004039	O Ježiš zaačhiľa, dikhľa pre late a pokarhinďa e horučka - a takoj la omukľa. E sasuj uščiľa a kerelas pašal lende.
42004040	Paľis rači, sar zageľa o kham, anenas savoredžene peskere nasvalen, so cerpinenas andro hocsave nasvaľibena, ko Ježiš. A ov thovelas pre dojekh lendar o vasta a sasťarelas len.
42004041	Andral o but džene džanas avri o demona a vriskinenas: “Tu sal o Kristus, oda Čhavo le Devleskero!” Ale ov len karhinelas a na domukelas lenge te vakerel, bo on džanenas, hoj ov hin o Kristus.
42004042	A sar sas pale džives, geľa odarik het pre omuklo than. O nipi les rodenas a avle až dži ke leste a zľikerenas les, hoj te na džal lendar het.
42004043	Ale ov lenge phenďa: “Mušinav the avre forenge te vakerel pal o kraľišagos le Devleskero, bo pre oda som bičhado.”
42004044	Avke kazinelas andro sinagogi andre Judsko.
42005001	Jekhvar, sar o Ježiš ačhelas paš o Galilejsko moros, ispidenas pes pre leste o nipi, hoj te šunen le Devleskero lav.
42005002	Akor dikhľa paš o brehos te ačhel duj loďki; o ribara andral avle avri, hoj te rajbinen o siti.
42005003	O Ježiš geľa andre jekh ole loďendar - so sas le Šimonoskeri - a mangľa les, hoj te džal sikra dureder la phuvatar. Bešľa peske a sikavelas le nipen andral e loďa.
42005004	Sar dovakerďa, phenďa le Šimonoske: “Dža la loďaha dureder andro bareder paňi a čhiven o siti, hoj te chuden le riben.”
42005005	O Šimon leske odphenďa: “Rajeja, calo rat kerahas buči a ňič na chudňam, ale pre tiro lav čhivava e sita.”
42005006	Soča ada kerde, takoj chudle ajci ribi, hoj až e sita lenge čhinďolas.
42005007	A vičhinde le vasteha ole dženen, so sas pre oki loďka, hoj lenge te aven te pomožinel. On avle a pherarde soduj loďki avke, hoj až tasľonas.
42005008	Sar oda dikhľa o Šimon Peter, peľa tel o pindre le Ježišoske a phenďa: “Dža mandar het, Rajeja, bo me som binošno manuš!”
42005009	Bo ov the okla džene igen predaranďile olestar, keci ribi chudle.
42005010	A daranďile the o Jakob le Janoha, le Zebedeoskere čhave, save kerenas buči jekhetane le Šimonoha. A o Ježiš phenďa le Šimonoske: “Ma dara tut, akanastar chudeha le manušen!”
42005011	A sar pricirdle o loďki kije phuv, omukle savoro a gele pal leste.
42005012	Sar sas o Ježiš andre varesavo foros, ačhiľa pes, hoj sas ode varesavo malomocno murš. A sar dikhľa le Ježiš, peľa anglal leste pro muj a mangelas les: “Rajeja, te kamňalas, šaj man sasťares.”
42005013	O Ježiš nacirdňa o vast, chudňa pes lestar a phenďa: “Kamav, av sasto!” A takoj sas žužo andral o malomocenstvo.
42005014	O Ježiš leske prikazinďa: “Ma phen oda ňikaske avri, ale dža, sikav tut le rašaske a obetin avke, sar oda phenďa o Mojžiš, bo žužiľal avri andral o malomocenstvo, hoj on olestar te džanen.”
42005015	Ale o hiros pal leste pes furt dureder rozľidžalas. But nipi pes zdžanas, hoj les te šunen a hoj len te sasťarel le nasvaľibenendar.
42005016	Ale ov džalas pre pušťa korkoro, hoj pes ode te modľinel.
42005017	Andre jekh ole dživesendar pes ačhiľa, hoj sikavelas a bešenas ode but farizeja the le zakonoskere učiťeľa. On avle andral savore gavora andral e Galileja the andral e Judsko the andral o Jeruzalem. A le Rajeskeri zor sas leha, hoj len te sasťarel.
42005018	Andre oda avle ode murša so ľidžanas pro haďos jekhe manušes, so sas bango. A rodenas drom sar les te dochudel andro kher a te thovel les anglo Ježiš.
42005019	No vaš oda, hoj ode sas but nipi, na sas len khatar te džal andre. Gele upre pro kher a mukle les tele le haďoha prekal o pados, maškaral, ode kaj sas o Ježiš.
42005020	Sar dikhľa o Ježiš lengero pačaben, phenďa o Ježiš le bangeske: “Manušeja, odmukle tuke hin o bini.”
42005021	O zakoňika the o farizeja chudle te gondoľinel a phenenas peske: “Ko hin kada manuš, hoj pes kavke ruhinel! Ňiko našči odmukel o bini, ča jekh o Del!”
42005022	Ale o Ježiš prindžarďa so peske gondoľinen a phenďa lenge: “So oda gondoľinen andre tumare jile?
42005023	So hin lokeder te phenel: ‘Odmukle tuke hin o bini,’ či te phenel: ‘Ušči a dža’?
42005024	Ale vaš oda, hoj te džanen, hoj le Čhas le Manušeskeres hin pravos the zor te odmukel pre phuv o bini” - phenďa le bangeske: “Tuke phenav: ušči, le tuke tiro haďos a dža khere!”
42005025	Ov takoj anglal lende uščiľa, iľa oda pre soste pašľolas, geľa khere a lašarelas le Devles.
42005026	Akor pes savoredžene chudle te čudaľinel a lašarenas le Devles. Avľa pre lende e dar a phenenas: “Adadžives dikhľam oda, so mek šoha (ňikda) na dikhľam.”
42005027	Paľis sar geľa odarik avri, dikhľa jekhe colňikos, so pes vičhinelas Levi, te bešel pre colňica a phenďa leske: “Av pal ma!”
42005028	Ov uščiľa, omukľa savoro a geľa pal leste.
42005029	O Levi leske presikaďa andre peskero kher bari pačiv. A sas ode pherdo colňika the aver džene so lenca bešenas paš o skamind.
42005030	O farizeja the lengere zakoňika dudrinenas pre leskere učeňika a phenenas: “Soske chan le colňikenca the le binošnenca?”
42005031	O Ježiš lenge odphenďa: “Le sastenge na kampel doktoris, ale le nasvalenge.
42005032	Na avľom te vičhinel le čačipnaskeren, ale le binošnen, hoj pes te visaren le binendar.”
42005033	On leske phende: “Soske pes le Janoskere učeňika furt poscinen the modľinen, the le farizejengere avke keren, ale tire chan the pijen?”
42005034	Ov lenge phenďa: “Či šaj phenen le hoscenge pro bijav, hoj pes te poscinen, medik hino lenca o terno?
42005035	Ale avena o dživesa sar lendar ela o terno ilo het a andre ola dživesa pes poscinena.”
42005036	A phenďa lenge the kada podobenstvo: “Se ňiko na odčhinel kotor le neve pochtanestar, hoj leha te zasivel andre o purane gada, bo čhingerela o neve gada a o nevo pochtan pro purano aňi na pasinela.
42005037	Aňi ňiko na čhivel e nevi mol andro purane cipune gone, bo e nevi mol čhingerela e cipa a čuľola avri a o gone čhinďona.
42005038	Ale e nevi mol pes čhivel andro neve gone. [A avke pes na musarel aňi e mol, aňi o gone.]
42005039	A sako, ko pijel e puraňi, na kamel e nevi, bo phenel peske: ‘E puraňi hiňi feder.’ ”
42006001	Jekhvar sombatone sar o Ježiš džalas prekal e maľa kaj sas sadzimen, leskere učeňika čhingerenas o klasi, pučinenas len andro vasta a chanas.
42006002	Akor lenge varesave džene le farizejendar phende: “Soske keren oda, so našči keren sombatone?”
42006003	O Ježiš lenge phenďa: “Mek šoha (ňikda) na genďan so kerďa o David? Sar sas bokhalo, ov the leskere manuša?
42006004	Akor sar geľa andro Devleskero kher, iľa o sentne mare a chalas a diňa the peskere manušen, the te ola mare našči chalas ňiko aver, ča o rašaja.”
42006005	A phenďa lenge: “O Čhavo le manušeskero hin o Raj the upral o sombat.”
42006006	Jekhvar pre aver sombat geľa andre sinagoga a sikavelas. A sas ode jekh manuš, so leskero čačo vast sas ňevladno.
42006007	O zakoňika the o farizeja užarenas, či les sasťarela avri sombatone, hoj len te avel vareso, soha les šaj dena andre.
42006008	O Ježiš džanelas so gondoľinen, no the avke phenďa le manušeske saves sas ňevladno vast: “Ušči a ačh kade maškaral!” Ov uščiľa a ačhelas.
42006009	Akor lenge o Ježiš phenďa: “Phučav tumendar: či šaj sombatone mište te kerel, vaj namište te kerel? O dživipen te zachraňinel, či te murdarel?”
42006010	Dikhľa pašal peste pre savoredžene a phenďa le manušeske: “Hazde o vast!” Ov hazdňa a leskero vast sas pale sasto, avke sar the oka.
42006011	Avľa andre lende bari choľi a vakerenas maškar peste, so šaj kerdehas le Ježišoske.
42006012	Andre ola dživesa pes geľa o Ježiš pro verchos te modľinel a sas ode caľi rat andre modľitba.
42006013	Sar vidňisaľiľa, vičhinďa peske le učeňiken a kidňa peske lendar avri dešudujen, saven diňa nav the apoštola. Oda sas kala:
42006014	O Šimon (saveske diňa nav the Peter) a the leskero phral o Andrej, o Jakob, o Jan, o Filip, o Bartolomej,
42006015	o Matuš, o Tomaš, o Jakob le Alfeoskero the o Šimon (so les vičhinenas Zelota),
42006016	o Juda le Jakoboskero - the o Judaš Iškarijotsko, so les zradzinďa.
42006017	Sar lenca geľa tele, zaačhiľa pro rovno than. A sas leha igen but leskere učeňika the igen but nipi andral caľi Judsko the andral o Jeruzalem the andral e Tirsko the Sidonsko phuv pašal o moros.
42006018	Avenas pal leste, hoj les te šunen a hoj te sasťon avri andral peskere nasvaľibena. A ola, so len trapinenas o nalačhe duchi, sas sasťarde avri.
42006019	Savore nipi pes lestar kamenas te chudel, bo avelas lestar avri e zor, so savoren sasťarelas.
42006020	Ov dikhľa pre peskere učeňika a vakerelas: “Bachtale hine o čore, bo tumaro hin o kraľišagos le Devleskero!
42006021	Bachtale hin ola, so hine akana bokhale, bo avena čaľarde! Bachtale hine ola, so akana roven, bo paľis asana!
42006022	Bachtale avena, te tumen o nipi našči avri ačhena, te tumen čhivena avri a anena pre ladž a odčhivena tumaro nav sar nalačho, vaš o Čhavo le manušeskero.
42006023	Radisaľon andre oda džives a khelen, bo andro ňebos tumen užarel baro počiňiben. Se the lengere dada avke kerenas le prorokenge!
42006024	Ale vigos tumenge, barvale, bo tumen imar akana iľan tumaro radišagos!
42006025	Vigos tumenge, so san akana čaľarde, bo avena bokhale! Vigos tumenge, so akana asan, bo avena andre žaľa a rovena!
42006026	Vigos tumenge, te pal tumende savore nipi mište vakerena, bo ipen avke kerenas lengere dada le falošne prorokenca!”
42006027	“Ale tumenge, so man šunen, phenav: kamen tumare ňeprijaťeľen, keren lačhipen olenge, so tumen našči avri ačhen,
42006028	žehňinen olenge, so tumen košen a modľinen tumen vaš ola, so tumen tele dikhen.
42006029	Oleske, ko tut demel pal jekh čham, sikav the dujto a oleske so tutar lel o gerekos, de the o gada.
42006030	De sakones, ko tutar mangel. A ma mang pale olestar, ko lel vareso tirestar.
42006031	Avke sar kamen, hoj o nipi tumenge te keren, keren the tumen lenge.
42006032	Te kamen ča olen, so tumen kamen, savo počiňiben vaš oda užaren? Se the o binošne kamen olen, so len kamen.
42006033	A te keren o lačhipen ča olenge, so tumenge keren lačhipen, savo počiňiben vaš oda užaren? Se the o binošne oda keren.
42006034	Te dena kečen ča olen so džanen, hoj tumenge dena pale, savo počiňiben vaš oda užaren? Se the o binošne den kečen, hoj oda te dochuden pale.
42006035	Ale kamen olen, so pre tumende džan, keren o lačhipen, den kečen a ma užaren pale. Avke ela tumaro počiňiben baro a avena o čhave le Nekbaredereskere, bo ov hino lačho the ko nalačhe the ke ola, so leske na paľikeren.
42006036	Vaš oda aven lačhejileskere, avke sar tumaro Dad hino lačhejileskero.
42006037	Ma sudzinen a na avena sudzimen! Ma odsudzinen a na avena odsudzimen! Odmuken a ela tumenge odmuklo.
42006038	Den a ela tumenge dino a thovela pes andre tumari brekh pherdo mira, razimen avri, zaispidňi andre a pherarďi, bo sava miraha merines, ajsaha tuke ela merimen.”
42006039	Phenďa lenge the podobenstvo: “Či šaj ľidžal o koro le kores? Či na perena sodujdžene andre chev?
42006040	Oda ko sikľol, nane bareder sar oda, ko les sikavel, ale sako, ko hin avrisikado ela ajso, sar oda ko les sikavel.
42006041	Soske dikhes o šmecos andre jakh tire phraleske a andre tiri jakh o kašt na dikhes?
42006042	Abo, sar šaj phenes tire phraleske: ‘Phrala, de hoj tuke te lav avri o šmecos andral e jakh,’ ale oda kašt, so hin andre tiri jakh, na dikhes? Tu dujemujengero! Ešeb le avri o kašt andral tiri jakh a paľis šaj les avri o šmecos andral e jakh tire phraleske.
42006043	Bo o lačho stromos na anel nalačho ovocje a o nalačho stromos na anel lačho ovocje.
42006044	Bo dojekh stromos pes prindžarel pal o ovocje. Se andral o kandre (o kraki) na obkiden o figi, aňi andral o koľaka na obkiden o hroznos.
42006045	O lačho manuš lel andral peskero lačho barvaľipen avri o lačhe veci a o nalačho manuš andral peskero nalačho barvaľipen lel avri o nalačhe veci. Bo soha hin pherardo o jilo, oda o muj vakerel.”
42006046	“So man vičhinen: ‘Rajeja, Rajeja,’ ale na keren oda, so phenav?
42006047	Sikavava tumenge pre kaste marel sako, ko avel ke ma, šunel mire lava a kerel len.
42006048	Oda manuš hino sar oda, so ačhavelas peskero kher. Kopaľinelas a geľa but tele andre phuv a thoďa o zaklados pre skala. Sar avľa o baro brišind a demaďa baro paňi pre oda kher, na čhalaďa leha, bo sas mište zathodo pre skala.
42006049	Ale oda, ko šunďa a na kerďa, hino sar oda manuš, so ačhaďa peskero kher pre phuv bi o zaklados. Avľa o baro paňi a demaďa pre oda kher a takoj pes oda kher rozpeľa a peľa igen bares.”
42007001	Sar o Ježiš dovakerďa savore peskere lava le manušenge so les šunenas, geľa andro Kafarnaum.
42007002	Jekhe veliťeľis upral o šel (100) slugaďa sas sluhas, saves igen ľikerelas. No oda sluhas sas pro meriben nasvalo.
42007003	Sar šunďa o veliťeľis pal o Ježiš, bičhaďa ke leste mangipnaha le Židovike phurederen, hoj te avel a te sasťarel leskere sluhas.
42007004	On avle kijo Ježiš, igen les mangenas a phende: “Zasogaľinel peske, hoj leske oda te keres.
42007005	Bo ov kamel amare nipen. Se mek e sinagoga amenge ačhaďa.”
42007006	Avke lenca o Ježiš geľa. Sar imar na sas dur ole kherestar, bičhaďa ke leste o veliťeľis peskere kamaraten, hoj leske te phenen: “Rajeja, ma trapin tut, bo na som hodno, hoj te aves andre miro kher.
42007007	Aňi man na šunavas hodno te džal kija tute. Ale phen ča lav a miro sluhas sasťola avri.
42007008	Bo the me som manuš tel o vast avrenge a tel miro vast hin o slugaďa. A te phenava kaleske: ‘Dža!’ - ta džala; a avreske: ‘Av!’ - ta avela; a mire sluhaske: ‘Ker kada!’ - a ov takoj kerela.”
42007009	Sar oda šunďa o Ježiš, čudaľinďa pes. Visaľiľa kijo nipi a phenďa lenge: “Phenav tumenge, hoj andro Izrael na dikhľom kajso baro pačaben.”
42007010	Sar ola džene, so sas bičhade, gele pale andro kher, arakhle ole sluhas, so sas nasvalo, imar sastes.
42007011	Pre aver džives džalas o Ježiš andro foros, so pes vičhinel Nain. A džanas leha but leskere učeňika the igen but nipi.
42007012	Sar doavľa paš e brana le foroskeri, ipen akor ľidžanas avri jekhe mules. Oda sas jekhoro čhavo peskera dakero, savi sas vdova. A džanas laha igen but nipi andral o foros.
42007013	Sar la dikhľa o Raj, sas leske igen pharo vaš lake a phenďa lake: “Ma rov!”
42007014	Geľa pašeder, chudňa pes le mochtestar a ola, so ľidžanas le mules, zaačhile. O Ježiš phenďa: “Čhavoreja, tuke phenav, ušči!”
42007015	O mulo peske bešľa a chudňa te vakerel. A o Ježiš les diňa leskera dake.
42007016	Akor avľa bari dar pre savorende. Lašarenas le Devles a phenenas: “Baro prorokos uščiľa maškar amende a o Del avľa ke peskere nipi!”
42007017	Kada hiros pal leste pes rozľigenďa pal caľi Judsko the pal savore fori odarik pašal.
42007018	Le Janoskere učeňika leske ande o hiros pal oda savoro. O Jan peske vičhinďa duje dženen le učeňikendar
42007019	a bičhaďa len kijo Ježiš, hoj lestar te phučen: “Sal tu oda, so majinel te avel, abo kampel te užarel avres?”
42007020	Sar avle ola murša ke leste, phende: “O Jan Krsťiťeľ amen bičhaďa pal tu a phenďa, hoj tutar te phučas: ‘Sal tu oda, so majinel te avel, abo kampel te užarel avres?’ ”
42007021	Ipen andre odi ora, sasťarďa but dženen le nasvaľibenendar the avre dukhendar the le nalačhe duchendar a but kore dženenge diňa pale te dikhel.
42007022	O Ježiš lenge odphenďa: “Džan a phenen le Janoske, so dikhľan the šunďan, hoj o kore dikhen, o bange phiren, o malomocne pes žužaren, o kašuke šunen, o mule uščen andral o meriben a le čorenge pes vakerel o evaňjelium.
42007023	Bachtalo hin oda manuš, ko na rušel pre ma vaš oda, ko me som!”
42007024	Sar on odgele, chudňa o Ježiš te vakerel le nipenge pal o Jan: “So geľan te dikhel pre pušťa? E bari čhar sar laha čhalavel e balvaj?
42007025	Abo, so geľan te dikhel? Manušes urdones andro barikane gada? Se ola, so uren o barikane gada the dživen barikanes, bešen andro palaca.
42007026	Abo, soske geľan? Te dikhel le prorokos? He, phenav tumenge, mek buter sar prorokos.
42007027	Bo ov hin oda, pal kaste hin pisimen: ‘ Me bičhavav mire poslos anglal tu a ov pripravinela prekal tu o drom.’
42007028	Bo phenav tumenge, hoj nane bareder prorokos sar o Jan Krsťiťeľ maškar savore nipi, so uľile (pes narodzinde) le džuvľendar, ale oda, ko hin nekcikneder andro ňeboskero kraľišagos, hino bareder sar ov.”
42007029	(Sar pes o nipi so šunenas le Jan the o colňika, dine te bolel leskere boľipnaha, akor peske pridžanle, hoj o Del hino čačipnaskero.
42007030	Ale o farizeja the o zakoňika na priile le Devleskero planos oleha, hoj pes na dine te bolel le Janostar.)
42007031	O Ježiš phenďa: “Ke kaste pripodobňinava adadživeskere manušen? Pre kaste maren?
42007032	Hine sar ola čhavore, so bešen pro dvori a vičhinen pre peste: ‘ Bašavahas tumenge, ale na khelenas! Giľavahas andre žaľa sar upral o mulo, ale na rovenas! ’
42007033	Bo avľa o Jan Krsťiťeľ, savo na chalas maro, aňi na pijelas mol a phenen: ‘Hin andre leste nalačho duchos!’
42007034	Avľa o Čhavo le manušeskero, savo chalas the pijelas a phenen: ‘Dikhen pre kada manuš, ajso chavačis the pijakos! Ľikerel pes le binošnenca the le colňikenca!’
42007035	Ale le Devleskero goďaveripen pes presikavel sar čačipen oleha, so kerel.”
42007036	A varesavo farizejis les vičhinďa ke peste te chal. O Ježiš geľa andro leskero kher a bešľa peske pal o skamind.
42007037	No andre oda foros sas varesavi binošno džuvľi. Sar pes došunďa, hoj bešel andre le farizejiskero kher, anďa peha jekh caklocis igen dragano oľejos.
42007038	Bešľa peske palunestar paš leskere pindre, rovelas a chudňa leske te cinďarel le apsenca o pindre a khoselas len le balenca. Čumidelas leske o pindre a makhelas le sagošne oľejoha.
42007039	Sar kada dikhľa o farizejis, so les vičhinďa ke peste, phenďa peske: “Te ov uľahas prorokos, džanľahas, ko hin kadi džuvľi so pes lestar chudel, bo oj hiňi binošni.”
42007040	O Ježiš leske odphenďa: “Šimon, kamav tuke vareso te phenel.” Ov phenďa: “Učiťeľina, phen!”
42007041	“Jekhe manušeske, so del kečen, kamenas love duj džene. Jekh leske kamelas pandž šel (500) rupune a dujto penda (50).
42007042	Na sas len sar te del pale a ov odmukľa sodujdženenge. Phen mange, hoj ko kale dujendar les buter kamela?”
42007043	O Šimon odphenďa: “Gondoľinav mange, hoj oda, kaske buter odmukľa.” O Ježiš leske phenďa: “Mište rozsudzinďal.”
42007044	Visarďa pes kije džuvľi a phenďa le Šimonoske: “Dikhes kala džuvľa? Avľom andre tiro kher a na diňal man paňi pro pindre, ale oj mange o pindre peskere apsenca cinďarďa a peskere balenca len khosľa;
42007045	tu man na čumidňal, ale oj mange na preačhiľa te čumidel o pindre kanastar avľom andre;
42007046	o šero mange na makhľal le oľejoha, ale oj mange makhľa o pindre le sagošne oľejoha.
42007047	Vaš oda tuke phenav, odmukel pes lake savore bini, bo but kamelas. Oda, kaske pes frima odmukel, frima kamel.”
42007048	A phenďa lake: “Odmukel pes tuke o bini.”
42007049	Ola džene, so leha bešenas jekhetane paš o skamind, chudle andre peste te vakerel: “Ko hin kada, hoj the o bini odmukel?”
42007050	A o Ježiš phenďa la džuvľake: “Tiro pačaben tut zachraňinďa. Dža andro smirom!”
42008001	Paľis phirelas o Ježiš pal o forici the pal o gavora, kazinelas the vakerelas pal o kraľišagos le Devleskero. A phirenas leha o dešuduj učeňika
42008002	the varesave džuvľa, saven sasťarďa avri le nalačhe duchendar the le nasvaľibenendar. Oda sas e Maria (so la vičhinenas Magdalena) andral savi gele avri efta demoni;
42008003	e Johanna, sava sas rom o Chuzas, so dodikhelas pro chulajipen le Herodesiske; e Zuzana the mek but aver, save pašal leste kerenas peskere lovenca.
42008004	Sar pes zgele igen but nipi a zdžanas pes ke leste o nipi andral o fori, phenďa kada podobenstvo:
42008005	“Geľa o manuš te rozčhivkerel o žužoďiv (o zrnos). Sar rozčivkerelas, varesavo peľa paš o drom, phirďa pes palal a chale les o čirikle andral o ňebos.
42008006	Aver peľa pre skala, sig bariľa a šučiľa avri, bo na sas les paňi.
42008007	Aver peľa maškar o kandre (o koľaka, o pichľača) a o kandre barile jekhetane leha a tasade les.
42008008	A pale aver peľa andre lačhi phuv a sar bariľa, anďa šelvar ajci hasna.” Sar oda o Ježiš dovakerďa, vičhinďa: “Kas hin kana pre oda, hoj te šunel, mi šunel!”
42008009	Leskere učeňika lestar phučle: “Pal soste hin kada podobenstvo?”
42008010	Ov phenďa: “Tumenge hin dino te achaľol o garude veci andral o Devleskero kraľišagos, ale oklenge avri pes vakerel andro podobenstva, hoj te dikhen, ale te na dikhen a hoj te šunen, ale te na achaľon.
42008011	O podobenstvo phenel kada: o ďiv (zrnos) hin o lav le Devleskero.
42008012	O ďiv, so peľa paš o drom, oda hine ola, so šunen, ale paľis avel o beng a lel avri o lav andral lengero jilo, hoj te na pačan a te na aven zachraňimen.
42008013	Ola, so hine sadzimen pre skala, hine ajse, hoj sar šunen, prilen o lav radišagoha. Ale nane len koreňis a pačan ča pre varesavo časos (ideos) a akor, sar avel e proba (e skuška), oddžan.
42008014	Oda, so peľa andro kandre, oda hin ola so šunde o lav, ale sar džan, tasaven len andre o starišagi, o barvaľipen the o kiňešagi le dživipnaskere a nane lendar hasna.
42008015	A oda, so peľa andre lačhi phuv, oda hin ola, so šunde o lav a ľikeren les andro čačipnaskero the lačho jilo a anen furt hasna.
42008016	Oda, ko labarel e momeľi, na garuvel la tel e piri, abo na thovel la tel o haďos, ale ačhavel la pro momeľaris, hoj ola, so aven andre, te dikhen o svetlos.
42008017	Bo nane ňič počoral, so na ela jekhvar sikado; aňi nane ňič garudo, so pes na džanela a na avela jekhvar avri.
42008018	Vaš oda, šunen mište! Bo kas hin, oles mek ela dino a kas nane, olestar pes lela mek oda, so peske gondoľinel, hoj les hin.”
42008019	Avle ke leste leskeri daj the o phrala a našči pes ke leste dochudle, bo sas ode but manuša.
42008020	A phende leske: “Tiri daj the tire phrala ačhen avri a kamen tut te dikhel.”
42008021	O Ježiš lenge odphenďa: “Miri daj the mire phrala hine ola, so šunen le Devleskero lav a doľikeren les.”
42008022	Andre varesavo džives pes ačhiľa, hoj geľa andre loďa le učeňikenca a phenďa lenge: “Aven, predžas la loďaha pre oki sera le moroske.” A on gele.
42008023	Sar džanas la loďaha, o Ježiš peske zasuča. A jekhvareste avľa bari balvaj pro moros. E loďka pherďolas le paňeha a on chudenas te tasľol.
42008024	Avle ke leste, uštade les a phende: “Rajeja! Rajeja! Imar tasľuvas!” Avke o Ježiš uščiľa, prikazinďa la balvajake the le vlnenge a on preačhile a sas igen čhit.
42008025	A phenďa lenge: “Kaj hin tumaro pačaben?” O učeňika pes andre dar čudaľinenas a phenenas jekh avreske: “Koda hin kada manuš, hoj mek the le balvajenge the le paňeske rozkazinel a on les šunen?”
42008026	Doavle la loďaha andre Gadaraňiko phuv, savi hiňi pre oki sera la Galilejake.
42008027	Sar geľa avri pre phuv, arakhľa pes leha varesavo murš andral oda foros. Andre oda murš sas imar čirlastar o nalačhe duchi. Ov sas lango a na bešelas andro kher, ale andro hrobi.
42008028	Sar dikhľa le Ježiš, vriskišagoha peľa anglal leste a vičhinďas zorales: “So man hin tuha, Ježiš, Čhavo le Nekbaredere Devleskero! Mangav tut, ma trapin man!”
42008029	Bo o Ježiš rozkazinďa le nalačhe duchoske, hoj te džal avri andral oda manuš, bo imar čirlastar sas andre leste. The te les phandenas le lancenca the le putenca pro pindre a merkinenas pre leste, ov furt phagerelas o puta a o nalačho duchos les lelas pro omukle thana.
42008030	O Ježiš lestar phučľa: “Sar tut vičhines?” Ov phenďa: “Legion.” Bo but nalačhe duchi gele andre leste.
42008031	A mangenas les, hoj len te na bičhavel andre benguňaľi chev.
42008032	Sas ode baro stados le balenca, so pes pasinenas pro verchos. Mangle les, hoj lenge te domukel te džal andre lende. A o Ježiš lenge domukľa.
42008033	O nalačhe duchi gele avri andral o manuš andro bale a o stados pes mukľa tele le brehoha andro moros a tasľiľa.
42008034	Sar dikhle ola, so pasinenas le balen, so pes ačhiľa, denašle a phende ada avri andro foros, andro khera the pre maľa.
42008035	A o manuša avle te dikhel, so pes ačhiľa. Sar avle kijo Ježiš, arakhle ole manušes, andral savo gele avri o nalačhe duchi, te bešel paš le Ježišoskere pindre - urdones the paš e sasťi goďi - a daranas pes.
42008036	A the ola, so oda dikhle, lenge vakerenas pal oda, sar sas o posadnuto sasťardo.
42008037	A savore nipi pašal odi Gadaraňiko phuv les mangenas, hoj te džal lendar het, bo avľa pre lende igen bari dar. O Ježiš geľa andre loďka a visarďa pes pale.
42008038	Oda murš, andral savo gele avri ola nalačhe duchi, les mangelas, či šaj džal leha. Ale o Ježiš les bičhaďa het a phenďa leske:
42008039	“Dža pale andre tiro kher a vaker, save bare veci tuke kerďa o Del.” Ov odgeľa a vakerelas pal calo foros, save bare veci leske kerďa o Ježiš.
42008040	Sar avľa o Ježiš pre oki sera le moroske, priile les igen but nipi, bo savore les užarenas.
42008041	Avľa ode jekh murš, so pes vičhinelas Jairus. Ov sas angluno manuš andral e sinagoga. Peľa paš le Ježišoskere pindre a mangelas les, hoj leha te džal andre leskero kher,
42008042	bo leskeri jekhori čhajori, vaj dešuduj beršengeri, merelas. Sar džalas, o nipi pes pre leste ispidenas.
42008043	A sas maškar lende varesavi džuvľi, so sas dešuduj berš nasvaľi pro džuvľikano nasvaľiben a diňa savore peskere love avri le doktorenge, ale ňiko la našči avri sasťarďa.
42008044	Oj avľa kijo Ježiš a palunestar pes dotkňinďa leskere gadendar a takoj sasťiľa andral peskero nasvaľiben.
42008045	O Ježiš phenďa: “Ko pes mandar chudňa?” A sar pes ňiko na pridžanelas, phenďa o Peter the ola, so sas leha: “Rajeja, o nipi pes pre tu kikiden the ispiden a tu phenes: ‘Ko pes mandar chudňa?’ ”
42008046	Ale o Ježiš phenďa: “Chudňa pes mandar vareko, bo šunďom, sar mandar geľa avri e zor.”
42008047	Sar dikhľa odi džuvľi hoj oda našči garuvel andre, izdralas daratar, avľa a peľa anglal leste a angle savoredženende leske phenďa avri, hoj soske pes lestar chudňa a sar sasťiľa avri.
42008048	Ov lake phenďa: “Pača, čhaje miri, tiro pačaben tut sasťarďa. Dža andro smirom!”
42008049	Medik o Ježiš vakerelas, avľa vareko andral le Jairusoskero kher a phenďa leske: “Tiri čhajori imar muľa, de smirom le Učiťeľiske!”
42008050	Sar oda šunďa o Ježiš, phenďa leske: “Ma dara tut, ča pača a ela zachraňimen!”
42008051	Geľa andro kher a na domukľa ňikaske hoj leha te džal andre, ča le Peteriske, le Janoske the le Jakoboske the la čhajorakera dake the dadeske.
42008052	Savore rovenas a hikinenas upral late. Ale o Ježiš phenďa: “Ma roven, se oj na muľa, oj ča sovel.”
42008053	Asanďile les avri, bo džanenas, hoj muľa.
42008054	Ale ov tradňa savoren avri, chudňa la vastestar a vičhinďa: “Čhajorije, ušči!”
42008055	Lakero duchos avľa pale a oj takoj uščiľa. O Ježiš prikazinďa, hoj la te den te chal.
42008056	Lakera da the dades na sas so te phenel radišagostar, ale o Ježiš lenge prikazinďa, hoj te na vakeren ňikhaj, so pes ačhiľa.
42009001	O Ježiš vičhinďa kija peste le dešuduje učeňiken a diňa len e autorita upral savore nalačhe duchi a the zor te sasťarel o nasvaľibena.
42009002	Bičhaďa len te kazinel o kraľišagos le Devleskero the te sasťarel le nasvalen
42009003	a phenďa lenge: “Ma len tumenca ňič pro drom: aňi e paca, aňi andre zajdica ňič, aňi maro, aňi love, aňi po duj gada tumenca ma len.
42009004	Te džana andre varesavo kher, ačhen ode dži akor, medik na džana avri andral oda foros.
42009005	Andral oda foros, kaj tumen na prilena, džan het a mek the o prachos pal o pindre keren tele, hoj on te džanen hoj namište kerde.”
42009006	Avke gele, phirenas pal o gavora, vakerenas o evaňjelium a všadzik sasťarenas.
42009007	The o tetrarchas o Herodes šunďa pal savoreste so kerelas o Ježiš a na džanelas so peske te gondoľinel, bo vareko phenelas, hoj o Jan uščiľa andral o meriben,
42009008	a varesave džene phenenas, hoj o Eliaš pes sikaďa a pale aver phenenas, hoj uščiľa jekh le čirlatune prorokendar.
42009009	O Herodes phenďa: “Le Janoske odčhinďom o šero, ale ko hin kada, hoj pal leste šunav kajse veci?” A kamelas les te dikhel.
42009010	Sar avle o apoštola pale, vakerenas le Ježišoske save bare veci kerenas. Iľa len peha a gele korkore andro foros, so pes vičhinel Betsaida.
42009011	Sar pes oda o nipi dodžanle, gele pal leste. Priiľa len a vakerelas lenge pal o kraľišagos le Devleskero a sasťarelas olen, kaske oda kampelas.
42009012	Sar imar zaračolas, avle o dešuduj učeňika ke leste a phende leske: “Rozmuk le nipen, hoj te džan andro pašutne fori the gavora te presovel e rat a te arakhen peske te chal, bo kade sam pro omuklo than.”
42009013	Phenďa lenge: “Tumen len den te chal!” On phende: “Nane amen buter sar pandž mare the duj ribi. Kames hoj te džas a te cinas chaben prekal savore kala nipi?”
42009014	Bo oda sas vaj pandž ezera (5,000) murša. Phenďa peskere učeňikenge: “Thoven len te bešel andro skupinki po penda (50) dženen!”
42009015	Kerde avke a thode savoren te bešel.
42009016	Paľis iľa ola pandž mare the duj ribi, dikhľa pro ňebos, požehňinďa, phagerelas a delas le učeňikenge, hoj on te poden le manušenge.
42009017	Chale savore a čaľile. Olestar, so ačhiľa, kidle upre dešuduj košara.
42009018	Sar pes modľinelas korkoro a sas leha the o učeňika, phučľa lendar: “So phenen o manuša pal mande, hoj ko me som?”
42009019	On leske odphende: “Hoj o Jan Krsťiťeľ, ale aver phenen, hoj o Eliaš a pale aver vakeren, hoj uščiľa jekh le čirlatune prorokendar.”
42009020	Ov lendar phučľa: “A tumen so phenen, hoj ko me som?” O Peter leske odphenďa: “Tu sal o Kristus le Devleskero!”
42009021	Zoraha lenge prikazinďa, hoj oda ňikaske te na phenen avri.
42009022	Paľis lenge phenďa: “O Čhavo le manušeskero mušinela but te cerpinel a te el odčhido le phurederendar, le nekbaredere rašajendar the le zakoňikendar. Mušinela te avel murdardo a pal o trin dživesa te uščel andral o meriben.”
42009023	A savorenge phenďa: “Te kamel vareko te avel pal ma, mi zaprinel pes, mi lel sako džives peskero kerestos a mi avel pal ma.
42009024	Bo sako, ko kamel te arakhel peskero dživipen, les našavela, ale ko našavela peskero dživipen vaš ma, oda les arakhela.
42009025	Bo, so hin le manušes olestar, hoj calo svetos ela leskero, ale peskero dživipen musarela a našavela?
42009026	Bo sako, ko pes ladžala vaš ma the vaš mire lava, vaš oda pes ladžala the o Čhavo le Devleskero, sar avela andre peskeri slava the andre slava le Dadeskeri the le sentne aňjelengeri.
42009027	Ale čačipen tumenge phenav, hoj varesave džene tumendar, so kade ačhen, na dikhena o meriben, medik na dikhena o kraľišagos le Devleskero.”
42009028	Vaj ochto džives pal oda vakeriben iľa peha o Ježiš le Peter, le Jan the le Jakob a geľa pro verchos pes te modľinel.
42009029	Andre oda sar pes o Ježiš modľinelas, pes leskero muj jekhvareste čerinďa a leskere gada parňile a vidňisaľile sar o bleskos.
42009030	A dikh, duj murša leha vakerenas, o Mojžiš the o Eliaš.
42009031	Sikade pes andre slava a vakerenas pal leskero meriben, savo mušinel te predžal andro Jeruzalem.
42009032	Le Peter the okle duje učeniken igen cirdelas te sovel, ale prekerde pes a dikhle leskeri slava the ole duje muršengeri so leha ačhenas.
42009033	Andre oda, sar ola murša imar džanas het, phenďa o Peter le Ježišoske: “Rajeja, mište amenge hin kade, keras peske trin stani: jekh tuke, jekh le Mojžišoske the jekh le Elijašiske!” Ov na džanelas, so vakerelas.
42009034	Mek sar oda vakerelas, avľa e chmara a zaučarďa len andre. Daranas pes, sar okla duj džene džanas andre chmara.
42009035	Andral e chmara prevakerďa kija lende o hangos: “Kada hin miro Čhavo, saves mange avri kidňom - les šunen!”
42009036	Andre oda, sar vakerelas oda hangos, ačhiľa o Ježiš pale ča korkoro. On sas čhit a andre ola dživesa na vakerenas ňikaske pal oda so dikhle.
42009037	Pre aver džives, sar avle tele pal o verchos, arakhle pes lenca igen but nipi.
42009038	A jekh manuš ole nipendar vičhinďa: “Učiťeľina, mangav tut, dikh pre miro čhavo - bo nane man aver čhave, ča ov jekh.
42009039	O duchos les zachudel a jekhvareste vriskinel a čhivkerel leha, marel leske pro muj o peni, trapinel les a na džal lestar het medik les igen na dukhavel.
42009040	Mangľom tire učeňiken, hoj les te traden andral leste avri, no on oda našči kerde.”
42009041	O Ježiš lenge odphenďa: “O, tumen previsarde manušale bi o pačaben, mek dži kana tumenca avava a ľidžava tumen? An kade tire čhas!”
42009042	Mekča sar avelas oda čhavo, čhiďa leha o nalačho duchos a čhivkerelas leha. Ale o Ježiš pokarhinďa ole nalačhe duchos, sasťarďa le čhavores a diňa les pale le dadeske.
42009043	A sa pes čudaľinenas oleske, savi bari hin le Devleskeri zor. Andre oda medik pes sako čudaľinelas oleske, so kerelas o Ježiš, ov phenďa peskere učeňikenge:
42009044	“Tumen ma bisteren pre kala lava, bo o Čhavo le manušeskero ela dino le manušenge andro vasta.”
42009045	Ale on na achaľile kale laveske, bo sas garudo anglal lende, hoj leske te na achaľon. Ale daranas pes lestar pal oda lav te phučel.
42009046	O učeňika pes chudle te kerel, hoj ko hin lendar bareder.
42009047	Ale o Ježiš dikhľa, so peske andro jilo gondoľinen, iľa le čhavores a ačhaďa les paš peste
42009048	a phenďa: “Sako, ko prilela kajse čhavores andre miro nav, man prilel; a sako, ko man prilel, prilel oles, ko man bičhaďa. Bo oda, ko hin maškar tumende savoredženende nekcikneder, oda ela baro.”
42009049	O Jan odphenďa: “Rajeja, dikhľam varesave manušes te tradel avri le demonen andre tiro nav a na domukahas leske, bo na phirel amenca.”
42009050	Ale o Ježiš leske phenďa: “Domuken leske, bo oda, ko na džal pre tumende, hino tumenca.”
42009051	Sar imar sas pašes ola dživesa, hoj o Ježiš te avel ilo upre andro ňebos, phenďa peske: “Džav andro Jeruzalem!”
42009052	A bičhaďa anglal peste varesave manušen. On gele a doavle andro samaritansko gav, hoj leske te arakhen o soviben.
42009053	Ale ola nipi les ode na priile, bo ov džalas andro Jeruzalem.
42009054	Sar oda dikhle leskere učeňika o Jakob the o Jan, phende: “Rajeja, kames, hoj te mangas e jag andral o ňebos, hoj len te labarel [avke sar kerďa o Eliaš?]”
42009055	Ale o Ježiš visaľiľa, pokarhinďa len [a phenďa: “Tumen na džanen, savo duchos andre tumende hin,
42009056	bo o čhavo le manušeskero na avľa te murdarel le manušen, ale te zachraňinel.”] A gele andre aver gavoro.
42009057	Ačhiľa pes, sar džanas pal o drom, hoj vareko leske phenďa: “Rajeja, džava pal tu, všadzik kaj džaha.”
42009058	O Ježiš leske phenďa: “Le lišken hin peskere cheva kaj šaj dživen a le čiriklen andral o ňebos peskere hňizdi, ale le Čhas le manušeskeres nane kaj o šero te thovel.”
42009059	A avreske phenďa: “Av pal ma!” Ale ov phenďa: “Rajeja, domuk mange ešeb te džal te parunel mire dades.”
42009060	Ale o Ježiš leske phenďa: “Le mulen muk te parunel peskere mulen, ale tu dža a rozvaker o kraľišagos le Devleskero!”
42009061	A aver phenďa: “Džava pal tu, Rajeja, ale domuk mange ešeb, hoj te dav te džanel le manušenge andral miro kher, hoj džav het.”
42009062	Ale o Ježiš leske phenďa: “Ňiko, ko thovel peskero vast pro pluhos a obdikhel pes palal, nane hodno andre le Devleskero kraľišagos.”
42010001	Paľis kidňa avri o Raj the avre eftavardeš (70) dženen a bičhaďa len po dujen anglal peste andre dojekh foros the pre dojekh than, kaj kamelas ov korkoro te džal.
42010002	A phenďa lenge: “E žatva hiňi bari, ale frima hin ola, so keren buči. Vaš oda mangen le Rajes upral e žatva, hoj te bičhavel olen so kerena buči pre leskeri žatva.
42010003	Džan! Bičhavav tumen sar le bakroren maškar o vlki.
42010004	Ma len tumenca aňi bugeľaris, aňi zajdica, aňi sandalki a ma paľikeren ňikaske pro drom.
42010005	Sar džana andre varesavo kher, ešeb ode phenen: ‘Smirom kale khereske!’
42010006	Te ode ela manuš, so prilela o smirom, tumaro smirom ačhela pre leste, ale te na, o smirom avela pale pre tumende.
42010007	Andre oda kher ačhen a chan the pijen oda so tumen dena, bo o robotňikos peske zasogaľinel peskero počiňiben. Ma phiren kher kherestar.
42010008	Sar džana andre varesavo foros a prilena tumen, chan oda, so tumen dena.
42010009	Sasťaren andre oda foros le nasvalen a phenen lenge: ‘O kraľišagos le Devleskero avľa pašes ke tumende.’
42010010	Ale te džana andre varesavo foros a na prilena tumen, džan odarik avri pre leskere uľici a phenen:
42010011	‘Keras pre tumende tele mek the kada prachos, so pes amenge zachudňa pro pindre andre tumaro foros. Ale džanen, hoj o kraľišagos le Devleskero avľa ke tumende.’
42010012	No phenav tumenge, hoj le manušenge andral e Sodoma ela lokeder andre oda džives, sar ole foroske.”
42010013	“Jaj, vigos tuke Chorazin! Vigos tuke, Betsaido! Bo te pes andro Tir the andro Sidon ačhilehas ola zazraki, so pes ačhile ke tumende, čirla imar bešlehas urde andro gone, čhidehas peske pro šero o prachos a visardehas pes le binendar.
42010014	No, le forenge Tir the Sidon ela lokeder pro sudno džives sar tumenge.
42010015	A tu Kafarnaum, ľidžas tut upre dži andro ňebos? Aveha tele čhido dži andro peklos!”
42010016	Phenďa o Ježiš: “Oda ko tumen šunel, man šunel a ko tumendar na ačhel, mandar na ačhel a ko mandar na ačhel, na ačhel olestar, ko man bičhaďa.”
42010017	Paľis avle pale ola eftavardeš (70) džene radišagoha a phenenas: “Rajeja, the o demona pes amenge podden andre tiro nav.”
42010018	Ov lenge phenďa: “Dikhľom le Satan te perel andral o ňebos avke sar o perumos.
42010019	Dikhen, diňom tumen zor te uštarel pro sapa the pro škorpijoni a the autorita upral savori zor le bengeskeri a ňič tumen na dukhavela.
42010020	Ale ma radisaľon oleske, hoj pes tumenge o duchi podden, ale sigeder radisaľon oleske, hoj tumare nava hine pisimen andro ňebos.”
42010021	Akor o Ježiš radisaľiľa andro Sentno Duchos a phenďa: “Lašarav tut Dado, Raja upral o ňebos the upral e phuv! Bo garuďal kala veci anglo avrisikade the anglo goďaver manuša a sikaďal len le čhavorenge. He, Dado, bo avke oda kamehas.
42010022	Savoro mange hin dino mire Dadestar a ňiko na džanel le Čhas, ča o Dad, aňi le Dades na džanel ňiko, ča o Čhavo the oda, kaske o Čhavo kamňahas te del te prindžarel.”
42010023	Visaľiľa kijo učeňika, sar sas korkore a phenďa: “Bachtale hine ola jakha, save dikhen oda, so tumen dikhen!
42010024	Bo phenav tumenge, hoj but proroka the kraľa kamenas te dikhel oda so tumen dikhen, ale na dikhle a kamenas te šunel oda so tumen šunen, ale na šunde.”
42010025	Varesavo zakoňikos uščiľa a probaľinelas les: “Učiťeľina, so mange kampel te kerel hoj te chudav o večno dživipen?”
42010026	O Ježiš leske phenďa: “So hin pisimen andro zakonos? So ode genes?”
42010027	Ov odphenďa: “ Kameha le Rajes, tire Devles, andral calo tiro jilo, andral caľi tiri duša, andral caľi tiri zor a andral caľi tiri goďi a kameha le pašutne (bližnone) manušes avke sar pes korkores.”
42010028	O Ježiš leske phenďa: “Mište odphenďal, kada ker a dživeha.”
42010029	Ale o zakoňikos kamelas te presikavel peskero čačipen a phučľa lestar dureder: “A ko hin mange oda pašutno (bližno) manuš?”
42010030	Pre oda leske o Ježiš odphenďa: “Varesavo manuš džalas andral o Jeruzalem tele andro Jericho a chudle les o živaňa. Čhide leske tele o gada a marde les, gele het a mukle les ode jepaš mules.
42010031	Ačhiľa pes, hoj džalas ole dromeha tele varesavo rašaj a sar les dikhľa, obgeľa les pal oki sera.
42010032	A avke the o levitas, sar džalas tele, avľa paš oda than a sar les dikhľa, obgeľa les pal oki sera.
42010033	No paľis, avľa ke leste varesavo samaritanos, džalas peske ole dromeha a sar les dikhľa, avľa leske pharo pal leste.
42010034	Avľa ke leste, čhiďa leske pro rani oľejos the mol a phandľa leske len andre. Thoďa les pre peskero somaris, ľigenďa les andro sovibnaskero kher a starinďa pes pal leste.
42010035	Pre aver džives, sar džalas het iľa avri duj denara, diňa le chulajiske a phenďa: ‘Starin tut pal leste a te tut mola buter, me tuke počinava sar avava kadarik pale.’
42010036	Ko kale trinendar pes tuke dičhol, hoj sas pašutno (bližno) manuš oleske, kas chudle o živaňa?”
42010037	Ov odphenďa: “Oda, ko sas ke leste jileskero.” Akor leske o Ježiš phenďa: “Dža a ker the tu avke!”
42010038	O Ježiš le učeňikenca džalas pal o drom a avľa andre varesavo forocis. A varesavi džuvľi, so pes vičhinel Marta, les priiľa andre peskero kher.
42010039	A la sas pheň, so pes vičhinelas Maria. Oj peske bešľa paš le Ježišoskere pindre a šunelas leskero lav.
42010040	Ale e Marta kerelas igen but pašal o manuša a imar sas pre late but. Avľa kijo Ježiš a phenďa: “Rajeja, tu na dikhes, hoj miri pheň man mukľa korkora te kerel pašal o manuša? Phen lake, hoj manca te kerel!”
42010041	Ale o Ježiš lake odphenďa: “Marto, Marto starines tut a choľares tut but vecenca.
42010042	Ale ča jekh kampel. E Maria peske kidňa avri feder, oda, so latar ňiko na lela.”
42011001	Ačhiľa pes jekhvar, hoj o Ježiš pes modľinelas pre varesavo than. Sar pes domodľinďa, phenďa leske varesavo leskero učeňikos: “Rajeja, sikav amen pes te modľinel, avke sar the o Jan sikaďa peskere učeňiken.”
42011002	Ov lenge phenďa: “Sar pes modľinen, phenen: ‘Dado [amaro, so sal andro ňebos], mi el barardo tiro nav, mi avel tiro kraľišagos, [mi ačhel pes tiri voľa, avke sar andro ňebos, avke the pre phuv!]
42011003	De amen o maro so amenge kampel sako džives!
42011004	Odmuk amenge amare bini avke, sar the amen odmukas olenge, ko amen dukhavel. A ma domuk, hoj te avas cirdle andro binos, [ale le amendar le nalačhes].’ ”
42011005	Phenďa lenge: “Te varekas tumendar hin varesavo prijaťeľis a te džaha ke leste pal jepaš rat a pheneha leske: ‘Phrala, de man kečen trin mare,
42011006	bo avľa ke ma o kamaratos dural a nane man les so te del.’
42011007	A ov andral o kher leske odphenďahas: ‘De smirom! O vudar imar hin phandlo a mire čhave hine manca imar andro haďos, našči tut uščav te del.’
42011008	Phenav tumenge, hoj te uščela, ta na dela les vaš oda, hoj hino leskero kamaratos, ale vaš oda, hoj hino zacato. A avke les dela oda, so leske kampel.
42011009	Avke the me tumenge phenav: mangen a ela tumenge dino; roden a arakhena; durkinen a phundravela pes tumenge.
42011010	Bo sako, ko mangel, lel a ko rodel, arakhel a oleske ko durkinel, pes phundravela.
42011011	Abo ko hin tumendar ajso dad, hoj te lestar o čhavo mangľahas [maro, ta diňahas les bar]? Abo te lestar mangľahas riba, ta na diňahas les riba, ale sapes?
42011012	Abo te lestar mangľahas jandro, ta na diňahas les škorpijonos?
42011013	Avke te tumen, so san nalačhe, džanen te del tumare čhaven lačhe dari, či na dela sigeder tumaro Dad andral o ňebos le Sentne Duchos olen, so lestar mangen?”
42011014	O Ježiš tradelas avri le ňemone demonos. Sar geľa avri o demonos o ňemo prevakerďa a o nipi pes čudaľinenas.
42011015	Ale varesave džene lendar phende: “Ov tradel avri le demonen ča le Beelzebuloskera zoraha, savo hino upral savore demona.”
42011016	A pale aver džene les pokušinenas a kamenas lestar te dikhel znameňje andral o ňebos.
42011017	Ale o Ježiš džanelas, so peske gondoľinen a phenďa lenge: “Dojekh kraľišagos, so pes rozulavel a džal pre peste, pes rozperela. The oda kher, savo hino rozulado pre peste, perel.
42011018	Avke, te o kraľišagos le satanoskero hino rozulado maškar peste, akor sar šaj obačhela? Bo tumen phenen, hoj me tradav avri le demonen le Beelzebuloha.
42011019	No, te me tradav avri le demonen le Beelzebuloha, tumare učeňika len kaha traden avri? Vaš oda, on ena tumare sudci.
42011020	Ale te me le Devleskera zoraha tradav avri le demonen, ta akor avľa ke tumende le Devleskero kraľišagos.
42011021	Te jekh zoralo manuš - mište vizbrojimen - merkinel pre peskero kher, leskero barvaľipen ňiko našči čhorel.
42011022	Ale te avľahas pre leste zoraleder sar hino ov a marďahas les, lela lestar leskeri vizbroj, pre savi pes mukelas, a oda, so les sas, rozulavela.
42011023	Oda, ko nane manca, džal pre mande a ko na skidel manca, rozčhivkerel.”
42011024	“Sar džal o nalačho duchos avri andral o manuš, phirel pal o šuke thana a rodel peske than kaj te bešel. Sar na arakhel, phenel peske: ‘Džav pale andre miro kher, khatar avľom avri.’
42011025	Sar avel, arakhel les avrišulado the avrišukaľardo.
42011026	Akor džal a lel peha mek efta avre duchen, goreder sar hino ov, džan andre a bešen ode. Avke hin o posledne veci ole manušeskere goreder, sar ešebne.”
42011027	Andre oda, sar o Ježiš vakerelas, hazdňa varesavi džuvľi ole nipendar o hangos a phenďa: “Bachtaľi hin odi džuvľi so tut anďa pro svetos a the ola čuča, so tut denas te pijel!”
42011028	Ale ov odphenďa: “He čačo, ale bachtaleder hine ola džene, so šunen le Devleskero lav a doľikeren les!”
42011029	Sar pes zdžanas ke leste but nipi, chudňa te vakerel: “Adadživeskere manuša hine nalačhe, mangen znameňje, ale na ela lenge dino znameňje, ča o znameňje le prorokoskero Jonašiskero.
42011030	Bo avke, sar sas o Jonaš znameňje prekal o manuša andral o Ninive, avke ela the o Čhavo le manušeskero kale manušenge.
42011031	E kraľovna pal o juhos uščela upre pro sudos kale manušenca a odsudzinela len, bo avľa dural pal aver agor la phuvake te šunel o goďaveripen le Šalamunoskero a kade hin vareko buter sar o Šalamun.
42011032	O murša andral o foros Ninive uščena upre pro sudos kale manušenca a odsudzinena len, bo sar lenge o Jonaš kazinelas, visarde pes le binendar a kade hin vareko buter sar o Jonaš.
42011033	Ňiko na labarel e momeľi a na thovel la te ačhel pro garudo than aňi tel e piri, ale pro momeľaris, hoj ola so aven andre te dikhen o svetlos.
42011034	E momeľi le ťeloskeri hin e jakh. Te ela tiri jakh žuži, andre calo tiro ťelos ela o vidňišagos, ale te na ela tiri jakh žuži, calo tiro ťelos ela andro kaľipen.
42011035	Dikh, hoj o svetlos so hin andre tu, te na avel kaľipen!
42011036	Te ela calo tiro ťelos andro vidňišagos a na ela andre ňisavo kaľipen, akor labola calo avke, sar te andre tu labiľahas e lampa.”
42011037	Andre oda sar mek o Ježiš vakerelas, vičhinďa les varesavo farizejis ke peste te chal. Geľa a bešľa peske paš o skamind.
42011038	O farizejis dikhľa a čudaľinďa pes, hoj o Ježiš anglo chaben na thoďa o vasta.
42011039	O Raj leske phenďa: “Tumen o farizeja žužaren avral e kuči the o čaro, ale andre tumende hin pherdo hamišagos the nalačhipen.
42011040	Tumen diline! Se oda, so kerďa avruno, na kerďa the andruno?
42011041	Ale tumen den le čorenge oda, so tumen hin andre kuči the andro čaro jilestar a ela tumenge sa žužo.
42011042	Ale vigos tumenge farizejale, hoj den o dešto kotor andral e meta, andral e ruta the savorestar so barol andre tumari zahrada, ale obdžan o čačipen the o kamiben le Devleskero.
42011043	Jaj, vigos tumenge farizejale! Bo kamen anglune thana andro sinagogi the kamen, hoj tumenge te paľikeren pro pľacos.
42011044	Jaj, vigos tumenge, [zakoňikale the farizejale! Tumen dujemujengere!] Bo san sar o naprindžarutne hrobi a o nipi so pašal phiren na džanen, hoj phiren pal o hrobi.”
42011045	Jekh le zakoňikendar leske odphenďa: “Učiťeľina, the pre amende vakeres kale lavenca.”
42011046	O Ježiš phenďa: “Vigos the tumenge, le zakoňikenge, bo thoven pro nipi ajso pharipen, so našči te zľidžal, ale tumen korkore na kamen te čhalavel aňi le angušteha ole pharipnaha.
42011047	Vigos tumenge! Bo ačhaven le prorokenge o hrobi a tumare dada len avrimurdarde!
42011048	Oleha, hoj ačhaven o hrobi le prorokenge, so murdarde avri tumare dada, len den čačipen a san lengere švedki.
42011049	Vaš oda the o Goďaveripen le Devleskero phenďa: ‘Bičhavava ke lende le proroken the le apoštolen a varesaven lendar murdarena a pre varesave lendar džana,’
42011050	hoj pes te žadinel avri kale manušendar o rat savore prorokengero, so čhorďiľa avri kanastar sas kerdo o svetos,
42011051	le Abeloskere ratestar až dži o rat le Zachariašiskero, savo muľa maškar o chramos the oltaris. He, phenav tumenge, hoj pes oda žadinela avri kale manušendar.
42011052	Vigos tumenge, le zakoňikenge! Bo iľan e kleja le vudarestar, so phundravel o prindžaripen; tumen korkore andre na geľan a olenge, so kamenas te džal andre, na domukenas.”
42011053	Sar geľa odarik avri, chudle pre leste o zakoňika the o farizeja igen te rušel
42011054	a vibitones lestar phučenas but veci, hoj les te chuden andre pro lav a hojča les te den andre.
42012001	Andre oda, sar pes zgele but ezera manuša a jekh pal aver uštarenas, chudňa o Ježiš te vakerel peskere učeňikenge: “Ešeb tumen chraňinen le farizejengere kvasostar, so hin o dujemujeskeriben.
42012002	Ale ňič nane avke garudo, so na ela jekhvar otkerdo a nane ňič počoral, so pes jekhvar na dodžanela.
42012003	Vaš oda, savoro so vakerďan rači, pes šunela dživese a oda, so phenďan počoral ča andro kan, oda pes vičhinela avri pal o padi.
42012004	Ale tumenge - mire prijaťeľenge - phenav: ma daran tumen olendar, so murdaren o ťelos a paľis imar ňič buter našči keren.
42012005	Ale sikavava tumenge kastar tumen majinen te daral: daran tumen olestar, so šaj lel le manušeskero dživipen a hin les mek the zor te čhivel andro peklos. He, phenav tumenge, lestar tumen daran!”
42012006	“Či na bikenen pandž cikne čirikloren vaš o duj centi? A aňi jekh lendar nane bisterdo anglo Del.
42012007	Ale tumenge hin zgende mek the savore bala pro šero. Avke, ma daran tumen! Tumen mon buter sar ola cikne čiriklore.
42012008	Ale phenav tumenge: sako, ko man pridžanela anglo manuša, ke oda pes the o Čhavo le manušeskero pridžanela anglo aňjela le Devleskere.
42012009	Sako, ko pes na pridžanela ke ma anglo manuša, ke oda man aňi me na pridžanava anglo Devleskere aňjela.
42012010	Oleske, ko phenela lav pro Čhavo le manušeskero, ela odmuklo, ale oleske, ko vakerela namište pro Sentno Duchos, oleske na ela odmuklo.
42012011	Sar tumen ľidžana andro sinagogi, anglo uradi the anglo bare raja, ma daran tumen olestar so vakerena abo so phenena, hoj pes te braňinen.
42012012	Bo o Sentno Duchos tumen andre odi ora sikavela, so te phenel.”
42012013	Varesavo dženo ole nipendar leske phenďa: “Učiťeľina, phen mire phraleske, hoj peske manca te rozulavel o barvaľipen pal o dad!”
42012014	Ale ov leske phenďa: “Manušeja, ko man ačhaďa te sudzinel, abo te rozulavel maškar tumende?”
42012015	A phenďa lenge: “Dikhen a merkinen pre tumende, hoj tumen te na zakamen andro love! Bo le manušeskero dživipen nane le barvaľipnastar.”
42012016	Phenďa lenge the podobenstvo: “Varesave barvale manušeske anďa e phuv but uľipen.
42012017	Gondoľinelas peske andro jilo a phenďa: ‘So kerava? Bo nane man kaj te sthovel miro uľipen.’
42012018	A phenďa: ‘Kerava kada: čhivava tele mire šopi, avke ačhavava bareder a sthovava ode savoro miro uľipen the miro barvaľipen
42012019	a phenava mange: Dušo miri, hin tut but barvaľipen sthodo pro but berša; akana imar odpočovin, cha, pi a mulatin!’
42012020	Ale o Del leske phenďa: ‘Tu dilino, mek adi rat tutar lena tiro dživipen a oda, so tuke skidňal, kaskero ela?’
42012021	Avke oda hin oleha, so peske sthovel o barvaľipen a nane barvalo andro Del.”
42012022	A phenďa peskere učeňikenge: “Vaš oda tumenge phenav, ma starinen tumen pal tumaro dživipen, hoj so chana; aňi pal tumaro ťelos, hoj so urena.
42012023	Bo o dživipen hin buter sar o chaben a o ťelos hin buter sar o uraviben.
42012024	Dikhen pro vrani, hoj aňi na sadzinen, aňi na kiden upre; nane len aňi špajzi, aňi šopi - a o Del pes pal lende starinel. Či tumen na mon buter sar o čirikle?
42012025	Ňiko tumendar našči phenel: 'Me buteder dživava, bo me man starinav pal o dživipen'.
42012026	Te aňi oda nekcikneder našči keren, akor soske pes starinen pal aver veci?
42012027	Dikhen pro kvitki pre maľa sar baron - na keren buči, aňi na hekľinen. No phenav tumenge, hoj aňi o Šalamun andre calo peskero šukariben na sas avke urdo, sar jekh lendar.
42012028	Akor, te o Del e maľakeri čhar kavke uravel, so adadžives hiňi a tajsa ela čhiďi andro bov, ta akor tumen na uravela buter? Manušale cikne pačabnaha!
42012029	Ma starinen tumen so chana abo so pijena, aňi pes kajse starišagenca ma trapinen.
42012030	Bo ada savoro roden o nipi kale svetoskere. Se tumaro Dad džanel, hoj tumenge oda kampel.
42012031	Ale roden ešeb o kraľišagos le Devleskero a ov tumen dela savore okla veci.
42012032	Ma dara tut, cikno stadocina, bo tumaro Dad tumenge kamel te del o kraľišagos!
42012033	Bikenen tumaro barvaľipen a rozden le čorenge! Keren tumenge o gonore pro love, so na čhingerisaľon; o barvaľipen andro ňebos, so šoha (ňikda) na našľola - ode, kaj o živaňis na avel a o kirme na chan.
42012034	Bo ode kaj hin tumaro barvaľipen, ode ela the tumaro jilo.”
42012035	“Aven furt pripravimen a o momeľa tumenge mi labon!
42012036	Tumen aven ajse sar ola manuša, so užaren peskere Rajes kana avela pale pal o bijav, sar avela a durkinela, hoj leske takoj te phundraven.
42012037	Bachtale hine ola sluhi, saven o Raj arakhela te užarel, sar avela! Čačipen tumenge phenav, hoj urela pre peste e leketa, thovela len te bešel pal o skamind, avela a kerela pašal lende.
42012038	Bachtale hine ola sluhi saven arakhľahas upre, te avľahas pal jepaš rat, abo kijo tosara!
42012039	Ale kada džanen, hoj te džanľahas o gazdas andre savi ora rači avela o živaňis, merkinďahas a na domukľahas leske te rozmarel o kher.
42012040	Vaš oda the tumen aven pripravimen, bo o Čhavo le manušeskero avela andre odi ora, savi na užarena.”
42012041	O Peter leske phenďa: “Rajeja, oda ča amenge phenes kada podobenstvo, vaj savoredženenge?”
42012042	O Raj odphenďa: “Akor, ko hin oda verno the goďaver sluhas, saves ačhaďa leskero raj upral peskere sluhi, hoj len te del te chal pre lengero časos (ideos)?
42012043	Bachtalo hin oda sluhas, saves leskero raj, sar avela, arakhela oda te kerel!
42012044	Čačipen tumenge phenav, hoj les ačhavela upral calo peskero barvaľipen.
42012045	Ale te peske gondoľinďahas oda nalačho sluhas andre peskero jilo: ‘Miro raj mek but na avela!’ A chudňahas te marel le sluhen the le služken, chaľahas, piľahas the mačiľahas -
42012046	avela o raj ole sluhaske andre oda džives, savo na užarel the andre odi ora, so na džanel; rozčhinela les pro jepaš a leskero kotor ela olenca, so na pačan.
42012047	Oda sluhas, savo džanelas so lestar o raj kamelas a na pripravinďa pes, aňi na kerďa avke, sar ov lestar kamelas, ela igen mardo.
42012048	A oda, ko na džanelas, ale kerel ola veci, vaš save peske zasogaľinel mariben, ela frimeder mardo. Sakonestar, kas hin but dino, pes but užarela a kaske but dine, olestar buter mangena.”
42012049	“Avľom te čhivel pre phuv e jag. A so me kamav? Hoj imar te labol!
42012050	Ale mušinav te avel boldo le boľipnaha a phares mange, medik pes oda na ačhela!
42012051	Gondoľinen tumenge, hoj avľom te del o smirom pre phuv? Na, ale avľom tumen te rozulavel!
42012052	Bo akanastar ena pandž džene andre jekh kher rozulade, trin džene džana pro duj a duj džene džana pro trin.
42012053	Rozulado ela o dad le čhaha a o čhavo le dadeha; e daj la čhaha a e čhaj la daha; e sasuj la boraha a e bori peskera sasaha.”
42012054	Phenďa le nipenge: “Sar dikhen, hoj e chmara avel le zapadostar, takoj phenen, hoj avel o brišind a avke the hin.
42012055	A sar dikhen, hoj phurdel e balvaj le juhostar, phenen, hoj ela tačipen a avke the hin.
42012056	Tumen dujemujengere! Oda so pes sikavel pre phuv the pro ňebos džanen te rozprindžarel, akor sar oda, hoj kadi ora na rozprindžaren?
42012057	Soske the korkore pestar na rozsudzinen, so hin mište te kerel?
42012058	Bo sar džas oleha, kaha rušes anglo raja, lačhuv leha avri mek pal o drom, hoj tut te na ľidžal anglo sudcas a o sudcas tut diňahas le slugaďiske a o slugaďis tut čhiďahas andre bertena.
42012059	Phenav tuke, hoj odarik na aveha avri, medik na počineha dži ostatno centos.”
42013001	Akor ode sas varesave džene so leske vakerenas pal ola Galilejana, so len murdarďa o Pilat sar obetinenas le Devleske.
42013002	O Ježiš lenge odphenďa: “Gondoľinen tumenge, hoj ola Galilejana, so cerpinde kajse veci, sas binošneder sar savore okla Galilejana?
42013003	Phenav tumenge, hoj na - ale te tumen na visarena le binendar, savoredžene avke merena.
42013004	Abo so, tumenge gondoľinen, pal ola dešochto (18) džene pre save peľa e veža andro Siloe a murdarďa len? Gondoľinen tumenge, hoj on sas binošneder sar savore manuša, so bešen andro Jeruzalem?
42013005	Phenav tumenge, hoj na sas! Ale te tumen na visarena le binendar, savoredžene avke merena.”
42013006	A phenďa kada podobenstvo: “Varesave manušes sas sadzimen figovňikos andre peskeri viňica. Avľa a rodelas upre ovocje, ale na arakhľa.
42013007	Akor phenďa le vinariske: ‘Dikh, kada imar trito berš phirav a rodav ovocje pre kada figovňikos, ale na arakhav. Čhin les tele! Soske mek the odi phuv musarel!’
42013008	Ale ov leske phenďa: ‘Rajeja, muk les mek ada berš, mek pašal leste kopaľinava a čhivava hnojos,
42013009	či na anela aver berš ovocje a te na, paľis les čhineha tele.’ ”
42013010	Paľis sikavelas sombatone andre sinagoga.
42013011	Ode sas džuvľi, savi sas dešochto (18) berš zaphandľi le nasvaľibnaskere duchoha. Oj sas banďarďi a našči pes rovňarelas avri.
42013012	Sar la dikhľa o Ježiš, vičhinďa la ke peste a phenďa lake: “Džuvľije, akanastar sal imar sasťi andral tiro nasvaľiben!”
42013013	Thoďa pre late o vasta a oj pes takoj rovňarďa avri a lašarelas le Devles.
42013014	Akor choľisaľiľa o angluno manuš andral e sinagoga, hoj o Ježiš sasťarďa sombatone a phenďa le nipenge: “Šov džives hin andre save pes kerel buči! Andre ola dživesa aven, hoj te sasťon avri - ale ma keren oda sombatone!”
42013015	Ale o Raj leske odphenďa: “Tu dujemujengero! Či na odphandel sako tumendar sombatone peskera gurumňa vaj peskere somaris andral e maštalňa a na ľidžal les kijo paňi te pijel?
42013016	Kadi džuvľi hiňi le Abrahamoskeri čhaj a o beng la zaphandľa andre imar dešochtoto (18) berš. Našči uľa sasťarďi avri andral ola puta sombatone?”
42013017	Sar oda phenďa, ladžanas pes savoredžene, so pre leste džanas. A savore nipi radisaľonas, ole savore bare vecenge, so ov kerelas.
42013018	Akor phenďa: “Pre soste marel o kraľišagos le Devleskero a ke soste les pripodobňinava?
42013019	Hino sar o horčično ďiv (zrnos), savo iľa o manuš a čhiďa andre peskeri maľa. Ode bariľa, ačhiľa lestar baro stromos a pre leskere konara peske kerde hňizdi o čirikle andral o ňebos.”
42013020	Pale phenďa: “Ke soste pripodobňinava o kraľišagos le Devleskero?
42013021	Hino sar o drožďi, save iľa e džuvľi a rozkerďa o aro andro trin bare čhare, medik savoro na avľa upre.”
42013022	Phirelas pal o fori the pal o gavora, sikavelas a sas pro drom andro Jeruzalem.
42013023	Vareko leske phenďa: “Rajeja, frima džene ena zachraňimen?” Ov lenge phenďa:
42013024	“Keren sa, hoj te aven andre prekal e cesno kapura, bo phenav tumenge, hoj but džene kamena te avel andre, ale našči avena.
42013025	Bo sar uščela o gazdas a zarinela andre o vudar, tumen ačhena avri a durkinena pro vudar a phenena: ‘Rajeja, Rajeja, phundrav amenge!’ Ov tumenge odphenela: ‘Na prindžarav tumen, khatar san?’
42013026	Akor chudena te vakerel: ‘Chahas the pijahas tuha a pre amare uľici sikavehas.’
42013027	Ale phenela: ‘Phenav tumenge, na prindžarav tumen, khatar san. Džan mandar het, tumen so kerenas o nalačhipen!’
42013028	Ode ela o roviben a randena le dandenca andre dukh, sar dikhena le Abraham, le Izak, le Jakob the savore proroken andro kraľišagos le Devleskero a tumen avena avri čhide.
42013029	Avena pal o vichod the pal o zapad, pal o sever the pal o juh a bešena paš o skamind andro kraľišagos le Devleskero.
42013030	Dikh, hin posledne, so avena ešebne a hin ešebne, so avena posledne.”
42013031	Andre oda džives avle varesave farizeja a phende leske: “Av avri a dža adarik het, bo o Herodes tut kamel te murdarel.”
42013032	Ov lenge phenďa: “Džan a phenen ola ľiškake, hoj tradav avri le demonen a sasťarav adadžives the tajsa a pre trito džives dokerava.
42013033	Ale mušinav the adadžives, the tajsa, the paltajsaste te phirel. Bo na del pes hoj te merel o prorokos avrether sar andro Jeruzalem!
42013034	O, Jeruzalem, Jeruzalem! Tu, so murdares le proroken the čhivkeres le barenca andre ola, so hine bičhade ke tute! Kecivar kamňom te skidel tire čhaven avke, sar e kachňi skidel peskere kachňoren tel peskere kridli, ale na kamenas!
42013035	Dikh, mukava tumaro kher omuklo! Čačipen tumenge phenav, hoj man imar šoha (ňikda) na dikhena, medik na avela e ora, hoj phenena: ‘Bachtalo, ko avel andro nav le Rajeskero!’ ”
42014001	Jekhvar sombatone geľa o Ježiš te chal andro kher ke varesavo bareder farizejis. A o farizeja les dodikhenas avri.
42014002	Sas anglal leste varesavo nasvalo manuš, so leskere pindre the vasta sas šuvle.
42014003	O Ježiš phenďa le zakoňikenge the le farizejenge: “Šaj sombatone te sasťarel, vaj na?”
42014004	Ale on sas čhit. Avke o Ježiš iľa ole manušes, sasťarďa les a mukľa les te džal.
42014005	Avke lenge phenďa: “Te tumenge perela o čhavo vaj e gurumňi andre chaňig, ta na cirdena la avri takoj sombatone?”
42014006	A našči leske odphende aňi lav.
42014007	Sar dikhľa le vičhinden, hoj peske kiden avri anglune thana, phenďa lenge kada podobenstvo:
42014008	“Te tut vareko vičhinela pro bijav, ma beš tuke pro angluno than, hoj maškar ola vičhinde te na el vareko bareder sar tu.
42014009	Bo jekhvareste avela oda, so tumen sodujen vičhinďa a phenela tuke: ‘Muk les te bešel!’ Avke paľis tu ladžaha džaha te bešel pro paluno than.
42014010	Ale te tut vičhinena, dža tuke te bešel pro paluno than. A sar avela oda, so tut vičhinďa, phenela tuke: ‘Phrala miro, beš tuke pašeder!’ Akor tut ela pačiv angle savoredžene, so tuha bešen pašal o skamind.
42014011	Bo sako, ko pes upre hazdel, ela tele dikhlo a ko pes tele dikhel, ela upre hazdlo.”
42014012	Ole manušeske, so les vičhinďa, phenďa: “Te keres dilos, abo večera, ma vičhin tuke tire kamaraten aňi tire phralen, vaj tira famelija aňi le barvale manušen - bo te avke keres, ta the on tut paľis šaj vičhinen, a dena tuke pale.
42014013	Ale te keres hoscina, vičhin le čoren, le bangen, le kaľiken the le koren.
42014014	A aveha bachtalo, bo len nane soha tuke te del pale, a dela pes tuke pale akor sar o čačipnaskere ena uštade andral o meriben.”
42014015	Sar oda šunďa jekh olendar, so leha bešenas paš o skamind, phenďa leske: “Bachtalo, ko chal o maro andre le Devleskero kraľišagos!”
42014016	No ov leske phenďa: “Varesavo manuš kerďa bari večera a vičhinďa but dženen.
42014017	Sar imar sas e večera, bičhaďa peskere sluhas, hoj te phenel olenge so hine vičhimen: ‘Aven, bo imar savoro hin kerdo.’
42014018	Ale on leske savoredžene jekh pal aver odphenenas. Ešebno leske phenďa: ‘Cinďom maľa, mušinav la te džal te dikhel. Mangav tut, odmuk mange!’
42014019	Aver phenďa: ‘Cinďom deš guruva a džav len te probaľinel avri. Mangav tut, odmuk mange!’
42014020	Pale aver dženo phenďa: ‘Iľom mange romňa a vaš oda našči džav.’
42014021	O sluhas avľa pale a phenďa ada peskere rajeske. Akor choľisaľiľa o chulaj a phenďa peskere sluhaske: ‘Dža sigo andro foros pro bare droma the pro dromora a an kade le čoren, le bangen, le kaľiken the le koren!’
42014022	O sluhas phenďa: ‘Rajeja, ačhiľa pes avke sar phenďal a mek hin than.’
42014023	A o raj phenďa le sluhaske: ‘Dža avri pro droma the maškar o kapuri a cirde le manušen andre, hoj miro kher te el pherdo!’
42014024	Bo phenav tumenge, hoj aňi jekh ole muršendar, so sas vičhimen pro bijav a odphende na chana miri večera.”
42014025	Džanas leha but nipi. Ov pes visarďa ke lende a phenďa lenge:
42014026	“Našči aves miro učeňikos, medik man feder na kameha sar tire dades vaj tira da, tira romňa abo tire čhaven, tire phralen vaj tire pheňen. Našči aves pal ma, medik man feder na kameha sar tiro dživipen.
42014027	Oda, ko na lel peskero kerestos a na avel pal ma, našči el miro učeňikos.”
42014028	“Bo te vareko tumendar kamel te ačhavel e veža, či peske ešeb na bešel, hoj te prerachinel či les hin ajci, hoj te dokerel caľi veža?
42014029	Hoj lestar te na chuden savoredžene te asal, sar dikhena, hoj kerďa o zakladi a buter les nane te dokerel.
42014030	A phenena: ‘Kada manuš chudňa te ačhavel a našči dokerďa.’ ”
42014031	“Abo savo kraľis džal andro mariben avre kraľiha, medik ešeb na bešel a na dophučel pes, či šaj džal deš ezera (10,000) manušenca pre oda, so pre leste avel biš ezerenca (20,000)?
42014032	Te našči džal, ta bičhavela ke leste le sluhen, sar mek hino dur, hoj lestar te phučen so kamel vaš o smirom.
42014033	Avke sako tumendar, ko na omukel savoro so les hin, našči avel miro učeňikos.”
42014034	“O lon hino lačho, ale te o lon našavela peskero lonďipen, sar šaj te kerel, hoj te ačhel pale londo?
42014035	Nane lačho aňi andre phuv, aňi andro hnojos; čhiven les avri. Kas hin kana pre oda, hoj te šunel, mi šunel!”
42015001	O colňika the o binošne avenas pašeder kijo Ježiš, hoj les te šunen.
42015002	O farizeja the o zakoňika dudrinenas a phenenas: “Kada manuš prilel le binošnen a chal lenca.”
42015003	Akor lenge phenďa kada podobenstvo:
42015004	“Te varekas tumendar elas šel (100) bakre a jekhes lendar našaďahas, či na mukela olen eňavardeš the eňa (99) pre pušťa a na džala pal oda so našľiľa, medik les na arakhela?
42015005	Sar les arakhel, lel peske les pro vali a radisaľol.
42015006	A sar avel khere, vičhinel le kamaraten the le sušeden a phenel lenge: ‘Radisaľon manca, bo arakhľom le bakres, so mange našľiľa!’
42015007	Phenav tumenge, hoj bareder radišagos ela andro ňebos upral jekh binošno manuš, so pes visarela kijo Del, sar upral ola eňavardeš the eňa (99) čačipnaskere, savenge pes na kampel te visarel le binendar.”
42015008	“Abo, te varesava džuvľa elas deš rupune love a te jekh lendar našaďahas, či na labarela e momeľi a na šulavela o kher, hoj mište te rodel, medik ola love na arakhela?
42015009	Sar les arakhela, vičhinela le kamaratken the le sušedken a phenela: ‘Radisaľon manca, bo arakhľom o love so našaďom!’
42015010	Phenav tumenge, hoj ajso radišagos hin maškar o aňjela le Devleskere, upral jekh binošno manuš, so pes visarel le binendar kijo Del.”
42015011	A phenďa: “Varesave manušes sas duj čhave.
42015012	O terneder čhavo phenďa le dadeske: ‘Dado, de mange miro kotor tire barvaľipnastar!’ A o dad lenge rozulaďa o barvaľipen.
42015013	A na pregeľa but dživesa a o terneder čhavo iľa savoro a geľa het dur andre varesavi phuv. Ode dživelas barikanes a rozkerďa savoro peskero barvaľipen.
42015014	Sar imar savoro prechaľa, avľa bari bokh andre odi phuv a ov bokhaľolas.
42015015	A geľa ke varesavo manuš, so bešelas andre odi phuv, te mangel peske buči. Ov les bičhaďa pre peskere maľi te čaľarel le balen.
42015016	Kamelas pes te čaľarel hojča ole šupenca, so chan o bale, ale ňiko leske len na delas.
42015017	No paľis pes zagondoľinďa a phenďa peske: ‘Keci manuša keren buči ke miro dad a hin len pherdo maro a me kade merav bokhatar!
42015018	Uščava, džava ke miro dad a phenava leske: Dado, kerďom binos anglo ňebos the angle tu,
42015019	imar na som buter hodno, hoj man te vičhinav tiro čhavo; prile man sar jekhe manušes, so kerel ke tu buči.’
42015020	Uščiľa a avľa ke peskero dad. A sar mek sas dur, dikhľa les leskero dad a sas leske pre leste igen pharo. Denašelas ke leste, chudňa les andre angaľi a čumidelas les.
42015021	O čhavo leske phenďa: ‘Dado, kerďom binos anglo ňebos the angle tu a imar buter na som hodno, hoj man te vičhinav tiro čhavo.’
42015022	Akor phenďa o dad peskere sluhenge: ‘Anen sigo avri ola nekfeder gada a uren les! Thoven e angrusi pre leskero vast a o sandalki pro pindre!
42015023	Len ola thuľa gurumňora a murdaren la! Chas a radisaľuvas,
42015024	bo kada miro čhavo sas mulo a obdžiďiľa, sas našado a arakhľa pes!’ A chudle te radisaľol.
42015025	No, leskero phureder čhavo sas pre maľa. Sar avelas pale a imar sas paš o kher, šunďa o bašaviben the o kheliben.
42015026	Vičhinďa peske jekhes le sluhendar a phučľa lestar, so pes ačhiľa.
42015027	Ov leske phenďa: ‘Tiro phral avľa pale a vaš oda, hoj avľa sasto, tiro dad murdarďa thuľa gurumňora.’
42015028	A o phureder phral vaš oda rušľa a na kamňa te džal andre. Avke avľa pal leste leskero dad a mangelas pes leske.
42015029	Ale ov odphenďa peskere dadeske: ‘Dikh, kajci but berš tuke služinav a furt kerav oda so mange phenes, ale man šoha (ňikda) na diňal mek aňi kozica, hoj man te zabajinav mire kamaratenca.
42015030	Ale sar avľa kada tiro čhavo, so le lubňenca prechaľa tiro barvaľipen, murdarďal leske ola thuľa gurumňora.’
42015031	Ov odphenďa: ‘Čhavo miro, tu sal furt manca a savoro, so hin miro, hin the tiro.
42015032	Ale kampel te radisaľol a te thovel baripen, bo kada tiro phral sas mulo a obdžiďiľa; sas našado a arakhľa pes.’ ”
42016001	O Ježiš vakerelas the peskere učeňikenge: “Sas jekh barvalo manuš a les sas jekh sluhas so leske dodikhelas pro barvaľipen. A avle pre leste te phenel, hoj leske rozčhivkerel o barvaľipen.
42016002	Avke les vičhinďa a phenďa leske: ‘So šunav pal tu? Sikav mange so keres oleha, so tuke diňom, bo imar buter našči aveha upral miro barvaľipen.’
42016003	O sluhas peske phenďa: ‘No, so kerava, te mandar o raj lela e buči? Te kopaľinel na birinav; te žobrinel man ladžav.
42016004	Imar džanav so kerava, hoj man o manuša te prilen andre peskere khera sar našavava e buči.’
42016005	Vičhinďa peske po korkoren savoredženen so kamenas le rajeske a le ešebnonestar phučľa: ‘Keci kames mire rajeske?’
42016006	Odphenďa: ‘Šel bečki oľejos.’ Ov leske phenďa: ‘Le o papiris, kaj hin pisimen keci kames, beš sigo a pisin penda (50).’
42016007	Paľis phučľa le dujtonestar: ‘Tu keci kames?’ Odphenďa: ‘Ezeros gone žužoďiv (zrnos).’ Ov leske phenďa: ‘Le kade o papiris, kaj hin pisimen keci kames a pisin ochto šel (800).’
42016008	A o raj lašarďa le napačivale sluhas, hoj mište kerďa. Bo kale svetoskere čhave feder dikhen pre peskere veci, sar o čhave le svetloskere.
42016009	The me tumenge phenav, keren tumenge kamaraten le načačipnaskere barvaľipnastar. Bo sar jekhvar našľola a imar na mola prekal tumende ňič, hoj on tumen te prilen andro večne khera.”
42016010	“Oda, ko hino pačivalo andro frima, hino pačivalo the andro but a ko nane pačivalo andro frima, nane pačivalo aňi andro but.
42016011	Te na sanas pačivale andro načačipnaskero barvaľipen, ta ko tumenge dela oda čačipnaskero barvaľipen?
42016012	A te na sanas pačivale andre oda, so na sas tumaro, ta ko tumenge dela oda, so hin tumaro?”
42016013	“Ňiko našči služinel duje Rajenge. Bo jekhes kames a dujtones našči avri ačhes, abo jekhes rado dikhes a dujtones tele dikhes. Našči služinen the le Devleske the le svetoskere barvaľipnaske.”
42016014	Oda savoro šunenas the o farizeja, save igen kamenas o love a asanas lestar.
42016015	A o Ježiš lenge phenďa: “Tumen san ola, so korkore pestar keren čačipnaskere anglo manuša, ale o Del prindžarel tumare jile. Bo oda, so hin baro anglo manuša, oda hin anglo Del džungipen.”
42016016	“O zakonos the o proroka hine dži paš o Jan; akorestar pes vakerel pal o kraľišagos le Devleskero a sako pes andre zoraha ispidel.
42016017	Ale sigeder o ňebos the e phuv našľona, sar te našľiľahas jekh čjarkica andral o zakonos avri.
42016018	Sako, ko premukel peskera romňa a lel peske avra, kerel o lubipen a sako, ko peske lela kajsa romňa, so hiňi premukľi peskere romestar, kerel o lubipen.”
42016019	“Sas jekh barvalo manuš, savo pes urelas andre ola nekšukareder gada a sako džives mulatinelas a dživelas barikanes.
42016020	Sas the jekh čoro manuš, so pes vičhinelas Lazar. Ov pašľolas paš leskeri kapura a sas les pherdo buklomati.
42016021	Kamelas te chal o trušini, so perenas le barvaleske pal o skamind, no mek the o rikone avenas a ľizinenas leske o buklomati.
42016022	Ačhiľa pes, hoj o čoro manuš muľa a o aňjela les ľigende paš o Abraham andro ňebos. Muľa the o barvalo a parunde les.
42016023	Paľis andro peklos andro dukha hazdňa o jakha a dikhľa dural le Abraham the le Lazar paš leste.
42016024	Akor vriskinďa o barvalo a phenďa: ‘Dado Abraham, av ke ma jileskero! Bičhav le Lazar, hoj te močinel o agor le anguštestar andro paňi a te cinďarel mange e čhib, bo igen cerpinav andre kadi jag!’
42016025	O Abraham phenďa: ‘Čhavo miro, ma bister pre oda, hoj tu chudňal tiro lačhipen sar dživehas a o Lazar chudňa o nalačhipen. Avke akana ov radisaľol a tu cerpines.
42016026	A mek paš oda savoro maškar amende the maškar tumende hin kerďi bari chev, hoj ola, so kamen te predžal adarik, kode te na predžan a aňi ola, so kamen te avel odarik kade, te na pes dochuden ke amende.’
42016027	Phenďa: ‘Akor mangav tut, dado Abraham, bičhav les andre mire dadeskero kher,
42016028	bo hin man pandž phrala. Mi džal lenge mište te phenel, hoj pes the on te na dochuden pre kada than, kaj me cerpinav!’
42016029	Ale o Abraham leske phenďa: ‘Hin len o Mojžiš the o Proroka - len mi šunen!’
42016030	O barvalo odphenďa: ‘Na, dado Abraham! Ale te vareko uščela andral o meriben a džala pal lende, akor čerinena peskero dživipen!’
42016031	Ale o Abraham phenďa: ‘Te na šunen le Mojžiš the le Proroken, ta na pačanďilehas aňi akor, te vareko uščiľahas andral o meriben.’ ”
42017001	O Ježiš phenďa peskere učeňikenge: “Mušinen pes te ačhel ola veci so cirden le manušen pro binos, ale vigos ole manušeske, angle kaste oda avel.
42017002	Feder leske uľahas te leske thodehas baro bar (bar andral o malmos) andre men a čhidehas les andro moros, sar hoj te odcirdel andral o pačaben jekhes kale ciknorendar.
42017003	Merkinen pre peste! Te kerďahas tiro phral binos, saveha tut dukhaďahas, priphen leske a te pes visarela le binostar, odmuk leske.
42017004	A te eftavar andro džives kerďahas binos, saveha tut dukhaďahas, a eftavar andro džives pal tu avľahas a phenďahas: ‘Pharo mange hin, odmuk mange’ - odmukeha leske!”
42017005	O apoštola phende le Rajeske: “De amen buter pačaben!”
42017006	O Raj phenďa: “Te tumen uľahas o pačaben sar o horčično ďiv (zrnos), phenďanas kale stromoske: ‘Le tut avri the le koreňenca a zasadzin tut andro moros!’ A šunďahas tumen.”
42017007	“Te varekas tumendar hin sluhas so orinel abo pasinel, ko tumendar leske phenel takoj soča avel pal e maľa: ‘Av, beš tuke pal o skamind?’
42017008	Či leske ešeb na phenel: ‘Ker mange te chal e večera, le pre tu e leketa a ker pašal ma, sar me dochava the dopijava, paľis chaha the pijeha tu’?
42017009	Či paľikerel ole sluhaske vaš oda, hoj kerďa oda so leske sas phendo? Na dičhol pes mange.
42017010	Avke the tumen, te kerena savoro, so tumenge sas phendo, phenen: ‘Amen sam ča o sluhi, so ňič na mon, bo kerďam ča oda, so mušinďam te kerel.’ ”
42017011	O Ježiš džalas andro Jeruzalem prekal e Samarija the Galileja.
42017012	Sar džalas andre varesavo forocis, arakhle pes leha deš malomocne murša, save ačhile dural
42017013	a zoraha vriskinenas: “Rajeja, Ježiš! Av ke amende jileskero!”
42017014	Sar len dikhľa, phenďa lenge: “Džan a sikaven tumen le rašajenge!” Andre oda sar džanas, sas obžužarde andral o malomocenstvo.
42017015	A sar dikhľa jekh lendar, hoj sasťiľa avri, avľa pale a zorale hangoha lašarelas le Devles.
42017016	Peľa pro muj paš le Ježišoskere pindre a paľikerelas leske. A ov sas Samaritanos.
42017017	Akor odphenďa o Ježiš: “Či na sasťile avri deš džene? Kaj hine okla eňa džene?
42017018	On na avle pale, hoj te lašaren le Devles, ča kada, so nane Židos?”
42017019	A leske phenďa: “Ušči a dža, tiro pačaben tut zachraňinďa.”
42017020	Sar lestar o farizeja phučle, kana avela o kraľišagos le Devleskero, ov lenge odphenďa: “O kraľišagos le Devleskero na avela avke, hoj les te dikhas.
42017021	Aňi na phenena: ‘Dikh, kade hino!’ abo ‘Kode hino!’ Bo o kraľišagos le Devleskero hin maškar tumende!”
42017022	A le učeňikenge phenďa: “Avena ajse dživesa, hoj kamena te dikhel jekh ole dživesendar, hoj o Čhavo le manušeskero te el tumenca, ale na dikhena.
42017023	Phenena tumenge: ‘Dikh, kode hino!’ vaj ‘Kade hino!’ Ale tumen ma džan; ma denašen pal lende!
42017024	Bo avke, sar o perumos demel a dičhol savoro pal jekh agor pre phuv dži pre aver, avke ela the akor sar avela o Čhavo le manušeskero andre peskero džives.
42017025	Ale ešeb mušinel but te cerpinel a te el odčhido le adadživeskere manušendar.
42017026	A sar sas andre ola dživesa, sar dživelas o Noach, avke ela the andro dživesa, sar avela o Čhavo le manušeskero.
42017027	Chanas the pijenas; lenas romňen a džanas romeste dži andre oda džives, sar geľas o Noach andro korabos a avľa e potopa a savoren tasľarďa.
42017028	Avke sas the andro dživesa le Lotoskere: chanas, pijenas, cinenas, bikenenas, sadzinenas a ačhavenas,
42017029	ale andre oda džives, sar geľa avri o Lot andral e Sodoma, diňa o Del, hoj te del brišind, jag the sira andral o ňebos a savoren murdarďa.
42017030	Avke ela the andre oda džives, sar pes sikavela o Čhavo le manušeskero.
42017031	Oda, ko ela oda džives pro pados a leskere veci ena andro kher, te na avel tele pal o pados, hoj peske len te lel. A oda, ko ela pre maľa, te na pes visarel pale!
42017032	Ma bisteren pre Lotoskeri romňi!
42017033	Sako, ko kamňahas te zachraňinel peskero dživipen, oda les našavela a sako, ko les našavela, oda les arakhela.
42017034	Phenav tumenge, hoj odi rat ena duj džene pro haďos: jekh ela ilo a dujto ačhela.
42017035	Duj džuvľija jekhetane erňinena: jekh ela iľi a dujto ačhela.
42017036	Duj džene ena pre maľa, jekh ela ilo a dujto ačhela.”
42017037	On leske odphende: “Kaj, Rajeja?” Ov lenge odphenďa: “Ode, kaj ela o ťelos, ode pes skidena the o supi.”
42018001	O Ježiš lenge phenďa the podobenstvo pre oda, hoj pes kampel furt te mangel a te na omukel pes:
42018002	“Andre varesavo foros sas jekh sudcas, so pes le Devlestar na daralas a le manušestar na ladžalas.
42018003	A sas ode andre oda foros the varesavi vdova, savi phirelas ke leste a phenelas: ‘Ruš vaš ma a ker hoj te ňerinav (te zviťazinav) upral oda so pre ma džal!’
42018004	Ov but na kamelas oleha ňič te kerel. Ale paľis peske phenďa: ‘The te man le Devlestar na darav a le manušestar na ladžav,
42018005	ale vaš oda, hoj man kadi vdova na del smirom, rušava vaš lake, hoj mange kade te na phirel man ajci te diliňarel andre.’ ”
42018006	O Raj phenďa: “Šunen, so phenďa oda načačipnaskero sudcas!
42018007	Či o Del na rušela vaš ola, kas peske avri kidňa, so kija leste rat-džives vičhinen? Či len mukela but te užarel?
42018008	Phenav tumenge, hoj rušela vaš lenge a oda sig. Ale či arakhela o Čhavo le manušeskero o pačaben pre phuv, sar avela?”
42018009	Pre varesave džene, so pačanas andre peste, hoj hine čačipnaskere a oklen na ľikerenas ňisoske, phenďa kada podobenstvo:
42018010	“Duj murša pes gele upre andro chramos te modľinel. Jekh sas farizejis a dujto sas colňikos.
42018011	O farizejis peske ačhiľa a kavke pes andre peste modľinelas: ‘Devla, paľikerav tuke, hoj na som ajso sar okla manuša, so čhoren, hine načačipnaskere a keren o lubipen - abo sar the kada colňikos.
42018012	Poscinav man duvar andro kurko a dav o dešutno andral savoreste, so chudav.’
42018013	A o colňikos ačhelas dural a na kamelas mek aňi o jakha te hazdel kijo ňebos, ale pes marelas pal o čuča a phenelas: ‘O, Devla, av ke ma jileskero, bo som binošno!’
42018014	Phenav tumenge, hoj ov odgeľa andre peskero kher čačipnaskero a oka na. Bo sako, ko pes upre hazdel, ela tele dikhlo; a ko pes tele dikhel, ela upre hazdlo.”
42018015	Anenas kijo Ježiš the le cikne čhavoren, hoj pre lende te thovel o vasta. Ale sar oda dikhle o učeňika, na domukenas lenge.
42018016	Ale o Ježiš len vičhinďa ke peste a phenďa: “Domuken le čhavorenge te avel ke ma a ma braňinen lenge, bo ajsengero hin o kraľišagos le Devleskero.
42018017	Čačipen phenav tumenge: ko na prilela le Devleskero kraľišagos sar čhavoro, šoha (ňikda) andre na džala.”
42018018	Varesavo baro manuš lestar phučľa: “Lačho Učiťeľina, so te kerel hoj te chudav o večno dživipen?”
42018019	O Ježiš leske phenďa: “Soske man vičhines lačho? Ňiko nane lačho, ča jekh o Del.
42018020	O prikazaňia džanes: ‘Na murdareha; na kereha lubipen; na čoreha; na garuveha o čačipen andre; ľiker tuke la da the le dades!’ ”
42018021	Ov odphenďa: “Kada savoro imar mire terňipnastar doľikerav.”
42018022	Sar oda šunďa o Ježiš, phenďa leske: “Mek jekh veca tuke kampel. Biken savoro so tut hin a rozde le čorenge a ela tut o barvaľipen andro ňebos. Paľis av a phir pal ma!”
42018023	Ale sar oda šunďa, ačhiľa igen smutno, bo sas igen barvalo.
42018024	Sar oda dikhľa o Ježiš, phenďa: “Sar phares avena andro kraľišagos le Devleskero ola, so len hin barvaľipen!
42018025	Bo lokeder hin la ťavake te predžal prekal e suvakeri chev, sar le barvaleske andro Devleskero kraľišagos.”
42018026	Akor phende ola džene, so oda šunde: “Ta akor, ko šaj el zachraňimen?”
42018027	O Ježiš phenďa: “O manuša pes našči korkore zachraňinen, ča o Del šaj.”
42018028	O Peter phenďa: “Dikh, amen omukľam savoro a geľam pal tu.”
42018029	O Ježiš lenge phenďa: “Čačipen tumenge phenav, hoj sako, ko omukľa vaš o kraľišagos le Devleskero peskero kher, vaj le dades the la da, abo le phralen vaj la romňa, abo le čhaven,
42018030	chudela imar akana andre kada časos (ideos) buterval ajci a andre oda džives, so avela, mek the večno dživipen.”
42018031	Iľa peske le dešudujen a phenďa: “Dikh, džas upre andro Jeruzalem a ačhela pes savoro so hin pisimen prekal o proroka pal o Čhavo le manušeskero.
42018032	Bo dena les le nažidenge; asana lestar; anena les pre ladž a čhungarena pre leste.
42018033	Marena les bičoha a murdarena les, ale pro trito džives uščela andral o meriben.”
42018034	No on na achaľile ňič olestar, bo sas anglal lende garudo oda lav. Aňi na džanenas pal soste vakerel.
42018035	Sar avelas o Ježiš paš o foros Jericho, varesavo koro manuš bešelas paš o drom a žobrinelas.
42018036	Sar šunďa le nipen, so pašal leste predžanas, phučelas lendar so pes ačhel.
42018037	Phende leske: “O Ježiš Nazaretsko adarik džal.”
42018038	Akor o koro vriskinďa: “Ježiš, Čhavo le Davidoskero! Av ke ma jileskero!”
42018039	Ola, so džanas anglal, phenenas leske hoj te čhitel, ale ov mek zoraleder vriskinďa: “Čhavo le Davidoskero! Av ke ma jileskero!”
42018040	Avke zaačhiľa o Ježiš a phenďa hoj les te anen ke leste. Sar avľa paš leste, phučľa lestar:
42018041	“So kames hoj tuke te kerav?” Ov phenďa: “Rajeja, kamav te dikhel.”
42018042	O Ježiš leske phenďa: “Dikh! Tiro pačaben tut sasťarďa.”
42018043	Jekhvareste chudňa te dikhel a džalas pal o Ježiš a lašarelas le Devles. Savore nipi, so oda dikhle, dine le Devleske o lašariben.
42019001	Paľis geľa andro Jericho.
42019002	Ode sas varesavo murš, so pes vičhinelas Zacheus. Ov sas jekh le nekbaredere colňikendar a sas barvalo.
42019003	Kamelas te dikhel, hoj ko hin o Ježiš. Ale anglo nipi les našči dikhľa, bo sas ciknoro.
42019004	Denašľa anglal a geľa upre pro dzivo figovňikos hoj les te dikhel, bo odarik majinelas te predžal.
42019005	Sar avľa o Ježiš pre oda than, dikhľa upre a phenďa leske: “Zacheus, av sigo tele, bo adadžives mušinav te ačhel andre tiro kher!”
42019006	Ov avľa sigo tele a radišagoha les priiľa.
42019007	Savore, so oda dikhle, dudrinenas a phenenas: “Ko binošno manuš geľa andro kher!”
42019008	Ale o Zacheus uščiľa a phenďa le Rajeske: “Jepaš mire barvaľipnastar, Rajeja, dav le čorenge a te varekas andre varesoste občhorďom, dav leske pale štarval ajci.”
42019009	O Ježiš leske phenďa: “Adadžives avľa o spaseňie kale khereske, bo the ov hino o čhavo le Abrahamoskero.
42019010	Bo o Čhavo le manušeskero avľa, hoj te rodel a te spasinel oda, so sas našado.”
42019011	Sar oda šunenas, phenďa mek jekh podobenstvo, bo imar sas paš o Jeruzalem a ola nipi peske gondoľinenas, hoj imar takoj pes sikavela o kraľišagos le Devleskero.
42019012	Avke phenďa: “Jekh baro raj džalas dur andre varesavi phuv te prelel o kraľišagos. A paľis majinďa te avel pale.
42019013	Vičhinďa peske deše sluhen, diňa len deš talenti a phenďa lenge: ‘Roden lenca buter, medik me na avava pale.’
42019014	Ale o manuša andral leskeri phuv les našči avri ačhenas a bičhade pal leste le sluhen, hoj te phenen: ‘Na kamas, hoj kada manuš te avel amaro kraľis.’
42019015	Sar imar ode preiľa o kraľišagos, avľa pale andre peskeri phuv a phenďa: ‘Vičhinen le sluhen savenge diňom o love, hoj man te dodžanav ko keci ole lovenca rodňa.’
42019016	Avľa ešebno a phenďa: ‘Rajeja, tiro talentos rodňa aver deš talenti.’
42019017	A ov leske phenďa: ‘Mište, lačho sluhona! Vaš oda, hoj salas pačivalo andro frima, ela tut zor upral o deš fori.’
42019018	Paľis avľa dujto a phenďa: ‘Rajeja, tiro talentos rodňa pandž talenti.’
42019019	Leske o raj phenďa: ‘The tu av upral o pandž fori.’
42019020	Aver avľa a phenďa: ‘Rajeja, dikh, kade hin tiro talentos. Sas mande garudo andro khosno.
42019021	Daravas tutar, bo tu sal zoralo manuš. Les oda, so tuke na odthoďal a kides upre oda, so na sadzinďal.’
42019022	O raj leske phenďa: ‘Tu nalačho sluhona! Sudzinava tut pal oda, so phenďal. Džanehas, hoj som zoralo manuš; hoj lav oda, so mange na odthoďom a kidav upre oda, so na sadzinďom.
42019023	Akor, soske na diňal mire love andre banka a sar me avľomas, iľomas mange pale buter?’
42019024	Olenge, so ode ačhenas, phenďa: ‘Len lestar o talentos a den oleske kas hin deš talenti.’
42019025	A on leske odphende: ‘Rajeja, se les imar hin deš talenti!’
42019026	Odphenďa, ‘Sakones kas hin, oles ela dino; ale olestar kas nane, pes lela the oda so les hin.
42019027	A ole manušen, so man na kamenas kraľiske - anen kade a murdaren len angle mande!’ ”
42019028	Sar oda phenďa, geľa anglal o manuša a džalas upre andro Jeruzalem.
42019029	Sar avľa paš o gava Betfaga the Betanija, paš o verchos so pes vičhinel Olivovo, bičhaďa duje peskere učeňiken
42019030	a phenďa lenge: “Džan andre kada gav, so hin angle tumende. Soča andre džana, arakhena zaphandles somaricis, pre savo mek šoha (ňikda) ňisavo manuš na bešľa. Odphanden les a anen les ke ma.
42019031	Te tumendar vareko phučela, soske les odphanden, phenena leske kavke: ‘Le Rajeske les kampel.’ ”
42019032	O učeňika gele a arakhle savoro avke, sar lenge oda phenďa.
42019033	A sar odphandenas le somaricis, le somariskere raja lenge phende: “Soske odphanden le somaricis?”
42019034	On odphende: “Le Rajeske les kampel.”
42019035	Ande les kijo Ježiš, čhide pre leste peskere gada a thode le Ježiš upre te bešel.
42019036	Sar džalas, rakinenas peskere gada pro drom.
42019037	Sar imar sas paš oda than, kaj pes avel tele pal o Olivovo verchos, chudle savore ola but učeňika te lašarel zorale hangoha le Devles, vaš savore zazraki so dikhle
42019038	a vičhinenas: “ Bachtalo o kraľis, so avel andro nav le Rajeskero! O smirom pro ňebos the o lašariben le Devleske!”
42019039	Ale varesave farizeja, so sas maškar ola but nipi, leske phende: “Učiťeľina, phen tire učeňikenge, hoj te na vriskinen!”
42019040	Ale ov lenge odphenďa: “Phenav tumenge, hoj te on ena čhit, o bara takoj vriskinena.”
42019041	Sar avľa o Ježiš pašeder a dikhľa o foros, zarunďa upral leste.
42019042	A phenďa: “No, te ča andre kada džives prindžarďalas, so tut šaj del o smirom! Ale akana oda hin garudo angle tire jakha.
42019043	Avena pre tu ajse dživesa, hoj tut zalena tire ňeprijaťeľa, ačhavena pašal tu o barikadi a ispidena tut pal savore seri.
42019044	Rovňarena tut la phuvaha the tire čhaven andre tu a na mukena andre tu bar pre bareste, bo na sprindžarďal odi ora, sar tut avľa o Del te zachraňinel.”
42019045	Geľa andro chramos a chudňa andral te tradel avri olen, so ode bikenenas the cinenas
42019046	a phenďa lenge: “Hin pisimen: ‘ Miro kher pes vičhinela kher mangipnaskero prekal savore narodi’, ale tumen lestar kerďan kher prekal o živaňa! ”
42019047	A sako džives sikavelas o Ježiš andro chramos. Ale o nekbareder rašaja the o zakoňika the o anglune murša les kamenas te murdarel.
42019048	Ale na džanenas sar oda te kerel, bo savore nipi igen mište šunenas leskere lava.
42020001	Andre jekh džives, sar o Ježiš sikavelas andro chramos le manušen a vakerelas lenge o evaňjelium, ačhile paš leste o nekbareder rašaja, o zakoňika the o phuredera le manušengere
42020002	a phende leske: “Phen amenge, sava zoraha keres kala veci? Ko tut diňa odi autorita?”
42020003	A ov lenge odphenďa: “The me tumendar vareso phučava a odphenen mange.
42020004	O boľipen le Janoskero sas andral o ňebos, vaj le manušendar?”
42020005	On gondoľinenas maškar peste: “Te phenaha: ‘Andral o ňebos,’ phenela amenge: ‘Akor, soske leske na pačanďiľan?’
42020006	A te phenaha: ‘Le manušendar’ - savore nipi amen murdarena le barenca, bo on pačan, hoj o Jan sas prorokos.”
42020007	Avke odphende: “Na džanas khatar leskero boľipen.”
42020008	O Ježiš lenge phenďa: “Aňi me tumenge na phenava, sava zoraha kada kerav.”
42020009	Chudňa te vakerel le manušenge kada podobenstvo: “Varesavo manuš sadzinďa e viňica, diňa la kečen le chulajenge a geľa het pro but berša.
42020010	Sar avľa o časos (ideos), bičhaďa peskere sluhas ke ola chulaja, hoj les te den olestar, so bariľa andre viňica. Ale ola chulaja les marde, bičhade les pale a na dine les ňič.
42020011	A bičhaďa dujtone sluhas. No the oles marde, ande les avri pre ladž, bičhade les pale a na dine les ňič.
42020012	Paľis bičhaďa the tritones. Ale on the oles dukhade a čhide les avri.
42020013	Akor phenďa o raj la viňicakero: ‘So kerava? Bičhavava mire čhas, saves kamav. Sar les dikhena, ladžana pes lestar.’
42020014	No sar les dikhle ola chulaja, gondoľinenas maškar peste a phende peske: ‘Leske ačhela savoro. Aven, murdaras les a savoro ela amaro!’
42020015	Čhide les avri andral e viňica a murdarde les. No, so lenca kerela o raj la viňicakero?
42020016	Avela, murdarela kale chulajen a e viňica dela avrenge.” Sar oda šunde, phende: “Te na pes oda ačhel!”
42020017	Ale ov dikhľa pre lende a phenďa: “Akor s'oda hin oda, so hin pisimen? ‘ O murara, so keren o kher, odčhide ipen oda bar, savo pre stavba hino hlavno.’
42020018	Sako, ko perela pre oda bar, pes pharavela pro kotora a pre kaste peľahas, oles rozmarela.”
42020019	O nekbareder rašaja the o zakoňika les kamenas takoj te phandel andre, ale daranas pes le manušendar. Bo prindžarde, hoj pre lende phenďa kada podobenstvo.
42020020	Kamenas les te chudel avri a vaš oda bičhade pre leste le špijonen, so pestar kamukeri kerenas čačipnaskere, hoj les te chuden pro lava a paľis les te den andro vasta the andre zor le vladariske.
42020021	A phučle lestar: “Učiťeľina, džanas hoj mište vakeres the sikaves a na dikhes pro manuš, ale sikaves le Devleskero drom andro čačipen.
42020022	Phen amenge, či kampel te počinel le Cisariske o daňe, vaj na?”
42020023	No o Ježiš predikhľa lengero budžaňďipen a phenďa lenge: “Soske man kamen te chudel pro lav!
42020024	Sikaven mange o denaris. Kaskero muj the nav upre hin?” On phende: “Le Cisariskero.”
42020025	O Ježiš lenge phenďa: “Den oda, so hin le Cisariskero, le Cisariske a so hin le Devleskero, le Devleske.”
42020026	A našči les chudle andro lav anglo manuša. Čudaľinde pes upral oda so lenge odphenďa a imar sas čhit.
42020027	Avle ke leste varesave saduceja, so phenen hoj nane čačipen, hoj o manuš šaj uščel andral o meriben. Phučle lestar:
42020028	“Učiťeľina, o Mojžiš amenge pisinďa: ‘Te merela varekaske o phral a mukela la romňa bi o čhave, mi lel peske leskero phral ola romňa a mi kerel le phraleske čhaven.’
42020029	Sas efta phrala. Ešebno iľa romňa, muľa a na sas les čhave.
42020030	Avke peske iľa ola romňa dujto, ale the ov muľa a na sas les čhave.
42020031	The trito peske la iľa a avke kerde the savore efta džene, na zamukle čhaven a mule avri.
42020032	Paľis, sar mule avri savore phrala, muľa the oj.
42020033	Akor, kaskeri lendar ela romňi sar uščena andral o meriben, te savore efta phrala laha dživenas?”
42020034	O Ježiš lenge phenďa: “O manuša pre kada svetos, peske len romňen a džan romeste.
42020035	Ale ola, so šaj dodžana andre aver svetos so avela a ena uštade andral o meriben, imar na lena romňen, aňi na džana romeste.
42020036	Bo imar aňi našči merena, bo ena sar o aňjela. Ena o čhave le Devleskere, bo ena o čhave so sas uštade andral o meriben.
42020037	Imar the o Mojžiš sikaďa paš oda krakos, hoj o mule uščen andral o meriben. Bo phenel pal o Raj, hoj hino o Del le Abrahamoskero, o Del le Izakoskero a o Del le Jakoboskero.
42020038	O Del nane Del le mulenge, ale le džidenge, bo leske sako dživel.”
42020039	Akor phende varesave džene le zakoňikendar: “Učiťeľina, mište phenďal!”
42020040	A buter pes lestar imar daranas te phučel.
42020041	O Ježiš lenge phenďa: “Sar šaj phenen, hoj o Kristus hino o čhavo le Davidoskero?
42020042	Se korkoro o David phenel andro žalmi: ‘O Raj phenďa mire Rajeske: “Beš tuke pal miri čači sera,
42020043	medik tuke na thovava tire ňeprijaťeľen tel o pindre.” ’
42020044	Te les o David vičhinel ‘Rajeja’ ta akor, sar šaj avel leskero čhavo?”
42020045	Sar les savore manuša šunenas, phenďa peskere učeňikenge kada:
42020046	“Merkinen tumenge pro zakoňika, bo on kamen te phirel andro šukar džinďarde gada a kamen, hoj lenge o nipi andro foros te paľikeren. Kamen anglune thana andro sinagogi a nekfeder thana pro hoscini.
42020047	On chan avri o khera le vdovenge a narokom pes but modľinen. Vaš oda ena goreder sudzimen!”
42021001	O Ježiš pes zadikhľa sar o barvale denas o love andre le chramoskeri pokladňica.
42021002	Dikhľa the varesava igen čora vdova sar ode čhiďa duj churde love.
42021003	A phenďa: “Čačipen tumenge phenav, hoj kadi čori vdova čhiďa buter, sar savore.
42021004	Bo kala savore denas olestar so lenge ačhelas, ale oj čhiďa peskere čoripnastar savoro so la sas pro dživipen.”
42021005	Sar varesave vakerenas pal o chramos, hoj sar hino avrišukaľardo šukare barenca the ole darenca, so dine o manuša prekal o Del, phenďa:
42021006	“Avena dživesa, sar olestar, so akana dikhen, na ačhela bar pre bareste. Sa ela tele čhido.”
42021007	Phučle lestar: “Učiťeľina, kana oda ela? Pal soste prindžaraha, hoj pes oda imar ačhel?”
42021008	Ov phenďa: “Merkinen, hoj tumen vareko te na klaminel. Bo ena but ajse, so avena andre miro nav a phenena: ‘Me som o Kristus,’ the: ‘Odi ora imar hin pašes.’ Ma džan pal lende!
42021009	Sar šunena pal o maribena the pal oda, hoj o manuša anen nasmirom, ma predaran! Bo oda pes mušinel ešeb te ačhel, ale na ela takoj o koňec.”
42021010	Akor lenge vakerelas: “Bo o narodos džala pro narodos a o kraľišagos pro kraľišagos,
42021011	pre varesave thana e phuv igen razisaľola a ela bari bokh the nasvaľibena. Sikavena pes ajse veci savendar pes o nipi darana, the bare znameňja andral o ňebos.
42021012	Ale mek angle oda savoreste thovena pre tumende peskere vasta a džana pre tumende. Dena tumen andro sinagogi the andro berteni a ľidžana tumen anglo kraľa the anglo vladara, vaš miro nav.
42021013	Oda pes tumenge ačhela vaš oda, hoj te den o sveďectvo.
42021014	Len tumenge andro jile oda, hoj tumen anglal te na trapinen so phenena pre peskeri obrana,
42021015	bo me tumen dava ajse lava the goďi, pre save ňiko našči odphenela pale a aňi našči obačhela ňiko olendar, so pre tumende džana.
42021016	No, dena tumen andre the tumare daja-dada the o phrala the e famelija the o kamarata - a varekas tumendar the murdarena.
42021017	Savore džene tumen našči avri ačhena vaš miro nav.
42021018	Ale mek aňi jekh bal pal o šero tumenge na našľola.
42021019	Te ľikerena avri, chudena o dživipen.
42021020	Sar dikhena hoj o Jeruzalem zaile o slugaďa, akor džanena hoj avľa odi ora, hoj les rozmarna a ela tele čhido.
42021021	Akor ola, so ena andre Judsko, mi denašen andro veša. Ola, so ena andro Jeruzalem, mi džan odarik het a ola, so ena pro maľi te na džan andro foros.
42021022	Bo oda ena o dživesa sar o Del marla le Izrael, hoj pes te ačhel savoro, so hin pisimen.
42021023	Ale andre ola dživesa ela vigos le khabňenge the ole džuvľenge so den te pijel le čhavoren. Bo ela baro pharipen pre phuv a e choľi ela pre kala nipi.
42021024	Murdarena len le šabľenca; phandena len andre a ľidžana len maškar savore narodi. A pal o Jeruzalem phirena o nažidi, medik pes na pherarela lengero časos (ideos).
42021025	O znameňja ena pro kham, pro čhon the pro čercheňa. O narodi pre phuv ena andre dar a na džanena so te kerel, sar hučinela o moros the o vlni.
42021026	O nipi merena daratar olestar, sar užarena so pes ačhela pro svetos, bo o ňeboskere zora peha čhalavena.
42021027	Akor dikhena le Čhas le manušeskeres te avel andre chmara, andre bari zor the andro baro šukariben.
42021028	Sar pes oda chudela te ačhel, rovňaren tumen avri a hazden upre o šere, bo pašes hin tumaro spaseňie.”
42021029	Phenďa lenge the podobenstvo: “Dikhen pro figovňikos the pre savore stromi!
42021030	Sar dikhen hoj imar aven avri o prajti, korkore pestar džanen, hoj o ňilaj hino pašes.
42021031	Avke the tumen, sar dikhena hoj pes oda savoro ačhel, džanen hoj pašes hin o kraľišagos le Devleskero.
42021032	Čačipen tumenge phenav, hoj kada pokoleňie na predžala, medik pes kada savoro na ačhela.
42021033	O ňebos the e phuv našľona, ale mire lava šoha (ňikda) na našľona.
42021034	Merkinen pre tumende, hoj te na gondoľinen andro jile ča pal o but chaben the pijiben the ča pal o starišagos pal kada dživipen - a jekhvareste pre tumende avľahas oda džives.
42021035	Bo avela jekhvareste pre savore manuša so hine pal calo svetos, avke sar odi sita andre savi pes chuden o čirikle.
42021036	Vaš oda, ma soven, ale modľinen tumen kijo Del pale a pale, hoj te šaj denašen savorestar so pes majinel te ačhel a hoj te šaj ačhen anglo Čhavo le manušeskero.”
42021037	Prekal o džives sikavelas andro chramos a rači džalas avri a presovelas pro verchos, so pes vičhinel Olivovo.
42021038	A savore nipi avenas sig tosara andro chramos, hoj les te šunen.
42022001	O inepos e Pascha, kana pes chalas o patraďakere marikľa, sas pašes.
42022002	O nekbareder rašaja the o zakoňika rodenas sar les te murdarel, ale daranas pes le nipendar.
42022003	Akor geľa o Satan andro Judaš, so pes vičhinel Iškarijotsko. Ov sas jekh le dešudujendar.
42022004	Sar o Judaš odgeľa, dovakerďa pes le nekbaredere rašajenca the le chramoskere veliťeľenca, sar les dela lenge andre.
42022005	Radisaľile a dovakerde pes, hoj les dena love.
42022006	Diňa len lav a rodelas sar les te del andre avke, hoj ode te na aven o nipi.
42022007	Paľis avľa o džives, sar pes chal o marikľa, andre savo kampelas te murdarel le bakrores.
42022008	O Ježiš bičhaďa le Peter the le Jan a phenďa: “Džan a pripravinen amenge o Patraďakero chaben, hoj te chas.”
42022009	On leske phende: “Kaj kames hoj te pripravinas?”
42022010	Ov lenge phenďa: “Sar džana andro foros, arakhela pes tumenca jekh manuš, so ľidžala o paňi andro khoro. Džan pal leste andre oda kher, andre savo džala.
42022011	A phenena le rajeske ole kherestar: ‘O Učiťeľis tuke phenel: Kaj hin oda than, kaj majinav te chal o Patraďakero chaben mire učeňikenca?’
42022012	Ov tumenge sikavela upruno baro kher, savo imar ela pratimen avri. Ode amenge pripravinen o chaben.”
42022013	On odgele a arakhle savoro avke, sar lenge oda o Ježiš phenďa a pripravinde o Patraďakero chaben.
42022014	Sar avľa odi ora, bešľa peske pal o skamind a the o dešuduj apoštola leha.
42022015	Phenďa lenge: “Igen kamavas te chal kale bakrores tumenca sigeder, sar cerpinava.
42022016	Bo phenav tumenge, hoj imar les buter na chava, medik na avela o kraľišagos le Devleskero.”
42022017	Avke iľa e kuči, paľikerďa a phenďa: “Len kada a rozulaven maškar tumende.
42022018	Bo phenav tumenge, hoj imar buter šoha (ňikda) na pijava olestar, so barol pre viňica, až dži andre oda džives, medik na avela o kraľišagos le Devleskero.”
42022019	Avke iľa o maro a paľikerďa. Phagerelas, podelas lenge a phenďa: “Kada hin miro ťelos, so pes del vaš tumenge, kada keren pre miro leperiben.”
42022020	Avke iľa the e kuči, sar sas pal e večera a phenďa: “Kadi kuči hin odi nevi zmluva andre miro rat, so čhorďol avri vaš tumenge.
42022021	Ale dikhen, o vast ole manušeskero so man del andre hin manca paš o skamind.
42022022	O Čhavo le manušeskero mušinel te merel, avke sar leske sas dino, ale vigos ole manušeske, so les del andre.”
42022023	Akor pes chudle maškar peste te kerel, ko lendar oda šaj kerďahas.
42022024	Kamle pes the te vesekedinel, hoj ko lendar hin nekbareder.
42022025	Ov lenge phenďa: “O kraľa ľidžan le naroden zoraha a ola bare raja, so len hin zor upral o nipi, pes den te vičhinel: ‘Lačhejileskere raja.’
42022026	Ale tumen ma keren avke. Oda ko hin bareder maškar tumende, mi el sar cikneder a oda ko ľidžal, sar oda ko služinel.
42022027	Bo ko hin bareder? Oda, ko bešel paš o skamind, vaj oda, so pašal o skamind kerel? Či na oda so bešel paš o skamind? Ale me som maškar tumende sar oda, so kerel pašal o skamind.
42022028	Ale tumen andre mire pokušeňja ačhiľan paš ma.
42022029	A me tumenge dav o kraľišagos, avke sar mange les diňa miro Dad,
42022030	hoj te chan the te pijen paš miro skamind andre miro kraľišagos a te bešen pro troni a te sudzinen o dešuduj fajti le Izraeloskere.”
42022031	O Raj phenďa: “Šimon, Šimon, dikh, o Satan peske tumen avrimangľa, hoj tumen te preceďinel sar o žužoďiv (o zrnos).
42022032	Ale me vaš tu mangavas, hoj te na našľol tiro pačaben. Ale tu, sar pes jekhvar visareha, zoraľar tire phralen.”
42022033	Ov leske phenďa: “Rajeja, tuha som pripravimen te džal the andre bertena the pro meriben.”
42022034	Ov phenďa: “Phenav tuke, Peter, hoj na giľavela adadžives o kohutos, medik tu trival na pheneha, hoj man na prindžares.”
42022035	Paľis lenge phenďa: “Sar tumen bičhaďom bi o bugeľaris, bi e zajdica the bi o sandalki, či sas tumen vareso frima?” On phende: “Na sas.”
42022036	Akor lenge phenďa: “Ale akana, oda kas hin o bugeľaris, mi lel peske les a mi lel peske the e zajdica; oda, kas nane šabľa, mi bikenel peskere gada a mi cinel peske.
42022037	Bo phenav tumenge, hoj mek pes mange mušinel te ačhel oda, so hin pal ma pisimen: ‘ Rachinenas les le živaňenca.’ Oda, so hin pal ma pisimen pes akana imar ačhel.”
42022038	On leske phende: “Rajeja, dikh kade hin duj šabľi.” Ov lenge phenďa: “Dos hin.”
42022039	Paľis geľa a džalas, avke sar sas sikado, pro Olivovo verchos. Džanas pal leste the leskere učeňika.
42022040	Sar avľa pre oda than, phenďa lenge: “Modľinen tumen, hoj te na peren andro pokušeňje!”
42022041	Ov korkoro lendar geľa dureder, vaj pre ajci sar pes del te dočhivel le bareha, peľa pro khoča a modľinelas pes:
42022042	“Dado, te kames, le mandar kadi kuči, ale na avke sar me kamav, ale sar tu!”
42022043	A sikaďa pes leske o aňjelos andral o ňebos a delas les zor.
42022044	Le Ježišoske sas andro jilo igen phares a mek zoraleder pes modľinelas. A leskero spocišagos pal leste čhorďolas pre phuv sar ratvale kropaja.
42022045	Sar uščiľa pašal e modľitba, avľa kijo učeňika a arakhľa len te sovel, bo on zasute andre žaľa.
42022046	Phenďa lenge: “So, soven? Uščen a modľinen tumen, hoj te na peren andro pokušeňje!”
42022047	Mek sar ov vakerelas, jekhvareste avenas ke leste o nipi. Anglal lende džalas jekh le dešudujendar, so pes vičhinelas Judaš a avľa kijo Ježiš, hoj les te čumidel.
42022048	O Ježiš leske phenďa: “Judašina, čumibnaha des andre le Čhas le manušeskeres?”
42022049	Sar dikhle ola so sas pašal leste, hoj so pes ačhel, phende leske: “Rajeja, te maras pes le šabľenca?”
42022050	Varesavo dženo lendar demaďa le nekbaredere rašaskere sluhas a odčhinďa leske o čačo kan.
42022051	Ale o Ježiš phenďa: “Preačhen!” A chudňa pes leskere kanestar a sasťarďa les.
42022052	A phenďa le nekbareder rašajenge, le chramoskere veliťeľenge the le phurederenge so pre leste avle: “Avke pre ma avľan, sar pro živaňis - le šabľenca the le pacenca.
42022053	Sako džives somas tumenca andro chramos a na thoďan pre mande o vasta. Ale kada hin tumari ora, the e zor le kaľipnaskeri.”
42022054	Sar les zaile, ľigende les andro kher ko nekbareder rašaj. O Peter džalas pal leste dural.
42022055	Sar rozthode e jag maškar e dvora a bešle peske pašal, o Peter peske bešľa maškar lende.
42022056	Varesavi služka les dikhľa te bešel paš e jag, zadikhľa pes pre leste a phenďa: “The kada sas leha!”
42022057	Ale o Peter zaprinďa a phenďa: “Džuvľije, na prindžarav les!”
42022058	Paľis na pregeľa but a dikhľa les aver dženo a phenďa: “The tu sal lendar!” Ale o Peter phenďa: “Manušeja, na som!”
42022059	Vaj pal jekh ora vareko aver phenelas: “He, čačo hin, the kada sas leha, bo hino Galilejanos!”
42022060	O Peter phenďa: “Manušeja, na džanav so vakeres!” A takoj, mek sar vakerelas, giľaďa o kohutos.
42022061	Akor o Raj visaľiľa a dikhľa pro Peter a le Peteriske avľa pre goďi oda lav le Rajeskero, so leske phenďa: “Sigeder, sar adadžives o kohutos giľavela, tu trival pheneha, hoj man na prindžares.”
42022062	A o Peter geľa avri a chudňa igen te rovel.
42022063	O murša, so chudenas le Ježiš, lestar asanas a marenas les.
42022064	Učarenas les andre a phučenas lestar: “Prorokin, ko tut demaďa!”
42022065	The mek but aver veci pre leste vakerenas a ruhinenas pes.
42022066	Sar vidňisaľiľa, zgele pes o phuredera le manušengere, o nekbareder rašaja the o zakoňika a ľigende les andre peskeri Bari rada
42022067	a phenenas: “Te sal tu o Kristus, akor phen amenge oda!” Ov lenge phenďa: “Te tumenge phenava, na pačana.
42022068	The te tumendar vareso phučava, na odphenena mange.
42022069	Ale akanastar o Čhavo le manušeskero bešela pal e čači sera le zorale Devleske.”
42022070	Akor phende savoredžene: “Tu sal akor o Čhavo le Devleskero?” Ov lenge phenďa: “Tumen mište phenen, hoj me som.”
42022071	On phende: “So, kampel amenge mek vareso buter? Se korkore šunďam andral leskero muj!”
42023001	Pre oda uščile savoredžene a ľigende les kijo Pilat.
42023002	Chudle pre leste te vakerel: “Kales arakhľam sar previsarelas amaro narodos! Na domukelas te del le Cisariske o daňe a phenelas pal peste, hoj ov hin o Kristus, o kraľis!”
42023003	O Pilat lestar phučľa: “Sal tu oda Židoviko kraľis?” O Ježiš leske odphenďa: “Tu mište phenes.”
42023004	Akor o Pilat phenďa le nekbaredere rašajenge the le nipenge: “Pre kada manuš na arakhav ňisavi vina.”
42023005	Ale on pre leste ispidenas a phenenas: “Marel upre le manušen sar sikavel pal caľi Judsko! Chudňa andral e Galileja a avľa dži kade!”
42023006	Sar oda o Pilat šunďa, phučľa: “Hino kada manuš andral e Galileja?”
42023007	Sar pes dodžanľa, hoj patrinel tel e autorita le Herodesiske, bičhaďa les kijo Herodes, bo ov sas andre ola dživesa thiš andro Jeruzalem.
42023008	Sar o Herodes dikhľa le Ježiš igen radisaľiľa, bo imar čirlastar les kamelas te dikhel. Bo but pal leste šunelas a užarelas hoj les dikhela te kerel varesavo zazrakos.
42023009	Phučelas lestar but veci, ale o Ježiš leske ňič na odphenďa.
42023010	Ačhenas ode o nekbareder rašaja the o zakoňika a igen pre leste vakerenas.
42023011	O Herodes peskere slugaďenca kerďa leha igen namište, anďa les pro asaben, urďa les andro šukar gada a bičhaďa les pale kijo Pilat.
42023012	O Pilat the o Herodes sas peha ole dživesestar lačhe, bo angle oda pes našči avri ačhenas.
42023013	O Pilat peske vičhinďa le nekbareder rašajen, le anglune muršen the le nipen
42023014	a phenďa lenge: “Anďan mange kale manušes a phenďan, hoj marel upre le manušen. Me lestar phučavas anglal tumende a na arakhľom pre kada manuš ňisavi ajsi vina, sar tumen pre leste vakeren.
42023015	Ale aňi o Herodes na arakhľa pre leste ňič, vaš oda amenge les bičhaďa pale. Dikhen, na kerďa ňič vaš soske mušinďahas te merel!
42023016	Dava les te marel a premukava les!”
42023017	[Bo pre oda inepos lenge mušinelas furt te premukel jekhe bertenošis.]
42023018	Ale on savoredžene vriskinde: “Kales murdar a muk amenge le Barabaš!”
42023019	Ov sas zaphandlo andre bertena vaš oda, hoj kerďa andro foros varesavi vzbura a the murdarďa.
42023020	Akor pale ke lende prevakerďa o Pilat, bo kamelas te premukel le Ježiš.
42023021	Ale on pale vriskinenas: “Ukrižin! Ukrižin les!”
42023022	O Pilat lenge tritovar phenďa: “Ale so ajso nalačho kerďa? Na arakhľom pre leste ňič, vaš soske mušinďahas te merel! Dava les te marel a premukava les!”
42023023	Ale on pre leste ispidenas bara vikaha a mangenas, hoj les te del te ukrižinel. Lengeri vika ňerinďa (zviťazinďa).
42023024	Akor kerďa o Pilat avke, sar peske mangenas.
42023025	Premukľa oles, so sas phandlo andre bertena vaš e vzbura the vaš oda, hoj murdarďa, bo les peske mangenas. A le Ježiš diňa hoj leha te keren avke sar on kamenas.
42023026	Sar imar les ľidžanas, ačhade varesave Šimon Cirenejsko sar avelas pal e maľa a thode pre leste o kerestos, hoj les te ľidžal pal o Ježiš.
42023027	Džanas pal leste igen but nipi the džuvľija so rovenas a hikinenas upral leste.
42023028	O Ježiš pes visarďa ke lende a phenďa: “Čhajale Jeruzalemoskere, ma roven upral ma, ale roven korkore upral peste the upral tumare čhave.
42023029	Bo dikh, aven ajse dživesa, sar phenena: ‘Bachtale ola, so len našči el čhave; ola džuvľa, so na ločhile (na pašľile tele); ola džuvľa, so na denas te pijel le čhavoren!’
42023030	Akor phenena le verchenge: ‘ Peren pre amende!’ a le brehenge: ‘ Učaren amen andre!’
42023031	Bo te kada keren le saste stromoha, ta so kerena le šuke stromoha?”
42023032	A ľidžanas leha the avre duje živaňen, hoj len jekhetane leha te murdaren.
42023033	Sar avle pre oda than, so pes vičhinel Lebka, ode les ukrižinde a the ole živaňen leha - jekhes pal e čači a dujtones pal e baľogňi sera.
42023034	O Ježiš phenďa: “Dado, odmuk lenge, bo na džanen, so keren!” Paľis peske rozulade leskere gada a losinde vaše.
42023035	O manuša ačhenas a dikhenas. Asanas lestar a lenca asanas the o anglune murša a phenenas: “Avrenge pomožinelas! Mi pomožinel the peske, te ov hin o Kristus, oda avrikidlo le Devleskero!”
42023036	The o slugaďa lestar asanas, avenas a podenas leske šut
42023037	a phenenas: “Te sal tu oda Židoviko kraľis, zachraňin tut!”
42023038	Upral leste sas pisimen grecki, laťinski the hebrejski: “Kada hin le Židengero kraľis!”
42023039	Jekh olendar, so leha sas ukrižimen, vakerelas pre leste: “Či na sal tu o Kristus? Pomožin tuke the amenge!”
42023040	Ale oka dujto leske zoraha priphenďa: “Mek aňi akana tut na daras le Devlestar? Se the tu sal avke odsudzimen!
42023041	Amen čačipnaha chudňam oda so peske zaslužinďam, vaš oda so kerahas, ale ov na kerďa ňič nalačho!”
42023042	A phenďa le Ježišoske: “Gondoľin pre ma, Rajeja, sar aveha andre tiro kraľišagos.”
42023043	O Ježiš leske phenďa: “Čačipen tuke phenav, adadžives aveha manca andro rajos.”
42023044	Sas vaj dešuduj ori pro dilos a avľa o kaľipen pre caľi phuv a ľikerelas dži trin ori.
42023045	O kham kaľiľa andre a o pochtan, so sas figimen andro chramos, phariľa pro jepaš.
42023046	O Ježiš vriskinďa zorale hangoha: “Dado, andre tire vasta dav mire duchos!” A sar oda phenďa, muľa.
42023047	Sar dikhľa o veliťeľis upral o šel slugaďa so pes ačhiľa, lašarelas le Devles a phenďa: “Kada manuš sas čačes čačipnaskero!”
42023048	Savore nipi pes ode zgele, sar pro ďivadlos, hoj te dikhen so pes ode ačhel. Sar oda dikhle, marenas pes andre brekh (andro čuča) a gele het.
42023049	Savore le Ježišoskere prindžarutne ačhenas dural. A dikhenas pre oda the o džuvľa so pal leste džanas andral e Galileja.
42023050	Sas jekh manuš andral e Bari rada so pes vičhinelas Jozef. Ov sas lačho the čačipnaskero manuš
42023051	a užarelas o kraľišagos le Devleskero. Sas andral e Judsko foros Arimatija. Ov na diňa čačipen la Bara radake, aňi oleske so kerde.
42023052	Avľa kijo Pilat a mangľa peske le Ježišoskero ťelos.
42023053	Sar les iľa tele, zapačarďa les andre lepeda a thoďa andro hrobos so sas avri kerdo andre skala, andre savo mek šoha (ňikda) ňiko na pašľolas.
42023054	Sas paraščuvin a imar avelas o sombat.
42023055	Džanas pal leste the o džuvľa so avle le Ježišoha andral e Galileja. Dikhle o hrobos the oda, sar ode sas thodo leskero ťelos.
42023056	Paľis gele pale a pripravinde o sagošne olejis the o sagošne makhibena. Ale prekal o sombat odpočovinenas, avke sar hin o zakonos.
42024001	No paľis, ešebno džives andro kurko, sig tosara mek sar sas rat, avle o džuvľa kijo hrobos a anenas o sagošne veci, save pripravinde.
42024002	A arakhle o bar odcirdlo pašal o hrobos.
42024003	Sar gele andre, na arakhle o ťelos le Rajeskero le Ježišoskero.
42024004	On na džanenas so peske pal oda te gondoľinel. Jekhvareste ačhile paš lende duj murša andro igen jagale gada.
42024005	O džuvľa daranďile a banďarde o šere tele kije phuv. Ale ola murša lenge phende: “Soske roden le džides maškar o mule?
42024006	Nane kade, ov uščiľa andral o meriben. Ma bisteren pre oda, so tumenge phenelas, sar mek sas andre Galileja:
42024007	‘O Čhavo le manušeskero mušinel te el dino andro vasta le binošne manušenge; mušinel te el ukrižimen a pro trito džives te uščel andral o meriben.’ ”
42024008	Akor lenge avľa pre goďi leskere lava.
42024009	Sar gele pale pašal o hrobos, phende savoro le dešujekh dženenge the savorenge oklenge.
42024010	Oda sas e Maria Magdalena, e Johanna, e Maria le Jakoboskeri the mek okla lenca, so ada vakerenas le apoštolenge.
42024011	Ale le apoštolenge pes dičholas lengere lava sar diliňipen; na pačanas lenge.
42024012	Ale o Peter uščiľa a denašelas kijo hrobos. Sar banďiľa andre, dikhľa ode ča o lepedi. Geľa het a čudaľinelas pes oleske so oda pes ačhiľa.
42024013	Andre oda džives džanas duj džene lendar andro foros so pes vičhinel Emaus. Oda foros hino le Jeruzalemostar vaj dešujekh kilometri dureder.
42024014	On peske vakerenas pal savoreste so pes ačhiľa.
42024015	Andre oda, sar peske on vakerenas a phučenas jekh avrestar, avľa o Ježiš paš lende a džalas lenca.
42024016	Ale on les na prindžarde, bo na sas lenge oda mek dino.
42024017	A phenďa lenge: “Pal soste tumenge vakeren le dromeha?” A on pharipnaha zaačhile.
42024018	Jekh lendar, so pes vičhinelas Kleofaš, leske phenďa: “So, dural aves, hoj ča tu korkoro na džanes so pes andre kala dživesa ačhiľa andro Jeruzalem?”
42024019	Ov lendar phučľa: “A so?” On leske phende: “Oda, so pes ačhiľa le Ježišoha andral o Nazaret, savo sas prorokos a sas zoralo andre oda so kerelas the vakerelas anglo Del a the anglo savore manuša.
42024020	Les o nekbareder rašaja the amare anglune murša dine te odsudzinel pro meriben a ukrižinde les.
42024021	A amen pes zmukahas pre leste, hoj ov hin oda so avľa te zachraňinel le Izrael. A oda imar hin trito džives sar pes kada savoro ačhiľa.
42024022	Ale the varesave amare džuvľa phende vareso, soske pes amen igen čudaľinahas. Sig tosara gele paš o hrobos
42024023	a na arakhle leskero ťelos. Avle a vakerenas hoj dikhle le aňjelen a on lenge phende, hoj dživel.
42024024	Paľis gele varesave džene amarendar kijo hrobos a arakhle savoro avke, sar phende ola džuvľa. Ale les na dikhle.”
42024025	A o Ježiš lenge phenďa: “Tumen nagoďaver manušale, so polokes pačan andro jile savoreske, so vakerenas o proroka!
42024026	Či na mušinďa o Kristus kada savoro te precerpinel a avke te džal andre peskeri slava?”
42024027	A chudňa lenge te sikavel andral o Mojžiš the andral savore proroka, kaj všadzik hin pal leste pisimen.
42024028	Avke doavle paš oda foros andre savo džanas. No, o Ježiš pes kerelas hoj džala dureder.
42024029	Ale on les mangle: “Ačh amenca, bo imar zaračol a maj ela kaľipen!” Avke geľa andre a ačhiľa lenca.
42024030	Sar peske lenca bešľa paš o skamind, iľa o maro a paľikerelas, phagerelas a podelas lenge.
42024031	Andre oda pes lenge phundrade o jakha a on les prindžarde, ale ov lendar našľiľa.
42024032	Akor phende jekh avreske: “Či na labonas andre amende amare jile, sar amenge pal o drom vakerelas a delas amenge te achaľol o lava le Mojžišoskere the le prorokengere?”
42024033	A takoj uščile a gele pale andro Jeruzalem. A arakhle ole dešujekh dženen jekhetane a the olen so sas lenca,
42024034	so phenenas, hoj o Raj čačes uščiľa a hoj pes sikaďa le Šimonoske.
42024035	A the on vakerenas pal oda so pes lenge pro drom ačhiľa a sar les prindžarde paš oda sar phagerelas o maro.
42024036	Sar pal oda vakerenas o Ježiš korkoro ačhiľa maškar lende a phenďa lenge: “Smirom tumenge!”
42024037	Ale on igen predaranďile, bo gondoľinenas peske hoj dikhen le duchos.
42024038	Ov lenge phenďa: “Soske predaranďiľan a soske aven andre tumare jile ajse gondoľišagi?
42024039	Dikhen mire vasta the mire pindre, hoj oda som me! Chuden tumen mandar a dikhen, bo le duchos nane ťelos the kokala a sar dikhen, man hin.”
42024040	Sar oda phenďa, sikaďa lenge o vasta the o pindre.
42024041	A sar peske mek andre oda baro radišagos našči dopačanas a čudaľinenas pes, phenďa lenge: “Nane tumen ade vareso te chal?”
42024042	On leske podine kotor peki riba.
42024043	Ov iľa a anglal lende chaľa.
42024044	Phenďa lenge: “Kada hin mire lava, so tumenge vakeravas mek sar somas tumenca, hoj pes mušinel te ačhel savoro so hin pal ma pisimen andro Mojžišoskero zakonos, andro proroka the andro žalmi.”
42024045	Akor phundraďa lengeri goďi, hoj te achaľon le Devleskere laveske.
42024046	Phenďa lenge: “Avke hin pisimen: o Kristus mušinďa te cerpinel a pro trito džives te uščel andral o meriben
42024047	a mušinel pes te vakerel andre leskero nav, hoj pes o manuša andral savore narodi te visaren le binendar a te odmukel pes lenge o bini. A chudela pes oda te vakerel andral o Jeruzalem.
42024048	A tumen san ola, so vakerena pal oda, so dikhľan.
42024049	Dikh, me tumenge bičhavava oda daros pal savo miro Dad phenďa, hoj tumen dela, ale tumen ačhen andro foros Jeruzalem, medik na avena urde andre zor uprunestar.”
42024050	Paľis len iľa avri, dži andre Betanija a hazdňa peskere vasta a diňa len o požehnaňje.
42024051	Sar oda kerelas, geľa lendar sikra dureder a sas ilo upre andro ňebos.
42024052	On banďile anglal leste a avle pale andro Jeruzalem bare radišagoha.
42024053	A sas calo časos (ideos) andro chramos a lašarenas the bararenas le Devles.
43001001	Ešebnovarestar sas o Lav a oda Lav sas ko Del a oda Lav sas o Del.
43001002	Ov, oda Lav, sas ešebnovarestar ko Del.
43001003	Savoro pes ačhiľa prekal leste a bijal leste na ačhiľa aňi jekh olestar, so ačhiľa.
43001004	Andre leste sas o dživipen a oda dživipen sas o svetlos le manušenge.
43001005	Oda svetlos labol andro kaľipen a o kaľipen les na zaačhaďa.
43001006	Sas jekh manuš bičhado le Devlestar, so pes vičhinelas Jan.
43001007	Ov avľa te svedčinel pal oda svetlos, hoj oda savore te šunen a te pačan.
43001008	Ov korkoro na sas oda svetlos, ale avľa vaš oda, hoj te svedčinel pal oda svetlos.
43001009	Oda čačo svetlos, so labol prekal dojekh manuš, avelas pro svetos.
43001010	Ov sas andro svetos, so sas prekal leste kerdo a oda svetos les na prindžarďa!
43001011	Avľa andre peskero, ale leskere nipi les na priile!
43001012	Ale savoren so les priile, olen so pačan andre leskero nav, diňa pravos the zor hoj te ačhen o čhave le Devleskere,
43001013	so na uľile (pes na narodzinde) le ratestar, aňi olestar so kamelas o ťelos - vaj olestar so kamelas o murš - ale le Devlestar.
43001014	Ov, oda Lav, ačhiľa manuš a dživelas maškar amende. Dikhahas pre leskeri slava avke, sar pre slava so sas ča le jekhe Čhas, so uľiľa (pes narodzinďa) le Dadestar. A ov sas pherdo le čačipnaha the le Devleskere lačhipnaha.
43001015	O Jan svedčinel pal leste a vičhinel: “Kada hin oda, pal kaste phenďom, ‘Oda, ko avel pal mande, sas angle ma, bo sas sigeder sar me.’ ”
43001016	Amen savore priiľam le Devlestar jekh lačhipen pal aver leskere pherďipnastar.
43001017	Bo prekal o Mojžiš sas dino o zakonos, ale o lačhipen le Devleskero the o čačipen avľa prekal o Ježiš Kristus.
43001018	Le Devles šoha (ňikda) ňiko na dikhľa, ale o jekhoro Čhavo, savo hino pašes paš o Dad, ov amenge les sikaďa.
43001019	Kada hin oda, so svedčinel o Jan, sar ke leste o Židi bičhade andral o Jeruzalem le rašajen the le Leviten, hoj te phučen: “Ko tu sal?”
43001020	Na garuďa andre a phenďa avri: “Me na som o Kristus.”
43001021	A phučle lestar: “Ko akor sal? Či sal tu o Eliaš?” Ov phenďa: “Na som.” “Abo sal oda Prorokos?” Odphenďa: “Na.”
43001022	Pre oda leske phende: “Akor, ko sal? Hoj te džanas te odphenel olenge, so amen bičhade. So pal tute phenes?”
43001023	Phenďa avke, sar phenďa o prorokos Izaiaš: “ Me som o hangos so vičhinel pre pušťa: ‘Rovňaren avri o drom le Rajeskero!’ ”
43001024	Ola manuša, so sas pal leste bičhade, sas farizeja.
43001025	Avke lestar phučle: “Soske akor boles, te na sal tu o Kristus, aňi o Eliaš, aňi oda prorokos?”
43001026	O Jan lenge odphenďa: “Me bolav le paňeha, ale maškar tumende ačhel oda, kas tumen na prindžaren.
43001027	Ov hin oda, ko avel pal mande a sas angle mande, kaske me na som hodno te rozphandel o sirimocis pre leskere kamašľi.”
43001028	Oda pes ačhiľa andre Betanija pal o Jordan, kaj o Jan bolelas.
43001029	Pre aver džives dikhľa o Jan le Ježiš, hoj avel ke leste a phenďa: “Dikh, o Bakroro le Devleskero, so odlel o binos le svetostar!
43001030	Kada hin oda, pal kaste me phenďom: ‘Pal mande avel murš, savo sas angle mande, bo sas sigeder sar me.’
43001031	Aňi me les na prindžaravas, ale vaš oda avľom a bolavas le paňeha, hoj les o Izrael te sprindžarel.”
43001032	O Jan diňa o sveďectvo: “Dikhľom le Duchos, so sar holubica avelas andral o ňebos tele a ačhiľa pre leste.
43001033	Aňi me les na prindžaravas, ale oda, ko man bičhaďa te bolel le paňeha mange phenďa: ‘Pre kaste dikheha te avel tele le Duchos a hoj ačhel pre leste, oda hin ov, so bolel le Sentne Duchoha.’
43001034	Me dikhľom a svedčinav, hoj ov hino oda Čhavo le Devleskero.”
43001035	Pre aver džives ode pale ačhelas o Jan the duj leskere učeňika
43001036	a dikhľa le Ježiš, sar odarik pašal predžal a phenďa: “Dikhen, o Bakroro le Devleskero!”
43001037	Ola duj učeňika les šunde sar oda phenďa a gele pal o Ježiš.
43001038	No o Ježiš visaľiľa a dikhľa len, hoj džan pal leste a phenďa lenge: “So roden?” On leske odphende: “Rabbi” (so hin prethodo: Učiťeľina), “kaj bešes?”
43001039	Ov lenge phenďa: “Aven a dikhen!” Avke gele a dikhle kaj bešel a ačhile oda džives ke leste. Sas vaj deš ori.
43001040	Jekh ole dujendar, so oda šunde le Janostar a gele pal o Ježiš, sas o Andrej a leskero phral sas o Šimon Peter.
43001041	O Andrej ešeb arakhľa peskere phrales le Šimon a phenďa leske: “Arakhľam le Mesijašis!” (So hin prethodo: Le Kristus.)
43001042	A anďa les kijo Ježiš. O Ježiš dikhľa pre leste a phenďa: “Tu sal o Šimon, o čhavo le Jonašiskero. Tu pes vičhineha Kefas” (so hin prethodo: Peter).
43001043	Pre aver džives peske phenďa o Ježiš hoj džala andre Galileja. Arakhľa le Filip a phenďa leske: “Av pal ma!”
43001044	O Filip sas andral e Betsaida, andral o foros le Andrejiskero the le Peteriskero.
43001045	A o Filip arakhľa le Natanael a phenďa leske: “Arakhľam oles, pal kaste pisinelas o Mojžiš andro zakonos the o proroka - le Ježiš, le Jozefoskere čhas andral o Nazaret.”
43001046	O Natanael leske phenďa: “Či andral o Nazaret šaj avel vareso lačho?” O Filip leske odphenďa: “Av a dikh!”
43001047	Paľis dikhľa o Ježiš, sar avel o Natanael ke leste a phenďa pal leste: “Dikh, čačo Izraelitas, andre savo nane hamišagos.”
43001048	O Natanael leske phenďa: “Khatar man prindžares?” O Ježiš leske odphenďa: “Mek angle oda, sar tut o Filip vičhinďa, dikhľom tut, sar salas tel oda figovňikos.”
43001049	O Natanael leske odphenďa: “Rabbi, tu sal oda Čhavo le Devleskero! Tu sal o kraľis le Izraeloskero!”
43001050	O Ježiš leske odphenďa: “Tu pačas, bo phenďom tuke: ‘Dikhľom tut tel oda figovňikos’? Bareder veci sar kada dikheha.”
43001051	A dureder leske phenďa: “Čačes, čačes phenav tumenge, hoj dikhena o ňebos phundrado a le Devleskere aňjelen te džal upre a te avel tele paš o Čhavo le manušeskero.”
43002001	Pro trito džives sas o bijav andre Kana galilejsko a sas ode e daj le Ježišoskeri.
43002002	O Ježiš sas vičhimen pro bijav peskere učeňikenca.
43002003	Sar imar lenge dodžalas e mol, phenďa e daj le Ježišoske: “Nane len mol.”
43002004	O Ježiš lake phenďa: “Džuvľije, so mandar kames? Mek na avľa miri ora.”
43002005	Pal oda leskeri daj phenďa le sluhenge: “Savoro, so tumenge phenela, keren!”
43002006	A ačhenas ode šov barune kanti pro paňi, hoj pes o Židi te thoven pal lengeri tradicija. Andre dojekh reščolas vaj po šel ľitra.
43002007	O Ježiš lenge phenďa: “Pherďaren o kanti le paňeha!” A pherďarde len dži upre.
43002008	Paľis lenge phenďa: “Len andral a ľidžan le bijaveskere starostaske.” A ľigende.
43002009	Sar koštoľinďa o starostas o paňi, so sas čerimen pre mol (na džanelas khatar hiňi, ale o sluhi so ile le paňestar džanenas), vičhinďa peske le ternes
43002010	a phenďa leske: “Dojekh manuš thovel pro skamind ešeb e lačhi mol a sar imar buter pile, paľis del e goreder. Ale tu mukľal e lačhi mol dži akana!”
43002011	Kada ešebno zazrakos, so o Ježiš kerďa, pes ačhiľa andre Kana galilejsko. Sikaďa peskeri slava a leskere učeňika andre leste pačanďile.
43002012	Paľis ov geľa andro Kafarnaum peskera daha, peskere phralenca the peskere učeňikenca a ačhile ode vajkeci dživesa.
43002013	E Patraďi le Židengeri sas pašes a o Ježiš odgeľa upre andro Jeruzalem.
43002014	Ode andro chramos arakhľa olen so bikenenas le gurumňen, le bakren the le holuben. Bešenas ode the ola so vatinenas o love.
43002015	Avke kerďa peske le špargendar bičos a tradňa avri savoredženen le bakrenca the le gurumňenca andral o chramos. Olenge, so vatinenas o love, previsarďa o skaminda a rozčhiďa o love.
43002016	Olenge, so bikenenas le holuben, phenďa: “Ľidžan kada adarik het! Ma keren mire Dadeskere kherestar pľacos!”
43002017	Leskere učeňikenge avľa pre goďi, hoj hin pisimen: “O kamiben vaš tiro kher andre mande labol sar jag so man chal.”
43002018	Akor leske o Židi phende: “Sikav amenge varesavo zazrakos, te džanas, hoj tut hin pravos kada te kerel.”
43002019	O Ježiš lenge odphenďa: “Čhiven tele kada chramos a tel o trin džives les pale ačhavava.”
43002020	Akor phende o Židi: “Saranda the šov (46) berš ačhavenas kada chramos a tu les ačhaveha tel o trin džives?”
43002021	Ale ov oda vakerelas pal o chramos peskere ťeloskero.
43002022	Paľis, sar uščiľa andral o meriben, avľa pre goďi leskere učeňikenge, hoj lenge oda phenďa a pačanďile andre oda so hin pisimen the le laveske so o Ježiš phenďa.
43002023	Sar sas andro Jeruzalem pro inepos, pre Patraďi, pačanďile but andre leskero nav, bo dikhenas o zazraki save kerelas.
43002024	O Ježiš korkoro pes lenge na diňa avri, bo ov džanelas savore manušen,
43002025	aňi leske na kampelas, hoj leske vareko te phenel avri vareso pal o manuš, bo ov džanelas, so hin andro manuš.
43003001	Sas jekh manuš maškar o farizeja, vičhinelas pes Nikodem a sas baro manuš maškar o Židi.
43003002	Ov avľa rači - sar imar sas kaľipen - kijo Ježiš a phenďa leske: “Rabbi, džanas, hoj avľal le Devlestar sar učiťeľis, bo ňiko našči kerel ajse zazraki sar tu keres, te leha na uľahas o Del.”
43003003	O Ježiš leske odphenďa: “Čačes, čačes phenav tuke, oda, ko na uľola (pes na narodzinela) pale, našči dikhela o kraľišagos le Devleskero.”
43003004	O Nikodem leske phenďa: “Sar šaj uľol o manuš, te hino imar phuro? Či šaj džal dujtovar peskera dake andro per, hoj te uľol?”
43003005	O Ježiš leske odphenďa: “Čačes, čačes phenav tuke, hoj te vareko na uľola andral o paňi the andral o Duchos, našči džala andre le Devleskero kraľišagos.
43003006	So uľiľa (pes narodzinďa) andral o ťelos, hin o ťelos a so uľiľa andral o Duchos, hin o duchos.
43003007	Ma čudaľin tut, hoj tuke phenďom: ‘Mušinen te uľol pale.’
43003008	E balvaj phurdel kaj kamel, šunes lakero hangos, ale na džanes khatar avel a kaj džal. Avke oda hin the sakoneha, ko uľiľa andral o Duchos.”
43003009	O Nikodem lestar phučľa: “Sar pes oda šaj ačhel?”
43003010	O Ježiš leske odphenďa: “Se tu sal učiťeľis le Izraeloske a kada na džanes?
43003011	Čačes, čačes phenav tuke, hoj so džanas, phenas a oda so dikhľam vakeras avri, no tumen na prilen amaro sveďectvo.
43003012	Te tumenge vakerav pal o veci andre kada svetos a na pačan, sar paľis pačana te tumenge vakerava o veci pal o ňebos?
43003013	Ňiko na geľa upre andro ňebos, ča oda, ko avľa tele andral o ňebos, o Čhavo le manušeskero.
43003014	Avke sar o Mojžiš pre pušťa hazdňas upre le sapes, avke mušinel te avel upre hazdlo o Čhavo le manušeskero,
43003015	hoj sako, ko pačal andre leste, te na merel, ale te avel les o večno dživipen.
43003016	Bo o Del avke kamelas o svetos, hoj peskere jekhore Čhas diňa, hoj sako, ko pačal andre leste, te na merel, ale te avel les o večno dživipen.
43003017	Bo na bičhaďa o Del pro svetos peskere Čhas hoj te odsudzinel o svetos, ale hoj les te zachraňinel.
43003018	Oda, ko pačal andre leste na ela sudzimen, ale oda ko na pačal, imar hino odsudzimen, bo na pačanďiľa andro nav le Devleskere jekhore Čhaskero.
43003019	Kada hin oda sudos, hoj o svetlos avľa pre phuv, ale o nipi buter kamenas o kaľipen sar o svetlos, bo oda so kerenas sas nalačho.
43003020	Bo sako, ko kerel nalačhe veci, našči avri ačhel o svetlos a na džal andro svetlos daratar hoj te na dičhol so kerel.
43003021	Ale oda, ko dživel andro čačipen, džal andro svetlos, hoj te sikavel oleha so kerel, hoj oda kerel andro Del.”
43003022	Paľis avľa o Ježiš peskere učeňikenca andre Judsko phuv. Ode lenca ačhiľa a bolelas.
43003023	A the o Jan bolelas andro Enon, paš o Salem, bo ode sas but paňi a avenas pes ode te bolel.
43003024	(Bo o Jan mek na sas phandlo andre bertena.)
43003025	Varesave le Janoskere učeňika pes vesekedinenas jekhe Židoha pal oda, sar pes te žužarel.
43003026	Avle kijo Jan a phende leske: “Rabbi, oda so sas tuha paš o Jordan - pal savo tu diňal sveďectvo - ov bolel a savore džan ke leste.”
43003027	O Jan odphenďa: “O manuš peske našči lel ňič korkoro, te leske oda na ela dino andral o ňebos.
43003028	Tumen korkore san mire švedki, hoj phenďom: ‘Me na som o Kristus, ale som bičhado anglal leste.’
43003029	E terňi hiňi le terneskeri. Le terneskero kamaratos, savo ačhel a šunel les, igen radisaľol le terneskere hangoske. Kada miro radišagos hin akana pherdo.
43003030	Ov musaj te barol a me te cikňol.
43003031	Oda, ko avel upral, hino upral savorende. Ko hino pal e phuv, hino pal e phuv a vakerel pal o veci, so pes kerel pre phuv; ale oda, ko avel andral o ňebos, hino upral savorende.
43003032	Vakerel oda so dikhľa a šunďa, ale ňiko na prilel leskero sveďectvos.
43003033	Oda, ko prilel leskere lava, sikavel, hoj o Del hino čačipnaskero.
43003034	Bo oda, kas o Del bičhaďa, vakerel o lava le Devleskere, bo ov del le Duchos bi e mira.
43003035	O Dad kamel le Čhas a diňa savoro andre leskere vasta.
43003036	Oda, ko pačal andro Čhavo, oles hin o večno dživipen, ale oda, ko na pačal andro Čhavo, na dikhela o dživipen, ale ačhel pre leste e choľi le Devleskeri.”
43004001	Sar pes dodžanľa o Ježiš, hoj o farizeja pes došunde pal leste, hoj kerel a bolel butere učeňiken sar o Jan
43004002	- the te o Ježiš korkoro na bolelas, ale leskere učeňika -
43004003	omukľa e Judsko phuv a odgeľa pale andre Galileja.
43004004	Mušinďa te džal prekal e Samarija.
43004005	Avke avľa andre Samarija, andro foros savo vičhinen Sichar, so sas pašes paš odi phuv so diňa o Jakob peskere čhaske le Jozefoske.
43004006	Ode sas e chaňig le Jakoboskeri. O Ježiš sas strapimen le dromestar, avke peske bešľa paš e chaňig a sas vaj dešuduj ori pro dilos.
43004007	Akor avľa jekh džuvľi andral e Samarija te cirdel o paňi. O Ježiš lake phenďa: “De man te pijel!”
43004008	Bo leskere učeňika odgele andro foros te cinel te chal.
43004009	Akor leske odi džuvľi, e Samaritanka, phenďa: “Sar oda, hoj tu Židos manges mandar, džuvľatar andral e Samarija, te pijel paňi?” Bo o Židi na vakeren le Samaritanenca.
43004010	O Ježiš lake odphenďa: “Na džanes so del o Del a ko hin oda, so tuke phenel: ‘De man te pijel.’ Te džanľalas, mangľalas les a ov tut diňahas o džido paňi.”
43004011	E džuvľi leske phenďa: “Rajeja, se nane tut aňi vedros a e chaňig hiňi bari - akor khatar tut hin o džido paňi?
43004012	So, sal tu bareder sar amaro dad o Jakob, savo amenge diňa e chaňig? Se ov korkoro andral pijelas, the leskere čhave, the leskere džvirini.”
43004013	O Ježiš lake odphenďa: “Sako, ko pijela kale paňestar, ela pale smedno,
43004014	ale ko pijela ole paňestar, so les me dava, oles na smedzinela šoha (ňikda). Ale oda paňi, so les me dava, ačhela andre leste sar e chaňig, so dela večno dživipen.”
43004015	E džuvľi leske odphenďa: “Rajeja, de man andral oda paňi, hoj man te na smedzinel a te na phirav kade paňeske.”
43004016	O Ježiš lake pre oda phenďa: “Dža, vičhin tire romes a av kade!”
43004017	E džuvľi leske odphenďa: “Nane man rom.” O Ježiš lake odphenďa: “Mište phenďal, hoj tut nane rom,
43004018	bo sas tut pandž roma a oda, kaha sal akana, nane tiro rom. Ada phenďal čačo.”
43004019	Akor leske e džuvľi phenďa: “Rajeja, dikhav, hoj sal prorokos.
43004020	Amare dada pes modľinenas ko Del pre kada verchos a tumen phenen, hoj andro Jeruzalem hin oda than, kaj pes kampel te modľinel.”
43004021	O Ježiš lake odphenďa: “Pača mange džuvľije: avel e ora, kana tumen na modľinena ko Dad aňi pre kada verchos, aňi andro Jeruzalem.
43004022	Tumen pes modľinen a na džanen ke kaste. Amen pes modľinas a džanas ke kaste, bo e zachrana avel le Židendar.
43004023	Ale avel e ora a imar hiňi akana, hoj o čače modľitebňika pes modľinena ko Dad andro duchos the andro čačipen, bo o Dad rodel ajse modľitebňiken, so oda avke kerena.
43004024	O Del hino Duchos a ola, so pes ke leste modľinen, mušinen oda te kerel andro Duchos the andro čačipen.”
43004025	E džuvľi leske phenďa: “Džanav, hoj avela o Mesijašis, so pes vičhinel Kristus. Sar ov avela, phenela amenge savoro.”
43004026	O Ježiš lake phenďa: “Me som, so tuha vakerav.”
43004027	Andre oda avle leskere učeňika a čudaľinenas pes, hoj vakerelas la džuvľaha. Ale ňiko na phenďa: “Soske phučes?” Abo: “So laha vakeres?”
43004028	Andre oda mukľa e džuvľi peskero vedros, odgeľa andro foros a phenďa ode le nipenge:
43004029	“Aven, dikhen le manušes so mange phenďa savoro so kerďom - či nane ov o Kristus?”
43004030	Akor avle avri andral o foros a avle ke leste.
43004031	Andre oda les mangenas leskere učeňika a phenenas leske: “Rabbi, cha!”
43004032	Ale ov phenďa: “Man hin te chal chaben, pal savo tumen na džanen.”
43004033	Akor phenenas o učeňika jekh avreske: “So, anďa leske vareko te chal?”
43004034	Ale o Ježiš lenge odphenďa: “Miro chaben hin oda, hoj te kerav e voľa oleskeri, so man bičhaďa a te dokerav leskeri buči.
43004035	Či tumen na phenen, hoj mek štar čhon a avela e žatva? Dikhen, phenav tumenge, hazden tumare jakha a dikhen pro maľi, hoj imar parňon, imar ča len te skidel.
43004036	Oda, ko skidel upre, lel o počiňiben a sthovel oda, so bariľa andro večno dživipen. Hoj oda, ko sadzinďa, jekhetane te radisaľon oleha, ko skidňa upre.
43004037	Bo oda lav, so vakeren o nipi hin čačipen: ‘Aver hin oda, ko sadzinďa a aver oda, ko skidel upre.’
43004038	Me tumen bičhaďom te skidel upre oda, pre soste tumen buči na kerďan, aver kerenas a tumen avľan andre lengeri buči.”
43004039	But Samaritana andral oda foros pačanďile andro Ježiš prekal odi džuvľi, bo oj vakerelas: “Phenďa mange avri savoro, so keravas.”
43004040	Sar ke leste avle o Samaritana, mangenas les, hoj te ačhel ke lende. Ačhiľa ode duj džives.
43004041	Mek buter džene pačanďile leskere laveske
43004042	a phenenas la džuvľake: “Amen imar pačas na ča vaš oda, so tu phenďal, bo the korkore šunďam a džanas, hoj ov hino čačes o Zachrancas le svetoskero.”
43004043	Pal ola duj dživesa odgeľa odarik andre Galileja.
43004044	O Ježiš korkoro phenďa, hoj le prorokos nane pačiv ode kaj bariľa avri.
43004045	Avke avľa o Ježiš andre Galileja. O manuša andral e Galileja les priile, bo the on avle ode pre Patraďi a dikhle sa so kerelas andro Jeruzalem prekal o inepos.
43004046	Avke avľa pale o Ježiš andre galilejsko Kana, kaj čerinďa o paňi pre mol. A sas varesavo kraľiskero sluhas, so les sas nasvalo čhavo andro Kafarnaum.
43004047	Sar ov šunďa, hoj o Ježiš avľa andral e Judsko andre Galileja, odgeľa ke leste a mangľa les, hoj te avel a te sasťarel leske le čhas, bo ov imar merelas.
43004048	O Ježiš leske phenďa: “Te na dikhľanas ďivi the zazraki na pačanďiľanas.”
43004049	A le kraľiskero sluhas leske phenďa: “Rajeja, av manca sigeder, hoj te na merel miro čhavo.”
43004050	O Ježiš leske phenďa: “Dža, tiro čhavo dživel.” A oda manuš pačanďiľa le laveske, so leske phenďa o Ježiš a geľa.
43004051	Sar imar džalas pale andro Kafarnaum, arakhle pes leha leskere sluhi a phende leske: “Tiro čhavo dživel.”
43004052	Phučľa lendar pre ora, kana leske sas feder. A phende leske: “Idž, jekh oratar les e horučka omukľa.”
43004053	Akor prindžarďa o dad, hoj oda sas andre odi ora, sar leske o Ježiš phenďa: “Tiro čhavo dživel.” A pačanďiľa ov, the calo leskero kher.
43004054	Kada sas imar dujto zazrakos so kerďa o Ježiš, sar avľa andral e Judsko phuv andre Galileja.
43005001	Paľis sas o Židoviko inepos a o Ježiš odgeľa upre andro Jeruzalem.
43005002	Andro Jeruzalem hin paňi paš e Bakraňi kapura, savo o Židi vičhinen Bethesda a andre savo hin pandž andre učarde thana.
43005003	Andre ola thana pašľonas igen but nasvale - kore, bange the šuke. [Užarenas, hoj pes čhalavela o paňi.
43005004	Bo o Židi pačanas, hoj le Rajeskero aňjelos avelas pal varesavo časos (ideos) andro paňi a čhalavelas le paňeha a ko pes akor ešebno chudelas le paňestar, sasťolas avri andral savore nasvaľibena, so les sas.]
43005005	A sas ode varesavo manuš, savo sas tranda the ochto (38) berš nasvalo.
43005006	Sar les dikhľa o Ježiš te pašľol a prindžarďa hoj imar hino but nasvalo, phenďa leske: “Kames te sasťol avri?”
43005007	O nasvalo manuš leske odphenďa: “Rajeja, nane man ajso manuš, savo man ľigenďahas andro paňi akor, sar pes čhalavel. A medik me dodžav, imar aver džal anglal ma.”
43005008	Akor leske o Ježiš phenďa: “Ušči, le tiro haďos a dža!”
43005009	Oda manuš takoj sasťiľa avri, iľa peskero haďos a phirelas. Oda pes ačhiľa sombatone.
43005010	Vaš oda phende o Židi oleske, so sas avri sasťardo: “Sombat hin, našči ľidžas o haďos!”
43005011	Ov lenge odphenďa: “Oda, ko man sasťarďa phenďa mange: ‘Le tiro haďos a dža!’ ”
43005012	Avke lestar phučle: “Ko hin oda manuš, so tuke phenďa: ‘Le tiro haďos a dža?’ ”
43005013	Ale oda manuš so sasťiľa avri na džanelas ko hin, bo o Ježiš odgeľas dureder pašal ola nipi so pes ode zgele.
43005014	Paľis les arakhľa o Ježiš andro chramos a phenďa leske: “Dikh, sasťiľal avri, imar šoha (ňikda) buter ma ker o bini, hoj pes tuke te na ačhel vareso goreder!”
43005015	Oda manuš geľa het a phenďa le Židenge: “O Ježiš man sasťarďa.”
43005016	Vaš oda džanas o Židi pro Ježiš a kamenas les te murdarel, bo kerďa oda sombatone.
43005017	O Ježiš lenge odphenďa: “Miro Dad furt kerel kala veci, vaš oda the me kerav.”
43005018	Vaš oda lav les o Židi mek buter kamenas te murdarel, hoj na ča o sombat prephagel, ale mek the le Devles vičhinel Dado a kerel pestar jekh le Dadeha.
43005019	Avke lenge o Ježiš odphenďa: “Čačes, čačes tumenge phenav, o Čhavo našči kerel ňič korkoro pestar, ča oda, so dikhel te kerel peskere Dades. Bo so kerel o Dad, oda kerel pal leste the o Čhavo.
43005020	Bo o Dad rado dikhel le Čhas a sikavel leske savoro, so ov kerel. A sikavela leske mek bareder veci sar kala, hoj pes tumen te čudaľinen.
43005021	Bo sar o Dad uštavel le mulen a obdžiďarel len, avke the o Čhavo kas kamel, obdžiďarel.
43005022	Bo o Dad na sudzinel ňikas, ale savoro sudos diňa le Čhaske,
43005023	hoj savore te den pačiv le Čhas, avke sar den pačiv le Dades. Ko na del pačiv le Čhas, na del pačiv le Dades, so les bičhaďa.
43005024	Čačes, čačes phenav tumenge, hoj oda ko šunel miro lav a pačal oleske, ko man bičhaďa, hin les večno dživipen a na džala pro sudos, ale pregeľa andral o meriben andro dživipen.
43005025	Čačes, čačes phenav tumenge, hoj avela e ora a imar hiňi ade, sar o mule šunena o hangos le Devleskere Čhaskero a ola so les šunena, dživena.
43005026	Bo avke sar hin le Dades o dživipen korkores andre peste, avke diňa the le Čhaske, hoj les te avel o dživipen korkores andre peste.
43005027	Diňa les pravos the zor te kerel the o sudos, vaš oda, bo hino o Čhavo le manušeskero.
43005028	Ma čudaľinen pes oleske, bo avel e ora, andre savi savore so hine andro hrobi šunena leskero hangos
43005029	a ola so mište kerenas uščena andral o meriben pro dživipen, ale ola, so namište kerenas, uščena andral o meriben pro sudos.
43005030	Me našči kerav ňič korkoro mandar; sar šunav le Dadestar, avke sudzinav a miro sudos hino čačipnaskero, bo na rodav miri voľa, ale e voľa oleskeri, so man bičhaďa, le Dadeskeri.”
43005031	“Te me vakerav korkoro pal mande, miro sveďectvo nane čačipnaskero.
43005032	Aver hin ko svedčinel pal ma a džanav, hoj oda hin čačipnaskero sveďectvo, so pal mande svedčinel.
43005033	Tumen bičhaďan ko Jan a ov diňa o sveďectvo le čačipnaske.
43005034	No me na prilav o sveďectva le manušestar, ale kada phenav vaš oda, hoj tumen te aven zachraňimen.
43005035	Ov sas e momeľi so labolas the švicinelas a tumen kamňan sikra te radisaľol andre leskero svetlos.
43005036	No man hin bareder sveďectvo sar le Jan. Bo korkore ola veci, so mange diňa o Dad hoj te kerav a save me kerav, svedčinen pal ma, hoj man o Dad bičhaďa.
43005037	A the o Dad korkoro, so man bičhaďa, diňa pal ma sveďectvo. Tumen šoha na šunďan leskero hangos, aňi na dikhľan leskero muj.
43005038	A leskero lav na ačhel andre tumende, bo oleske kas ov bičhaďa, tumen na pačan.
43005039	Roden andro le Devleskero lav, bo gondoľinen tumenge, hoj andre leste tumen hin o večno dživipen a ipen ode sikavel pre mande.
43005040	Ale na kamen te avel paš ma, hoj tumen te el o večno dživipen.
43005041	Na džal mange pal oda, hoj man o nipi te lašaren,
43005042	ale prindžarďom tumen, hoj le Devleskero kamiben andre tumende nane.
43005043	Me avľom andro nav mire Dadeskero a na prilen man; te avľahas vareko aver andre peskero nav, oles priiľanas.
43005044	Sar šaj tumen pačan, te jekh avres tumen rado lašaren a o lašariben jekhore Devlestar na roden?
43005045	Ma gondoľinen tumenge, hoj me pre tumende vakerava le Dadeske. O Mojžiš, pre savo pes tumen muken, ov pre tumende vakerela avri.
43005046	Bo te pačanďiľanas le Mojžišoske, pačanďiľanas the mange, bo ov pisinelas pal mande.
43005047	Ale te na pačan oleske, so ov pisinďa, sar pačana oleske, so me vakerav?”
43006001	Paľis odgeľa o Ježiš pal o Galilejsko moros Tiberijadsko.
43006002	A džanas pal leste igen but nipi, bo dikhle leskere zazraki save kerelas paš o nasvale.
43006003	O Ježiš geľa pro verchos a ode peske bešľa peskere učeňikenca.
43006004	E Patraďi le Židengero inepos sas pašes.
43006005	Sar hazdňa o Ježiš o jakha a dikhľa, hoj aven kija leste igen but nipi, phenďa le Filiposke: “Kaj cinaha kajci maro, hoj kala savore nipi te chan?”
43006006	Ale oda phenďa, hoj les te probaľinel avri, bo ov džanelas, so kerela.
43006007	O Filip leske phenďa: “Vaš o duj šel (200) denara maro len na ela dos, hoj sako lendar ča sikra te chudel.”
43006008	Jekh leskere učeňikendar, o Andrej o phral le Šimonoskero Peteriskero, leske phenďa:
43006009	“Hin ade jekh čhavoro, saves hin pandž jačmenne mare the duj ribi. Ale so oda hin prekal kajci džene?”
43006010	O Ježiš phenďa: “Phenen le nipenge, hoj peske te bešen.” A pre oda than sas but čhar. Akor peske bešle o murša a sas vaj pandž ezera (5,000).
43006011	O Ježiš iľa o mare, paľikerďa a rozdelas le učeňikenge a o učeňika olenge, so bešenas. Avke the o ribi, keci kamenas.
43006012	Sar imar čaľile, phenďa peskere učeňikenge: “Skiden upre so ačhiľa, hoj ňič te na musaľol!”
43006013	Avke skidle upre dešuduj pherde košara, so ačhile ole pandž jačmenne marendar, so chanas.
43006014	Sar dikhle o nipi oda zazrakos so o Ježiš kerďa, phenenas: “Ov hino čačes oda prorokos, so majinďa te avel pro svetos.”
43006015	Sar o Ježiš avľa pre oda, hoj les kamen te lel a našilu lestar kamen te kerel kraľis, geľa korkoro pale het pro verchos.
43006016	Sar zaračiľa, gele leskere učeňika paš o moros.
43006017	Gele andre loďa a džanas pre oki sera le moroske andro Kafarnaum. Imar sas rat a o Ježiš mek pal lende na doavľa
43006018	a o moros pes upre hazdelas, bo phurdelas zoraľi balvaj.
43006019	Avke, sar odgele la loďkaha vaj pandž abo šov kilometri, dikhle le Ježiš te phirel pal o moros, sar avelas kije loďa a daranas pes.
43006020	Ov lenge phenďa: “Me som, ma daran tumen!”
43006021	Akor imar les ile andre loďa a paľis e loďa sas takoj pre oda than, kaj kamle te džal.
43006022	Pre aver džives o nipi, so ačhenas pre oki sera le moroske, dikhle hoj ode na sas aver loďa, ča odi jekh andre savi gele leskere učeňika. Dikhle, hoj o Ježiš na geľa jekhetane peskere učeňikenca andre loďa, ale hoj leskere učeňika odgele korkore.
43006023	Avle the aver loďki andral e Tiberijada paš oda than kaj chanas o maro, akor sar o Raj paľikerďa.
43006024	Sar dikhle o nipi, hoj ode nane o Ježiš aňi leskere učeňika, gele the on andre ola loďi, so avle andral e Tiberijada a avle andro Kafarnaum te rodel le Ježiš.
43006025	A sar les arakhle pre oki sera le moroske, phende leske: “Rabbi, kana ade avľal?”
43006026	O Ježiš lenge odphenďa: “Čačes, čačes phenav tumenge, tumen man na roden vaš oda, bo dikhľan o zazraki, ale hoj chaľan ole marendar a čaľiľan.
43006027	Ma keren buči vaš o chaben so na ačhela, ale vaš o chaben so ačhela andro večno dživipen, savo tumen o Čhavo le manušeskero dela, bo pre leste thoďa o Del o Dad peskeri pečať.”
43006028	Akor leske phende: “So kampel te kerel, hoj te keras oda, so kamel o Del?”
43006029	O Ježiš lenge odphenďa: “O Del kamel, hoj te pačan andre oda, kas ov bičhaďa.”
43006030	Akor leske phende: “Savo zazrakos kereha, hoj te dikhas a te pačas tuke? So kereha?
43006031	Amare dada chanas e manna pre pušťa, avke sar hin pisimen: ‘Diňa len te chal o maro andral o ňebos.’ ”
43006032	Pre ada lenge o Ježiš phenďa: “Čačes, čačes phenav tumenge, hoj na o Mojžiš tumen diňa o maro andral o ňebos, ale miro Dad tumen del o čačo maro andral o ňebos.
43006033	Bo oda maro le Devleskero hin oda, ko avel tele andral o ňebos a del le svetos dživipen.”
43006034	Akor leske phende: “Rajeja, de amen furt oda maro.”
43006035	O Ježiš lenge phenďa: “Me som oda maro so del o dživipen, ko avela ke mande, na ela šoha (ňikda) bokhalo a ko andre mande pačal, šoha na ela smedno.
43006036	Ale phenďom tumenge, hoj imar man the dikhľan a the avke na pačan.
43006037	Savoren, so mange del o Dad, avena ke ma a oles, ko avela ke ma, na čhivava avri.
43006038	Bo na avľom tele andral o ňebos vaš oda, hoj te kerav oda so me kamav, ale oda so kamel oda, ko man bičhaďa.
43006039	Oda, ko man bičhaďa, o Dad, kamel hoj te na našavav ňič olestar, so man diňa. Ale kamel, hoj oda savoro te uštavav andral o meriben andre oda posledno džives.
43006040	Oda, so kamel miro Dad savo man bičhaďa, hin hoj sako, ko dikhel le Čhas a pačal andre leste, te chudel o večno dživipen. A me les uštavava andral o meriben andro posledno džives.”
43006041	O Židi pre leste vakerenas, bo phenďa: “Me som oda maro, savo avľa tele andral o ňebos.”
43006042	A phenenas: “Či nane kada o Ježiš, o čhavo le Jozefoskero, kaskere dades the da amen prindžaras? Sar akor šaj phenel: ‘Avľom tele andral o ňebos?’ ”
43006043	Akor lenge o Ježiš odphenďa: “Ma dudrinen maškar tumende!
43006044	Ňiko našči avel ke mande, te les na pricirdňahas o Dad, savo man bičhaďa. A me les uštavava andral o meriben andre posledno džives.
43006045	Andro proroka hin pisimen: ‘Savore ena sikade le Devlestar.’ Avke sako, ko šunďa le Dadestar a sikľiľa lestar, avel ke mande.
43006046	Ňiko na dikhľa le Dades, ča oda, ko hino le Devlestar - ov le Dades dikhľa.
43006047	Čačes, čačes phenav tumenge, hoj oda, ko andre mande pačal, oles hin večno dživipen.
43006048	Me som o maro so del o dživipen.
43006049	Tumare dada chanas e manna pre pušťa a mule,
43006050	ale kada hin oda maro savo avel tele andral o ňebos, hoj lestar o manuš te chal a te na merel.
43006051	Me som oda džido maro savo avľa tele andral o ňebos. Te vareko chala ole marestar, dživela furt. O maro savo me dava hin miro ťelos, savo dava vaš o dživipen le svetoske.”
43006052	Akor pes o Židi vesekedinenas maškar peste a phenenas: “Sar amenge kada šaj del te chal peskero ťelos?”
43006053	O Ježiš lenge phenďa: “Čačes, čačes phenav tumenge, hoj te na chana o ťelos le Čhaskero le manušeskero a na pijena leskero rat, nane tumen o dživipen.
43006054	Ko chal miro ťelos a pijel miro rat, oles hin večno dživipen a me les uštavava andral o meriben andro posledno džives.
43006055	Bo miro ťelos hin oda čačo chaben a miro rat čačo pijiben.
43006056	Oda, ko chal miro ťelos a pijel miro rat, ačhel andre ma a me andre leste.
43006057	Avke, sar man bičhaďa o džido Dad a sar me dživav le Dadestar, avke the oda, ko man chala, dživela mandar.
43006058	Kada hin oda maro so avľa tele andral o ňebos; na avke sar tumare dada chanas e manna a mule. Oda, ko chala kada maro, dživela furt.”
43006059	Kada phenďa sar len sikavelas andre sinagoga andro Kafarnaum.
43006060	Akor but leskere učeňika, sar oda šunde, phende: “Kada hin zorale lava, ko len šaj šunel?”
43006061	Ale o Ježiš džanelas andre peste, hoj leskere učeňika pre leste dudrinen, vaš oda lenge phenďa: “Kada marel tele tumaro pačaben?
43006062	A so akor, te dikhľanas le Čhas le manušeskeres te džal upre ode kaj sas ešebnovar?
43006063	O Duchos hin so obdžiďarel; le manušeskeri zor nane pre ňisoste. O lava so tumenge me vakerav, hine dživipen the Duchos.
43006064	Ale maškar tumende hin ajse, so na pačan.” Bo o Ježiš imar ešebnovarestar džanelas save na pačan a ko les dela andre.
43006065	A phenďa: “Vaš oda tumenge phenďom, hoj ňiko našči avel ke ma, te leske oda na uľahas dino mire Dadestar.”
43006066	Akorestar odgele but leskere učeňika het a na phirenas imar leha.
43006067	Akor phenďa o Ježiš ole dešudujenge: “So, the tumen kamen te džal het?”
43006068	O Šimon Peter leske odphenďa: “Rajeja, ke kaste džaha? Se tut hin o lava so den o večno dživipen,
43006069	a amen pačanďiľam a prindžarďam, hoj tu sal o Kristus, oda Čhavo le džide Devleskero.”
43006070	O Ježiš lenge odphenďa: “Či me mange na kidňom avri tumen le dešudujen? Ale jekh tumendar hin o beng.”
43006071	Oda phenďa pal o Judaš, čhavo le Šimonoskero Iškarijotsko. Bo ov sas jekh le dešudujendar, so les paľis diňa andre.
43007001	Paľis phirelas o Ježiš pal e Galileja, bo na kamelas te phirel pal e Judsko, bo o Židi les kamenas te murdarel.
43007002	A sas pašes le Židengero inepos, o inepos le stanengero.
43007003	Akor leske leskere phrala phende: “Dža adarik het andre Judsko, hoj the tire učeňika te dikhen tire veci so keres.
43007004	Bo ňiko na kerel ňič počoral, ale kamel pes te sikavel anglo nipi. Te tu keres kajse veci, sikav tut le svetoske.”
43007005	Bo aňi leskere phrala andre leste na pačanas.
43007006	Akor lenge o Ježiš phenďa: “Miro časos (ideos) mek na avľa, ale tumaro časos hino ade furt.
43007007	Pre tumende o svetos na džal, ale man našči avri ačhel, bo me pre leste phenav avri, hoj namište kerel.
43007008	Džan tumen pro inepos andro Jeruzalem, me na džav upre pre kada inepos, bo mek na avľa miri ora.”
43007009	Kada lenge phenďa a ačhiľa andre Galileja.
43007010	Ale sar odgele leskere phrala upre pro inepos, avke odgeľa the ov - no na avke hoj les te dičhol, ale počoral.
43007011	Akor les o Židi rodenas pro inepos a phenenas: “Kaj hino koda?”
43007012	A maškar o nipi pes pal leste but vakerelas. Jekh vakerenas, hoj hino lačho a aver vakerenas, hoj marel upre le nipen.
43007013	Ale ňiko pal leste na vakerelas anglal o nipi, bo daranas pes le Židendar.
43007014	Sar imar pregeľa jepaš inepos, odgeľa o Ježiš upre andro chramos a sikavelas.
43007015	Akor pes o Židi čudaľinenas a phenenas: “Khatar džanel le Devleskero Lav, te na sikľiľa?”
43007016	O Ježiš lenge pre oda odphenďa: “Miro sikaviben nane mandar, ale olestar ko man bičhaďa.
43007017	Te vareko kamel te kerel le Devleskeri voľa, ov džanela pal oda sikaviben, či oda hin le Devlestar, abo či me korkoro mandar vakerav.
43007018	Oda, ko vakerel korkoro pestar, rodel peske o baripen. Ale oda, ko rodel o baripen oleske, so les bičhaďa, oda hino čačo a nane andre leste klamišagos.
43007019	Či na diňa tumenge o Mojžiš o zakonos? A ňiko tumendar na doľikerel o zakonos. Soske man kamen te murdarel?”
43007020	O nipi odphende: “Demonos andre tu hin. Ko tut kamel te murdarel?”
43007021	O Ježiš lenge odphenďa: “Jekh zazrakos kerďom a savore tumen oleske čudaľinen.
43007022	Se o Mojžiš tumen diňa o občhinďipen (e obriezka) - the te o občhinďipen nane lestar, ale le dadendar - a tumen občhinen (obrezinen) le manušes sombatone.
43007023	Te o manuš prilel o občhinďipen sombatone, hoj pes te doľikerel le Mojžišoskero zakonos, ta akor, soske pre mande chan choľi, hoj sasťarďom sombatone cale manušes?
43007024	Ma sudzinen pal oda sar oda dičhol avral, ale sudzinen o čačipnaskero sudos.”
43007025	Akor phende varesave Jeruzalemčana: “Či oda nane ov, so les kamen te murdarel?
43007026	A dikh, bi e dar vakerel a ňič leske na phenen. So čačes prindžarde o anglune murša hoj ov hin o Kristus?
43007027	Se pal kada džanas khatar hino, ale sar avela o Kristus, pal leste na džanela ňiko, khatar hino.”
43007028	Akor sikavelas o Ježiš andro chramos a zorales phenďa: “Tumen man prindžaren a džanen the khatar som. No me na avľom korkoro mandar, ale oda ko man bičhaďa hino čačo, ale oles tumen na prindžaren.
43007029	Me les prindžarav, bo som lestar a ov man bičhaďa.”
43007030	Akor les kamenas te zachudel, ale ňiko pre leste na thoďa o vasta, bo mek na avľa leskeri ora.
43007031	A but džene ole nipendar andre leste pačanďile a phende: “Te avela o Kristus, či kerela buter zazraki sar ov kerďa?”
43007032	Ale sar šunde o farizeja le nipen, hoj peske pal leste vakeren kajse veci, bičhade on the o nekbareder rašaja le sluhen, hoj les te zalen.
43007033	Akor lenge o Ježiš phenďa: “Imar nabut časos som tumenca a paľis džava ke oda, ko man bičhaďa.
43007034	Rodena man, ale na arakhena man a ode kaj me som, tumen našči aven.”
43007035	Akor peske o Židi phende: “Kaj oda kada džala, hoj les amen na arakhaha? Či so, džala andre le Grekengere fori a ode sikavela le Greken?
43007036	So hin oda lav so phenďa: ‘Rodena man a na arakhena man a ode kaj me som, tumen našči aven?’ ”
43007037	Paľis oda posledno baro džives andro inepos ačhelas o Ježiš a zorales vakerelas: “Te hin vareko smedno, mi avel ke mande a mi pijel!
43007038	Ko pačal andre ma: avke sar phenel le Devleskero Lav, andral oda manuš avena avri o prudi le džide paňeha!”
43007039	Ale ada phenďa pal o Sentno Duchos saves chudena ola so andre leste pačana. Bo mek na sas dino o Sentno Duchos, bo mek o Ježiš na sas ilo upre andre slava.
43007040	Akor but džene ole nipendar šunde oda lav a phenenas: “Ov hino čačes oda prorokos.”
43007041	Aver phenenas: “Ov hin o Kristus.” A pale aver phenenas: “So, andral e Galileja šaj avel o Kristus?
43007042	Či na phenel le Devleskero Lav, hoj o Kristus avela le Davidoskere čhavendar, andral o forocis Betlehem, ode kaj bešelas o David?”
43007043	A o nipi pes angle leste vesekedinenas.
43007044	Varesave džene lendar les kamle te zalel, ale ňiko pre leste na thoďa o vasta.
43007045	O sluhi avle pale ko nekbareder rašaja the ko farizeja a on lenge phende: “Soske les na anďan?”
43007046	O sluhi odphende: “Šoha ňisavo manuš na vakerelas avke, sar kada manuš.”
43007047	Akor lenge odphende o farizeja: “So the tumen diliňarďa?
43007048	So hin vareko maškar o anglune murša, abo maškar o farizeja, ko pačanďiľa andre leste?
43007049	Ale ola nipi so na prindžaren o zakonos! Prekošle hine!”
43007050	Pre oda lenge phenďa jekh lendar, o Nikodem, oda murš so sas angle oda pal o Ježiš:
43007051	“Amaro zakonos na sudzinel le manušes sigeder, medik les na šunel avri a na dodžanel pes, so kerel.”
43007052	Odphende leske: “So the tu sal andral e Galileja? Gen andro le Devleskero Lav a dikheha, hoj o prorokos na avela andral e Galileja.”
43007053	A geľa sako andre peskero kher.
43008001	O Ježiš odgeľa pro Olivovo verchos.
43008002	Ale tosara avľa pale andro chramos. Savore manuša avenas ke leste, ov peske bešľa a sikavelas len.
43008003	O zakoňika the o farizeja ande ke leste jekha džuvľa, sava arakhle te kerel lubipen a thode la te ačhel maškaral.
43008004	A phende leske: “Učiťeľina, kadi džuvľi sas arakhľi, paš oda sar kerelas lubipen.
43008005	O Mojžiš amenge andro zakonos prikazinďa te murdarel le barenca kajsa džuvľa - a tu, so pre oda phenes?”
43008006	Kada phende vaš oda, hoj les te chuden pro lav, hoj pre leste paľis te vakeren. Ale o Ježiš banďiľa tele a pisinelas le angušteha pre phuv.
43008007	Avke sar lestar pale phučle, uščiľa a phenďa lenge: “Ko tumendar hino bi o binos, mi čhivel andre late ešebno le bareha.”
43008008	A pale banďiľa tele a pisinelas pre phuv.
43008009	Sar oda on šunde, jekh pal aver džanas het, ešeb o nekphureder a avke dži o posledno. Avke ačhiľa ča o Ježiš korkoro the odi džuvľi, so ačhelas maškaral.
43008010	A sar o Ježiš pale uščiľa, na dikhľa ňikas, ča ola džuvľa a phenďa lake: “Kaj hine ola, so pre tute vakerenas? Ňiko tut na odsudzinďa?”
43008011	Oj phenďa: “Ňiko, Rajeja!” O Ježiš lake phenďa: “Aňi me tut na odsudzinav: dža a imar ma ker buter o bini!”
43008012	Paľis ke lende o Ježiš pale prevakerďa: “Me som o svetlos le svetoskero. Oda, ko phirela pal mande, na phirela andro kaľipen, ale ela les o svetlos le dživipnaskero.”
43008013	O farizeja leske phende: “Tu vakeres korkoro pal tu, tiro sveďectvo nane čačipnaskero.”
43008014	O Ježiš lenge odphenďa: “The te me korkoro pal mande vakerav, miro sveďectvo hin čačo, bo džanav khatar avľom a kaj džav. Ale tumen na džanen khatar avav, abo kaj džav.
43008015	Tumen sudzinen avke sar o nipi, me na sudzinav ňikas.
43008016	The te me sudzinav, miro sudos hino čačipnaskero, bo na som korkoro, ale o Dad, so man bičhaďa, hino manca.
43008017	Se the andre tumaro zakonos hin pisimen, hoj o sveďectvo duje manušengero hino čačo.
43008018	Me som oda, so vakerav korkoro pal mande a vakerel pal mande the oda, ko man bičhaďa, o Dad.”
43008019	Akor leske phende: “Kaj hino tiro Dad?” O Ježiš odphenďa: “Na prindžaren aňi man, aňi mire Dades. Te prindžarďanas man, prindžarďanas the mire Dades.”
43008020	O Ježiš vakerelas a sikavelas kala lava andro chramos paš e pokladňa a ňiko pre leste na thoďa o vasta, bo mek na avľa leskeri ora.
43008021	Paľis lenge o Ježiš pale phenďa: “Me džav het a tumen man rodena a merena andre tumaro binos. Ode, kaj me džav, tumen našči aven.”
43008022	Akor phenenas o Židi: “So, kamel pes korkoro te murdarel, te phenel hoj ode, kaj me džav, tumen našči aven?”
43008023	Ov lenge phenďa: “Tumen san telal pal e phuv, me som upral andral o ňebos. Tumen san andral kada svetos, me na som andral kada svetos.
43008024	Vaš oda phenďom tumenge, hoj merena andre tumare bini. Bo sar na pačana, hoj me som, merena andre tumare bini.”
43008025	Akor leske phende: “Ko sal tu?” O Ježiš lenge odphenďa: “Me tumenge furt phenavas, ko me som.
43008026	Hin man but pal tumende te vakerel the te sudzinel. Ale oda, ko man bičhaďa, hino čačo a me vakerav le svetoske oda, so šunďom lestar.”
43008027	No on na achaľile, hoj lenge vakerelas pal o Dad.
43008028	Avke phenďa o Ježiš: “Sar hazdena upre le Čhas le manušeskeres, akor džanena, hoj me som a hoj korkoro mandar na kerav ňič, ale vakerav avke, sar man sikaďa miro Dad.
43008029	Oda, ko man bičhaďa, hino manca. Na mukľa man o Dad korkores, bo me furt kerav oda, so hin leske pre dzeka.”
43008030	Sar oda vakerelas, but džene andre leste pačanďile.
43008031	Akor phenďa o Ježiš ole Židenge, so andre leste pačanďile: “Te doľikerena miro lav, čačes san mire učeňika.
43008032	Prindžarena o čačipen a o čačipen tumen oslobodzinela.”
43008033	Odphende leske: “Amen sam le Abrahamoskere čhave a šoha (ňikda) ňikaske na služinahas. Sar oda tu phenes: ‘Avena oslobodzimen?’ ”
43008034	O Ježiš lenge phenďa: “Čačes, čačes phenav tumenge, hoj sako ko kerel o binos, hino otrokos le binoske.
43008035	O otrokos na ačhela andro kher furt - o čhavo ačhela furt.
43008036	Sar tumen o Čhavo oslobodzinela, akor avena čačes slobodne.
43008037	Džanav, hoj san le Abrahamoskere čhave, ale kamen man te murdarel, bo mire laves nane than andre tumende.
43008038	Me vakerav oda, so dikhľom ke miro Dad a the tumen keren avke, sar šunďan tumare dadestar.”
43008039	Odphende leske: “Amaro dad hin o Abraham.” Pre oda lenge o Ježiš odphenďa: “Te uľanas le Abrahamoskere čhave, kerďanas ola veci so o Abraham.
43008040	Akana man kamen te murdarel - manušes, so tumenge vakerelas o čačipen, savo šunďa le Devlestar. A kada o Abraham na kerďa.
43008041	Tumen keren o veci tumare dadeskere.” Phende leske: “Amen na uľiľam (pes na narodzinďam) le lubipnastar, amen hin jekh Dad, o Del.”
43008042	O Ježiš lenge phenďa: “Te uľahas o Del tumaro dad, kamňanas man, bo me avľom le Devlestar a ade som. Bo me na avľom korkoro mandar, ale ov man bičhaďa.
43008043	Soske na achaľon oleske so me vakerav? Bo našči šunen mire lava.
43008044	Tumaro dad hin o beng a tumen kamen te kerel o nalačhe žadosci tumare dadeskere. Ov sas vrahos ešebnovarestar a na ačhiľa andro čačipen, bo andre leste nane ňisavo čačipen. Te klaminel, vakerel oda, so hin andre leste, bo ov hino klamaris the o dad le klamišagoske.
43008045	Ale mange na pačan, bo me vakerav o čačipen.
43008046	Ko tumendar šaj phenel pre ma, hoj kerďom varesavo binos? Ale te vakerav o čačipen, soske mange na pačan?
43008047	Oda ko hino le Devlestar, šunel le Devleskere lava, tumen vaš oda na šunen, bo na san le Devlestar.”
43008048	Akor leske o Židi odphende: “Či amen na phenas mište, hoj sal Samaritanos a hin andre tu demonos?”
43008049	O Ježiš odphenďa: “Andre mande nane demonos, ale me dav pačiv mire Dades a tumen man thoven andre ladž.
43008050	Me na rodav miri slava, hin aver ko ada rodel a ov the sudzinel.
43008051	Čačes, čačes phenav tumenge te vareko doľikerela miro lav, šoha na dikhela o meriben.”
43008052	Akor leske o Židi phende: “Akana prindžarďam, hoj andre tu hin demonos. O Abraham muľa the o proroka mule a tu phenes, hoj te vareko doľikerela tiro lav, šoha na merela?
43008053	So sal tu bareder sar amaro dad o Abraham, so muľa? The o proroka mule. Ko tutar keres?”
43008054	O Ježiš odphenďa: “Te man lašarav me korkoro, miro lašariben na mol ňič. Miro Dad hin oda, ko man lašarel - pal kaste tumen phenen, hoj hino tumaro Del.
43008055	A na prindžarďan les, ale me les prindžarav. Te phenďomas, hoj les na prindžarav, uľomas ajso klamaris sar the tumen. No me les prindžarav a doľikerav leskero lav.
43008056	O Abraham tumaro dad radisaľiľa, hoj dikhela miro džives; the dikhľa a radisaľiľa.”
43008057	Akor leske o Židi phende: “Mek tuke nane aňi penda (50) berš a le Abraham dikhľal?”
43008058	O Ježiš phenďa: “Čačes, čačes phenav tumenge, hoj sigeder sar sas o Abraham, me som.”
43008059	Akor hazdle o bara, hoj andre leste te čhiven, no o Ježiš pes garuďa a geľa avri andral o chramos.
43009001	Sar džalas o Ježiš dikhľa jekhe manušes, so sas koro kanastar uľiľa (pes narodzinďa).
43009002	A leskere učeňika lestar phučle: “Rabbi, ko kerďa binos, hoj uľiľa koro? Ov, vaj leskeri daj, abo leskero dad?”
43009003	O Ježiš odphenďa: “Aňi ov na kerďa binos, aňi leskeri daj, aňi leskero dad. Ale kada pes ačhiľa vaš oda, hoj pes pre leste te sikavel le Devleskeri zor.
43009004	Me mušinav te kerel e buči oleskeri, so man bičhaďa medik hin o džives; avel e rat a akor našči kerela ňiko buči.
43009005	Medik som pro svetos, som o svetlos le svetoske.”
43009006	Sar oda phenďa, čhungarďa pre phuv, kerďa le šlinendar čhik a makhľa pro jakha le koreske.
43009007	A phenďa leske: “Dža, thov tut andro paňi Siloam” (so hin prethodo: Bičhado). Avke geľa a thoďa pes, avľa pale a dikhelas.
43009008	Akor phende ola manuša, so paš leste dživenas a the ola, so les mek angle oda dikhle kores te žobrinel: “Či oda nane ov, so bešelas a žobrinelas?”
43009009	Jekh phenenas: “Oda hin ov.” Aver phenenas: “Nane, ale marel pre leste.” Ale ov phenelas: “Oda som me.”
43009010	Akor lestar phučle: “Sar tuke phundrile o jakha?”
43009011	Ov odphenďa: “O manuš, so pes vičhinel Ježiš, kerďa čhik, makhľa mire jakha a phenďa mange: ‘Dža ko paňi Siloam a thov tut!’ Avke geľom a sar man thoďom, chudňom te dikhel.”
43009012	Akor leske phende: “Kaj hino oda manuš?” Phenďa: “Na džanav.”
43009013	Paľis ľigende oles, so sas koro, ko farizeja.
43009014	Oda džives, sar kerďa o Ježiš e čhik a phundraďa leskere jakha, sas sombat.
43009015	O farizeja lestar pale phučle: “Sar chudňal te dikhel?” Ov lenge phenďa: “Thoďa čhik pre mire jakha, thoďom man a chudňom te dikhel.”
43009016	Akor phende varesave farizeja: “Kada manuš nane le Devlestar, bo na doľikerel o sombat!” Aver phenenas: “Sar šaj kerel binošno manuš kajse zazraki?” A vesekedinenas pes maškar peste.
43009017	Avke pale phende le koreske: “Tu, so phenes akana pal leste, sar tuke phundraďa o jakha?” Ov phenďa: “Hino prorokos.”
43009018	Dži akor o Židi na pačanas pre leste, hoj sas koro a chudňa te dikhel, medik peske na vičhinde leskera da the le dades.
43009019	Avke lendar phučle: “Hin kada tumaro čhavo, pal savo tumen phenen, hoj uľiľa koro? Sar oda, hoj akana dikhel?”
43009020	Leskeri daj the o dad lenge odphende: “Džanas, hoj oda hin amaro čhavo the hoj koro uľiľa,
43009021	ale sar oda, hoj akana dikhel, na džanas. Amen na džanas, ko phundraďa leskere jakha. Hin leske o berša, phučen lestar; ov vakerela korkoro vaš peske.”
43009022	Kada phenďa leskeri daj the o dad vaš oda, bo pes daranas le Židendar. Bo o Židi pes maškar peste dovakerde, hoj oda, ko pre leste phenela hoj hino o Kristus, ela avri čhido andral e sinagoga.
43009023	Vaš oda phenďa leskeri daj the leskero dad: “Hin leske o berša, lestar phučen.”
43009024	Akor vičhinde o farizeja dujtovar ole manušes so sas koro a phende leske: “De lav anglo Del, hoj oda so pheneha, ela čačipen. Amen džanas, hoj oda manuš hino binošno.”
43009025	Ov odphenďa: “Či hino binošno me na džanav, ale jekh džanav, hoj somas koro a akana dikhav.”
43009026	A pale leske phende: “So tuke kerďa? Sar phundraďa tire jakha?”
43009027	Odphenďa lenge: “Imar tumenge phenďom a na šunďan. So kamen pale te šunel? So the tumen kamen te avel leskere učeňika?”
43009028	On leske rakinenas a phende: “Tu sal leskero učeňikos, ale amen sam o učeňika le Mojžišoskere!
43009029	Amen džanas, hoj ko Mojžiš vakerelas o Del, ale pal kada na džanas aňi khatar hino.”
43009030	O manuš lenge odphenďa: “Ipen andre oda hin vareso čudno, hoj tumen na džanen khatar hino a phundraďa mire jakha.
43009031	Se amen džanas, hoj o Del le binošnen na šunel, ale šunel oles, ko les del pačiv a kerel oda, so lestar o Del kamel.
43009032	Kanastar sas o svetos kerdo mek pes na šunďa, hoj vareko te phundravel o jakha oleske, so uľiľa koro.
43009033	Te ov na uľahas le Devlestar, našči ňič kerďahas.”
43009034	Odphende leske: “Tu uľiľal calo andro bini a amen aves te sikavel?” A tradle les avri.
43009035	O Ježiš šunďa pal oda, hoj les tradle avri a sar les arakhľa, phenďa leske: “Tu pačas andro Čhavo le manušeskero?”
43009036	Ov odphenďa: “A ko hin oda Rajeja, hoj andre leste te pačav?”
43009037	O Ježiš leske phenďa: “Imar les the dikhľal a oda hin oda, so tuha vakerel.”
43009038	Ov phenďa: “Pačav, Rajeja!” a peľa pro khoča angle leste.
43009039	O Ježiš phenďa: “Me avľom pro sudos pre kada svetos, hoj ola so na dikhen, te dikhen a ola so dikhen, te aven kore.”
43009040	Šunde oda varesave farizeja, so sas leha a phende leske: “So, the amen sam kore?”
43009041	O Ježiš lenge odphenďa: “Te uľanas kore, na uľahas tumen binos, ale akana phenen: ‘Amen dikhas!’ Vaš oda tumaro binos ačhel.”
43010001	“Čačes, čačes phenav tumenge, hoj oda ko na džal andre prekal o vudar andre bakraňi maštalňa, ale džal avres, hino živaňis the zbuňikos.
43010002	Ale oda, ko avel andre prekal o vudar, hin o pasťjeris le bakrengero.
43010003	Leske o vratňikos phundravel a o bakrore šunen leskero hangos a peskere bakroren vičhinel pal o nava a ľidžal len avri.
43010004	Sar ľidžal avri savore peskere bakroren, džal anglal lende a o bakrore džan pal leste, bo prindžaren leskero hangos.
43010005	Ale pal aver dženo šoha (ňikda) na džana a denašena lestar, bo na prindžaren leskero hangos.”
43010006	Kada podobenstvo lenge phenďa o Ježiš, ale on na achaľile pal soste lenge vakerelas.
43010007	Akor lenge o Ježiš pale phenďa: “Čačes, čačes phenav tumenge, me som o vudar le bakrorenge.
43010008	Savore, so avle angle mande, hine zbuňika the živaňa, ale o bakrore len na šunde.
43010009	Me som o vudar. Te avela vareko andre prekal ma, ela zachraňimen. Oda avela andre a the džala avri a arakhela o chaben.
43010010	O živaňis avel ča vaš oda, hoj te čhorel, te murdarel a te merarel. Me avľom vaš oda, hoj len te avel dživipen a te avel len savorestar pherdo.”
43010011	“Me som oda lačho Pasťjeris. O lačho Pasťjeris del peskero dživipen vaš o bakrore.
43010012	Ale o najomňikos, so nane pasťjeris a o bakrore nane leskere, sar dikhel te avel le vlkos, omukel le bakroren a denašel. O vlkos len chudel a roztradel len.
43010013	Oda manuš denašel het, bo ov hino ča najomňikos a na bajinel pal o bakrore.
43010014	Me som oda lačho Pasťjeris a me prindžarav miren a the mire man prindžaren.
43010015	Avke sar man prindžarel o Dad, avke the me prindžarav le Dades a dav miro dživipen vaš o bakrore.
43010016	Hin man the aver bakrore, so nane andral kadi maštalňa a the len mušinav te ľidžal. Šunena miro hangos a ela jekh stados the jekh Pasťjeris.
43010017	Vaš oda man kamel miro Dad, bo me dav miro dživipen, hoj mange les te lav pale.
43010018	Ňiko mandar na lel o dživipen, ale me korkoro les dav. Hin man zor les te del a hin man zor les te lel pale. Kada prikazaňie chudňom le Dadestar.”
43010019	Vaš ola lava pes chudle o Židi maškar peste pale te vesekedinel.
43010020	A but džene lendar phenenas: “O demonos andre leste hin a diliňaľol. Soske les šunen?”
43010021	Pale aver phenenas: “Kala lava nane manušestar andre savo hin demonos. Či šaj phundravel o demonos o jakha le korenge?”
43010022	Andro Jeruzalem sas o inepos Hanukkah a sas jevend.
43010023	A o Ježiš pes predžalas pal o chramos andre dvora le Šalamunoskeri.
43010024	Akor o Židi ačhile pašal leste a phende leske: “Dži kana amen mukeha avke, hoj te na džanas? Te sal tu o Kristus, phen amenge oda avke, hoj te achaľuvas!”
43010025	O Ježiš lenge odphenďa: “Phenďom tumenge a na pačan. Ola veci, save me kerav andro nav mire Dadeskero, ola pre mande sikaven.
43010026	Ale tumen na pačan, bo na san mire bakrorendar.
43010027	Mire bakrore šunen miro hangos a me len prindžarav a on aven pal mande.
43010028	Me len dav večno dživipen. Šoha na merena a ňiko len na cirdela avri andral miro vast.
43010029	Miro Dad, so mange len diňa, hino nekbareder savorendar. Ňiko len našči cirdel avri andral o vast mire Dadeske.
43010030	Me the o Dad sam jekh.”
43010031	Akor hazdle o Židi o bara, hoj les te murdaren.
43010032	Ale o Ježiš lenge odphenďa: “But lačhe veci tumenge sikaďom so hine mire Dadestar. Vaš savi veca man kamen te murdarel le barenca?”
43010033	O Židi leske odphende: “Na vaš o lačhe veci tut kamas te murdarel le barenca, ale vaš oda, hoj namište vakeres pro Del a keres tutar Del - tu, so sal ča manuš.”
43010034	O Ježiš lenge odphenďa: “Či nane pisimen andre tumaro zakonos: ‘Me phenďom, devla san?’
43010035	Olen vičhinel devla, kaske sas dino o Lav le Devleskero - a le Devleskero Lav hin čačipen pro furt.
43010036	Sar oda, hoj tumen phenen oleske, kas peske o Dad avrikidňa hoj les te bičhavel pro svetos: ‘Namište vakeres pro Del!’ Vaš oda, bo phenďom: ‘Me som o Čhavo le Devleskero’?
43010037	Te me na kerav o veci mire Dadeskere, akor mange ma pačan.
43010038	Ale te kerav ola veci - the te mange na pačana - pačan ole vecenge so kerav, hoj te prindžaren a te pačan, hoj o Dad hino andre mande a me som andro Dad.”
43010039	Akor les pale kamenas te chudel, no ov geľa avri andral lengere vasta.
43010040	A pale odgeľa pal o Jordan, pre oda than, kaj o Jan ešebnovar bolelas a ačhiľa ode.
43010041	But džene avle pal leste a phenenas, hoj the te o Jan na kerďa ňisavo zazrakos, savoro, so o Jan pal leste phenďa, sas čačo.
43010042	A but džene andre leste ode pačanďile.
43011001	Sas jekh nasvalo, o Lazar, andral e Betanija, andral o forocis la Mariakero the la Martakero, lakera pheňakero.
43011002	Oda sas odi Maria, so makhľa le Rajes le oľejoha a khosľa leske o pindre le balenca. A lakero phral, o Lazar, sas akana nasvalo.
43011003	Akor bičhade ola pheňa pal o Ježiš, hoj leske te phenen: “Rajeja, oda kas tu rado dikhes, hino nasvalo.”
43011004	Sar oda šunďa o Ježiš phenďa: “Kada nasvaľiben nane pro meriben, ale pre le Devleskeri slava, hoj o Čhavo le Devleskero te el barardo.”
43011005	O Ježiš rado dikhelas la Marta, the lakera pheňa, the le Lazar.
43011006	Sar šunďa, hoj o Lazar hino nasvalo, ačhiľa mek duj džives pre oda than kaj sas.
43011007	Až paľis phenďa le učeňikenge: “Aven, džas pale andre Judsko.”
43011008	O učeňika leske phende: “Rabbi, ča akana tut kamenas o Židi te murdarel le barenca a pale ode džas?”
43011009	O Ježiš odphenďa: “Či nane dešuduj ori andro džives? Te vareko phirel dživese, na perela, bo dikhel o svetlos kale svetoskero.
43011010	Ale te phirel vareko rači, perela, bo nane andre leste o svetlos.”
43011011	Pal kala lava lenge phenďa: “O Lazar, amaro kamaratos, zasuča, ale džav, hoj les te uštavav.”
43011012	Akor leske o učeňika phende: “Rajeja, te zasuča, sasťola avri.”
43011013	No o Ježiš vakerelas pal leskero meriben, ale on peske gondoľinenas, hoj vakerel pal o soviben.
43011014	Paľis lenge o Ježiš phenďa avke, hoj te achaľon: “O Lazar muľa.
43011015	Vaš tumenge som rado, hoj ode na somas, hojča tumen te pačan. Ale aven, džas pal leste!”
43011016	Akor phenďa o Tomaš, saves vičhinen Didimus, okle učeňikenge: “Džas the amen, hoj te meras leha!”
43011017	Avke sar avľa o Ježiš, arakhľa le Lazar imar štar džives te pašľol andro hrobos.
43011018	E Betanija sas pašes paš o Jeruzalem, vaj trin kilometri.
43011019	A but Židi avle ke Marta the Maria te preľidžal lenca e dukh pal lengero phral.
43011020	Sar šunďa e Marta, hoj avel o Ježiš, geľa pal leste, ale e Maria bešelas khere.
43011021	Avke phenďa e Marta le Ježišoske: “Rajeja, te ade uľalas, miro phral na muľahas.
43011022	Ale the akana džanav, hoj savoro, so mangeha le Devlestar, dela tut o Del.”
43011023	O Ježiš lake phenďa: “Tiro phral uščela.”
43011024	E Marta leske phenďa: “Džanav, hoj uščela akor sar uščena o mule andral o meriben, andre posledno džives.”
43011025	O Ježiš lake phenďa: “Me som oda, ko uštavel le manušen andral o meriben a del len o dživipen. Oda, ko andre mande pačala, the te merela, dživela.
43011026	Sako ko dživel a pačal andre ma, šoha (ňikda) na merela. Pačas oleske?”
43011027	Oj leske phenďa: “He, Rajeja, me pačanďiľom, hoj tu sal o Kristus, oda Čhavo le Devleskero so mušinďa te avel pro svetos.”
43011028	Sar oda phenďa, geľa het, vičhinďa la Maria peskera pheňa a počoral lake phenďa: “O Učiťeľis hino ade a vičhinel tut.”
43011029	Sar oda oj šunďa, uščiľa sigo a geľa pal leste.
43011030	O Ježiš mek na geľa andre oda forocis, ale ačhiľa mek pre oda than kaj ke leste avľa e Marta.
43011031	Ola Židi, so ode sas la Mariaha andro kher a ľidžanas laha o pharipen, dikhle sar sigo uščiľa a geľa avri. Gele pal late, bo peske gondoľinenas, hoj džal paš o hrobos te rovel.
43011032	Avke e Maria avľa ode, kaj sas o Ježiš a sar les dikhľa, peľa ke leskere pindre a phenďa leske: “Rajeja, te ade uľalas, miro phral na muľahas.”
43011033	Akor sar la dikhľa o Ježiš, hoj rovel a the ola Židi so laha avle rovenas, avľa leske igen pharo andro jilo
43011034	a phučľa: “Kaj les thoďan?” On leske phende: “Rajeja, av a dikh!”
43011035	O Ježiš zarunďa.
43011036	Akor phende o Židi: “Dikhen, sar les rado dikhelas!”
43011037	Varesave džene lendar phende: “Či ov, so phundraďa o jakha le koreske, našči kerďa the oda, hoj o Lazar te na merel?”
43011038	Avke pale sas le Ježišoske pharo a avľa ko hrobos. Oda sas jaskiňa a sas začhiďi le bareha.
43011039	O Ježiš phenďa: “Hazden o bar!” E Marta, e pheň le muleskeri, leske phenďa: “Rajeja, imar khandel, bo imar štar džives hino andro hrobos.”
43011040	Pre oda lake o Ježiš phenďa: “So, na phenďom tuke, hoj te pačaha, dikheha le Devleskeri slava?”
43011041	Akor hazdle oda bar, kaj pašľolas o mulo. O Ježiš hazdňa upre o jakha a phenďa: “Dado, paľikerav tuke, hoj man šunďal.
43011042	No me džanavas, hoj man furt šunes, ale oda phenďom anglo nipi so ačhen pašal, hoj on te pačan hoj man tu bičhaďal.”
43011043	Sar oda phenďa, vičhinďa zorale hangoha: “Lazar, av avri!”
43011044	O mulo avľa avri. O pindre the o vasta leste sas zaphandle le fašťenca a leskero muj sas zakerdo andre le khosneha. A o Ježiš lenge phenďa: “Rozphanden les a muken les te džal het!”
43011045	Akor but džene ole Židendar, so avle pal e Maria, dikhle so kerďa o Ježiš a pačanďile andre leste.
43011046	Ale varesave džene lendar gele ko farizeja a phende lenge so kerďa o Ježiš.
43011047	Akor zvičhinde o nekbareder rašaja the o farizeja e Bari rada a phende: “So keraha? Bo kada manuš kerel but zazraki!
43011048	Te les mukaha avke, savore pačana andre leste! Avena o Rimana a lena amendar kada than a the amaro narodos!”
43011049	Jekh dženo lendar, o Kaifaš, so sas oda berš nekbareder rašaj, lenge phenďa: “Tumen na džanen ňič
43011050	a aňi na achaľon, hoj amenge hin feder te merela jekh manuš vaš o nipi, sar te muľahas calo narodos.”
43011051	No oda na phenďa korkoro pestar, ale prorokinďa, bo sas oda berš nekbareder rašaj - vaš oda phenďa, hoj o Ježiš merela vaš o narodos,
43011052	no na ča vaš o narodos, ale the hoj te sthovel le rozčhide čhaven le Devleskeren andre jekh.
43011053	Avke ole dživesestar pes dovakerde, hoj les murdarena.
43011054	Vaš oda pes o Ježiš imar na sikavelas maškar o Židi, ale odgeľa odarik andro phuva paš e pušťa, andro foros, savo pes vičhinel Efraim. Ode dživelas peskere učeňikenca.
43011055	A sas pašes e Patraďi le Židengeri a but džene andral odi phuv gele angle Patraďi upre andro Jeruzalem, hoj pes te obžužaren.
43011056	Akor rodenas le Ježiš a sar ačhenas andro chramos, phenenas jekh avreske: “So tumenge gondoľinen? Čačes na avela pro inepos?”
43011057	Ale o nekbareder rašaja the o farizeja imar dine rozkazis, hoj te vareko džanela kaj o Ježiš hino, te phenel oda avri, hoj les te chuden.
43012001	Avke šov džives angle Patraďi avľa o Ježiš andre Betanija, kaj sas o Lazar. Oda sas o Lazar, so muľa, saves o Ježiš uštaďa andral o meriben.
43012002	Kerde leske ode te chal. E Marta kerelas pašal lende a o Lazar sas jekh olendar, so leha bešenas pašal o skamind.
43012003	E Maria iľa vaj jepaš ľitra igen dragano oľejos andral o nardos a makhľa le Ježišoskere pindre a khosľa leske o pindre peskere balenca. Calo kher saginelas pal oda oľejos.
43012004	Jekh leskere učeňikendar, o Judaš Iškarijotsko, so les majinďa te del andre, phenďa:
43012005	“Soske pes oda oľejos na bikenďa vaš o trin šel (300) denara a na diňa pes le čorenge?”
43012006	Ale ov na phenďa vaš oda, hoj leske sas pharo vaš o čore, ale vaš oda, hoj sas živaňis a leste sas o gonoro le lovenca a lelas peske olestar, so andre thovenas.
43012007	Akor phenďa o Ježiš: “Muk la, bo oda kerďa pre oda džives, sar merava.
43012008	Bo o čore hine tumenca furt, ale me tumenca furt na avava.”
43012009	Sar pes dodžanle but Židi, hoj ode hin o Ježiš, avle andre Betanija, na ča pal o Ježiš, ale the hoj te dikhen le Lazar, saves uštaďa andral o meriben.
43012010	Ale o nekbareder rašaja pes dovakerde, hoj murdarena the le Lazar,
43012011	bo but le Židendar oddžanas angle leste a pačanďile andro Ježiš.
43012012	Pre aver džives pes došunde ola but nipi, so avle pro inepos, hoj o Ježiš džal andro Jeruzalem.
43012013	On skidle konara pal o palmi, gele ke leste a vičhinenas: “ Hosanna! Bachtalo, ko avel andro nav le Rajeskero! Bachtalo o kraľis le Izraeloskero!”
43012014	O Ježiš arakhľa somaricis a bešľa pre leste, avke sar hin pisimen:
43012015	“ Ma dara tut, čhajori le Sionoskeri! Dikh, tiro kraľis avel bešindos pro somaricis.”
43012016	Ešebnovar o učeňika na achaľile oleske, ale sar sas o Ježiš oslavimen, akor lenge avľa pre goďi, hoj avke sar oda sas pisimen pal leste, avke pes leske the ačhiľa.
43012017	Akor ola nipi so dikhle, sar vičhinďa avri le Lazar andral o hrobos a uštaďa les andral o meriben, vakerenas avri pal oda.
43012018	The vaš oda avle o nipi ke leste, bo šunde hoj kerďa oda zazrakos.
43012019	Akor peske o farizeja phende: “Dikhen, ňič našči keras. Dikh, calo svetos džal pal leste!”
43012020	Sas ode varesave ole Grekendar, so avle upre andro Jeruzalem, hoj pes ode pro inepos te modľinen.
43012021	On avle ko Filip, so sas andral e galilejsko Betsaida, a mangle les: “Rajeja, kamas te dikhel le Ježiš.”
43012022	O Filip geľa a phenďa oda le Andrejiske, avke o Andrej the o Filip oda phende le Ježišoske.
43012023	Ale o Ježiš lenge odphenďa: “Avľa e ora, hoj te avel oslavimen o Čhavo le manušeskero.
43012024	Čačes, čačes phenav tumenge: te na merela la pšeňicakero ďiv (zrnos), sar perela andre phuv, ačhela korkoro. Ale te merela, anela but uľipen.
43012025	Oda, ko rado dikhel peskero dživipen, našavela les. Ale oda, ko na kamel peskero dživipen andre kada svetos, arakhela les pro večno dživipen.
43012026	Te mange vareko služinel, mi phirel pal ma a ode kaj som me, ela the miro služobňikos. Te mange vareko služinela, oles dela pačiv miro Dad.
43012027	Akana mange hin phares a so šaj phenav? Dado, le man avri andral kadi phari ora? Se vaš oda avľom, hoj te cerpinav.
43012028	Dado, oslavin tiro nav!” Akor šunďiľa o hangos andral o ňebos: “Imar oslavinďom a mek oslavinava.”
43012029	Akor ola nipi so ode ačhenas a šunde oda, phende: “Herminďa!” Aver phende: “O aňjelos leske vareso phenďa.”
43012030	O Ježiš odphenďa: “Na prekal ma šunďiľa oda hangos, ale prekal tumende.
43012031	Akana hin o sudos upral kada svetos, akana ela avri čhido oda, so ľidžal kada svetos.
43012032	A me sar avava upre hazdlo la phuvatar, cirdava savoren ke mande.”
43012033	Ale oda phenďa vaš oda, hoj lenge te del te džanel save meribnaha merela.
43012034	Akor leske o nipi odphende: “Amen šunďam andro zakonos, hoj o Kristus ačhela pro furt. Sar oda tu phenes, hoj o Čhavo le manušeskero mušinel te avel upre hazdlo? Ko hin oda Čhavo le manušeskero?”
43012035	Pre oda lenge o Ježiš phenďa: “Mek cikno časos (ideos) hin o svetlos tumenca. Phiren medik tumen hin o svetlos, hoj tumen te na zachudel o kaľipen. A oda, ko phirel andro kaľipen, na džanel kaj džal.
43012036	Medik tumen hin o svetlos, pačan andro svetlos, hoj te aven o čhave le svetloskere.” Sar oda o Ježiš phenďa, paľis odgeľa a garuďa pes angle lende.
43012037	A the te kerďa kajci but zazraki anglal lende, na pačanas andre leste.
43012038	Hoj pes te ačhel oda lav, so phenďa o prorokos Izaiaš: “ Rajeja, ko pačanďiľa amare lavenge? A kaske sas sikaďi le Devleskeri zor?”
43012039	Vaš oda našči pačanďile, bo avrether pisinďa o Izaiaš:
43012040	“ Korarďa lengere jakha a zakerďa lengero jilo, hoj le jakhenca te na dikhen, le jileha te na achaľon a te na visaren pes a me len sasťarďomas avri.”
43012041	Kada phenďa o Izaiaš, sar dikhľa leskeri slava a vakerelas pal leste.
43012042	No, the but anglune murša andre leste pačanďile. Ale anglo farizeja oda na phenenas avri, hoj len te na čhiven avri andral e sinagoga.
43012043	Bo buter kamenas, hoj len o nipi te lašaren, sar hoj len o Del te lašarel.
43012044	O Ježiš vičhinďa: “Oda, ko pačal andre ma, na pačal andre ma, ale andre oda, ko man bičhaďa.
43012045	A ko man dikhel, dikhel oles, so man bičhaďa.
43012046	Me avľom sar o svetlos pre phuv, hoj sako, ko andre ma pačal, te na ačhel andro kaľipen.
43012047	Te vareko šunďahas mire lava a na doľikerďahas, me les na sudzinav, bo me na avľom vaš oda, hoj te sudzinav o svetos, ale hoj les te zachraňinav.
43012048	Oda, ko man odčhivel a mire lava na prilel, les imar hin peskero sudcas. O lav, so vakeravas, oda les sudzinela andro posledno džives.
43012049	Bo me na vakeravas korkoro mandar, ale oda ko man bičhaďa, o Dad, korkoro mange prikazinďa so mušinav te phenel a sar te vakerel.
43012050	A džanav, hoj leskero prikazaňie hin o večno dživipen. Oda so me vakerav, vakerav avke, sar mange phenďa o Dad.”
43013001	Angle Patraďakero inepos o Ježiš džanelas, hoj avľa leskeri ora, hoj te predžal andral kada svetos ko Dad. A vaš oda hoj kamelas peskeren, so sas pro svetos, presikaďa lenge baro kamiben.
43013002	Rači paš o chaben, imar thoďa o beng andro jilo le Judašiske, so sas o čhavo le Šimonoskero Iškarijotskero, hoj les te del andre.
43013003	No o Ježiš džanelas, hoj leske diňa o Dad savoro andro vasta, hoj avľa le Devlestar a džal ko Del.
43013004	Uščiľa pašal o chaben, čhiďa tele o uprune gada a iľa e leketa a phandľa la pašal peste.
43013005	Paľis čhiďa o paňi andro lavoris, chudňa te thovel o pindre le učeňikenge a khoselas la leketaha, so sas phandľi pašal leste.
43013006	Sar avľa paš o Šimon Peter, phenďa leske o Peter: “Rajeja, tu mange thoves o pindre?”
43013007	O Ježiš leske odphenďa: “Oda, so me kerav, tu akana na achaľos, ale paľis achaľoha.”
43013008	O Peter leske phenďa: “Šoha tuke na domukava, hoj mange te thoves o pindre!” Ale o Ježiš leske odphenďa: “Te tuke na thovava o pindre, na aveha buter miro učeňikos.”
43013009	Pre oda leske o Šimon Peter phenďa: “Rajeja, na ča mire pindre, ale the o vasta the o šero.”
43013010	O Ježiš leske phenďa: “Oda, ko pes thoďa, oleske kampel te thovel ča o pindre, bo imar hino calo žužo. The tumen san žuže, ale na savore.”
43013011	Bo džanelas oles, so les dela andre, vaš oda phenďa: “Na savore san žuže.”
43013012	Pal oda, sar lenge thoďa o pindre, iľa peskere gada a pale peske bešľa a phenďa lenge: “Achaľiľan, so tumenge kerďom?
43013013	Tumen man vičhinen Učiťeľina the Rajeja a mište phenen, bo me som.
43013014	Akor te me, tumaro Raj the Učiťeľis, tumenge thoďom o pindre, ta the tumen thoven o pindre jekh avreske.
43013015	Me tumenge sikaďom sar te kerel, hoj the tumen te keren avke, sar me.
43013016	Čačes, čačes phenav tumenge, hoj o sluhas nane bareder sar leskero raj, aňi oda so sas bičhado nane bareder sar oda, ko les bičhaďa.
43013017	Te oda džanen, bachtale san te oda the keren.
43013018	Na vakerav pal tumende savorende, me džanav kas mange avri kidňom, ale hoj pes te ačhel oda so hin pisimen: ‘ Oda, so manca chal o maro, chudňa pre ma te džal.’
43013019	Phenav tumenge oda akana, hoj paľis sar pes oda ačhela, te pačan hoj me som.
43013020	Čačes, čačes phenav tumenge, hoj oda ko prilel oles, kas me bičhavava, man prilel a ko man prilel, prilel oles, ko man bičhaďa.”
43013021	Sar oda vakerelas o Ježiš, sas leske phares pro jilo a phenďa lenge phundradones: “Čačes, čačes phenav tumenge, hoj jekh tumendar man dela andre.”
43013022	Akor o učeňika dikhenas jekh pre aver a na achaľonas, hoj pal kaste vakerel.
43013023	Jekh leskere učeňikendar, saves o Ježiš rado dikhelas, bešelas paš o skamind igen pašes paš o Ježiš.
43013024	O Šimon Peter leske sikaďa, hoj te phučel, ko hin oda pal kaste vakerel.
43013025	Oda učeňikos geľa mek pašeder paš o Ježiš a phučľa lestar: “Rajeja, ko hin oda?”
43013026	O Ježiš odphenďa: “Oda, kaske me cinďarava o maro a podava leske.” Cinďarďa o maro a diňa le Judašiske, čhaske le Šimonoskere Iškarijotskere.
43013027	Takoj soča iľa o Judaš o maro, avľa andre leste o Satan. Akor leske o Ježiš phenďa: “Oda so keres, ker sigo.”
43013028	Ale ňiko lendar, so bešenas pašal o skamind, na achaľile soske leske oda o Ježiš phenďa.
43013029	Bo džanenas, hoj le Judašiste hin o gonoro le lovenca a vaš oda peske varesave učeňika gondoľinenas, hoj leske phenel: “Dža, cin oda, so kampel pro inepos, abo de vareso le čoren.”
43013030	Sar iľa o Judaš o maro, geľa avri. A sas rat.
43013031	Sar o Judaš geľa avri, phenďa o Ježiš: “Akana hin oslavimen o Čhavo le manušeskero a o Del hin oslavimen andre leste.
43013032	A te hin o Del oslavimen andre leste, the o Del les oslavinela korkoro andre peste a takoj les oslavinela.
43013033	Čhave mire, imar na avava but tumenca. Rodena man a avke sar phenďom le Židenge, avke the tumenge akana phenav, hoj ode kaj me džav, tumen našči aven.
43013034	Nevo prikazaňie tumen dav, hoj jekh avres te kamen. Avke sar me tumen kamavas, avke the tumen kamen jekh avres.
43013035	Pal oda prindžarena savore, hoj san mire učeňika, te ela o kamiben maškar tumende.”
43013036	O Šimon Peter leske phenďa: “Rajeja, kaj džas?” O Ježiš leske odphenďa: “Kaj me džav, ode pal ma akana našči aves, ale paľis pal ma aveha.”
43013037	O Peter leske phenďa: “Rajeja, soske našči džav akana pal tu? Me o dživipen vaš tu dava!”
43013038	O Ježiš leske odphenďa: “Tu vaš ma o dživipen deha? Čačes, čačes phenav tuke, hoj medik o kohutos giľavela, tu imar trival pheneha, hoj man na prindžares.”
43014001	“Te na pes tumaro jilo daral! Pačan andro Del, pačan the andre ma.
43014002	Andre mire Dadeskero kher hin but khera, te oda na uľahas avke, phenďomas tumenge, hoj tumenge džav te pripravinel o than?
43014003	Sar oddžava a pripravinava tumenge o than, avava pale a lava mange tumen ke mande, hoj the tumen te aven ode, kaj som me.
43014004	Tumen džanen kaj me džav a the o drom džanen.”
43014005	O Tomaš leske phenďa: “Rajeja, na džanas kaj džas a sar šaj džanas o drom?”
43014006	O Ježiš leske phenďa: “Me som o drom, o čačipen the o dživipen, ňiko na avela ko Dad, ča prekal ma.
43014007	Te prindžarďanas man, prindžarďanas the mire Dades, ale akanastar les imar prindžaren a imar les the dikhľan.”
43014008	Pre oda leske o Filip phenďa: “Rajeja, sikav amenge le Dades a ela amenge dos.”
43014009	O Ježiš leske phenďa: “Kajci but som tumenca a na prindžarďal man, Filip? Ko man dikhľa, dikhľa le Dades a sar šaj phenes: ‘Sikav amenge le Dades?’
43014010	So na pačas, hoj me som andro Dad a o Dad andre ma? O lava so tumenge me vakerav, na vakerav korkoro mandar, ale o Dad, so dživel andre mande, ov kerel ola veci.
43014011	Pačan mange, hoj me som andro Dad a o Dad andre mande. A te na, ta pačan mange vaš oda so kerav.
43014012	Čačes, čačes phenav tumenge, hoj oda ko pačal andre ma, o veci save me kerav, the ov kerela a mek the bareder sar ola kerela, bo me džav ke miro Dad.
43014013	Savoro so mangena andre miro nav kerava, hoj te el o Dad oslavimen andro Čhavo.
43014014	Te mangena vareso andre miro nav, me oda kerava.”
43014015	“Te man kamen, doľikeren mire prikazaňia.
43014016	A me mangava le Dades a dela tumenge le Duchos, so tumenge pomožinela a šoha (ňikda) tumen na omukela.
43014017	Ole Duchos le čačipnaskeres o svetos našči prilel, bo les na dikhel aňi les na prindžarel. Ale tumen les prindžaren, bo dživel maškar tumende a ela andre tumende.
43014018	Na omukava tumen, hoj te aven sar široti, bo avava ke tumende.
43014019	Mek sikra časos (ideos) a o svetos man buter na dikhela, ale tumen man dikhena, vaš oda bo me dživav, the tumen dživena.
43014020	Andre oda džives tumen prindžarena, hoj me som andre miro Dad a tumen andre mande a me andre tumende.
43014021	Oda kas hin mire prikazaňia a doľikerel len, ov hin oda, ko man kamel. A oda ko man kamel, oles kamela miro Dad a the me les kamava a kerava hoj man te prindžarel.”
43014022	Pre oda leske o Judaš phenďa, ale na oda Iškarijotsko: “Rajeja, so pes ačhiľa, hoj tut kames amenge te del te prindžarel a na le svetoske?”
43014023	O Ježiš leske odphenďa: “Te man vareko kamel, doľikerela miro lav a miro Dad les kamela. A avaha ke leste a dživaha leha.
43014024	Oda ko man na kamel, na doľikerel mire lava. O lav so šunen, nane miro lav, ale oleskero so man bičhaďa, le Dadeskero.
43014025	Kada tumenge phenďom, medik somas tumenca.
43014026	Ale o Sentno Duchos, so tumenge andre savoreste pomožinela, saves bičhavela o Dad andre miro nav, ov tumen sikavela savoreske a leperela tumenge savoro, so tumenge phenďom.
43014027	Smirom tumenge mukav; miro smirom tumenge dav. Ale me les tumenge dav na avke sar kada svetos les del. Te na pes daral tumaro jilo aňi te na predaral!
43014028	Šunďan, hoj me tumenge phenďom: ‘Džav a pale avava ke tumende.’ Te man kamňanas, radisaľiľanas, hoj phenďom: ‘Džav ko Dad,’ bo o Dad hin bareder sar som me.
43014029	Phenďom tumenge oda akana, sigeder sar pes oda ačhela, hoj sar pes oda ačhela, tumen te pačan.
43014030	Imar na vakerava but tumenca, bo avel oda, so ľidžal kada svetos a nane les pre mande ňič,
43014031	ale hoj o svetos te prindžarel, hoj kamav le Dades a kerav avke sar mange Ov phenďa: uščen, džas adarik!”
43015001	“Me som oda čačo viňičis a miro Dad hin o vinaris.
43015002	Dojekh konaricis andre mande savo na anel ovocje, odčhinel; a dojekh savo anel ovocje, žužarel, hoj te anel buter ovocje.
43015003	Tumen san imar žuže vaš o lav, so tumenge vakeravas.
43015004	Ačhen andre mande a me andre tumende. Sar o konaricis našči anel ovocje korkoro pestar, te na ačhela andro viňičis, avke aňi tumen, te na ačhena andre mande.
43015005	Me som o viňičis, tumen san o konarica. Ko ačhel andre mande a me andre leste, oda anel but ovocje, bo bijal mande našči ňič keren.
43015006	Te vareko na ačhel andre mande, čhivela pes avri sar o konaricis a šučola avri. Lena len, čhivena len pre jag a labona.
43015007	Te ačhena andre mande a mire lava te ačhena andre tumende, akor tumenge mangen savoro so kamen a ačhela pes tumenge.
43015008	Oleha hin barardo miro Dad, hoj tumen anena but ovocje a avena mire učeňika.
43015009	Sar man kamel o Dad, avke the me tumen kamav. Ačhen andre miro kamiben!
43015010	Te doľikerena mire prikazaňia, ačhena andre miro kamiben, avke, sar me doľikeravas o prikazaňia mire Dadeskere a ačhav andre leskero kamiben.
43015011	Kada tumenge phenavas vaš oda, hoj miro radišagos te ačhel andre tumende a tumaro radišagos te el pherdo.
43015012	Kada hin miro prikazaňie, hoj tumen te kamen jekh avres avke, sar me tumen kamav.
43015013	Nane bareder kamiben olestar, sar oda, kana vareko del peskero dživipen vaš peskere prijaťeľa.
43015014	Tumen san mire prijaťeľa, te keren savoro, so tumenge me prikazinav.
43015015	Imar tumenge na phenav buter sluhi, bo o sluhas na džanel, so kerel leskero raj. Ale tumenca vakerav sar le prijaťeľenca, bo savoro oda, so šunďom mire Dadestar, tumenge diňom te džanel.
43015016	Na tumen man peske kidňan avri, ale me mange tumen kidňom avri a ačhaďom tumen, hoj te džan a te anen ovocje - a tumaro ovocje te ačhel. Hoj savoro so mangena le Dadestar andre miro nav, te del tumen.
43015017	Kada tumenge prikazinav, hoj te kamen jekh avres.”
43015018	“Te tumen o svetos našči avri ačhel, džanen, hoj man sigeder našči avri ačhelas sar tumen.
43015019	Te uľanas andral o svetos, o svetos rado dikhľahas olen so hin leskere. Ale vaš oda, hoj na san andral o svetos, ale me mange tumen avri kidňom andral o svetos, vaš oda tumen o svetos našči avri ačhel.
43015020	Ma bisteren pro lav, so tumenge phenďom, hoj o sluhas nane bareder sar leskero raj. Te pre mande džanas, džana the pre tumende. Te miro lav doľikerde, doľikerena the tumare.
43015021	Ale oda savoro tumenge kerena vaš miro nav, bo na prindžaren oles, so man bičhaďa.
43015022	Te na avľomas a na vakerďomas lenge, na uľahas len binos. Ale akana našči phenena: ‘Na džanahas, hoj oda so keras hin binos.’
43015023	Oda, ko man našči avri ačhel, našči avri ačhel the mire Dades.
43015024	Te na kerďomas maškar lende ola veci, save ňiko aver na kerďa, na uľahas len binos. Ale akana the dikhle a the avke našči avri ačhen man the mire Dades.
43015025	Ale oda vaš oda, hoj pes te ačhel o lav, so hin pisimen andre lengero zakonos: ‘ Našči man avri ačhenas a na sas vaš soske.’
43015026	Ale sar avela o Duchos le čačipnaskero, so tumenge andre savoreste pomožinela, o Duchos saves tumenge bičhavava le Dadestar, ov svedčinela pal ma.
43015027	A the tumen svedčinena pal ma, bo san manca ešebnovarestar.”
43016001	“Kada tumenge phenďom vaš oda, hoj te na preačhen te pačal.
43016002	Čhivena tumen avri andral o sinagogi a avel e ora, sar peske gondoľinela sako ko tumen murdarela, hoj oleha služinel le Devleske.
43016003	Oda tumenge kerena vaš oda, bo na prindžarde aňi le Dades, aňi man.
43016004	Ale oda tumenge phenďom vaš oda, hoj sar odi ora avela, te na bisteren, hoj imar anglal tumenge oda phenďom. Kada tumenge ešebnovarestar na phenďom, bo somas tumenca.
43016005	Ale akana džav ke oda, so man bičhaďa a ňiko tumendar mandar na phučel: ‘Kaj džas?’
43016006	Ale vaš oda, hoj tumenge vakerďom kala veci, o pharipen pherarďa tumaro jilo.
43016007	No me tumenge phenav o čačipen, hoj tumenge ela feder, te me džava het. Bo te me na džava het, o Sentno Duchos na avela ke tumende. Ale te džava het, bičhavava les ke tumende.
43016008	Sar ov avela, sikavela le svetoske pro binos, pro čačipen the pro sudos:
43016009	pro binos vaš oda, hoj na pačan andre ma;
43016010	pro čačipen, hoj džav ke miro Dad a imar man buter na dikhena;
43016011	a pro sudos, hoj oda ko ľidžal kada svetos, hin odsudzimen.
43016012	Mek man uľahas but so tumenge te phenel, ale akana našči zľidžan.
43016013	Ale sar avela ov, oda Duchos o čačipnaskero, ľidžala tumen andre dojekh čačipen, bo na vakerela korkoro pestar, ale vakerela savoro so šunel. A phenela tumenge the oda, so pes ačhela.
43016014	Ov man oslavinela, bo mirestar lela a phenela tumenge.
43016015	Sa so hin le Dades, hin miro - vaš oda phenďom, hoj mirestar lela a phenela tumenge.”
43016016	“Imar na predžala but a na dikhena man a pale na predžala but a dikhena man, bo me džav ke miro Dad.”
43016017	Akor peske varesave leskere učeňika maškar peste phende: “Soske amenge phenel: ‘Na predžala but a na dikhena man a pale na predžala but a dikhena man’? A soske phenel: ‘Me džav ko Dad’?”
43016018	Avke vakerenas: “Soske phenel: ‘Na predžala but’? Na džanas, so vakerel.”
43016019	Akor o Ježiš prindžarďa, hoj lestar oda kamle te phučel a phenďa lenge: “Pal oda phučen jekh avrestar, hoj phenďom: ‘Na predžala but a na dikhena man a pale na predžala but a dikhena man’?
43016020	Čačes, čačes tumenge phenav, hoj tumen rovena the hikinena a o svetos radisaľola. Tumen avena andro pharipen, ale tumaro pharipen pes visarela pro radišagos.
43016021	La khabňa džuvľa hin o dukha sar ločhol (pašľol tele) bo avľa lakeri ora. Ale sar lake uľol o čhavoro, radišagostar bisterel pro dukha, bo o manuš uľiľa (pes narodzinďa) pro svetos.
43016022	The tumen akana hin pharipen, ale pale tumen dikhava a tumaro jilo radisaľola a tumaro radišagos tumendar ňiko na lela.
43016023	Oda džives mandar imar na phučena ňič. Čačes, čačes tumenge phenav, hoj sa so mangena le Dadestar andre miro nav, dela tumen.
43016024	Dži akana mek na mangenas ňič andre miro nav. Mangen a chudena, hoj tumaro radišagos pes te pherarel.
43016025	Kada tumenge vakeravas andro podobenstva, ale avela e ora, hoj tumenge na vakerava buter andro podobenstva. Ale vakerava tumenge pal o Dad, avke hoj te achaľon.
43016026	Andre oda džives tumen mangena andre miro nav. Na phenav tumenge, hoj me vaš tumenge mangava le Dades,
43016027	bo korkoro o Dad tumen rado dikhel. Bo tumen man rado dikhenas a pačanďiľan, hoj me avľom le Devlestar.
43016028	Avľom khatar o Dad a avľom pro svetos. Pale omukav o svetos a džav ko Dad.”
43016029	Akor leske o učeňika phende: “Dikh, akana vakeres avke, hoj achaľuvas a na vakeres ňisavo podobenstvo.
43016030	Akana džanas, hoj džanes savoro a na kampel tuke, hoj tutar vareko te phučel. Vaš oda pačas, hoj avľal le Devlestar.”
43016031	O Ježiš lenge odphenďa: “Akana pačan?
43016032	Dikh, avel e ora a imar akana avľa, hoj dojekh tumendar denašela pal peskero drom a man mukena korkores, ale na som korkoro, bo o Dad hino manca.
43016033	Kada tumenge vakeravas vaš oda, hoj tumen te avel andre mande smirom. Andro svetos tumen ela pharipen, ale aven zorale, me ňerinďom (zviťazinďom) upral o svetos.”
43017001	Sar oda o Ježiš dovakerďa, dikhľa pro ňebos a phenďa: “Dado, avľa e ora, oslavin tire Čhas, hoj the tiro Čhavo te oslavinel tut.
43017002	Bo tu les diňal zor upral dojekh manuš, hoj te del večno dživipen savoren, so leske diňal.
43017003	Ada hin oda večno dživipen: hoj te prindžaren tut, ole jekhe čače Devles, the le Ježiš Kristus, kas bičhaďal.
43017004	Me dokerďom sa, so mange pre kadi phuv tu diňal te kerel a oleha tut oslavinďom.
43017005	A akana oslavin tu man, Dado, la slavaha so man sas mek sigeder sar sas kerdo o svetos.
43017006	Sikaďom tiro nav le manušenge, saven mange diňal andral o svetos. Tire sas a diňal len mange a doľikerde tiro lav.
43017007	A akana prindžarde, hoj savoro, so mange diňal, hin tutar.
43017008	Bo o lava, so mange tu diňal, diňom lenge a on priile a prindžarde andro čačipen, hoj avľom tutar a pačanďile, hoj tu man bičhaďal.
43017009	Me mangav vaš lenge. Na mangav vaš o svetos, ale vaš ola, so mange diňal, bo hine tire.
43017010	A savoro so hin miro, hin tiro a oda so hin tiro, hin miro. A me som oslavimen andre lende.
43017011	Imar buter na som pro svetos, ale on hine pro svetos a me džav ke tu. Sentno Dado, olen, so mange diňal, doľiker andre tiro nav, hoj te aven jekh, sar sam amen.
43017012	Sar somas lenca pro svetos, me len doľikeravas andre tiro nav, savo man tu diňal. Dikhavas pre lende a zachraňinďom len a ňiko lendar na muľa, ča oda murš, so mušinďa te avel našado, hoj pes te ačhel oda, so hin pisimen.
43017013	No imar akana džav ke tu a kada phenav pro svetos, hoj len te avel andro jilo o radišagos - miro radišagos pherdo andre lende.
43017014	Me lenge diňom tiro lav a o svetos len našči avri ačhel, bo nane andral o svetos, avke sar me na som andral o svetos.
43017015	Na mangav, hoj len te les pal o svetos, ale hoj pre lende te na domukes le nalačhes.
43017016	Andral o svetos nane, avke sar me na som andral o svetos.
43017017	Ker lendar sentnen tire čačipnaha! Tiro lav hin o čačipen.
43017018	Avke sar tu man bičhaďal pro svetos, avke the me len bičhaďom andro svetos.
43017019	A me man oddav tuke vaš lenge, hoj the on te aven oddine le čačipnaske.
43017020	Ale na mangav ča vaš kala. Mangav the vaš ola, so prekal lengere lava pačana andre mande,
43017021	hoj te aven savore jekh, avke sar tu Dado andre ma a me andre tu. Hoj the on te aven andre amende, hoj o svetos te pačal hoj tu man bičhaďal.
43017022	E slava so man diňal, diňom lenge, hoj te aven jekh, avke sar sam amen jekh.
43017023	Me andre lende a tu andre mande, hoj te aven jekh andre savoreste, hoj o svetos te džanel, hoj tu man bičhaďal. A kamehas len avke, sar man kamehas.
43017024	Dado kamav, hoj ola manuša saven mange diňal, te aven manca ode kaj som me. Hoj te dikhen miri slava savi mange diňal, bo man kamehas mek angle oda sar sas o svetos kerdo.
43017025	Čačipnaskero Dado, o svetos tut na prindžarďa, ale me tut prindžarďom a the kala prindžarde, hoj man tu bičhaďal.
43017026	Diňom lenge te džanel tiro nav a mek lenge dava te džanel, hoj o kamiben, saveha man kamehas, te ačhel andre lende a the me andre lende.”
43018001	Sar pes o Ježiš imar domodľinďa, geľa peskere učeňikenca tele prekal o Kedron. Ode sas zahrada. O Ježiš geľa andre peskere učeňikenca.
43018002	O Judaš, so les diňa andre, džanelas ole thanestar, hoj pes ode buterval o Ježiš arakhelas peskere učeňikenca.
43018003	Avke iľa peha o Judaš jekh čata slugaďen the sluhen le nekbareder rašajendar the le farizejendar. A sas len lampaša the aver švetli, čhura the kopiji.
43018004	O Ježiš džanelas savorestar, so pre leste avela, geľa a phenďa lenge: “Kas roden?”
43018005	Odphende leske: “Le Ježiš andral o Nazaret.” O Ježiš phenďa: “Me som.” A ačhelas lenca the o Judaš, so les diňa andre.
43018006	Sar lenge phenďa: “Me som,” gele palal a pele pre phuv.
43018007	Avke lendar pale phučľa: “Kas roden?” On phende: “Le Ježiš Nazaretsko.”
43018008	O Ježiš odphenďa: “Phenďom tumenge, hoj me som. Te man roden, len muken te džal.”
43018009	Hoj pes te ačhel oda lav, so phenďa: “Ňikas olendar so mange diňal na našaďom.”
43018010	Akor o Šimon Peter cirdňa avri peskeri čhuri a odčhinďa le nekbaredere rašaskere sluhaske o čačo kan. Oda sluhas pes vičhinelas Malchos.
43018011	Akor phenďa o Ježiš le Peteriske: “Garuv e čhuri pale kaj sas! Či so, na pijava e kuči so mange o Dad diňa?”
43018012	Akor e čata le slugaďenca, o veliťeľis upral o ezeros the le Židengere sluhi, ile le Ježiš a zaphandle les.
43018013	A ešeb les ľigende ko Annaš, bo ov sas o sastro le Kajfašiskero. O Kajfaš sas oda berš nekbareder rašaj.
43018014	Oda sas ov, so phenďa le Židenge, hoj feder ela te merela jekh manuš vaš savore nipi.
43018015	A džalas pal o Ježiš o Šimon Peter the oka dujto učeňikos. Ole učeňikos o nekbareder rašaj prindžarelas a geľa jekhetane le Ježišoha andre le nekbareder rašaskeri dvora.
43018016	No o Peter ačhelas avri paš o vudar. Paľis avľa avri oda dujto učeňikos, saves o nekbareder rašaj prindžarelas, vakerďa ola čhaha, so phundravelas e kapura a iľa andre le Peter.
43018017	Odi čhaj, so phundravelas e kapura, phenďa le Peteriske: “Na sal the tu jekh kale manušeskere učeňikendar?” Ov odphenďa: “Na som.”
43018018	Ačhenas ode o sluhi the o služobňika le Židengere a kerde bari jag, bo sas šil a tačarenas pes. Ačhelas lenca ode the o Peter a tačarelas pes.
43018019	O nekbareder rašaj phučelas le Ježišostar pal o učeňika the pal leskero sikaviben.
43018020	O Ježiš leske odphenďa: “Me vakeravas le svetoske avke, hoj oda sako šaj šunďa. Furt sikavavas andre sinagoga the andro chramos, kaj pes zdžan savore Židi a ňič na vakeravas počoral.
43018021	So mandar phučes? Phuč olendar, so šunde, so lenge vakeravas. On džanen, so vakerďom.”
43018022	Sar oda phenďa, jekh le služobňikendar so ode ačhelas, demaďa le Ježiš pal o muj a phenďa: “Avke odphenes le nekbareder rašaske?”
43018023	O Ježiš leske odphenďa: “Te namište phenďom, sikav so namište phenďom, ale te mište, soske man mares?”
43018024	Paľis bičhaďa o Annaš le Ježiš zaphandlones ke oka nekbareder rašaj, ko Kajfaš.
43018025	O Šimon Peter ačhelas a tačarelas pes. A phende leske: “Na sal the tu jekh leskere učeňikendar?” No ov pes na pridžanľa a phenďa: “Na som.”
43018026	Jekh le nekbareder rašaskere sluhendar, famelija oleske, kaske o Peter odčhinďa o kan, phenďa: “Na dikhľom tut leha ode andre zahrada?”
43018027	Akor pes o Peter pale na pridžanľa a takoj giľaďa o kohutos.
43018028	Avke ľigende le Ježiš het khatar o Kajfaš andro Pilatoskero palacis a sas tosara. Ale on na gele andre, hoj pes te na meľaren; bo kamle te chan le bakrores pre Patraďi.
43018029	Akor avľa o Pilat avri pal lende a phenďa: “So hin tumen pre kada manuš?”
43018030	Odphende leske: “Te na kerďahas kada manuš namište, na anďamas les ke tu.”
43018031	Akor lenge o Pilat phenďa: “Len les tumen a sudzinen les pal tumaro zakonos.” O Židi leske phende: “Amen našči ňikas murdaras.”
43018032	Hoj pes te ačhel o lava le Ježišoskere, savenca diňa te džanel, hoj save meribnaha merela.
43018033	Akor geľa o Pilat pale andro palacis, vičhinďa le Ježiš a phenďa leske: “Sal tu oda Židoviko kraľis?”
43018034	O Ježiš leske odphenďa: “Phenes oda tu korkoro pestar, či aver tuke pal ma phende?”
43018035	O Pilat phenďa: “So me som Židos? Korkoro tiro narodos the o nekbareder rašaja mange tut dine. So kerďal?”
43018036	O Ježiš odphenďa: “Miro kraľišagos nane andral kada svetos. Te uľahas miro kraľišagos andral kada svetos, mire služobňika pes mardehas vaš ma, hoj te na avav dino le Židenge. Ale akana miro kraľišagos nane adarik.”
43018037	Akor leske o Pilat phenďa: “Ta, the avke sal kraľis?” O Ježiš odphenďa: “Tu phenes, hoj som kraľis. Me pre oda uľiľom (pes narodzinďom) a vaš oda avľom pro svetos, hoj te sikavav so hin o čačipen. Sako, ko hin andral o čačipen, šunel miro hangos.”
43018038	O Pilat leske phenďa: “So hin o čačipen?” Sar oda phenďa, geľa pale avri paš o Židi a phenďa lenge: “Me pre leste na arakhľom ňič nalačho.
43018039	Ale hin tumen tradicija, hoj tumenge jekhes te premukav pre Patraďi. So kamen? Hoj tumenge te premukav le Židovike kraľis?”
43018040	Akor pale savore vriskinde a vičhinenas: “Na les, ale le Barabaš!” A o Barabaš sas zbuňikos.
43019001	Akor iľa o Pilat le Ježiš a diňa les te marel le bičoha.
43019002	O slugaďa kerde le kandrendar (le trňendar) koruna a thode leske la pro šero. Urde les andro purpurovo plašťos
43019003	a avenas paš leste a phenenas: “Mi dživel o Židoviko kraľis!” A marenas les pal o šero.
43019004	Akor avľa o Pilat pale avri a phenďa lenge: “Dikh, anav tumenge les avri, hoj te prindžaren, hoj na arakhav pre leste ňič nalačho.”
43019005	Avke avľa o Ježiš avri. Pro šero les sas e koruna le kandrendar a sas urdo andro purpurovo plašťos. O Pilat lenge phenďa: “Dikhen, o manuš!”
43019006	Sar les dikhle o nekbareder rašaja the o služobňika, vriskinde: “Ukrižin les! Ukrižin les!” O Pilat lenge phenďa: “Len les a tumen les ukrižinen, bo me pre leste na arakhav ňič nalačho.”
43019007	O Židi leske odphende: “Amen hin zakonos a pal amaro zakonos mušinel te merel, bo kerelas pestar Čhavo le Devleskero.”
43019008	Sar šunďa o Pilat oda lav, mek buter pes daralas
43019009	a geľa pale andre peskero palacis a phučľa le Ježišostar: “Khatar sal?” Ale o Ježiš leske na odphenďa.
43019010	Akor leske o Pilat phenďa: “Manca na vakeres? So, na džanes, hoj man hin zor tut te premukel a hin man zor tut te ukrižinel?”
43019011	Pre oda leske o Ježiš phenďa: “Na uľahas tut upral mande ňisavi zor, te tuke oda na uľahas dino upral. Vaš oda oles, so man diňa andre, hin bareder binos.”
43019012	Akorestar les kamelas o Pilat te premukel. Ale o Židi ča vriskinenas: “Te kales premukeha, na sal le Cisariskero prijaťeľis. Bo sako, ko pestar kerel kraľis, džal pro Cisaris.”
43019013	Akor sar o Pilat šunďa kala lava, iľa le Ježiš avri a bešľa peske pro sudno stolkos, pro than so pes vičhinel Litostrotos (a Židovika pes vičhinel Gabata).
43019014	A sas paraščuvin vaj pro dilos, o džives andre savo pes o Židi pripravinen pre Patraďi. O Pilat phenďa le Židenge: “Dikhen! Tumaro kraľis!”
43019015	No on vriskinde: “De les het! Murdar les! Ukrižin les!” A o Pilat lenge phenďa: “So, te ukrižinel tumare kraľis?” Ale o nekbareder rašaja odphende: “Nane amen kraľis, ča o Cisaris.”
43019016	Akor lenge les diňa, hoj les te ukrižinen. Avke ile le Ježiš het.
43019017	Ľidžalas peskero kerestos a džalas pro than so pes vičhinel Lebka (a Židovika pes vičhinel Golgota).
43019018	Ode les ukrižinde a leha mek the duje avren, jekhes pal jekh a dujtones pal dujto sera a le Ježiš maškaral.
43019019	O Pilat diňa te pisinel pre tabuľka: “O Ježiš Nazaretsko, le Židengero kraľis,” a thode la pro kerestos.
43019020	A genenas la but Židi, bo oda than kaj sas o Ježiš ukrižimen, sas pašes paš o foros. A sas pisimen hebrejski, grecki the laťinski.
43019021	Akor phende le Židengere nekbareder rašaja le Pilatoske: “Ma pisin: ‘O kraľis le Židengero.’ Ale pisin: ‘Ov phenďa, som kraľis le Židengero.’ ”
43019022	Ale o Pilat odphenďa: “Oda so pisinďom, pisinďom.”
43019023	Akor sar imar o slugaďa ukrižinde le Ježiš, ile leskere gada a kerde štar kotora, dojekhe slugaďiske jekh kotor. Ile the o teluno gad, savo na sas sido a sas jekhe pochtanestar upral dži tele.
43019024	A phende peske: “Na čhingeras les, ale losinas vaše kaskero ela.” Hoj pes te ačhel le Devleskero Lav, savo pisinel: “ Rozulade peske maškar peste mire gada a vaš mire veci peske čhide losos.” Oda kerde o slugaďa.
43019025	Paš le Ježišoskero kerestos ačhelas leskeri daj, lakeri pheň, e Maria romňi le Kleofašiskeri, the e Maria Magdalena.
43019026	Sar dikhľa o Ježiš peskera da the le učeňikos, saves kamelas, hoj ode ačhen, phenďa peskera dake: “Džuvľije, dikh, tiro čhavo!”
43019027	Paľis phenďa le učeňikoske: “Dikh, tiri daj!” Akorestar la iľa oda učeňikos ke peste.
43019028	Paľis sar imar dikhľa o Ježiš, hoj hin savoro dokerdo a hoj pes te ačhel oda, so hin pisimen, phenďa: “Smedno som!”
43019029	Sas ode čharo, andre savo sas pherdo šut a on cinďarde e špongija andro šut a phandle la pre izoposkeri paca a thode leske paš o vušta.
43019030	Pal oda sar o Ježiš koštoľinďa o šut, phenďa: “Dokerdo hin!” Peľa leske tele o šero a mukľa avri peskere duchos.
43019031	Vaš oda, hoj sas o džives anglo sombat, mangle o Židi le Pilat, hoj te del olenge, so sas ukrižimen, te phagel o kokala pro pindre. Bo kamenas len pal o keresti te lel tele, hoj ode te na ačhen lengere ťela sombatone.
43019032	Avke avle o slugaďa a phagle o kokala ešebnoneske the dujtoneske, so leha sas ukrižimen.
43019033	Ale sar avle paš o Ježiš a dikhle, hoj imar hino mulo, na phagerde leske o kokala,
43019034	ale jekh le slugaďendar predemaďa la kopijaha leskeri sera a takoj geľa avri o rat the o paňi.
43019035	A oda, so oda dikhľa, diňa sveďectvo a leskero sveďectvo hin čačipnaskero. Ov džanel, hoj vakerel čačipen, hoj the tumen te pačan.
43019036	Bo oda pes ačhiľa vaš oda, hoj pes te ačhel oda so hin pisimen: “ Aňi jekh leskero kokalos na ela phagerdo!”
43019037	A pale avrether pisinel: “ Dikhena oles, kas predemade!”
43019038	Paľis mangľa le Pilat o Jozef andral e Arimatija, či šaj lel tele le Ježišoskero ťelos. Ov sas le Ježišoskero učeňikos, ale geľa počoral daratar anglo Židi. O Pilat domukľa. Avke avľa a iľa tele le Ježišoskero ťelos.
43019039	Avľa the o Nikodem, so sas rači angle oda paš o Ježiš a iľa peha vaj tranda (30) kili mišimen aloe the mirra.
43019040	Avke ile le Ježišoskero ťelos a fašťinde les andro lepedi le sagošne oľejenca, avke sar hine o Židi sikade te parunel.
43019041	Pre oda than, kaj les ukrižinde, sas zahrada a andre zahrada nevo hrobos, andre savo mek šoha (ňikda) ňiko na sas thodo.
43019042	A vaš oda, hoj sas o džives anglo sombat a hoj o hrobos sas pašes, thode ode le Ježiš.
43020001	Paľis ešebno džives andro kurko, sig tosara, mek sar sas rat, avľa e Maria Magdalena kijo hrobos a dikhľa, hoj o bar hin odcirdlo pašal o hrobos.
43020002	Sar oda dikhľa, denašelas a avľa ko Šimon Peter the ke oda dujto učeňikos, saves rado dikhelas o Ježiš a phenďa lenge: “Ile le Rajes andral o hrobos a na džanas, kaj les thode.”
43020003	Akor avľa o Peter the oka dujto učeňikos a džanas ko hrobos.
43020004	Sodujdžene denašenas jekhetane, ale oka dujto učeňikos denašelas sigeder anglal sar o Peter a avľa ešebno kijo hrobos.
43020005	Sar banďiľa, dikhľa ode o lepedi te pašľol, ale na geľa andre.
43020006	Paľis pal leste avľa the o Šimon Peter a geľa andro hrobos a thiš dikhľa o lepedi te pašľol
43020007	the o khosno, so sas le Ježišoste pro šero. Ale oda khosno na pašľolas maškar o lepedi, ale sas avrether zapačardo pre aver than.
43020008	Akor imar avľa andre the oda dujto učeňikos, so avľa ešebno kijo hrobos a dikhľa a pačanďiľa.
43020009	(Mek na achaľile le Devleskero Lav, hoj mušinďa te uščel andral o meriben.)
43020010	Avke odgele pale ola učeňika paš peskere.
43020011	Ale e Maria ačhelas avri paš o hrobos a rovelas. A sar rovelas, banďiľa andro hrobos
43020012	a dikhľa te bešel duje aňjelen andro parne gada ode kaj pašľolas le Ježišoskero ťelos, jekhes paš o šero a dujtones paš o pindre.
43020013	On lake phende: “Džuvľije, so roves?” Oj lenge phenďa: “Ile mire Rajes a na džanav, kaj les thode.”
43020014	Sar oda phenďa, visarďa pes palal a dikhľa le Ježiš te ačhel, ale na džanelas, hoj oda o Ježiš.
43020015	O Ježiš lake phenďa: “Džuvľije, so roves? Kas rodes?” Oj peske gondoľinďa hoj hino zahradňikos a phenďa leske: “Rajeja, te les tu iľal het, phen mange kaj les thoďal a me les lava.”
43020016	O Ježiš lake phenďa: “Maria!” Oj visaľiľa a phenďa leske hebrejski: “Rabbuni!” (So hin prethodo: “Učiťeľina!”)
43020017	O Ježiš lake phenďa: “Ma chude tut mandar, bo mek na somas upre ke miro Dad, ale dža ke mire phrala a phen lenge: ‘Džav upre ke miro Dad the ke tumaro Dad; ke miro Del the ke tumaro Del.’ ”
43020018	Avke avľa e Maria Magdalena a phenďa avri le učeňikenge, hoj dikhľa le Rajes a the oda so lake phenďa.
43020019	Mek andre oda džives rači, ešebno džives andro kurko, sas o učeňika zgele a daratar anglo Židi sas o vudar zarimen. O Ježiš avľa, ačhiľa maškar lende a phenďa lenge: “Smirom tumenge!”
43020020	Sar oda phenďa, sikaďa lenge peskere vasta the peskeri sera. Avke radisaľile o učeňika, sar dikhle le Rajes.
43020021	Akor lenge pale phenďa o Ježiš: “Smirom tumenge! Sar man bičhaďa o Dad, avke the me tumen bičhavav.”
43020022	Sar oda phenďa, phurdňa pre lende a phenďa lenge: “Prilen le Sentne Duchos!
43020023	Olenge, kaske odmukena o bini, hin lenge odmuklo a kaske na odmukena o bini, nane lenge odmuklo.”
43020024	Ale o Tomaš (so pes vičhinel Didimus), jekh le dešudujendar, na sas lenca sar avľa o Ježiš.
43020025	Avke leske phenenas okla dujte učeňika: “Dikhľam le Rajes!” No ov lenge phenďa: “Te na dikhava o cheva pal o lecegi a na thovava miro angušt pre oda than, kaj sas predemado le lecegenca a na thovava miro vast andre leskeri sera, na pačava!”
43020026	Pal ochto džives, sas pale leskere učeňika andro kher a the o Tomaš sas lenca. Akor pale avľa o Ježiš prekal o zarimen vudar, ačhiľa peske maškar lende a phenďa: “Smirom tumenge!”
43020027	Paľis phenďa le Tomašiske: “Thov tiro angušt kade a dikh pre mire vasta a an tiro vast a thov les pre miri sera a ma av napačabnaskero, ale pačabnaskero!”
43020028	O Tomaš leske odphenďa: “Miro Raj, the miro Del!”
43020029	O Ježiš leske phenďa: “Tomaš, pačanďiľal, bo man dikhľal. Bachtale hine ola, so na dikhle a pačanďile.”
43020030	Avke mek the but aver zazraki kerďa o Ježiš angle peskere učeňika, save nane pisimen andre kadi kňižka.
43020031	Ale kada hin pisimen vaš oda, hoj te pačan, hoj o Ježiš hin o Kristus, Čhavo le Devleskero a le pačabnaha tumen te el andre leskero nav o dživipen.
43021001	Paľis pes pale sikaďa o Ježiš le učeňikenge paš o Tiberijadsko moros. A sikaďa pes kavke:
43021002	Sas jekhetane o Šimon Peter, o Tomaš (so les vičhinen Didimus), o Natanael andral e Kana galilejsko, ola duj čhave le Zebedeoskere (o Jakob the o Jan) the mek aver duj džene leskere učeňikendar.
43021003	O Šimon Peter lenge phenďa: “Džav te chudel ribi.” On leske phende: “Džas the amen tuha.” Takoj bešle andre loďa a odgele, ale odi rat na chudle ňič.
43021004	Sar sas imar tosara, ačhelas o Ježiš paš o paňi, ale o učeňika na džanenas, hoj oda o Ježiš.
43021005	Akor lenge phenďa o Ježiš: “Čhavale, chudňan varesave ribi?” On odphende, hoj na.
43021006	Ov lenge phenďa: “Čhiven e sita pre čači sera la loďake a chudena.” Avke čhide a chudle ajci but ribi, hoj la aňi na birinenas te cirdel avri.
43021007	Akor phenďa oda učeňikos, saves kamelas o Ježiš, le Peteriske: “Oda hin o Raj!” Sar šunďa o Šimon Peter, hoj oda o Raj, urďa pre peste uprune gada, ola so čhiďa pal peste tele sar chudelas o ribi a chučiľa andro moros.
43021008	A ola dujte učeňika avle pre loďkica a cirdenas pal peste e sita le ribenca, bo na sas dur la phuvatar, vaj šel (100) metri.
43021009	Sar doavle pre phuv, dikhle, hoj labolas e jag a upral sas thoďi e riba the o maro.
43021010	O Ježiš lenge phenďa: “Anen ole ribendar so akana chudňan.”
43021011	O Šimon Peter geľa a cirdňa e sita pre phuv a andre sas pherdo bare ribi, šel penda the trin (153). A the te sas kajci but, na čhinďiľa e sita.
43021012	Paľis lenge phenďa o Ježiš: “Aven, chan!” Ňiko le učeňikendar pes na tromanďile lestar te phučel: “Ko tu sal?” Bo džanenas, hoj oda hin o Raj.
43021013	O Ježiš avľa pašeder a diňa lenge o maro the e riba.
43021014	Kada sas imar tritovar, so pes sikaďa o Ježiš peskere učeňikenge, kanastar uščiľa andral o meriben.
43021015	Paľis, sar dochale, phenďa o Ježiš le Šimonoske Peteriske: “Šimon le Jonašiskero, kames man buter sar kala?” Ov leske phenďa: “He, Rajeja, tu džanes, hoj tut rado dikhav.” O Ježiš leske phenďa: “Čaľar mire bakroren!”
43021016	Dujtovar leske pale phenďa: “Šimon le Jonašiskero, kames man?” Ov leske phenďa: “He, Rajeja, tu džanes, hoj tut rado dikhav.” Pre oda leske phenďa o Ježiš: “Starin tut pal mire bakrore!”
43021017	Tritovar leske phenďa: “Šimon le Jonašiskero, rado man dikhes?” Akor ačhiľa smutno o Peter, hoj lestar oda tritovar phučel: “Rado man dikhes?” A phenďa leske: “Rajeja, tu džanes savoro, tu džanes, hoj tut rado dikhav.” O Ježiš leske phenďa: “Čaľar mire bakroren!
43021018	Čačes, čačes phenav tuke, hoj sar salas terneder, phandehas tut korkoro a džahas kaj kamehas; ale sar phuroha, deha tire vasta a aver tut phandela a ľidžala tut ode, kaj tu na kameha.”
43021019	Oda phenďa o Ježiš, hoj te del le Peteriske te džanel, save meribnaha oslavinela le Devles. Sar oda o Ježiš dovakerďa, phenďa leske: “Av pal ma!”
43021020	O Peter visaľiľa a dikhľa le učeňikos, saves kamelas o Ježiš, hoj džal pal leste. (Ov sas oda, so paš o chaben geľa pašeder ko Ježiš a phučľa lestar: “Rajeja, ko hin oda, so tut dela andre?”)
43021021	Sar les o Peter dikhľa, phenďa le Ježišoske: “Rajeja, a kaleha so ela?”
43021022	O Ježiš leske phenďa: “Te kamav, hoj te ačhel medik na avava, so tut andre oda? Tu av pal ma!”
43021023	Vaš oda lav, pes maškar o phrala vakerelas, hoj oda učeňikos na merela. No o Ježiš leske na phenďa, hoj na merela, ale: “Te kamav, hoj te ačhel medik na avava, so tut andre oda?”
43021024	Oda hin oda učeňikos, so vakerel avri kala veci a kada pisinelas. Džanas, hoj leskero sveďectvo hino čačipnaskero.
43021025	No, hin mek the but aver, so kerďa o Ježiš. Te pes oda jekh pal aver savoro pisinďahas andre, gondoľinav mange, hoj aňi le svetos na uľahas dos than pre ola kňižki, so pes diňahas te pisinel. Amen.
44001001	Lačho Teofilona, ešebno kňižka pisinďom pal savoreste, so chudňa anglunestar o Ježiš te kerel the te sikavel,
44001002	dži andre oda džives, sar sas upre ilo andro ňebos. Angle oda diňa prekal o Sentno Duchos o prikazaňia le apoštolenge, saven peske kidňa avri.
44001003	Saranda džives pal leskero meriben pes lenge o Ježiš sikavelas avke, hoj te džanen, hoj dživel. Dikhle les a vakerelas lenca pal o Devleskero kraľišagos.
44001004	Sar mek sas lenca jekhetane, prikazinelas lenge: “Na džan het andral o Jeruzalem, ale užaren pre oda daros, pal savo tumenge vakeravas, hoj o Dad dela.
44001005	O Jan bolelas le paňeha, ale tumen avena bolde le Sentne Duchoha, imar pal o nabut dživesa.”
44001006	No sar pes zgele, phučle le Ježišostar: “Rajeja, či kames akana pale te ačhavel o kraľišagos le Izraeloske?”
44001007	Ov lenge odphenďa: “Oda nane tumari veca te džanel kana, the te prindžarel o časi (o idei), save peske o Dad kerďa andre peskeri zor.
44001008	Ale avela pre tumende o Sentno Duchos, prilena leskeri zor a avena mire švedki andro Jeruzalem the pal caľi Judsko the andre Samarija a paľis the dži andro posledno agor la phuvake.”
44001009	Pal kala lava sas angle lengere jakha hazdlo upre a on dikhenas pre leste, medik les e chmara na iľa het.
44001010	Andre oda, sar dikhenas pro ňebos, jekhvareste paš lende ačhile duj murša urde andro parne gada,
44001011	a phende: “Muršale andral e Galileja, so kade ačhen a dikhen pro ňebos? Kada Ježiš, savo sas tumendar upre ilo andro ňebos, avela pale avke, sar les dikhľan te džal andro ňebos.”
44001012	Paľis gele pale andro Jeruzalem, pal o verchos savo pes vičhinel Olivovo, so hin pašes paš o Jeruzalem, vaj jekh kilometros.
44001013	Sar doavle andro foros, gele andro upruno baro kher, kaj bešenas o Peter, o Jakob, o Jan, o Andrej, o Filip, o Tomaš, o Bartolomeus, o Matuš, o Jakob le Alfeoskero, o Šimon Zelota, so les vičhinenas Horlivec the o Judaš le Jakoboskero.
44001014	Kala savore sas jekhetane andro modľitbi le džuvľenca the la Mariaha, le Ježišoskera daha, the leskere phralenca.
44001015	Andre ola dživesa uščiľa o Peter maškar savore učeňika (a sas ode vaj šel the biš (120) manuša) a phenďa:
44001016	“Muršale, phralale, mušinďa pes te ačhel oda, so hin pisimen, so imar anglal phenďa o Sentno Duchos prekal o David pal o Judaš, so ľidžalas olen, so zaphandle le Ježiš.
44001017	Bo o Judaš sas jekh amendar a služinelas amenca jekhetane.”
44001018	(Vaš ola love so chudňa vaš oda, hoj diňa andre le Ježiš, peske cinďa maľa. Pal oda peľa tele šereha a phariľa avke, hoj savoro andral leste avľa avri.
44001019	A dodžanle pes olestar savore manuša, so bešen andro Jeruzalem. Vaš oda pes vičhinel odi maľa andre lengeri čhib Akeldama, so hin, Le rateskeri maľa.)
44001020	“Bo andro Žalmi hin pisimen: ‘ Mi ačhel leskero kher omuklo a ňiko ode te na bešel!’ A avrether: ‘ Leskeri služba, mi prelel aver!’
44001021	Vaš oda kampel ole muršendar jekhes avri te lel, so sas amenca calo časos (ideos), medik sas o Ježiš maškar amende a phirelas amenca.
44001022	A sas amenca akorestar, sar sas boldo o Ježiš le Janostar, až dži andre oda džives, sar sas amendar upre ilo. Oda murš mi svedčinel amenca, hoj o Ježiš uščiľa andral o meriben.”
44001023	Avke ačhade duje dženen, le Jozef Barsabaš (so les vičhinenas Čačipnaskero) the le Matej.
44001024	Paľis pes kavke modľinenas: “Rajeja, tu so prindžares o jile savore manušenge, tu amenge sikav saves kale dujendar tuke kidňal avri,
44001025	hoj te zalel e služba the o apoštolstvo andral savo o Judaš odgeľa, pre peskero vlastno than.”
44001026	Avke len dine losi a o losos peľa pro Matej, savo sas imar rachimen maškar o dešujekh apoštola.
44002001	Sar imar sas pendato (50) džives pal e Patraďi, pro Letňice (Turice) - so hin le Židengero inepos - sas savore pre jekh than a užarenas savore pre oda jekh.
44002002	Jekhvareste šunďiľa andral o ňebos zoralo hangos, avke sar te avľahas zoraľi balvaj a pherarďa calo kher, kaj bešenas.
44002003	Sikade pes lenge ajse sar jagale rozulade čhiba a pre dojekh lendar bešľa jekh čhib.
44002004	Jekhvareste sas savore pherarde le Sentne Duchoha a chudle te vakerel andre aver čhiba, avke sar lenge delas o Duchos te phenel.
44002005	Andro Jeruzalem bešenas Židi, pobožne murša, andral savore narodi pal calo svetos.
44002006	Sar šunde ola hangi, sar o apoštola vakeren andro lengere čhiba, sa pes ode zgele a našči avenas ke peste.
44002007	Sa pes čudaľinenas a phenenas jekh avreske: “Či nane savore kala, so kade vakeren andral e Galileja?
44002008	Akor sar, hoj len šunas te vakerel sako andre peskere čhiba, andre save avri bariľam?
44002009	O Parti, o Medi, o Elamiti, ola, so bešas andre Mezopotamija, andre Judsko the andre Kapadocija, andro Pontus the andre Azija,
44002010	andre Frigija the andre Pamfilija, andro Egipt the andre phuv Libija the so bešen akana andro Rim, o Židi the o prozeliti,
44002011	o Kreťana the o Arabi šunas len te vakerel andre amare čhiba bare veci le Devleskere!”
44002012	Igen pes čudaľinenas a našči ke peste avenas, phenenas jekh avreske: “So'da hin kada?”
44002013	Ale varesave lendar asanas a phenenas: “Pile guľi mol.”
44002014	O Peter uščiľa jekhetane le dešujekh apoštolenca a zorale hangoha kija lende prevakerďa: “Muršale, so san Židi the tumen so bešen andro Jeruzalem, savoredžene, šunen mište mire lava a achaľon kaleske!
44002015	Bo kala nane mate, sar tumenge tumen gondoľinen, se mekča hin eňa ori tosara.
44002016	Ale kada hin oda, so sas phendo prekal o prorokos Joel:
44002017	‘ Andre ola posledne dživesa ela avke, phenel o Del, hoj čhivava avri mire Duchostar pre dojekh ťelos a tumare čhave the tumare čhaja prorokinena, tumare terne nipi dikhena viďenia a tumare phure manuša džana sune.
44002018	He, mek the pre mire služobňika the pro služobňički čhivava avri mire Duchostar a prorokinena.
44002019	Dava, hoj te dikhen zazraki upre pro ňebos the znameňja tele pre phuv, o rat e jag the baro thuv.
44002020	O kham pes čerinela pro kaľipen a o čhon pro rat mek sigeder, sar avela oda baro the slavno džives le Rajeskero.
44002021	A ela avke, hoj sako ko lašarela o nav le Rajeskero, ela zachraňimen.’
44002022	Muršale andral o Izrael, šunen kala lava: o Ježiš Nazaretsko, oda murš, so sas le Devlestar bičhado, so sas angle tumende presikado andre bari zor the andro zazraki, save prekal leste kerelas o Del maškar tumende, avke sar the korkore dikhľan.
44002023	O Del imar anglal avke kamelas the pripravinelas, hoj ole Ježiš tumen te zalen a prekal o vasta le binošnenge te primaren pro kerestos a te murdaren.
44002024	Oles o Del uštaďa andral o meriben a iľa lestar o meribnaskere dukha, se aňi pes na delas, hoj les o meriben te ľikerel andre peskeri zor.
44002025	Bo o David vakerelas pal leste: Dikhavas le Rajes angle mande furt, bo ov mange hino pale čači sera, hoj man te na čhalavav.
44002026	Vaš oda radisaľiľa miro jilo the miri čhib, hoj mek the miro ťelos ačhela pro užaripen (nadej),
44002027	bo na mukeja miri duša pre oda than kaj hine o mule, aňi na dela tire Sentnoneske, hoj leskero ťelos te kirňol.
44002028	Diňal mange te prindžarel o droma le dživipnaske a pherareha man radišagoha anglal tute!
44002029	Muršale, phralale! Kampel mange te phenel o čačipen pal o patrijarchas David, hoj ov muľa, parunďan les a leskero hrobos hino ke amende dži ada džives.
44002030	Vaš oda, hoj sas prorokos, džanelas, bo o Del les diňa lav, hoj ačhavela pre leskero tronos andral leskero rat potomkos, le Kristus.
44002031	Anglal oda imar dikhľa a vakerelas pal o Kristus, hoj uščela andral o meriben a hoj leskeri duša na ačhiľa pre oda than, kaj hine o mule, aňi leskero ťelos na kirňola.
44002032	Ipen ole Ježiš o Del uštaďa andral o meriben a amen savore oda dikhľam.
44002033	O Del les hazdňa upre paš peskero čačo vast a chudňa le Sentne Duchos le Dadestar, avke sar phenďa. Oda, so tumen akanake dikhen the šunen, hin leskero daros, so čhiďa avri.
44002034	Bo o David mek na sas andro ňebos a phenel: ‘ O Del phenďa mire Rajeske: “Beš pal miri čači sera,
44002035	medik tuke na thovava tire ňeprijaťeľen tel o pindre.” ’
44002036	Mi džanel calo kher le Izraeloskero, hoj ole Ježiš, saves tumen ukrižinďan, kerďa o Del Rajeske the Kristoske.”
44002037	Sar oda šunde, čhalaďa oda lengere jilenca a phende le Peteriske the okle apoštolenge: “So kampel te kerel, muršale, phralale?”
44002038	O Peter lenge phenďa: “Keren pokaňje a sako tumendar pes mi del te bolel andro nav Ježiš Kristus, hoj tumenge te el odmukle o bini a le Sentne Duchos chudena, sar daros.
44002039	Bo tumenge patrinel oda, so o Del phenďa, the tumare čhavenge the savorenge, so hine dural - sakoneske kas vičhinela o Raj, amaro Del.”
44002040	The mek avre buter lavenca lenge svedčinelas. Vakerelas a phenelas lenge pre goďi: “Zachraňinen tumen andral kada binošno pokoleňie!”
44002041	Avke ola, so radišagoha priile leskero lav, dine pes te bolel. Andre oda džives pes pridine ke lende vaj trin ezera (3,000) manuša.
44002042	Kala savore ačhenas andre le apoštolengero sikaviben the jekhetane maškar o phrala. Phagerenas jekhetane o maro a ačhenas pro modľitbi.
44002043	Avľa dar pre savore nipi a o apoštola kerenas but zazraki the znameňja.
44002044	Ola, so pačanďile sas peha a savoro len sas jekhetane.
44002045	Bikenenas o maľi the o majetki a rozdenas maškar peste avke, kaske keci kampelas.
44002046	Sako džives sas jekhetane andro chramos a pal o khera phagerenas o mare a radišagoha the žuže jileha chanas o chaben.
44002047	Lašarenas le Devles a savore nipi len rado dikhenas. A o Raj pridelas sako džives neve zachraňimen manušen.
44003001	O Peter the o Jan džanas upre andro chramos trin orendar pro modľitbi.
44003002	Ipen anenas varesave muršes, so sas bango kanastar les e daj anďa pro svetos. Les hordinenas sako džives paš o chramos paš o vudar, so pes vičhinel Šukar, hoj peske te mangel love olendar so džanas andro chramos.
44003003	Sar ov dikhľa le Peter the le Jan, hoj kamen te džal andro chramos, mangelas len, hoj les te den vareso.
44003004	Akor o Peter the o Jan dikhle pre leste a phende: “Dikh pre amende!”
44003005	Ov dikhelas pre lende igen bares, bo užarelas, hoj les dena vareso.
44003006	Ale o Peter phenďa: “Somnakaj the rup man nane, no oda so man hin, oda tut dava: Andro nav Ježiš Kristus Nazaretsko, ušči a dža!”
44003007	Chudňa les a hazdňa les čače vastestar. Takoj pro than leske zoraľile o pindre the o khoča,
44003008	chučiľa upre a phirelas. Geľa lenca andro chramos, kaj phirelas the radišagostar chučkerelas a lašarelas le Devles.
44003009	Savore nipi, so ode sas, les dikhle te phirel a te lašarel le Devles.
44003010	Mište les prindžarenas, hoj oda sas ov so bešelas paš o chramos paš o Šukar vudar a žobrinelas. A igen pes čudaľinenas, s'oda pes leske ačhiľa.
44003011	O bango phirelas pal o Peter the pal o Jan a savore manuša pes zgele ke lende andre bari dvora, savi pes vičhinel Šalamunoskeri, bo našči ke peste avenas.
44003012	Sar oda dikhľa o Peter, odphenďa le manušenge: “Muršale andral o Izrael, so tumen oleske avke čudaľinen? Abo soske pre amende avke dikhen, sar te oda amen peskera zoraha kerďamas, hoj ov te phirel? Abo vaš oda, bo sam pobožne?
44003013	O Del le Abrahamoskero, le Izakoskero the le Jakoboskero, o Del amare dadengero, oslavinďa peskere čhas le Ježiš, saves tumen diňan andre a na kamenas les akor, sar les o Pilat kamelas te premukel.
44003014	Bo tumen na kamenas le Sentnes a Čačipnaskeres, ale mangenas, hoj tumenge te premukel le vrahos.
44003015	A oles, so del o dživipen, tumen murdarďan. Les o Del uštaďa andral o meriben a amen sam oleske švedki.
44003016	Dikhen kale muršes a prindžaren les. Diňa peskero pačaben andro nav Ježiš Kristus a avľa leske pale e zor andro pindre. Angle tumare jakha o pačaben andro Ježiš calkom sasťarďa kale muršes.
44003017	Akana phralale džanav, hoj tumen aňi na džanenas so kerďan, aňi ola so tumen ľidžan.
44003018	Oda, so o Del phenďa prekal o savore peskere proroka, hoj leskero Kristus cerpinela, oda the doľikerďa.
44003019	Akana, vaš oda keren pokaňje a visaren tumen, hoj pes tumenge te khosel o bini a te avel pre tumende nevi zor the o smirom le Devlestar,
44003020	hoj te bičhavel tumenge le Ježiš Kristus, so sas pre oda imar anglal dino.
44003021	Savo mušinel te ačhel andro ňebos dži akor, medik pes na prikerela savoro, pal soste imar čirla vakerelas o Del, prekal savore peskere sentne proroka.
44003022	Bo o Mojžiš phenďa le dadenge: ‘ O Raj tumaro Del tumenge ačhavela prorokos, tumare phralendar, avke sar man. Les šunena andre savoreste, so tumenge phenela.
44003023	Ela avke, hoj dojekh manuš savo na šunela ole prorokos, ela le Devleskere manušendar odčhido a merela.’
44003024	Avke the savore proroka pašal o Samuel šoros-šoroha the mek savore aver so vakerenas, phenenas imar anglal the pal kala dživesa.
44003025	Tumen san le prorokengere ďeďiča the la zmluvakere čhave, savi kerďa o Del tumare dadenca akor, sar phenďa le Abrahamoske: ‘ Olestar, so avela andral tu, požehňinava savore narodi pre phuv.’
44003026	Sar o Del ačhaďa peskere Služobňikos le Ježiš, ešeb les bičhaďa tumenge, hoj tumen te požehňinel avke, hoj te visarel tumen tumare binošne dromendar.”
44004001	Sar oda vakerelas le manušenge, avle pre lende o rašaja the o saduceja the o veliťeľis le stražňikengero andro chramos.
44004002	Choľaha vaš oda, bo o apoštola sikaven le manušen a phenen lenge, hoj andro Ježiš šaj uščena andral o meriben.
44004003	Phandle len dži tosara andre bertena, bo imar sas rat.
44004004	Ale but olendar, so šunde o lav, pačanďile a sas vaj pandž ezera (5,000) murša.
44004005	Ačhiľa pes pro dujto džives tosara, hoj pes zgele andro Jeruzalem anglune murša the o phuredera the o zakoňika,
44004006	the o Annaš, o nekbareder rašaj, o Kajfaš, o Jan, o Alexander the mek savore andral e famelija le nekbareder rašaske.
44004007	Ačhade len maškaral a phučenas lendar: “Sava zoraha, abo andre savo nav oda kerďan?”
44004008	O Peter, pherardo le Sentne Duchoha, phenďa lenge: “Tumen, so ľidžan le manušen the o phuredera le Izraeloskere!
44004009	Amen sam ada džives sudzimen vaš o lačhipen, so pes kerďa le nasvale manušeske a tumen amendar phučen, sar les sasťarďam.
44004010	Ta akor mi džanen savore manuša the savore nipi andral o Izrael, hoj andro nav Ježiš Kristus Nazaretsko - kas tumen ukrižinďan a saves o Del uštaďa andral o meriben - leskera zoratar hino kada manuš sasto angle tumare jakha.
44004011	Oda hin ‘ oda bar, savo tumen o staviťeľa odčhiďan a ov ačhiľa oda hlavno bar.’
44004012	A nane andre ňikaste avreste e zachrana, bo aňi nane aver nav tel o ňebos, savo uľahas dino le manušenge, andre savo šaj avas amen zachraňimen.”
44004013	Sar dikhle, hoj o Peter the o Jan pes na daran, čudaľinenas pes, bo džanenas hoj hine jednoduche manuša, so nane sikade avri a prindžarde len, hoj phirenas le Ježišoha.
44004014	Sar dikhle paš lende te ačhel ole manušes, so sasťiľa avri, na sas len pre lende so te phenel.
44004015	Bičhade len avri andral e Bari rada. Paľis pes maškar peste dovakerenas:
44004016	“So keraha kale manušenca? Bo savore, so bešen andro Jeruzalem, džanen, hoj prekal lende pes ačhiľa baro zazrakos a amen oda našči zaprinas.
44004017	Ale hoj pes oda mek buter te na rozvakerel maškar o nipi, zakazinas lenge, hoj imar buter te na vakeren andre oda nav ňisave manušeske.”
44004018	Vičhinde len a prikazinde lenge, hoj imar vobec te na vakeren aňi te na sikaven andro nav Ježiš.
44004019	Ale o Peter the o Jan lenge odphende: “Korkore rozsudzinen, či oda elas mište anglo Del, hoj buter te šunas tumen sar le Devles.
44004020	Bo amen našči preačhas te vakerel pal oda, so dikhľam the šunďam.”
44004021	Paľis lenge mek jekhvar zakazinde a mukle len, bo na arakhle pre lende ňič, vaš soske len šaj potrestindehas. Bo savore nipi lašarenas le Devles vaš oda, so pes ačhiľa.
44004022	Bo ole manušeske so sasťiľa avri sas buter sar saranda (40) berš.
44004023	Paľis sar len premukle, avle paš peskere a phende lenge pal savoreste, so lenge o nekbareder rašaja the o phuredera phende.
44004024	Sar oda on šunde jekhetane hazdle o hangos kijo Del a phende: “Tu sal ča jekh Vladcas, o Del, so kerďal o ňebos the e phuv the o moros the savoro, so andre hin,
44004025	tu, so phenďal prekal o Davidoskero muj, prekal tiro služobňikos: ‘ Soske pes choľaren o narodi a o manuša gondoľinen pal o diliňipen?
44004026	Uščile upre la phuvakere kraľa the ola so vladňinen a gele pro Del the pre leskero Kristus.’
44004027	Bo čačes, o Herodes the o Pontski Pilat le nažidenca the le Izraelcenca, pes zgele andre kada foros a džanas pre tiro Sentno Služobňikos - pro Ježiš - kas tu pomazinďal,
44004028	hoj te keren savoro oda, so tiro vast the tiri voľa imar anglal kamňa, hoj pes te ačhel.
44004029	Avke akana - o, Rajeja - dikh pre oda, sar amen daraven avri a de tire služobňikenge te vakerel o lav žužes the bi e dar.
44004030	Thov tiro vast, hoj te sasťarel avri a ker o ďivi the o zazraki andro nav Ježiš - andro nav tire sentne služobňikoskere.”
44004031	Sar pes preačhile te modľinel, razisaľiľa oda than, kaj sas zgele a jekhvareste sas savore pherarde le Sentne Duchoha a vakerenas le Devleskero lav bi e dar.
44004032	Ola so pačanďile sas igen but, sas len jekh gondoľišagos the jekh jilo. Aňi jekh lendar na phenelas pal varesoste so les sas, hoj oda hin leskero, ale sa len sas jekhetane.
44004033	O apoštola denas andre bari zor sveďectvo pal oda, hoj o Raj o Ježiš uščiľa andral o meriben a upral lende savorende sas baro lačhipen le Devleskero.
44004034	Bo na sas ňiko maškar lende, kas uľahas vareso frima. Savoren, kas sas maľi abo khera, len bikenenas a ola love, so vaš oda chudenas,
44004035	anenas le apoštolenge a rozdelas pes savorenge, kaske keci kampelas.
44004036	Jekh lendar sas o Jozef, saves dine o apoštola mek nav Barnabaš (so hin prethodo: Le radišagoskero čhavo). Ov sas Levitas andral o Ciprus.
44004037	Les sas maľa, savi bikenďa a ola love anďa a diňa le apoštolenge.
44005001	Jekh manuš, so pes vičhinelas Ananijaš a leskeri romňi Zafira, bikenďa varesavi maľa
44005002	a počoral iľa ole lovendar a leskeri romňi olestar džanelas. Okla love, so leske ačhiľa, anďa a thoďa le apoštolenge tel o pindre.
44005003	O Peter phenďa: “Ananijaš, soske pherarďa o beng tiro jilo, hoj te klamines le Sentne Duchoske a počoral iľal ole lovendar, so chudňal vaš e maľa?
44005004	Či na sas e maľa tiri, akor sar mek na sas bikenďi? A sar sas bikenďi thiš laha šaj kerďal so kamňal. Soske tuke domukľal andro jilo odi veca? Na klaminďal le manušenge, ale le Devleske.”
44005005	Sar šunďa o Ananijaš ola lava peľa tele a muľa. A pre savore, so šunde oda, avľa bari dar.
44005006	O terne murša uščile, ile les avri a parunde les.
44005007	Avke vaj pal o trin ori pes ačhiľa, hoj avľa andre leskeri romňi a na džanelas, so pes ačhiľa.
44005008	O Peter phučľa the latar: “Phen mange, či vaš kajci bikenďan e maľa?” Oj odphenďa: “He, vaš ajci.”
44005009	Avke lake o Peter phenďa: “Soske tumen dovakerďan, hoj pokušinena le Rajeskere Duchos? Dikh, o pindre olengere, so parunde tire romes, hine paš o vudar a ľidžana avri the tut.”
44005010	Oj peľa ode pro than leske tel o pindre a muľa. Sar avle andre o terne, dikhle la muľa, ile la avri a parunde la paš lakero rom.
44005011	A avľa bari dar pro calo zboros the pre savorende, so oda šunde.
44005012	Prekal o vasta le apoštolengere pes ačhenas maškar o nipi bare ďivi the zazraki. Savore sas jekhetane andre le Šalamunoskeri dvora a sas len jekh gondoľišagos.
44005013	Ňiko aver na tromanďiľa te džal maškar lende a the avke len o nipi lašarenas.
44005014	So dureder, ta buter manuša pačanas a denas pes le Rajeske - igen but murša the džuvľa.
44005015	Pro uľici anenas le nasvalen a thovenas len pro haďi the pro nošitky, hoj te odarik predžala o Peter, hojča leskero ciňos te zaučarel andre varesaves lendar.
44005016	Andral o pašutne fori pes zdžanas but nipi andro Jeruzalem a anenas le nasvalen the olen, kas o nalačhe duchi trapinenas a savore sas sasťarde avri.
44005017	Akor uščiľa o nekbareder rašaj the savore so leha sas - andral e sekta le saducejengeri - bo sas pherdo hamišagos;
44005018	zachudle le apoštolen a phandle len andre forutňi bertena.
44005019	Ale o aňjelos le Rajeskero phundraďa prekal e rat o vudar la bertenakero, ľigenďa len avri a phenďa:
44005020	“Džan andro chramos a vakeren le manušenge savore lava pal oda nevo dživipen.”
44005021	Sar oda on šunde, avle sig tosara andro chramos a sikavenas. Avľa o nekbareder rašaj the ola, so sas leha a vičhinde e Bari rada, savore phurederen andral o Izrael. A bičhade pal lende andre bertena, hoj len te anen.
44005022	O služobňika gele a andre bertena len na arakhle. Avke avle pale
44005023	a phende: “E bertena arakhľam mište andre phandľi a le stražňiken arakhľam te ačhel avri paš o vudar, ale sar la phundraďam, na arakhľam andre ňikas.”
44005024	Sar šunďa o veliťeľis le chramoskero the o nekbareder rašaja ola lava, našči avenas ke peste, hoj s'oda pes vlastne ačhiľa.
44005025	Andre oda vareko avľa, diňa lenge te džanel a phenďa: “Dikhen, ola murša saven tumen thoďan andre bertena, ačhen andro chramos a sikaven le manušen.”
44005026	Akor odgeľa o veliťeľis le sluhenca, anďa len, ale na zoraha, bo daralas le manušendar, hoj te na andre lende čhivkeren le barenca.
44005027	Sar len ande, ačhade len angle Bari rada. O nekbareder rašaj lendar phučľa:
44005028	“Či na zakazinďam tumenge, hoj te na sikaven andre oda nav? Ale dikh, tumen pherarďan o Jeruzalem tumare sikavibnaha a amenge den e vina vaš leskero meriben.”
44005029	O Peter odphenďa a the okla apoštola phende: “Buter kampel te šunel le Devles, sar le manušen.
44005030	O Del amare dadengero uštaďa andral o meriben le Ježiš, saves tumen primarďan pro kerestos a murdarďan.
44005031	Oles o Del hazdňa upre ke peskero čačo vast a kerďa lestar Nekbareder Vodcas the Spasiťeľis, hoj o Izrael te visaľol pale ko Del a te el lenge odmukle o bini.
44005032	Amen sam leskere švedki andre kala veci the o Sentno Duchos, saves diňa o Del olenge, so les šunen.”
44005033	Sar oda on šunde, sas igen choľarde a kamle len te murdarel.
44005034	Ale uščiľa varesavo farizeus andral e Bari rada, so pes vičhinelas Gamaliel, le zakonoskero učiťeľis, saves peske važinenas savore nipi a rozkazinďa, hoj te ľidžan le manušen pro sikra avri
44005035	a phenďa lenge: “Muršale andral o Izrael, mište tumen rozgondoľinen, so kerena kale manušenca!
44005036	Bo na čirla uščiľa o Teudas, savo phenelas pal peste, hoj ov hino vareko. Paš savo pes prithode vaj štar šel (400) murša, saves paľis murdarde a savore so les šunenas pes rozdenašle a rozgele.
44005037	Pal leste, akor sar pes zgenenas o manuša, uščiľa o Judaš andral e Galileja, iľa pal peste but nipen a the ov muľa a savore so les šunenas pes rozgele.
44005038	Vaš oda tumenge phenav, hoj te oddžan kale manušendar a te muken len, bo te ča o manuša keren kada planos, abo kadi buči, rozperla pes.
44005039	No te hin oda le Devlestar, našči les musarena a te na oda mek dičhol avke, hoj džan pro Del!”
44005040	A šunde les. Vičhinde peske le apoštolen, marde len a prikazinde lenge, hoj te na vakeren andro nav Ježiš a premukle len.
44005041	Sar o apoštola odgele pašal e Bari rada, thovenas baripen vaš oda, hoj šaj cerpinen vaš o nav Ježiš.
44005042	Na preačhenas sako džives te sikavel andro chramos the pal o khera a vakerenas o evaňjelium, hoj o Ježiš hin o Kristus.
44006001	Andre ola dživesa, sar sas furt buteder učeňika, chudle o Helenisti (o Židi, so vakerenas Grecki) te dudrinel pro Hebreja (o Židi, so vakerenas Hebrejski), hoj pašal lengere vdovi na kerenas čačipnaha, akor sar kerenas sako džives pašal o vdovi.
44006002	Akor peske o dešuduj džene vičhinde savore učeňiken a phende: “Nane oda šukares, hoj amen te omukas le Devleskero lav a te keras kala buča.
44006003	Vaš oda kiden avri tumendar eften lačhe hiroskere muršen, pherden le Sentne Duchoha the la goďaha a len ačhavaha ke kadi buči.
44006004	A amen pes šaj modľinas the šaj služinas le Devleskere laveha calo časos (ideos).”
44006005	Oda lav sas pre dzeka savoredženenge a kidle avri le Štefan, muršes kas sas pherdo pačaben the Sentno Duchos, le Filip, le Prochor, le Nikanor, le Timon, le Parmen the le Mikulaš andral e Antiochija, savo sas Grekos a imar sigeder pregeľa andre Židoviko pačaben.
44006006	Len ačhade anglo apoštola a on pes pre lende modľinde a thode pre lende o vasta.
44006007	Le Devleskero lav barolas a sas furt buteder učeňika andro Jeruzalem. A the igen but rašaja pačanďile.
44006008	O Del diňa le Štefan pherdo lačhipen the zor a kerelas maškar o nipi bare ďivi the zazraki.
44006009	Ale avle pre leste varesave manuša andral e Libertinsko sinagoga, kaj sas Židi andral e Cirenija the Alexandrija a mek the olendar, so sas andral e Cilicija the andral e Azija a vesekedinenas pes le Štefaniha.
44006010	No, našči avle anglal ola goďaha the ole duchoha, saveha vakerelas.
44006011	Akor podčhide muršen, save phende: “Šunďam les te vakerel nalačhe lava pro Mojžiš the pro Del.”
44006012	Avke marde upre le nipen the le phurederen the le zakoňiken, avle pre leste, chudle les a ľigende les angle Bari rada.
44006013	Ačhade falošne švedken, save phende: “Kada manuš na preačhel te vakerel nalačhe lava pre kada sentno than the pro zakonos.
44006014	Bo šunďam les te vakerel, hoj oda Ježiš Nazaretsko čhivela tele kada than a čerinela o tradiciji, save amenge diňa o Mojžiš.”
44006015	Savore, so bešenas andre Bari rada, pes zadikhle pro Štefan a dikhle leskero muj avke sar muj le aňjeloskero.
44007001	O nekbareder rašaj lestar phučľa: “Hin oda čačes avke?”
44007002	O Štefan odphenďa: “Muršale, phralale the dadale, šunen! O baro Del pes sikaďa amare dadeske le Abrahamoske, sar sas andre Mezopotamija akor, sar mek na bešelas andro Charan
44007003	a phenďa leske: ‘Av avri andral tiri phuv the andral tiri famelija a dža andre odi phuv, savi tuke sikavava.’
44007004	Akor odgeľa andral e Chaldejengeri phuv a bešelas andro Charan. Paľis sar muľa leskero dad les preľigende odarik andre kadi phuv, andre savi tumen akana bešen.
44007005	O Del ode na diňa le Abraham aňi sikra phuv, ale diňa les lav, hoj odi phuv dela leske the oleske, so avela lestar. O Del oda phenďa akor, sar mek les na sas čhave.
44007006	O Del phenďa, hoj ola, so avena lestar bešena andre cudzo phuv. Ode lendar kerna otroken a štar šel (400) berš len trapinena.
44007007	Ale oda narodos kaske on služinena, me sudzinava, phenel o Del, paľis avena odarik avri a služinena mange pre kada than.
44007008	Kerďa leha zmluva pal o občhinďipen (e obriezka), avke leske uľiľa o Izak a pre ochtoto džives les o Abraham občhinďa (obrezinďa). Le Izakostar sas o Jakob a le Jakobostar sas o dešuduj bare dada.
44007009	O bare dada sas hamišne pro Jozef a bikende les andro Egipt, ale o Del sas leha,
44007010	a iľa les avri andral savore leskere pharipena a presikaďa leske peskero lačhipen a diňa les goďi anglo faraonos, kraľis andral o Egipt. Ov paľis ačhaďa le Jozef, hoj pes te starinel pal o Egipt the pal calo leskero kher.
44007011	Paľis avľa bari bokh pro calo Egipt the pro Kanaan the baro pharipen a amare daden na sas so te chal.
44007012	Sar šunďa o Jakob, hoj andro Egipt hin o chaben, bičhaďa ešeb amare daden.
44007013	Sar avle dujtovar diňa pes o Jozef te prindžarel peskere phralenge a o faraonos pes dodžanľa pal e famelija le Jozefoskeri.
44007014	Akor len bičhaďa o Jozef, hoj te anen ke leste le Jakob, leskere dades the caľi leskeri famelija, eftavardeš the pandž (75) manušen.
44007015	O Jakob the amare dada avle tele andro Egipt a ode the mule.
44007016	Paľis len preľigende andro Sichem a parunde len andro hrobos. Oda hrobos cinďa o Abraham le Emoroskere čhavendar andro Sichem.
44007017	Sar sas pašes o časos (ideos), hoj o Del te doľikerel oda lav, savo diňa le Abrahamoske, o nipi andro Egipt igen zoraľonas a sas furt buteder,
44007018	medik na sas andro Egipt aver kraľis, savo imar na prindžarelas le Jozef.
44007019	Oda kraľis paľis avke trapinelas amare nipen the amare daden, hoj mušinenas te odčhivel peskere čhavoren, save mekča uľonas a mukenas len te merel.
44007020	Andre oda časos uľiľa (pes narodzinďa) o Mojžiš a sas igen šukar anglo Del. Andre le dadeskero kher les bararenas avri trin čhon.
44007021	Sar les dine pestar het, arakhľa les le faraonoskeri čhaj, hazdňa les andral o paňi a bararďa les avri sar peskere čhas.
44007022	O Mojžiš sas avri sikado andro nekfeder Egiptsko goďaveripen a sas zoralo andre oda, so vakerelas the andre oda, so kerelas.
44007023	Sar leske sas saranda (40) berš, avľa leske andro jilo, hoj te džal te dikhel peskere phralen, le Izraeloskere čhaven.
44007024	A dikhľa sar o Egipťanos dukhavelas jekhe Izraelitas, vaš oda o Mojžiš geľa te pomožinel le Izraelitaske a diňa pale le Egipťanoske avke, hoj les murdarďa.
44007025	Ov peske gondoľinelas, hoj leskere phrala achaľona, hoj o Del len kamel prekal leskero vast te zachraňinel. Ale on oleske na achaľile.
44007026	Paľis pre aver džives, sar pes duj džene vesekedinenas sikaďa pes lenge a kamňa maškar lende te anel o smirom, vaš oda phenďa: ‘Muršale, phrala san, soske tumen maren?’
44007027	Ale oda, ko dukhavelas le phrales, les ispidňa a phenďa: ‘Ko tut thoďa upral amende, hoj amen tu te ľidžas a te sudzines?
44007028	So, kames man te murdarel, sar murdarďal idž kole Egipťanos?’
44007029	Vaš oda lav O Mojžiš denašľa a bešelas andre Madijansko phuv sar cudzincos, kaj leske uľile duj muršora.
44007030	Sar pregeľa saranda (40) berš, sikaďa pes leske o aňjelos le Rajeskero pre pušťa paš o verchos Sinaj, andro plameňa le labarde krakoske.
44007031	Sar oda dikhľa o Mojžiš, čudaľinelas pes oleske so dikhel, ale sar geľa pašeder, hoj te dikhel feder prevakerďa ke leste o hangos le Rajeskero:
44007032	‘ Me som o Del tire dadengero, o Del le Abrahamoskero, o Del le Izakoskero a o Del le Jakoboskero.’ O Mojžiš avke predaranďiľa, hoj izdralas daratar a na tromanďiľa buter te dikhel.
44007033	O Raj leske phenďa: ‘ Čhiv tele o kamašľi pal o pindre, bo odi phuv pre savi ačhes, hiňi sentno.
44007034	Dikhľom - he mište dikhľom - sar mire nipi cerpinen andro Egipt a šunďom sar lenge hin phares vaš oda avľom tele, hoj len te zachraňinav. Avke akana av a bičhavava tut andro Egipt.’
44007035	Ole Mojžiš saves na kamle a phende pre leste: ‘Ko tut thoďa upral amende, hoj amen tu te ľidžas a te sudzines?’ Ipen oles bičhaďa o Del, hoj len te ľidžal a te zachraňinel len prekal o aňjelos, savo pes leske sikaďa andro krakos.
44007036	O Mojžiš len iľa odarik avri a kerelas paš oda zazraki the ďivi andro Egipt, andro Lolo moros a the mek saranda (40) berš pre pušťa.
44007037	Oda hin oda Mojžiš, savo phenďa le Izraeloskere čhavenge: ‘ O Raj, tumaro Del tumen dela prorokos, tumare phralendar, avke sar man, oles šunena.’
44007038	Ov hin oda, so sas pre pušťa le manušenca andral o Izrael the le aňjeloha. Oda aňjelos ke leste vakerelas pro verchos Sinaj the ke amare dada. Ov chudňa o lava le dživipnaskere, hoj len te del amenge.
44007039	Ale amare dada les na kamenas te šunel, odčhide les a visaľile peskere jilenca pale andro Egipt.
44007040	Phende le Aronoske: ‘Ker amenge devlen, so džana angle amende, bo na džanas so pes ačhiľa ole Mojžišoha, so amen iľa avri andral e Egiptsko phuv.’
44007041	Kerde peske gurumňora a obetinde la modlake e obeta a radisaľonas oleske, so kerde peskere vastenca.
44007042	Ale o Del lendar visaľiľa a diňa len, hoj te lašaren o čercheňa andral o ňebos, avke sar hin pisimen andre le prorokengeri kňižka: ‘ Kher le Izraeloskero, anďan mange varesavi bitno vaj aver obeta pre pušťa tel o saranda (40) berš?
44007043	Iľan a ľidžanas le Molochoskero stanos the e čercheň tumare devleskeri le Remfanoskeri, modli save tumenge kerďan, hoj angle lende te banďon. Vaš oda lava tumen het a prethovava tumen až dži pal o Babilon.’
44007044	Amare daden sas pre pušťa o Sentno Stanos. Avke sar phenďa o Del le Mojžišoske, hoj te kerel o Sentno Stanos avke, sar leske les sikaďa.
44007045	Oda Sentno Stanos preile amare dada a le Jozuaha les doande andre phuv, so sas le pohanengeri. Le pohanen tradňa o Del het amare dadendar a o Sentno Stanos ode ačhiľa dži andre Davidoskere dživesa.
44007046	O Del rado dikhelas le David a o David mangelas le Jakoboskere Devles, či šaj leske ačhavel kher.
44007047	Ale až o Šalamun ačhaďa le Devleske kher.
44007048	Ale o Nekbareder na bešel andro chrami, so hine kerde le manušendar, avke sar phenel o prorokos:
44007049	‘ O ňebos hin miro tronos, phenel o Del a e phuv hiňi tel mire pindre. Savo kher mange ačhavena? Vaj kaj hin varesavo than, kaj mange me šaj odpočovinav?
44007050	Či oda savoro na kerďa miro vast?’
44007051	Tumen manušale san zacate a tumare jile hine zaphandle a na šunen pre tumare kana! Furt džan pro Sentno Duchos, avke sar the tumare dada.
44007052	Pre savo prorokos na džanas tumare dada? A murdarenas olen, so imar anglal phenenas, hoj avela o Čačipnaskero, kas tumen akana diňan andre a the murdarďan.
44007053	Tumen iľan o zakonos le aňjelostar a na doľikerďan les!”
44007054	Sar oda on šunde, dukhanďiľa len andro jile a andre bari choľi randenas le dandenca pre leste.
44007055	O Štefan, pherdo le Sentne Duchoha, hazdňa o jakha pro ňebos a dikhľa le Devleskeri slava the le Ježiš te ačhel pre čači sera le Devleske
44007056	a phenďa: “Dikhen, o ňebos dikhav phundrado a le Čhas le manušeskeres te ačhel pre čači sera le Devleske.”
44007057	Akor on vriskinde zorales, phandle andre o kana a jekhetane pre leste chučile.
44007058	Tradle les avri andral o foros a čhivkerenas andre leste le barenca. O švedki peske thode peskere gada paš jekh terno manuš, savo pes vičhinelas Saul.
44007059	Čhivkerenas andro Štefan le barenca a ov vičhinelas pro Raj a phenelas: “Raja Ježiš, prile mire duchos!”
44007060	Paľis peľa pro khoča a vičhinďa zorale hangoha: “Rajeja, ma rachin lenge kada binos!” Sar oda phenďa, zasuča.
44008001	Le Saul na sas ňič pre oda, hoj le Štefan murdaren. Andre oda džives džanas bares pro zboros, so sas andro Jeruzalem. Savore pes rozdenašle andre Judsko phuv the andre Samarija, ale o apoštola na denašle.
44008002	O pobožne murša parunde le Štefan a igen pal leste rovenas.
44008003	Ale o Saul musarelas o zboros. Džalas andro khera, lelas le muršen the le džuvľen a thovelas len andro berteni.
44008004	Ola, so pes rozdenašle, džanas than thanestar a vakerenas o evaňjelium.
44008005	O Filip geľa andro foros Samarija a kazinelas lenge le Kristus.
44008006	O manuša jekhetane igen šunenas oda, so vakerelas o Filip a dikhenas o zazraki, save kerelas.
44008007	Bo andral o but manuša, saven sas nalačhe duchi, gele ola duchi avri bara vikaha a but kaľiki the bange sasťile avri.
44008008	Andre oda foros avľa baro radišagos.
44008009	Mek angle oda sas andre oda foros jekh murš, so les vičhinenas Šimon. Ov vražinelas a o nipi andre Samarija ča denas avri o jakha. Ov phenelas pal peste, hoj hino vareko baro.
44008010	Savore, bare the cikne, les igen šunenas a phenenas: “Ov hino odi Bari zor le Devleskeri.”
44008011	Igen mište les šunenas, bo imar but kerelas maškar lende o čari.
44008012	Ale sar pačanďile le Filiposke, savo lenge vakerelas pal o Devleskero kraľišagos the pal o nav Ježiš Kristus, denas pes te bolel o murša the o džuvľa.
44008013	The oda Šimon pačanďiľa, diňa pes te bolel a ľikerelas pes paš o Filip. A sar dikhľa, hoj pes keren bare ďivi the zazraki, čudaľinelas pes.
44008014	Sar pes o apoštola andro Jeruzalem došunde, hoj e Samarija priiľa o lav le Devleskero, bičhade ke lende le Peter the le Jan.
44008015	Sar ode doavle, modľinenas pes vaš lenge, hoj te chuden le Sentne Duchos,
44008016	bo mek na avľa tele pre ňikaste lendar a sas ča bolde andro nav le Rajeskero le Ježišoskero.
44008017	Akor pre lende thovenas o vasta a on prilenas le Sentne Duchos.
44008018	Sar dikhľa o Šimon, hoj o Sentno Duchos pes del aleha, hoj o apoštola pre lende thoven o vasta, anďa lenge love
44008019	a phenďa: “Den the man odi zor, hoj oda pre kaste thovava o vasta te chudel le Sentne Duchos.”
44008020	O Peter leske phenďa: “Me kirňon tire love the tuha, bo gondoľinďal tuke, hoj le Devleskero daros peske šaj te cinel vaš o love!
44008021	Tu na sal jekh amendar andre kadi buči, bo tiro jilo nane žužo anglo Del.
44008022	Vaš oda ker pokaňje andral kada binos a mang le Rajes, či tuke na odmukela oda, so tuke gondoľinehas andro jilo.
44008023	Bo dikhav, hoj sal andre kirko hamišagos a phandlo andro binos!”
44008024	O Šimon odphenďa: “Mangen le Rajes vaš ma, hoj te na avel pre ma ňič olestar, so phenďan.”
44008025	Sar imar o apoštola dine avri o sveďectvo a vakerde le Rajeskero lav, avenas pale andro Jeruzalem. Pal o drom vakerenas avri o evaňjelium andro but Samaritanska gavora.
44008026	O aňjelos le Rajeskero prevakerďa ko Filip a phenďa leske: “Ušči a dža pro juh, pro drom savo džal andral o Jeruzalem tele andre Gaza.” Pal oda drom pes imar akana igen na phirel.
44008027	O Filip uščiľa a geľa. Dikhľa muršes Etiopanos so sas baro manuš, eunuchos la Kandakakero, la kraľovnakero andral e Etiopija. Ov sas upral savoro lakero barvaľipen a sas andro Jeruzalem te lašarel le Devles.
44008028	Džalas pale khere, bešelas pre peskero verdan a genelas le prorokos Izaiaš.
44008029	O Duchos phenďa le Filiposke: “Dža pašeder a dochude o verdan.”
44008030	Sar doavľa o Filip šunďa les te genel le prorokos Izaiaš a phenďa: “Či the achaľos oda, so genes?”
44008031	Ov odphenďa: “Sar šaj achaľuvav te mange ňiko na sikavel?” A mangľa le Filip, hoj te bešel paš leste a te džal leha.
44008032	Oda, so genelas le Devleskere Lavestar, sas kada: “Ľidžanas les sar ovečka te murdarel a sar o bakroro pes na del anglal oleske, so les strihinel, avke aňi ov na phundraďa peskero muj.
44008033	Ov sas tele dikhlo a na sudzinde les avke, sar kampľa. A ko šaj vakerela pal leskero potomstvos, te leskero dživipen pes lel pal e phuv?”
44008034	O eunuchos odphenďa le Filiposke: “Mangav tut, pal kaste vakerel o prorokos? Pal peste, či pal avreste?”
44008035	Akor chudňa o Filip te vakerel ole lavestar andral o Izaiaš a phenelas leske o evaňjelium pal o Ježiš.
44008036	Sar džanas pal o drom dikhle varesavo paňi a o eunuchos phenďa: “Dikh, paňi! So mange braňinel te del pes te bolel?”
44008037	[O Filip phenďa: “Te pačas andral calo tiro jilo, šaj.” Ov odphenďa: “Pačav, hoj o Ježiš Kristus hino le Devleskero Čhavo.”]
44008038	Zaačhaďa o verdan. Gele sodujdžene andro paňi o Filip the o eunuchos a bolďa les.
44008039	Sar avle avri andral o paňi, o Duchos le Rajeskero iľa le Filip het. O eunuchos les buter na dikhľa a džalas peskere dromeha radišagoha.
44008040	O Filip pes arakhľa andre Azota a phirelas a vakerelas savore ole forenge o evaňjelium, medik na doavľa andre Cezarea.
44009001	O Saul mek furt džalas pro učeňika le Rajeskere a kamelas len te murdarel avri. Avľa ko nekbareder rašaj
44009002	a mangľa lestar o ľila pre sinagoga andro Damaskus, hoj te rodel avri ole muršen the le džuvľen, so džan pal oda drom, hoj len te phandel andre a te anel len andro Jeruzalem.
44009003	Andre oda sar džalas, ačhiľa pes, sar imar sas pašes paš o Damaskus, hoj jekhvareste les zaučarďa andre o kham andral o ňebos.
44009004	Peľa pre phuv a šunďa o hangos, savo leske phenďa: “Saul, Saul soske pre mande džas?”
44009005	O Saul phenďa: “Ko sal, Rajeja?” O Raj odphenďa: “Me som o Ježiš, pre kaste tu džas.
44009006	Ušči a dža andro foros, ode pes tuke phenela, so kampel te kerel.”
44009007	Ola murša, so leha džanas jekhetane, na džanenas pre oda so te phenel. Bo šunde o hangos, ale ňikas na dikhle.
44009008	Paľis uščiľa o Saul pal e phuv a sar phundraďa o jakha, na dikhelas ňič. Avke les ile vastestar a ľigende les andro Damaskus.
44009009	A trin džives sas avke, hoj na dikhelas, na chalas, aňi na pijelas.
44009010	Andro Damaskus sas varesavo učeňikos so pes vičhinelas Ananijaš. Leske phenďa o Raj andro viďenie: “Ananijaš!” Ov odphenďa: “Kade som, Rajeja.”
44009011	Avke leske o Raj phenďa: “Ušči a dža pre uľica, so pes vičhinel Rovno. Andre le Judaskero kher arakh avri le Saul andral o Tarzus, bo ipen akana pes modľinel.
44009012	Ov dikhľa andro viďenie muršes, so pes vičhinelas Ananijaš, savo avľa paš leste a thoďa pre leste o vasta, hoj te dikhel.”
44009013	O Ananijaš odphenďa: “Rajeja, but manušendar šunďom pal kada murš, hoj keci but nalačhipen kerďa tire sentnenge andro Jeruzalem.
44009014	A the kade les hin zor le nekbareder rašajendar te phandel andre savoren, so lašaren tiro nav.”
44009015	Ale o Raj leske phenďa: “Dža, bo me mange les kidňom avri, hoj prekal leste te kerav miri buči, hoj ov te anel miro nav anglo aver narodi, anglo kraľa the anglo čhave le Izraeloskere.
44009016	Me leske sikavava keci but mušinela te precerpinel vaš miro nav.”
44009017	Akor odgeľa o Ananijaš a geľa andro kher, thoďa pre leste o vasta a phenďa: “Saul, phrala, o Raj o Ježiš, so pes tuke sikaďa pro drom sar avehas kade, ov man bičhaďa, hoj pale te dikhes a te aves pherdo le Sentne Duchoha.”
44009018	Takoj leske pele tele pal o jakha ajse sar šupini. Pale predikhľa, uščiľa a diňa pes te bolel.
44009019	Paľis chaľa o chaben a chudňa zor. A ačhiľa vajkeci dživesa le učeňikenca andro Damaskus.
44009020	Takoj vakerelas andro sinagogi, hoj o Ježiš Kristus hin le Devleskero Čhavo.
44009021	Savore, so les šunde pes čudaľinenas a phenanas: “Či nane oda ov, so andro Jeruzalem murdarelas olen, so lašarenas kada nav? A the kade avľas, hoj len te phandel andre a te ľidžal anglo nekbareder rašaja.”
44009022	O Saul sas furt zoraleder andro lav. Igen džanelas te dokazinel, hoj o Ježiš hin o Kristus, až avke, hoj o Židi so bešenas andro Damaskus pre oda našči odphenenas.
44009023	Sar imar pregeľa but dživesa, dovakerde pes o Židi maškar peste, hoj les murdarena
44009024	a stražinenas o brani rat-džives, hojča les te murdaren, no o Saul pes pal oda the avke dodžanľa.
44009025	Ale o učeňika les rači mukle tele pal o muros le lanoha andro košaris.
44009026	Sar avľa o Saul andro Jeruzalem, kamňa te džal paš o učeňika, ale daranas lestar, bo na pačanas leske, hoj the ov hin o učeňikos.
44009027	Ale o Barnabaš les iľa a ľigenďa ko apoštola. Vakerďa lenge avri sar dikhľa le Rajes pro drom, hoj leha vakerďa a the sar andro Damaskus vakerelas bi e dar andro nav le Ježišoskero.
44009028	Paľis o Saul dživelas lenca jekhetane andro Jeruzalem.
44009029	Vakerelas andro nav Ježiš bi e dar a vesekedinelas pes le Židenca, so vakerenas grecki. Ale on les kamenas te murdarel.
44009030	No, sar pes pal oda dodžanle o phrala, ile les tele andre Cezarea a bičhade andro Tarzus.
44009031	Avke sas andro khangera pal caľi Judsko the andre Galileja the andre Samarija smirom. Sikľonas a dživenas andre pačiv anglo Raj; baronas a o Sentno Duchos lenge pomožinelas.
44009032	Sar phirelas o Peter than thanestar, avľa the ko sentne (manuša, so pačanas andro Ježiš) so bešenas andre Lidda.
44009033	Arakhľa ode varesave manušes, so pes vičhinelas Eneaš, savo sas kaľika a ochto beršendar pašľolas ča andro haďos.
44009034	O Peter leske phenďa: “Eneaš, o Ježiš Kristus tut sasťarel avri! Ušči a ker pal tu o haďos!” O Eneaš takoj uščiľa.
44009035	Dikhle les savore, so bešenas andre Lidda the andro Saron a visarde pes ko Raj.
44009036	Andre Joppa sas jekh učeňička, so pes vičhinelas Tabita, so hin grecki Dorkas. Oj kerelas but lačhipen a pomožinelas le čorenge.
44009037	Andre ola dživesa pes ačhiľa, hoj nasvaľiľa a muľa. Sar la thode le paňeha, ľigende la andre upruno kher.
44009038	Vaš oda, hoj e Lidda hiňi pašes paš e Joppa a o učeňika pes došunde, hoj ode hin o Peter, bičhade ke leste duje muršen a mangenas les: “Av sigo ke amende!”
44009039	O Peter uščiľa a geľa lenca. Sar doavľa ode, ľigende les andre upruno kher. Ačhile pašal leste savore vdovi a sikavenas leske o rokľi the o gada, save lenge kerelas e Dorkas, medik sas lenca.
44009040	Akor bičhaďa o Peter savoren avri, banďiľa pro khoča a modľinďa pes. Paľis visaľiľa ke muľi a phenďa lake: “Tabito, ušči!” A oj phundraďa o jakha a sar dikhľa le Peter, bešľa peske.
44009041	Ov lake podiňa o vast a hazdňa la. Paľis vičhinďa le sentnen the le vdoven a ačhaďa la džidona anglal lende.
44009042	Dodžanľa pes pal oda caľi Joppa a but džene pačanďile andro Raj.
44009043	O Peter ačhiľa buter časos (ideos) andre Joppa ke varesavo Šimon, so kerelas le cipenca.
44010001	Andre Cezarea sas varesavo murš, so pes vičhinelas Kornelius. Ov sas veliťeľis upral o šel slugaďa, andral e čata, so la vičhinenas Italsko.
44010002	Ov sas pobožno, daralas pes le Devlestar a the calo leskero kher. Pomožinelas but le čorenge a furt pes modľinelas ko Del.
44010003	Jekhvar, vaj trin orendar pal o dilos, žužes dikhľa andro viďenie le aňjelos le Devleskeres a ov leske phenďa: “Kornelius!”
44010004	Ov pes pre leste zadikhľa a predarandutno phenďa: “S'oda, Rajeja?” O aňjelos leske odphenďa: “Tiro lačhipen, so kerehas le čorenge the o modľitbi sas avri šunde a o Del pre tu na bisterďa.
44010005	Avke akana bičhav le muršen andre Joppa a vičhin le Šimon, so les vičhinen the Peter.
44010006	Ov bešel ke varesavo Šimon, so kerel le cipenca a leskero kher hin paš o moros.” [“Ov tuke phenela, so kampel te kerel.”]
44010007	A sar odgeľa het o aňjelos, so leha vakerelas, vičhinďa peske o Kornelius duje sluhen the jekhe pobožnone slugaďis, savo paš leste furt ačhelas.
44010008	Sar imar lenge sa vakerďa avri, bičhaďa len andre Joppa.
44010009	Pre aver džives, sar sas ola murša pro drom a imar sas pašes paš o foros, geľa o Peter pro pados vaj pro dilos pes te modľinel.
44010010	Igen bokhaľiľa a kamelas te chal. Medik leske kerenas o chaben, dikhľa viďenie.
44010011	Dikhľa o ňebos phundrado a avelas pre leste tele pre phuv vareso ajso sar bari lepeda, phandľi le štare agorendar.
44010012	Andre sas savore štarpindrengere džviri, save ča hin pre phuv, the dzive džviri, the ola, so pes cirden pal e phuv, the o čirikle.
44010013	A prevakerďa ke leste o hangos: “Ušči Peter, murdar a cha!”
44010014	O Peter phenďa: “Na, Rajeja, bo mek šoha (ňikda) na chaľom vareso melalo abo nažužo.”
44010015	Oda hangos leske pale phenďa: “Pre oda, so o Del žužarďa, tu ma phen melalo!”
44010016	Kada savoro pes ačhiľa trival a paľis sas e lepeda takoj iľi upre andro ňebos.
44010017	Medik o Peter andre peste gondoľinelas, so leske aleha o Del kamňa te phenel prekal oda so dikhľa, doavle paš e kapura ola murša, so len bičhaďa o Kornelius a phučenas, kaj bešel o Šimon.
44010018	Vičhinde a phučle lendar, či ode na bešel o Šimon, so les vičhinen Peter.
44010019	Sar mek gondoľinelas o Peter pal oda so dikhľa, phenďa leske o Duchos: “Dikh, trin murša tut roden.
44010020	Ušči, dža tele pal o pados a dža lenca! Ma odcirde tut lendar, bo me len bičhaďom.”
44010021	Sar avľa o Peter tele pal ola murša, so sas pal leste bičhade khatar o Kornelius, phenďa: “Me som oda, kas roden. Soske pal mande avľan?”
44010022	On odphende: “O Kornelius, veliťeľis upral o šel slugaďa amen bičhaďa. Ov hino čačipnaskero manuš, so daral le Devlestar, saves del calo Židoviko narodos pačiv. O sentno aňjelos leske phenďa, hoj te vičhinel tut andre peskero kher a te šunel tire lava.”
44010023	Akor len vičhinďa o Peter andre a diňa len pačiv. Pre aver džives uščiľa o Peter, geľa lenca a gele leha the varesave phrala andral e Joppa.
44010024	Pre dujto džives doavle andre Cezarea. O Kornelius len imar užarelas a vičhinďa peske la famelija the peskere lačhe prijaťeľen.
44010025	Sar geľa o Peter andre a o Kornelius les dikhľa, peľa pro khoča a banďolas anglal leste.
44010026	Ale o Peter les hazdňa a phenďa: “Ušči, the me som ča manuš.”
44010027	Vakerelas leha, geľa andre a dikhľa ode but zgele manušen.
44010028	A phenďa lenge: “Tumen džanen, hoj le Židoske nane domuklo te džal abo te arakhel pes cudzone manušeha. Ale mange sikaďa o Del, hoj te na phenav pal varesavo manuš, hoj hino nažužo abo melalo.
44010029	Vaš oda avľom a na odphenďom tuke. A akana phučav, soske vaš ma bičhaďan?”
44010030	O Kornelius phenďa: “Anglo štar džives poscinavas dži e kadi ora a eňorendar man modľinavas andre miro kher. A jekhvareste angle ma ačhiľa murš andro igen parne gada
44010031	a phenďa: ‘Kornelius, tiro lačhipen, so kerehas le čorenge the o modľitbi sas avri šunde a o Del pre tu na bisterďa.
44010032	Bičhav andre Joppa a vičhin le Šimon, saves vičhinen the Peter. Ov bešel paš o moros andro kher ko Šimon, so kerel le cipenca.’ ['Sar avela, phenela tuke savoro.']
44010033	Avke bičhaďom pal tu a tu mište kerďal, hoj avľal. Akana sam kade savore anglo Del, hoj te šunas savoro, so tuke phenďa o Raj.”
44010034	Akor chudňa o Peter te vakerel: “Akana čačes achaľuvav, hoj o Del na dikhel jekhe manušes barederes sar avres.
44010035	Ale le Devleske hin pre dzeka sako andral dojekh narodos, ko lestar daral a dživel andro čačipen.
44010036	Oda lav, savo bičhaďa o Del le Izraeloskere čhavenge, lenge diňa te prindžarel, hoj o smirom hin prekal o Ježiš Kristus, bo ov hin o Raj savoreske.
44010037	Tumen džanen pal oda, so pes ačhiľa pal caľi Judsko. Chudňa pes ada andre Galileja pal o boľipen, so vakerelas o Jan.
44010038	A tumen džanen pal o Ježiš andral e Nazareta, sar les pomazinďa o Del le Sentne Duchoha the la zoraha a phirelas pal e phuv, kerelas o lačhipen le manušenge a sasťarelas savoren so sas tel e zor le bengeskeri, bo o Del sas leha.
44010039	Amen sam ola, so dikhľam oda, so kerelas andre Židoviko phuv the andro Jeruzalem. Paľis les murdarde a primarde les pro kerestos.
44010040	Les o Del uštaďa pro trito džives a sikavelas pes amenge.
44010041	Na sikavelas pes savore manušenge, ale ča le švedkenge, saven peske o Del imar anglal kidňa avri, amenge, so leha chahas the pijahas pal oda sar uščiľa andral o meriben.
44010042	Prikazinďa amenge, hoj te vakeras le manušenge a te das lenge te džanel, hoj ov hino le Devlestar dino te sudzinel le džiden the le mulen.
44010043	Pal leste vakeren savore proroka, hoj andre leskero nav ela odmukle o bini sakoneske, ko pačala andre leste.”
44010044	Medik o Peter vakerelas kala lava, avľa o Sentno duchos tele pre savorende, so šunenas o lav.
44010045	O pačabnaskere le Židendar, so avle le Peteriha pes čudaľinenas, hoj the pro manuša, so nane Židi hin čhido avri o Sentno Duchos,
44010046	bo šunde len te vakerel andre aver čhiba a te lašarel le Devles. Akor o Peter phenďa:
44010047	“Či šaj vareko zaačhavel te bolel le paňeha olen, so priile le Sentne Duchos avke sar the amen?”
44010048	A rozkazinďa len te bolel andro nav Ježiš Kristus. Paľis les mangle, hoj te ačhel ode vajkeci dživesa.
44011001	Paľis šunde o apoštola the o phrala andre Judsko, hoj the o manuša, so nane Židi priile le Devleskero lav.
44011002	Sar avľa o Peter upre andro Jeruzalem, dovakerenas leske o pačabnaskere Židi
44011003	a phende: “Geľal paš o murša, so nane občhinde (obrezimen) a chahas lenca.”
44011004	O Peter lenge chudňa sa te vakerel avri a phenďa:
44011005	“Somas andro foros Joppa, modľinavas man a dikhľom viďenie. Avelas pre mande tele andral o ňebos ajso vareso, sar bari lepeda phandľi le štare agorendar a doavľa dži paš ma.
44011006	Mište man andre zadikhľom a dikhľom štarpindrengere džviri, save ča hin pre phuv the dzive džviri the ola, so pes cirden pal e phuv the le čiriklen.
44011007	A šunďom o hangos, savo mange phenďa: ‘Ušči Peter, murdar a cha!’
44011008	Me phenďom: ‘Na Rajeja, bo mek šoha (ňikda) na geľa andre miro muj vareso melalo, abo nažužo.’
44011009	O hangos andral o ňebos mange pale phenďa: ‘Pre oda, so o Del žužarďa, tu ma phen melalo!’
44011010	Ada sa pes ačhiľa trival a paľis sas pale savoro ilo upre andro ňebos.
44011011	Takoj andre odi ora, doavle trin murša paš o kher kaj bešavas, saven bičhade ke ma andral e Cezarea.
44011012	O Duchos mange phenďa, hoj te džav lenca a te na odcirdav man lendar. Avle manca the kala šov phrala a geľam andro kher ke oda murš.
44011013	Vakerelas amenge, hoj dikhľa andre peskero kher le aňjelos, savo ačhiľa angle leste a phenďa leske: ‘Bičhav andre Joppa vajkeci muršen a vičhin le Šimon, saves vičhinen the Peter.
44011014	Ov tuke vakerela o lava, savendar aveha zachraňimen tu the calo tiro kher.’
44011015	Andre oda, sar chudňom te vakerel, avľa pre lende o Sentno Duchos, avke sar angle oda pre amende.
44011016	A avľa mange pre goďi oda lav le Rajeskero, sar phenďa: ‘O Jan bolelas le paňeha, ale tumen avena bolde le Sentne Duchoha.’
44011017	Te len o Del diňa ajso daros sar the amen, so pačanďiľam andro Raj Ježiš Kristus, akor ko som me, hoj man te ačhavav le Devleske?”
44011018	Sar oda šunde preačhile te vakerel, lašarenas le Devles a phende: “The le manušenge, so nane Židi, diňa o Del hoj pes te visaren ke leste a te el len o dživipen.”
44011019	Andre ola pharipena, save avle akor, sar murdarde le Štefan, pes rozdenašle ola, so pačanas le Rajeske. Gele až dži andre Fenicija, pro Ciprus the andre Antiochija. Na vakerenas o Lav ňikaske, ča le Židenge.
44011020	Ale varesave lendar sas the andral o Ciprus the Cirenija. Sar avle andre Antiochija, vakerenas the le Grekenge avri pal o Ježiš Kristus.
44011021	O vast le Rajeskero sas lenca a but džene pačanďile a visaľile kijo Del.
44011022	Došunďa pes pal oda o zboros andro Jeruzalem a bičhade le Barnabaš dži andre Antiochija.
44011023	Sar ode avľa a dikhľa oda lačhipen le Devlestar, radisaľiľa a phenelas lenge, hoj te ačhen paš o Raj cale jilenca.
44011024	Bo o Barnabaš sas lačho manuš, pherdo le Sentne Duchoha the le pačabnaha. A igen but nipi pes dine le Rajeske.
44011025	Paľis geľa o Barnabaš andro Tarzus te rodel avri le Saul a sar les arakhľa anďa les andre Antiochija.
44011026	Ačhiľa pes avke, hoj pes calo berš zdžanas andre odi khangeri a sikavenas but nipen. Ačhiľa pes the oda, hoj andre Antiochija ešebnovar dine le učeňiken nav kresťana.
44011027	Andre ola dživesa avle o proroka andral o Jeruzalem andre Antiochija.
44011028	Jekh lendar, kaske sas o nav Agabus, uščiľa a o Duchos leske diňa anglal te džanel, hoj pal caľi phuv avela bari bokh. Odi bokh čačes avľa paš o Cisaris Klaudius.
44011029	Vaš oda peske phende dojekh le učeňikendar, hoj sako dela keci šaj, hoj te pomožinen le phralenge andre Judsko.
44011030	Paľis oda the kerde a bičhade o love le Barnabašiha the le Sauloha le staršenge andre khangeri.
44012001	Andre oda časos (ideos) chudňa o kraľis Herodes te trapinel varesaven andral o zboros.
44012002	Murdarďa le Jakob, le Janoskere phrales, la šabľaha.
44012003	Sar dikhľa, hoj oda sas pre dzeka le Židenge, diňa hoj te zalen the le Peter. Ipen akor sas o inepos, sar pes chal o marikľa (o maro bi o drožďi).
44012004	Sar les chudňa, thoďa les andre bertena a diňa, hoj pre leste te merkinen štar čati po štar slugaďa. Pal e Patraďi les kamňa te anel anglo nipi.
44012005	Medik ľikerenas le Peter andre bertena, o manuša andre khangeri pes vaš leske na preačhenas te modľinel.
44012006	Andre odi rat, sar imar les kamňa o Herodes te anel anglo nipi, sovelas o Peter maškar o duj slugaďa, zaphandlo duje lancenca a anglo vudar sas mek o slugaďa, so stražinenas e bertena.
44012007	A jekhvareste o aňjelos le Rajeskero avľa sar o kham andre bertena a ačhiľa paš leste, demaďa le Peter andre sera, uštaďa les a phenďa: “Sigo, ušči!” A pal o vasta leske pele tele o lanci.
44012008	O aňjelos leske phenďa: “Phand pašal tu o sirimos the uri o sandalki!” O Peter oda kerďa a o aňjelos leske paľis phenďa: “Čhiv pre tu tiro plašťos a av pal ma!”
44012009	O Peter džalas pal leste a aňi na džanelas, hoj oda so pes ačhel prekal o aňjelos hin čačes. Gondoľinelas peske, hoj džal suno.
44012010	Sar pregele ešebnen slugaďen the dujtonen, doavle paš e trastuňi kapura, savaha pes džal andro foros a phundraďa pes lenge korkori pestar. Sar avle avri, pregele jekh uľica a o aňjelos lestar takoj odgeľa.
44012011	O Peter sar avľa kija peste, phenďa: “Akanake čačes džanav, hoj o Raj bičhaďa peskere aňjelos a iľa man avri andral e Herodesiskere vasta the andral oda savoro, so mange kamle o Židi te kerel.”
44012012	Sar imar savoreske achaľiľa, avľa paš o kher la Mariakero. Oj sas e daj le Janoske, saves vičhinen the Marek. Ode sas zgele but manuša a modľinenas pes.
44012013	Sar durkinďa o Peter pre kapura, avľa e čhajori, so pes vičhinelas Rode, te phučel k'oda hin.
44012014	Sar prindžarďa le Peteriskero hangos, radišagostar aňi na phundraďa e kapura, ale denašľa te phenel, hoj o Peter ačhel angle kapura.
44012015	Ale on lake phende: “So, diliňi sal?” No oj ačhelas furt pre peskero lav a phenelas, hoj oda hin čačo. On paľis phende: “Oda leskero aňjelos hin.”
44012016	O Peter mek furt durkinelas. Sar phundrade, dikhle les a igen pes čudaľinenas.
44012017	Ov lenge sikaďa le vasteha, hoj te čhiten a chudňa lenge te vakerel, sar les o Raj iľa avri andral e bertena a phenďa: “Den ada te džanel le Jakoboske the le phralenge.” Paľis geľa pre aver than.
44012018	Sar vidňisaľiľa, daranas pes o slugaďa a chudle pes maškar peste te vesekedinel, bo na džanle so pes ačhiľa le Peteriha.
44012019	O Herodes les rodelas a sar les na arakhľa, vičhinďa peske le slugaďen, hoj lendar te phučel so pes ačhiľa. Paľis len diňa te murdarel. A odgeľa andral e Judsko te bešel andre Cezarea.
44012020	O Herodes chalas choľi pro Tirčana the pro Sidončana, ale on pes savore jekhetane sthode a avle pal leste, bo lenas o chaben le kraľiskera phuvatar. Sar imar prevakerde le Blastus, le kraľiskere nekbaredere manušes a dochudle les pre peskeri sera, mangle le Herodes vaš o smirom.
44012021	Paľis sar avľa oda džives, urďa pes o kraľis andre kraľišagoskere gada, bešľa peske pro tronos a prevakerďa ke lende.
44012022	A o manuša zoraha vriskinenas: “Kada hin hangos le Devleskero, nane manušeskero!”
44012023	Ale o aňjelos le Rajeskero les ode pro than marďa, bo na diňa e slava le Devleske. Chanas les o kirme a muľa.
44012024	O lav le Devleskero buter šunďolas a dodžalas furt buteder maškar o manuša.
44012025	Sar imar o Barnabaš the o Saul dokerde oda, so lenge sas phendo, gele het andral o Jeruzalem. Ile peha le Jan, saves vičhinenas the Marek.
44013001	Andre khangeri andre Antiochija sas proroka the učiťeľa: o Barnabaš, o Šimon, so les vičhinen Kalo, o Lucius andral e Cirenija, o Manahem (savo sas avri barardo paš o guverneris Herodes) the o Saul.
44013002	Sar služinenas le Rajeske a poscinenas, phenďa lenge o Sentno Duchos: “Odlen mange le Barnabaš the le Saul, pre odi buči, pre savi len me avri kidňom.”
44013003	Akor poscinenas, modľinenas pes, thode pre lende o vasta a premukle len.
44013004	On sas bičhade le Sentne Duchostar, avle tele andre Selucija a odarik gele la loďaha andro Ciprus.
44013005	Sar avle andre Salamina, vakerenas o lav le Devleskero andre le Židengere sinagogi. O Jan sas lenca a pomožinelas lenge.
44013006	Sar pregele calo ostrovos, až dži andro Pafus, arakhle ode varesave čaroďejňikos, falošne prorokos. Ov sas Židos a vičhinelas pes Barjesus
44013007	a sas le guverneriha, goďaver muršeha, so pes vičhinelas Sergius Pavlus. A o guverneris peske vičhinďa le Barnabaš the le Saul, bo kamelas te šunel le Devleskero lav.
44013008	Ale o Elimas, o čaroďejňikos - bo avke pes prethovel leskero nav - lenge ačhelas pro lav a kamelas te odlel le guverneris andral o pačaben.
44013009	Ale o Saul, savo pes vičhinel the Pavol, sas pherardo le Sentne Duchoha, dikhľa pre leste
44013010	a phenďa: “O, tu sal le bengeskero čhavo, pherdo andro hamišagos the džungipen - tu, so džas pre dojekh čačipen. Na preačheha te previsarel o žuže droma le Devleskere?
44013011	Avke akana, dikh, avľa pre tu o vast le Rajeskero: korisaľoha a na dikheha pre varesavo časos (ideos) o kham!” A takoj pre leste avľa o kaľipen, phirelas pašal peste a rodelas, ko les šaj ľidžal vastestar.
44013012	Sar dikhľa o guverneris, hoj so pes ačhiľa, pačanďiľa a čudaľinelas pes upral le Rajeskero sikaviben.
44013013	Paľis o Pavol the ola so sas leha, gele la loďaha andral o Pafus a gele andro foros Pergija andre Pamfilija. O Jan lendar odgeľa andro Jeruzalem.
44013014	On gele andral e Pergija a avle andre Pisidsko Antiochija. Sombatone gele andre sinagoga a bešle peske.
44013015	Sar imar pregende andral o zakonos the andral o proroka, bičhade pal lende ola so ľidžan e sinagoga, hoj lenge te phenen: “Muršale phralale, te tumen hin varesavo lav, so šaj pomožinel le manušenge, phenen lenge!”
44013016	Akor uščiľa o Pavol, sikaďa le vasteha, hoj te šunen a phenďa: “Muršale andral o Izrael the tumen, so pes daran le Devlestar, šunen!
44013017	Le Izraeloskero Del peske kidňa avri amare daden a hazdňa len upre, akor sar dživenas andre cudzina andre Egiptsko phuv a hazdle vasteha len iľa odarik avri.
44013018	Vaj saranda (40) berš pre pušťa lenge o Del cerpinelas, oda sar on namište dživenas.
44013019	Paľis murdarďa avri efta naroden andre Kananejsko phuv a odi phuv lenge rozulaďa.
44013020	A pal oda vaj štar šel the penda berš (450) len delas sudcen, až dži paš o prorokos Samuel.
44013021	Akorestar peske mangenas kraľis a o Del lenge diňa pro saranda (40) berš le Saul. Ov sas le Kišoskero čhavo andral e Benjaminoskeri famelija.
44013022	Sar les paľis iľa het, diňa lenge le David kraľiske, pal savo diňa sveďectvo a phenďa pre leste: ‘ Arakhľom le David, le Jesseoskere čhas, muršes pal miro jilo, savo furt kerel miri voľa.’
44013023	Andral leste ačhaďa o Del Spasiťeľis le Ježiš, avke sar diňa o lav le Izrael.
44013024	O Jan imar anglo Ježiš phenelas savore Izraeloskere manušenge, hoj pes te visaren le binendar a te den pes te bolel.
44013025	Sar imar o Jan dokerelas peskeri buči, phenďa: ‘Me na som oda, so tumenge gondoľinen, hoj som. Ale dikhen, pal ma avel oda, kaske na som hodno te phundravel o kamašľi pro pindre.’
44013026	Muršale phralale, le Abrahamoskere čhave, the tumen so pes daran le Devlestar! Tumenge hin bičhado kada lav, so tumen šaj zachraňinel.
44013027	Bo ola, so bešen andro Jeruzalem, the lengere vodci les na prindžarde. A aleha, hoj les odsudzinde, pes ačhile o lava le prorokengere, so pes genel sako sombat.
44013028	Na arakhle pre leste ňič, vaš soske mušindehas les te murdarel, no on the avke mangenas le Pilat, hoj les te del te murdarel.
44013029	Sar imar dokerde savoro, so hin pal leste pisimen, ile les tele pal o kerestos a thode les andro hrobos.
44013030	Ale o Del les uštaďa andral o meriben,
44013031	a ov pes paľis buter dživesa sikavelas olenge, so avle leha jekhetane andral e Galileja andro Jeruzalem. On hine akanake leskere švedki anglo nipi.
44013032	The amen tumenge phenas pal oda lav, so diňa o Del amare daden, hoj o Del les akana doľikerďa lengere čhavenge - amenge - aleha, hoj uštaďa le Ježiš andral o meriben.
44013033	Avke sar hin pisimen andre dujto žalm: ‘ Tu sal miro čhavo, me ačhiľom tiro Dad.’
44013034	Oda, hoj les uštaďa andral o meriben, hoj imar na džala pale pre oda than kaj kirňon o ťela, phenďa kavke: ‘ Dava tumen sentne the lačhe veci, save phenďom, hoj dava le David.’
44013035	A vaš oda phenel pre aver than: ‘ Na domukeha tire Sentnoneske, hoj leske te kirňol o ťelos andro hrobos.’
44013036	O David andre peskero pokoleňie kerďa le Devleskeri voľa. Sar muľa, sas thodo paš peskere dada a leskero ťelos kirňiľa andro hrobos.
44013037	Ale oleske, kas o Del uštaďa andral o meriben, o ťelos na kirňiľa.
44013038	Kamav hoj te džanen, muršale, phralale, hoj prekal leste tumenge šaj el odmukle o bini the savoro, sostar tumen našči ospravedlňinďas le Mojžišoskero zakonos.
44013039	Andre leste hin ospravedlňimen sako ko pačal.
44013040	Merkinen pre peste, hoj te na avel pre tumende oda, so imar anglal phende o proroka:
44013041	‘ Dikhen, tumen so asan le Devlestar, čudaľinena tumen a merena! Bo andre tumare dživesa kerava vareso baro, soske tumen na pačana te tumenge vareko pal oda vakerela.’ ”
44013042	Sar avenas avri andral e Židengeri sinagoga, mangenas len o nažidi, hoj pre aver sombat te vakeren the lenge ola lava.
44013043	Sar pes rozgele o manuša, but Židi the o manuša so priile o Židoviko pačaben, džanas pal o Pavol the pal o Barnabaš. On lenca vakerenas a phenenas lenge, hoj te ačhen andre le Devleskero lačhipen.
44013044	Pre aver sombat pes zgele maj calo foros te šunel le Devleskero lav.
44013045	Sar dikhle o Židi ole but nipen, avľa andre lende o hamišagos. Chudle te vakerel pre oda, so vakerelas o Pavol, previsarenas o lava a namište vakerenas pro Del.
44013046	Bi e dar phende o Pavol the o Barnabaš: “Ešebnovar pes mušinďa tumenge te vakerel le Devleskero lav. Ale te les tumen na kamen a korkore tumendar odčhiven o večno dživipen, ta akor dikhen, visaľuvas ko manuša so nane Židi.
44013047	Bo amenge o Raj avke prikazinďa: ‘ Thoďom tut, hoj te ľidžas e zachrana savore narodenge, dži andro posledno agor la phuvake.’ ”
44013048	Sar oda šunde o nažidi, radisaľonas a lašarenas o lav le Rajeskero. A pačanďile savore, so sas avri kidle andro večno dživipen.
44013049	O lav le Rajeskero pes ľidžalas pal caľi odi phuv.
44013050	Ale o Židi marde upre le pobožne anglune džuvľen the le manušen so ľidžan o foros, pre oda, hoj te džan pro Pavol the pro Barnabaš a tradle len avri andral e peskeri phuv.
44013051	On marde tele pal peskere pindre pre lende o prachos a gele andre Ikonija.
44013052	A o učeňika sas pherarde le radišagoha the le Sentne Duchoha.
44014001	The andre Ikonija pes ačhiľa oda, hoj gele andre Židoviko sinagoga a sar vakerenas, pačanďile igen but Židi the Greki.
44014002	Ale o Židi, so na pačanďile, marde upre a choľarde le nažiden pro phrala.
44014003	No ačhile ode buter časos (ideos) a vakerenas bi e dar o lav pal le Devleskero lačhipen. A o Raj pes pridžanelas ke lende avke, hoj pes ačhenas bare ďivi the zazraki prekal lengere vasta.
44014004	A rozulade pes o nipi andro foros: jekh sas le Židenca a dujte le apoštolenca.
44014005	O Židi the o nažidi peske phende olenca so len ľidžan, hoj džana pre lende a čhivkerena andre lende le barenca.
44014006	Ale on pes olestar dodžanle a denašle andre phuv Likaonija, andro fori Listra the Derbi the andro phuva ode pašes
44014007	a vakerenas ode o evaňjelium.
44014008	Andre Listra bešelas varesavo murš, leskere pindre sas bi e zor kanastar uľiľa (pes narodzinďa) a mek šoha (ňikda) na phirďa.
44014009	Oda manuš šunelas le Pavol te vakerel a ov pre leste dikhľa. Sar dikhľa, hoj les hin pačaben hoj te avel avri sasťardo,
44014010	phenďa zorale hangoha: “Ušči upre a ačh rovnones pre tire pindre!” Ov chučiľa upre a phirelas.
44014011	A sar dikhle o nipi, so kerďa o Pavol, chudle te vriskinel a phende andre likaonitsko čhib: “O devla pes sikade sar manuša a avle tele paš amende!”
44014012	Le Barnabaš vičhinenas Zeus a le Pavol Hermes, bo ov ľidžalas o lav.
44014013	O rašaj andral o Zeusoskero chramos, savo sas anglo lengero foros, anďa biken the venci ke kapura a kamňa ode le nipenca lenge te obetinel.
44014014	Ale sar oda šunde o apoštola o Barnabaš the o Pavol, čhingerde pre peste o gada, denašle maškar o nipi, vičhinenas
44014015	a phenenas: “Muršale, s'oda keren? Se the amen sam ča manuša, avke sar the tumen. A vakeras tumenge o evaňjelium, hoj te visaľon kale mule modlendar ko džido Del, so kerďa o ňebos the e phuv the o moros the savoro, so andre hin.
44014016	Varekana mukelas te džal savore naroden lengere dromenca,
44014017	no the avke na preačhelas o Del te del te džanel pal peste. Kerelas o lačhipen, delas o brišind andral o ňebos the uľipen pro maľi, pherďarelas amen le chabeneha the le radišagoha andro jile!”
44014018	Kale lavenca len varesar phares prevakerde a zaačhade, hoj lenge te na obetinen.
44014019	Ale pal oda avle o Židi andral e Antiochija the andral e Ikonija a marde upre le nipen. Čhivkerenas le barenca andro Pavol, ľigende les avri andral o foros a gondoľinenas peske, hoj muľa.
44014020	No sar ačhile o učeňika pašal leste, uščiľa a geľa lenca andro foros. A pre aver džives geľa le Barnabašiha andro Derbi.
44014021	Sar imar dovakerde ole foroske o evaňjelium a dochudle but dženen a kerde lendar učeňiken, avle pale andre Listra, andre Ikonija the andre Antiochija.
44014022	Ode zoraľarenas le učeňiken pro duchos a povzbudzinenas len, hoj te ačhen andro pačaben. Phenenas lenge, hoj andre le Devleskero kraľišagos musaj te džal prekal o but pharipena.
44014023	Andro khangera kidenas avri le phurederen la modľitbaha the le postoha. Paľis len la modľitbaha dine le Rajeske andre savo pačanďile.
44014024	Sar pregele e Pisidija, doavle andre Pamfilija.
44014025	Sar dovakerde o lav andre Perga, gele andre Atalija.
44014026	Odarik gele la loďaha pale andre Antiochija, khatar anglal oda avri avle a kaj len thode andre le Devleskero lačhipen ke buči, savi akana dokerde.
44014027	Sar doavle, zgele pes le pačabnaskerenca, a vakerenas lenge avri so kerďa lenca o Del the oda, hoj phundraďa le nažidenge o drom ko pačaben.
44014028	Ačhile ode le učeňikenca but časos.
44015001	Andral e Judsko avle tele varesave džene a sikavenas le phralen, hoj te pes na občhinena (obrezinena) avke sar oda diňa o Mojžiš, našči ena zachraňimen.
44015002	Vaš oda pes lenca vesekedinenas o Pavol the o Barnabaš. Dovakerde pes, hoj o Pavol the o Barnabaš the mek vareko lendar te džal ola vecaha upre andro Jeruzalem ko apoštola the ko phuredera.
44015003	Akor len bičhaďa e khangeri a gele prekal e Fenicija the Samarija. Vakerenas pal oda, hoj the aver nipi pes visarde ko Del a savore phralen sas olestar baro radišagos.
44015004	Sar doavle andro Jeruzalem, priiľa len e khangeri, o apoštola the o phuredera. A on lenge phenenas avri savoro so lenca kerďa o Del.
44015005	A phenenas the pal oda, hoj uščile varesave le farizejendar so pačanďile a phenenas le manušenge so nane Židi, hoj pes te občhinen (obrezinen) a te doľikeren le Mojžišoskero zakonos.
44015006	Akor pes o apoštola the o phuredera zgele, hoj pal oda te gondoľinen.
44015007	Pal oda, sar imar buter vakerenas, uščiľa o Peter a phenďa lenge: “Muršale, phralale! Tumen džanen, hoj čirlastar peske man o Del tumendar kidňa avri, hoj mandar te šunen the aver nipi o evaňjelium a te pačan.
44015008	O Del, savo prindžarel o jile pes ke lende pridžanľa oleha, hoj len diňa le Sentne Duchos, avke sar the amen,
44015009	bo na kerďa ňisavo rozďjelis maškar amende the lende a žužarďa lengere jile le pačabnaha, avke sar amare.
44015010	Kamen akana te choľarel le Devles oleha, hoj thoven pre men le učeňikenge o pharipen, savo na birinenas te ľidžal aňi amare dada, aňi amen?
44015011	Ale amen pačas, hoj prekal o lačhipen, so del o Raj o Ježiš Kristus avaha zachraňimen avke sar the on.”
44015012	Savore ola but nipi preačhile te vakerel, akor sar šunde le Barnabaš the le Pavol te vakerel save bare ďivi the zazraki kerďa o Del prekal lende maškar o manuša so nane Židi.
44015013	Sar preačhile te vakerel, phenďa o Jakob: “Muršale, phralale, šunen man!
44015014	O Šimon akana vakerelas pal oda, sar peske o Del ešebnovar kidňa avri manušen le nažidendar, hoj te aven leskere nipi.
44015015	Oleha pasinen the o lava le prorokengere, sar hin pisimen:
44015016	‘ Paľis avava pale a ačhavava o rozpelo kher le Davidoskero a oda, so hin tele čhido, pale ačhavava a thovava les te ačhel pre peskero than,
44015017	hoj the okla manuša te roden le Rajes, savore so nane Židi, saven vičhinďom, hoj te aven mire, avke phenel o Raj, so kerel kada savoro.’
44015018	Imar čirla pes olestar džanel.
44015019	Vaš oda phenav, hoj na kampel te kerel pharipen le nažidenge, so pes visarde ko Del,
44015020	ale kampel lenge te pisinel ľil, hoj te na keren lubipen a te na chan o rat the oda, so hin obetimen le modlenge the le tasade džvirinakere masestar.
44015021	Bo le Mojžišoskero zakonos pes imar čirla genel sako sombat andro sinagogi a leskere lava vakeren andre dojekh foros.”
44015022	Akor o apoštola the o phuredera the e caľi khangeri peske phende, hoj elas mište te kidaha pestar avri muršen a bičhavaha len andre Antiochija. Bičhade le Barnabaš the le Pavol a lenca bičhade le Juda - so les vičhinen Barsabaš - the le Silas, so sas anglune murša maškar o phrala.
44015023	Pisinde a bičhade lenca kada: “O apoštola, o phuredera the o phrala andral o Jeruzalem pozdravinen le phralen andral o aver narodi andre Antiochija, Sirija the Cilicija.
44015024	Šunďam, hoj varesave džene amendar tumen na den smirom le lavenca a previsarde tumare goďa, bo phenen hoj tumen te občhinen (obrezinen) a te doľikeren o zakonos. Ale amen lenge ňič na phenďam,
44015025	vaš oda pes savoredžene jekhetane dovakerďam, hoj kidaha avri muršen a bičhavaha len ke tumende le Barnabašiha the le Pavloha - amare phralenca saven kamas,
44015026	le manušenca, so dine peskere dživipena vaš o nav amare Rajeskero le Ježišoskero Kristoskero.
44015027	Vaš oda bičhavas le Juda the le Silas, hoj the on korkore tumenge oda te phenen.
44015028	Bo le Sentne Duchoske the amenge pes avke dičholas, hoj te na čhivas pre tumende buter ňisavo pharipen, ča ipen oda, so igen kampel:
44015029	Hoj te na keren lubipen a te na chan o rat the oda, so hin obetimen le modlenge the le tasade džvirinakere masestar. Te kada savoro doľikerena, mište kerena. Ačhen Devleha!”
44015030	Sar pes rozgele, doavle andre Antiochija, zvičhinde o zhromažďeňje a dine lenge o ľil.
44015031	Sar les pregende, radisaľile oleske.
44015032	O Juda the o Silas podhazdenas le phralen andro pačaben butere lavenca a zoraľarenas len, bo the on sas proroka.
44015033	Sar imar ode ačhile varesavo časos (ideos), rozgele pes le phralenca andro smirom a gele pale ke ola, so len bičhade.
44015034	[No o Silas dikhelas avke, hoj ode te ačhel.]
44015035	O Pavol the o Barnabaš ačhile andre Antiochija the mek but aver džene lenca a ode sikavenas the vakerenas le Rajeskero lav.
44015036	Pal vajkeci dživesa phenďa o Pavol le Barnabašiske: “Noča, džas ča pale te dikhel amare phralen pal savore fori, savenge vakerďam le Rajeskero lav a dikhaha sar lenge džal.”
44015037	O Barnabaš kamňa hoj peha te len le Jan, saves vičhinen the Marek.
44015038	Ale le Pavloske pes dičholas avke, hoj na kampel peha te lel oles, so lendar odgeľa andral e Pamfilija a na geľa lenca andre buči.
44015039	Vaš oda pes maškar peste avke kerde, hoj pes rozgele. O Barnabaš peha iľa le Marek a gele pre loďa andro Ciprus.
44015040	O Pavol peske kidňa avri le Silas. O phrala les thode andre le Rajeskero lačhipen
44015041	a phirelas pal e Sirija the Cilicija a podhazdelas andro pačaben o khangera.
44016001	Avke doavľa o Pavol andro Derbi the andre Listra. Ode sas varesavo učeňikos so pes vičhinelas Timoteus, leskeri daj sas pačabnaskeri Židovka a leskero dad sas Grekos.
44016002	O phrala andral e Listra the Ikonija pal leste mište vakerenas.
44016003	Les kamňa o Pavol hoj te džal leha pro droma. Anglo Židi so ode bešenas les občhinďa (obrezinďa), bo sako džanelas pal leskero dad, hoj sas Grekos.
44016004	Sar phirenas pal ola fori phenenas lenge, hoj te doľikeren oda, so phende o apoštola the o phuredera andral o Jeruzalem.
44016005	O khangera zoraľonas andro pačaben a džives so džives sas buter džene.
44016006	Sar pregele e Frigija the e Galatsko phuv, bo o Sentno Duchos lenge na domukľa te vakerel o lav andre Azija,
44016007	avle paš e Mizija a kamenas te džal andre Bitinija, ale o Duchos le Ježišoskero lenge na domukľa.
44016008	Avke obgele e Mizija a avle tele andre Troada.
44016009	Ode dikhľa o Pavol rači viďenie: varesavo murš, Macedončanos, ačhelas a mangelas les a phenďa: “Av andre Macedonija a pomožin amenge!”
44016010	Sar dikhľa o viďenie, takoj pal oda siďarahas te džal andre Macedonija. Avke oleske achaľuvahas, hoj o Raj amen ode vičhinel, hoj lenge te vakeras o evaňjelium.
44016011	Akor geľam la loďaha andral e Troada rovnones andre Samotrakija a pre aver džives andro Neapolis.
44016012	Odarik geľam andro Filipi, so hin ešebno foros andral jekh kolonija andre Macedonija. Samas andre oda foros vajkeci dživesa.
44016013	Sombatone geľam pal e foroskeri kapura paš o paňi, kaj peske gondoľinenas hoj pes zdžana o Židi pre modľitba. Bešľam peske a vakerahas le džuvľenca, so pes ode zgele.
44016014	Šunelas amen varesavi džuvľi so pes vičhinelas Lidija, savi bikenelas o lole pochtana a sas andral o foros Tijatir. Oj pes daralas le Devlestar a o Raj lake phundraďa o jilo, hoj mište te achaľol oda, so vakerel o Pavol.
44016015	Sar pes bolďa oj the calo lakero kher, mangelas amen: “Te phenen pal mande, hoj man hin pačaben andro Raj, akor aven andre miro kher a bešen ke mande.” A prevakerďa amen.
44016016	Ačhiľa pes, sar džahas pre modľitba, hoj pes amenca arakhľa varesavi čhaj, sava sas vražišagoskero duchos. Le vražišagoha delas te zarodel peskere rajenge bare love.
44016017	Oj phirelas pal o Pavol the pal amende a vriskinelas: “Kala manuša hine o služobňika le Nekbaredere Devleskere a on tumenge phenen o lava, sar šaj aven zachraňimen!”
44016018	Kada kerelas but dživesa. Ale le Pavloske oda na sas pre dzeka, visaľiľa a phenďa ole duchoske: “Rozkazinav tuke andro nav Ježiš Kristus, dža andral late avri!” A o duchos latar takoj andre odi ora geľa het.
44016019	Ale sar dikhle lakere raja, hoj oleha našade o rodipen, chudle le Pavol the le Silas a ľidžanas len pro pľacos anglo nekbareder manuša ole foroske.
44016020	Ande len anglo veliťeľa a phende: “Kala manuša hine Židi a keren vzbura andre amaro foros
44016021	a sikaven o zviki, save amen o Rimana našči aňi prilas, aňi doľikeras.”
44016022	Andre oda avle pre lende the o nipi a o veliťeľa pal lende cirdle tele o gada a dine len le pacenca te marel.
44016023	Sar imar len but marde, čhide len andre bertena a le stražňikoske andral e bertena phende, hoj len mište te stražinel.
44016024	Sar chudňa o stražňikos oda prikaz, čhiďa len andre andruňi bertena a o pindre lenge zaphandľa andro kaštune kľigina.
44016025	Ale pal jepaš rat o Pavol the o Silas pes modľinenas a giľavenas o giľa pre le Devleskeri chvala a o bertenoša len šunenas.
44016026	Jekhvareste razisaľiľa e phuv až avke, hoj la bertenakere zakladi pes čhalade. Takoj phundrile savore vudara a savore puta pes otkerde.
44016027	Sar uščiľa o stražňikos andral e bertena a dikhľa, hoj savore vudara andre bertena hin phundrade, cirdňa avri e šabľa a kamňa pes te murdarel. Gondoľinelas peske hoj o bertenoša denašle.
44016028	Ale o Pavol vičhinďa zorale hangoha a phenďa leske: “Ma ker tuke ňič nalačho, bo savore sam ade!”
44016029	Sar peske mangľa e lampa, denašľa andre, izdralas a peľa anglo Pavol the Silas.
44016030	Ľigenďa len avri a phenďa: “Rajale, so kampel te kerel hoj te avav zachraňimen?”
44016031	On leske phende: “Pača andro Raj Ježiš Kristus a aveha zachraňimen tu the calo tiro kher!”
44016032	Vakerenas leske, the savorenge so sas andre leskero kher, le Rajeskero lav.
44016033	Mek rači andre odi ora len iľa, thoďa lenge avri o rani a takoj pes diňa te bolel ov, the calo leskero kher.
44016034	Paľis len iľa upre andre peskero kher, thoďa lenge pro skamind o chaben a radisaľolas cale peskere khereha, hoj pačanďiľa andro Del.
44016035	Sar sas džives, bičhade o veliťeľa le slugaďen hoj te džan te phenel: “Premuk kale manušen!”
44016036	O stražňikos la bertenakero phenďa le Pavloske: “O veliťeľa bičhade le slugaďen, hoj tumen te premukav. Avke akana džan avri andro smirom.”
44016037	Ale o Pavol lenge phenďa: “Ešeb amen marde angle savore nipi - the te sam Rimana - a aňi amen na sudzinde, ale čhide andre bertena a akana amen počoral traden avri?”
44016038	O slugaďa dine te džanel ola lava le veliťeľenge. On pes daranas, sar šunde hoj hine Rimana.
44016039	Avle, odmangle pes lenge a sar len ile avri mangenas len, hoj te džan het andral o foros.
44016040	Sar avle avri andral e bertena gele ke Lidija, dikhle le phralen a radisaľile lenge. Paľis gele het.
44017001	Sar pregele prekal o Amfipolis the Apolonija, avle andre Tesalonika, kaj sas e sinagoga le Židengeri.
44017002	O Pavol, avke sar furt kerelas, geľa maškar lende a trin sombata pal peste lenca vakerelas pal oda so hin pisimen.
44017003	Sikavelas len andral oda so hin pisimen a dokazinelas lenge, hoj o Kristus mušinďa te cerpinel a pro trito džives te uščel andral o meriben. Phenďa: “Oda Ježiš, pal savo tumenge me vakerav, hin o Kristus.”
44017004	Varesave lendar pačanďile a prithode pes ko Pavol the ko Silas a lenca mek the but Greki, save pes daranas le Devlestar, the mek but anglune džuvľa.
44017005	Ale o hamišne Židi peske ile pale uľica varesave živaňen, hoj te maren upre le manušen the calo foros. Gele pro Jazonoskero kher a kamle te anel le Pavol the le Silas anglo nipi.
44017006	Sar len na arakhle, ile le Jazon the varesave phralen anglo nekbareder manuša ole foroske a vriskinenas: “Kala, so upre maren calo svetos, avle the kade
44017007	a o Jazon len priiľa. Kala savore džan pro Cisariskere zakoni, bo phenen, hoj aver dženo hin kraľis, o Ježiš!”
44017008	Kavke marde upre le nipen the le nekbaredere manušen andral oda foros, save oda šunenas.
44017009	Sar chudle le Jazonostar the oklendar o love, premukle len.
44017010	O phrala takoj prekal e rat bičhade le Pavol the Silas andre Berea. Soča ode doavle, gele andre Židoviko sinagoga.
44017011	On sas buter jileskere sar okla andral e Tesalonika. Priile o lav radišagoha a sako džives rodenas avri andral oda so hin pisimen, či oda hin čačes avke.
44017012	Avke pačanďile but džene lendar, the mek but anglune džuvľa the murša andral e Grecko.
44017013	Ale soča pes dodžanle o Židi andral e Tesalonika, hoj o Pavol the andre Berea vakerel le Devleskero lav, avle the ode, ande ňepokoj a marde upre le manušen pre lende.
44017014	Akor o phrala takoj bičhade le Pavol hoj te džal dži ko moros. Ale o Silas the o Timoteus ačhile ode.
44017015	Ola, so džanas le Pavloha, les ľigende dži andro Ateni. Ode ile lestar o prikaz prekal o Silas the Timoteus, hoj so neksigeder te aven pal leste a te džan het.
44017016	Medik len o Pavol užarelas andro Ateni, leskero duchos andre leste choľisaľolas, sar dikhľa hoj andro foros hin pherdo modli.
44017017	Vaš oda vakerelas andre sinagoga le Židenca the olenca, so pes daranas le Devlestar, the pro pľacos sako džives olenca so odarik ča avke predžanas.
44017018	Chudle pes leha te vesekedinel varesave epikurejci the stoici, filozofa the mudrci. Jekh phenenas: “So kamel kada bebľošis te phenel?” A aver phenenas: “Avke pes dičhol, hoj vakerel pal varesave aver devla.” Bo o Pavol lenge vakerelas pal o Ježiš the pal o uščiben andral o meriben.
44017019	Chudle les a ľigende les pro Aeropagos a phende: “Kamas te džanel, s'oda hin oda nevo sikaviben, so tu vakeres.
44017020	Bo oda so šunen amare kana, hin vareso, so mek na šunďam. Vaš oda kamňamas te džanel sar oda hin.”
44017021	Bo savore Atenčana the o cudze manuša, so ode bešen, pre ňisoste avreste na užaren, ča pre oda, hoj te šunen abo te phenen vareso nevo.
44017022	Akor ačhiľa o Pavol maškaral pro Aeropagos a phenďa: “Muršale andral o Ateni, pal savoreste dikhav, hoj san igen pobožne manuša.
44017023	Sar phiravas pal o foros, predikhavas mange tumare sentne thana a arakhľom the oltaris pre savo sas pisimen: ‘Le naprindžardone devleske.’ Oles saves tumen lašaren a na prindžaren, pal oda tumenge me vakerav.
44017024	O Del savo kerďa o svetos the savoro so andre hin, ov hin o Raj le ňeboske the la phuvake a na bešel andro chrami kerde le manušengere vastendar.
44017025	Aňi pes leske na služinel le manušeskere vastenca, sar te leske vareso kampľahas, bo ov korkoro del savoreske o dživipen, o dichos the savoro.
44017026	Ov kerďa jekhe ratestar savore manušen, hoj te bešen pal caľi phuv. Diňa le manušen časos (ideos) keci te dživel the o than kaj te bešel,
44017027	hoj te roden le Rajes, sar te pes les diňahas varesar te chudel, abo te arakhel. Se ov nane dur ňikastar amendar.
44017028	Bo andre leste dživas, čhalavas pes a sam. Avke sar oda phende the varesave tumare basňika: ‘Bo amen sam the leskeri famelija.’
44017029	Akor te sam le Devleskeri famelija, našči peske gondoľinas hoj o Del dičhol avri sar somnakaj, abo rup, abo sar bar, abo sar oda, so gondoľinďa o manuš avri a kerďa oda peskere vastenca.
44017030	O Del imar pregeľa oda časos sar na prindžarahas leskeri voľa a akana phenel le manušenge, savorenge všadzik, hoj pes te visaren peskere nalačhe dromendar.
44017031	Bo diňa jekh džives andre savo sudzinela spravodľišagoha calo svetos prekal o jekh murš, saves pre oda ačhaďa a diňa savorenge o pačaben oleha, hoj les uštaďa andral o meriben.”
44017032	Ale sar šunde oda, hoj les uštaďa andral o meriben, chudle varesave džene te asal, ale aver džene phende: “Kamas tut pal oda te šunel te vakerel the dujtovar.”
44017033	Avke o Pavol geľa lendar het.
44017034	No varesave murša pes prithode ke leste a pačanďile. Maškar lende sas the o Dionisios Aeropagsko the e džuvľi, so pes vičhinelas Damaris a lenca mek the aver.
44018001	Paľis odgeľa o Pavol andral o Ateni a avľa andro foros Korint.
44018002	Ode arakhľa varesave Židos so pes vičhinelas Akvila, ov sas andral o Pontus a nadočirla avľa peskera romňaha la Priscillaha andral e Talijaňiko. Sodujdžene ode avle vaš oda, bo o Klaudius diňa avri oda, hoj savore Židi mušinen te džal het andral o Rim. O Pavol pes prithoďa paš lende
44018003	a vaš oda, hoj džanelas te kerel o stani, avke sar on, bešelas ke lende a kerelas lenca.
44018004	Vakerelas andre sinagoga sako sombat a prevakerelas le Židen the le Greken.
44018005	Sar avle andral e Macedonija o Silas the o Timoteus, o Pavol diňa calo peskero časos (ideos) pre oda, hoj te vakerel o lav a te dokazinel le Židenge, hoj o Ježiš hin o Kristus.
44018006	Ale sar pre leste o Židi džanas a namište vakerenas pro Del, razinďa avri o Pavol peskere gada lengere prachostar a phenďa lenge: “Tumaro rat pre tumaro šero, me som žužo, akanastar džava ko manuša so nane Židi.”
44018007	Odgeľa odarik a geľa andro kher ke varesavo manuš, savo pes daralas le Devlestar. Leskero nav sas Titus Justus a leskero kher sas igen pašes paš e sinagoga.
44018008	O Krispus, angluno andral e sinagoga, pačanďiľa le Rajeske cale peskere khereha. A the but aver Korinťana, sar šunenas, pačanas a denas pes te bolel.
44018009	O Raj phenďa le Pavloske rači andro viďenie: “Ma dara tut, ale vaker a ma av čhit,
44018010	bo me som tuha a ňiko pre tu na thovela o vast, hoj tuke te kerel vareso nalačho, bo hin man andre kada foros but manuša.”
44018011	A ačhiľa ode berš the šov čhon a sikavelas len le Devleskero lav.
44018012	Sar sas o Gallion guverneris andre Achaja, uščile o Židi jekhetane pro Pavol a ľigende les pro sudos.
44018013	Phende: “Kada marel upre le manušen, hoj te lašaren le Devles avke, sar o zakonos na domukel.”
44018014	Sar imar kamňa o Pavol te prevakerel, phenďa o Gallion le Židenge: “Te oda uľahas Židale vareso, so pes na kerel, abo varesavi aver nalačhi veca, šunďomas tumen avri avke, sar kampel.
44018015	Ale te tumen vesekedinen vaš o lav, vaš o nava the vaš tumaro zakonos, oda tumenge korkore keren avri, bo me na kamav te avel sudcas oleske.”
44018016	A čhiďa len odarik avri.
44018017	Akor chudle savore Židi te marel le Sostenes, anglunes andral e sinagoga, takoj pre oda than kaj pes sudzinel. Ale o Gallion pre oda ňič na phenďa.
44018018	O Pavol ode ačhiľa mek but dživesa, ale paľis pes rozgeľa le phralenca. Geľa la loďaha andre Sirija a leha geľa e Priscilla the o Akvila. Andre Kenchrea peske diňa te strihinel o bala, bo diňa ajso lav.
44018019	Sar avle andro foros Efezus, o Pavol len ode mukľa a geľa korkoro andre sinagoga, kaj vakerelas le Židenca.
44018020	Sar les mangenas, hoj ode te ačhel buter časos, ov na kamňa
44018021	a sar pes lenca rozgeľa phenďa: “Te kamela o Del avava pale ke tumende.” Avke geľa la loďaha andral o Efezus.
44018022	Doavľa andre Cezarea a geľa upre andro Jeruzalem te dikhel e khangeri a odarik geľa andre Antiochija.
44018023	Pal oda sar ode imar ačhiľa varesavo časos, geľa pale dureder. Jekh pal aver phirelas pale galatsko phuv the pale Frigija a delas zor pro duchos savore učeňiken.
44018024	Andro Efezus avľa varesavo Židos andral e Alexandrija, so pes vičhinelas Apollo. Ov sas murš savo džanelas te vakerel a sas zoralo andro Devleskero lav.
44018025	O Apollo sas imar avrisikado le Rajeskere dromeske a labarde duchoha vakerelas a sikavelas mište pal o Raj Ježiš, the te prindžarelas ča le Janoskero boľipen.
44018026	Bi e dar chudňa te vakerel the andre sinagoga. Sar les šunde e Priscilla the o Akvila, ile les ke peste a feder leske avri vakerde le Devleskero drom.
44018027	Sar o Apollo kamňa te džal andre Achaja, o phrala leske pomožinde oleha, hoj pisinde le učeňikenge hoj les te prilen. Sar ode avľa, igen pomožinďa olenge, so pačanďile prekal o lačhipen le Devleskero.
44018028	O Apollo zorales phenelas pre goďi le Židenge angle savore nipi a sikavelas le Devleskere Laveha, hoj o Ježiš hin o Mesijašis.
44019001	Ačhiľa pes sar o Apollo sas andro Korint, hoj o Pavol phirelas pal o uprune phuva a avľa andro Efezus, ode arakhľa varesave učeňiken
44019002	a phenďa lenge: “Chudňan le Sentne Duchos, akor sar pačanďiľan?” On leske odphende: “Mek aňi na šunďam, hoj či hin Sentno Duchos.”
44019003	Ov lenge phenďa: “Ta akor save boľipnaha san bolde?” On odphende: “Le Janoskere boľipnaha.”
44019004	O Pavol phenďa: “O Jan bolelas vaš oda, hoj o manuša pes te visaren le binendar a phenelas lenge, hoj te pačan andre oda, so avela pal leste, andro Ježiš Kristus.”
44019005	Sar oda šunde, dine pes te bolel andro nav Ježiš Kristus.
44019006	Sar pre lende paľis o Pavol thoďa o vasta, avľa pre lende o Sentno Duchos a vakerenas andro čhiba the prorokinenas.
44019007	On savore sas vaj dešuduj murša.
44019008	Geľa andre sinagoga a vakerelas ode žužes the bi e dar vaj trin čhon. Vakerelas the sikavelas len pal o kraľišagos le Devleskero.
44019009	Sar pes varesave na poddenas a na šunenas, the namište vakerenas anglo manuša pal o Devleskero drom, odgeľa lendar. Kidňa avri le učeňiken a vakerelas lenca andre škola ke varesavo Tiranus.
44019010	Ada ľikerďa duj berš a savore so bešenas andre Azija, o Židi the o Greki, šunde le Rajeskero lav.
44019011	O Del kerelas bare veci prekal o vasta le Pavloskere.
44019012	Vaš oda o manuša anenas kijo nasvale o khosne the o leketi le Pavloskere ťelostar a o nasvaľibena lendar takoj oddžanas a the o nalačhe duchi lendar džanas avri.
44019013	Ale sas ode the varesave Židi, so phirenas foros forostar te tradel avri le duchen. On kamenas te tradel avri le nalačhe duchen andral o manuša andro nav le Rajeskero le Ježišoskero a phenenas: “Vražinas tumen avri, andro nav le Ježišoskero, pal savo o Pavol vakerel!”
44019014	O Skevas sas o nekbareder Židoviko rašaj, les sas efta čhave, save oda kerenas.
44019015	Ale o nalačho duchos lenge odphenďa: “Le Ježiš prindžarav, the pal o Pavol džanav, ale ko san tumen?”
44019016	Oda manuš andre kaste sas o nalačho duchos len chudňa a duj dženen lendar ajci marďa, hoj lange the domarde denašle andral oda kher.
44019017	Savore Židi the Greki, so bešenas andro Efezus pes olestar dodžanle a avľa bari dar pre lende pre savorende a lašarenas o nav le Rajeskero, le Ježišoskero.
44019018	But olendar so pačanďile avenas a vakerenas avri o bini, save kerenas.
44019019	Ola, so čarinenas, anenas o kňižki a labarenas len angle savorende. Sar gende keci monas ola kňižki, avle pre oda, hoj monas penda ezera (50,000) rupune.
44019020	Avke le Devleskero lav barolas a zoraľolas.
44019021	Sar pes kala veci dokerde, o Pavol peske phenďa andro duchos, hoj sar predžala e Macedonija the e Achaja, džala andro Jeruzalem a phenďa: “Ačhava ode a paľis mušinav te džal te dikhel o Rim.”
44019022	A bičhaďa dujen olendar, so pašal leste kerenas andre Macedonija, le Timoteus the le Erastus, no ov mek ačhiľa varesavo časos (ideos) andre Azija.
44019023	Andre oda časos pes igen vesekedinenas vaš oda, so sikavenas.
44019024	Bo varesavo manuš Demetrius kerelas e buči le rupeha. Ov kerelas cikne rupune khangerora la devľiňake Dijanake a delas olen, so leske kerenas buči, but te zarodel.
44019025	Ov pes lenca zgeľa a the mek avre manušenca, so kerenas kale vecenca a phenďa: “Muršale, tumen džanen, hoj kala bučatar amen hin o rodipen.
44019026	Dikhen a šunen, hoj kada Pavol na ča andro Efezus, ale maj pal caľi Azija cirdňa upre a prevakerďa igen but manušen a phenel, hoj oda, so keren le manušengere vasta, nane devla.
44019027	Akana na ča, hoj amari buči šaj našavas a polokes la ňikaske na kampela, ale mek the o chramos la bara devľiňake la Dijanake pes na ľikerela ňisoske a musarela pes e slava olake, kas lašarel caľi Azija the calo svetos.”
44019028	Sar oda šunde, avľa andre lende e choľi a vriskinenas: “Bari hiňi e Dijana le Efežanengeri!”
44019029	Andre calo foros kerenas bari vika, savoredžene jekhetane denašle andro teatros (ďivadlos) a cirdle pal peste le Gajos the le Aristarchus. On sas Macedončana a phirenas jekhetane le Pavloha.
44019030	O Pavol kamňa te džal maškar o manuša, ale o učeňika les na mukle.
44019031	The varesave bare manuša andral e Azija, so sas leskere kamarata, bičhade ke leste a mangle les, hoj te na džal andro teatros.
44019032	Avke sas, hoj dojekh lendar vriskinelas vareso aver, bo savoredžene sas sar diline a but lendar aňi na džanenas soske pes zgele.
44019033	O Židi cirdle avri le nipendar le Alexander a ispidle les anglal. O Alexander kerďa le vasteha, hoj te čhiten a kamňa te prevakerel ko manuša.
44019034	Ale sar prindžarde, hoj hino Židos, chudle savoredžene vaj dujori jekhetane te vriskinel: “Bari hiňi e Dijana le Efežanengeri!”
44019035	Sar o pisaris le foroskero zaačhaďa le manušen, phenďa: “Muršale andral o Efezus, savore manuša džanen, hoj o foros Efezus ľikerel o chramos la bara Dijanake the ole sentne bareske, so peľa andral o ňebos.
44019036	Vaš oda, hoj pes pre oda na del ňič te phenel, kampel tumenge te zaačhel, hoj te na keren varesavo diliňipen.
44019037	Bo anďan kade kale manušen a on na vakerenas namište pre tumari devľi.
44019038	Te hin le Demeter the olen so hine leha vareso pre varekaste, pre oda hin le foroskere sudi the o prokonzula. Ode pre peste mi vakeren avri.
44019039	A te kamen mek vareso aver oda pes dela te vakerel, akor sar pes zdžaha le manušenca andral o zakonos.
44019040	Bo šaj amen den andre vaš e vzbura so pes ačhiľa adadžives. Bo aňi na džanas sar te phenel avri, hoj so pes ačhiľa.”
44019041	Pal ola lava rozmukľa le manušen.
44020001	Sar pes imar preačhile te vesekedinel, vičhinďa o Pavol ke peste le učeňiken, zoraľarďa len, obchudle pes a paľis odgeľa andre Macedonija.
44020002	Sar pregeľa ola phuva, delas len zor andro pačaben butere lavenca a avľa andro Grecko.
44020003	Ačhiľa ode trin čhon a paľis kamňa te džal la loďaha andre Sirija. Vaš oda, hoj o Židi pes pre leste kidenas, rozgondoľinďa pes, hoj avela pale prekal e Macedonija.
44020004	Džanas leha až dži andre Azija o Sopater, le Pyrroskero čhavo andral o Bereanos, the o Aristarchus the o Sekundus andral e Tesalonika. Džanas leha the o Gajos Derbijansko the o Timoteus, the andral e Azija mek o Tichikus the o Trofimus.
44020005	On gele anglal a užarenas amen andre Troada.
44020006	Pal ola dživesa sar pes chal o marikľa, geľam la loďaha andral o Filipi a pandže dživesenca doavľam pal lende andre Troada, kaj ačhiľam efta džives.
44020007	Ešebno džives andro kurko, sar pes zgeľam te phagerel o maro, o Pavol lenge kazinelas. Vakerelas but o lav dži pal jepaš rat, bo pre aver džives kamňa te džal het.
44020008	Andre upruno kher, kaj samas zgele, sas but lampi.
44020009	Jekh terno manuš, so pes vičhinelas Eutichus, bešelas andre oblaka. Vaš oda, hoj o Pavol but vakerelas, cirdelas les pro soviben a zasuča avke zorales, hoj peľa pal o trito poschodie tele. Sar les hazdle, sas mulo.
44020010	Ale o Pavol geľa tele, čhiďa pes pre leste, obchudľa les a phenďa: “Ma daran tumen, bo leskeri duša hiňi andre leste.”
44020011	Paľis geľa pale upre, phagerelas a chalas o maro. Vakerelas lenca but, až dži tosara a paľis geľa het.
44020012	Le terne manušes ande džidones a savoren sas olestar radišagos.
44020013	O Pavol amenge phenďa, hoj kamel te džal pešones andro Asus a amen geľam la loďaha anglal a ode majinďam le Pavol te lel upre pre loďa.
44020014	Sar pes amenca arakhľa andro Asus, iľam les andre loďa a avľam andre Mitilena.
44020015	Odarik geľam la loďaha het a pre dujto džives avľam paš o Chios a pre trito džives geľam la loďaha paš o Samos. Paľis pre aver džives avľam andro Miletus.
44020016	Bo o Pavol peske phenďa, hoj obdžala o Efezus a na ačhela ode, hoj pes te na zľikerel andre Azija. Bo kamelas te avel pro Letňice andro Jeruzalem, te pes oda diňahas.
44020017	Andral o Miletus bičhaďa andro Efezus a vičhinďa ke peste le phurederen andral o zboros.
44020018	Sar avle paš leste phenďa lenge: “Tumen džanen, hoj ešebne dživesestar, kanastar avľom andre Azija, somas calo časos (ideos) maškar tumende.
44020019	Služinavas le Rajeske andre caľi pokora, le apsenca, prekal o skuški, save pre ma avenas pal le Židengeri sera.
44020020	Ňič olestar, so tumenge uľahas pre hasna na garuďom andre. Ale vakeravas a sikavavas tumen anglo manuša pal o khera,
44020021	davas o sveďectvo le Židenge the le Grekenge, hoj pes te visaren ko Del a te pačan andre amaro Raj Ježiš Kristus.
44020022	Avke akana, ispidlo le Duchostar, džav andro Jeruzalem, the te na džanav so pes manca ode ačhela.
44020023	Ča ajci, hoj o Sentno Duchos mange furt sikavel pal o fori a phenel, hoj man ode užarel e bertena the o pharipen.
44020024	Ale me olestar na ačhav, aňi miro dživipen nane ajso dragano, sar oda hoj radišagoha te dodenašav miro denašiben the te dokerav e služba, savi priiľom le Rajestar le Ježišostar. Odi služba hin te vakerel avri o lav pal le Devleskero lačhipen.
44020025	Akana džanav, hoj ňiko tumendar maškar kaste phiravas a vakeravas le Devleskero kraľišagos, man imar buter na dikhela.
44020026	Vaš oda tumenge adadžives phenav, hoj som žužo savoredženengere ratestar.
44020027	Bo me tumenge phenďom sa so kamel o Del, ňič tumenge na garuďom andre.
44020028	Merkinen pre tumende the pro calo stados, andre savo tumen o Sentno Duchos ačhaďa sar pastoren, hoj te čaľaren le Devleskeri khangeri, savi peske cinďa peskere rateha.
44020029	Bo me džanav, hoj - pal oda sar me džava het - avena maškar tumende dzive ruva (vlki), save na sajinena o stados.
44020030	Bo mek the maškar tumende ena ajse manuša, so previsarena o lava, hojča te cirden pal peste le učeňiken.
44020031	Vaš oda merkinen! Ma bisteren pre oda, hoj rat-džives trin berš na preačhiľom tumenge te vakerel pre goďi le apsenca, sakoneske tumendar.
44020032	Avke akana phralale, dav tumen le Devleske the leskere jileskere laveske, savo tumen šaj del zor te barol the o ďeďictvos savore sentnenca.
44020033	Me na kamňom ňikaskero rup abo somnakaj, abo varekaskere gada.
44020034	Tumen korkore džanen, hoj oda so mange varekana kampelas, the olenge so sas manca, mange zarodavas korkoro mire vastenca.
44020035	Savoro tumenge sikaďom, hoj kampel te kerel buči, te ľikerel le slaben a te na bisteren pro lava le Rajeskere le Ježišoskere, bo ov phenďa: ‘Bachtaleder hin te del, sar te lel.’ ”
44020036	Sar oda dophenďa, geľa pro khoča savoredženenca a modľinďa pes.
44020037	A avľa pre savoredženende baro roviben, obchudenas le Pavol pašal e men a čhumidenas les.
44020038	Nekbuter len dukhalas oda lav sar phenďa o Pavol, hoj imar buter les na dikhena. A ľigende les dži paš e loďa.
44021001	Sar geľam lendar het, odgeľam la loďaha pro moros. Rovnones doavľam andro Kos, pre aver džives andro Rhodos a odarik andre Patara.
44021002	Ode arakhľam loďa savi džalas andre Fenicija a geľam laha.
44021003	Dikhahas dural o Ciprus, obgeľam les pal e baľogňi sera a džahas la loďaha andre Sirija. Zaačhiľam andro Tirus, bo ode kampľa la loďake te thovel tele oda, so ľidžalas.
44021004	Arakhľam ode avri le učeňiken a ačhiľam ode efta dživesa. Ola učeňika phenenas le Pavloske prekal o Duchos, hoj te na džal upre andro Jeruzalem.
44021005	Sar pregele ola efta dživesa, džahas dureder. Savore džene le romňijenca the le čhavenca amen ľigende, až dži avri pal o foros. Ode pro brehos geľam pro khoča a modľinďam pes.
44021006	Sar lendar odgeľam, geľam andre loďa a on gele pale khere.
44021007	Preačhiľam te džal la loďaha andral o Tir akor, sar doavľam andre Ptolemaida. Ode paľikerďam le phralenge a ačhiľam ode jekh džives.
44021008	Paľis pre aver džives, ola so samas le Pavloha, doavľam andre Cezarea. Ode geľam andro kher ko Filip, so sas evaňjelistas. Ov sas jekh ole efta dženendar a ačhiľam ode ke leste.
44021009	Les sas štar pačivale čhaja a on prorokinenas.
44021010	Medik ode samas a ačhiľam ode buter dživesa, avľa ode varesavo prorokos andral e Judsko, vičhinelas pes Agabus.
44021011	Sar avľa paš amende, iľa le Pavloskero sirimos, phandľa peske o vasta the o pindre a phenďa: “Kada phenel o Sentno Duchos: ‘Kavke phandena andro Jeruzalem ole muršes, kaskero hin kada sirimos a dena les andro vasta le manušenge so nane Židi.’ ”
44021012	Sar oda šunďam, mangahas les the amen the o phrala andral o foros, hoj te na džal upre andro Jeruzalem.
44021013	Ale o Pavol odphenďa: “So keren? Soske roven a dukhaven miro jilo? Bo me som pripravimen, na ča man te del te phandel, ale te kampelas the te merel andro Jeruzalem vaš o nav le Rajeskero le Ježišoskero.”
44021014	Sar dikhľam, hoj pes na del te prevakerel, preačhiľam a phenďam: “Mi ačhel pes e voľa le Rajeskeri.”
44021015	Pal ola dživesa pes pripravinďam a geľam upre andro Jeruzalem.
44021016	Avenas amenca the varesave učeňika andral e Cezarea a ľigenenas amen ke varesavo Ciperčanos, savo pes vičhinelas Mnason. Ov sas maškar o čirlatune učeňika a ke leste kamňam te bešel.
44021017	Sar doavľam andro Jeruzalem, o phrala amen radišagoha priile.
44021018	Pre aver džives, geľa o Pavol amenca ko Jakob a avle ode the savore phuredera.
44021019	Paľikerďa lenge a chudňa lenge te vakerel avri savoro, so kerďa o Del prekal leskeri buči, le manušenca, so nane Židi.
44021020	Sar oda on šunde, lašarenas le Devles a phende: “Dikhes phrala, hoj igen but Židi pačanďile a savore zorales doľikerenas o zakonos.
44021021	Pal tute pes došunde, hoj sikaves le Židen so dživen maškar o nažidi, hoj te oddžan le Mojžišostar, bo phenes lenge hoj te na občhinen (obrezinen) le čhavoren a te na doľikeren o tradiciji.
44021022	Akana, so kereha? Bo sar pes došunena, hoj avľal, zdžana pes but džene.
44021023	Ker oda, so tuke phenas: hin amen štar murša, so dine lav le Devleske.
44021024	Le len tuha a jekhetane lenca tut obžužar a počin vaš lenge, hoj peske te den te hoľinel o šere. Paľis savoredžene prindžarena, hoj nane čačipen oda so pal tu šunde, ale hoj the tu korkoro doľikeres o zakonos.
44021025	A le manušenge so nane Židi a pačanďile, amen pisinďam hoj na mušinen savoro te doľikerel, ča hoj te na keren lubipen a te na chan o rat, aňi oda so hin obetimen le modlenge, aňi le tasade džvirinakere masestar.”
44021026	Akor iľa o Pavol ole muršen a pre aver džives pes lenca diňa te obžužarel. Geľa andro chramos a diňa lenge te džanel keci dživesa ľikerela oda so pes obžužarel a hoj pal ola dživesa pes anela e obeta vaš dojekh lendar.
44021027	Sar imar predžalas ola efta dživesa, dikhle les andro chramos o Židi andral e Azija a marde upre savore manušen.
44021028	Chudle les a vriskinenas: “Muršale andral o Izrael, pomožinen! Kada hin oda manuš, so savoredženen všadzik sikavel a vakerel pro manuša, pro zakonos the pre kada than, mek the le Greken anďa andro chramos a meľarďa kada sentno than!”
44021029	Bo angle oda dikhle le Trofimus andral o Efezus le Pavloha andro foros a gondoľinenas peske, hoj les o Pavol iľa andro chramos.
44021030	Calo foros peha čhalaďa a zgele pes o manuša, chudle le Pavol a ľidžanas les avri andral o chramos a takoj phandle o vudar.
44021031	Andre oda, sar les imar džanas te murdarel, pes došunďa o veliťeľis upral o ezeros slugaďa, hoj hin bari vika andro Jeruzalem.
44021032	Ov peha takoj iľa le slugaďen the le veliťeľen upral o šel a denašľa maškar lende. Sar dikhle o manuša le veliťeľis the le slugaďen, preačhile te marel le Pavol.
44021033	O veliťeľis avľa paš leste, chudňa les a diňa te phandel duje lancenca. Phučľa lendar: “Koda hin kada manuš? So kerďa?”
44021034	Ale sako ole but manušendar vriskinelas vareso aver. Sar pes o veliťeľis angle vika našči dodžanľa o čačipen, rozkazinďa, hoj les te len andre kasarňa.
44021035	Sar avľa o Pavol paš o garadiči (ganki), ačhiľa pes oda, hoj les mušinde o slugaďa te ľidžal pro vasta anglo manuša,
44021036	bo savore ola but nipi džanas pal leste a vriskinenas: “Murdaren les!”
44021037	Angle oda, sar les imar ľidžanas andre kasarňa, phenďa o Pavol le veliťeľiske: “Šaj tuke vareso phenav?” A ov odphenďa: “Džanes grecki?
44021038	Na sal tu oda Egipťanos, so anglo vajkeci dživesa marďa upre a ľigenďa pre pušťa štar ezera (4,000) živaňen?”
44021039	O Pavol pre oda phenďa: “Me som Židos, občanos andral o Tarzus, so hin nachodcavo foros andre Cilicijsko phuv a mangav tut, domuk mange te prevakerel ko nipi.”
44021040	Sar leske domukľa, ačhiľa o Pavol pro garadiči a kerďa le manušenge le vasteha, hoj te čhiten. Sar sas savoredžene čhit, prevakerďa ke lende andre hebrejsko čhib.
44022001	A o Pavol phenďa: “Muršale, phralale the dadale! Šunen akana so me pre oda phenav.”
44022002	Sar šunde, hoj ke lende prevakerďa andre hebrejsko čhib, sas mek cicheder.
44022003	A phenďa: “Me som Židos, uľiľom (pes narodzinďom) andre Cilicijsko Tarzus, ale bariľom avri andre kada foros paš o pindre le Gamalieloske. Ode sikľiľom o Zakonos amare dadengero a džavas pal o Del avke, sar the tumen adadžives.
44022004	Somas oda, so pro meriben džalas pre oda pačaben, phandavas a davas andre bertena le muršen the le džuvľen.
44022005	Miro švedkos hin o nekbareder rašaj the savore phuredera. Sar lendar chudňom o ľila pro phrala, džavas andro Damaskus, hoj len te phandav a te anav andro Jeruzalem, hoj len te maren.
44022006	Ačhiľa pes mange sar džavas imar paš o Damaskus, avke vaj pro dilos, hoj jekhvareste avľa andral o ňebos igen zoralo kham a zaučarďa man andre.
44022007	Peľom pre phuv a šunďom o hangos, savo mange phenďa: ‘Saul, Saul, soske pre mande džas?’
44022008	A me odphenďom: ‘Ko sal Rajeja?’ Odphenďa mange: ‘Me som o Ježiš Nazaretsko, oda pre kaste tu džas.’
44022009	Ola, so sas manca, dikhle oda kham a daranďile pes, ale o hangos, so manca vakerelas, na šunde.
44022010	Me phenďom: ‘So majinav te kerel, Rajeja?’ O Raj mange odphenďa: ‘Ušči a dža andro Damaskus, ode pes tuke phenela savoro, so mušines te kerel.’
44022011	Ole zorale khamestar na dikhavas ňič a vaš oda man ile le vastestar, ola so sas manca, avke geľom andro Damaskus.
44022012	Varesavo Ananijaš, pobožno murš so doľikerelas o zakonos a pal savo mište vakeren savore Židi so ode bešen,
44022013	avľa, ačhiľa paš ma a phenďa mange: ‘Phrala, Saul, dikh pale!’ A takoj mange phundrile o jakha a dikhľom les.
44022014	O Ananijaš phenďa: ‘O Del amare dadengero peske tut anglal kidňa avri, hoj te prindžares leskeri voľa the te dikhes ole Čačipnaskeres a te šunes o hangos andral leskero muj,
44022015	bo aveha leskero švedkos maškar savore manuša a vakereha pal oda, so dikhľal the šunďal.
44022016	Akana so užares? Ušči, de tut te bolel, thov tut tire binendar a lašar o nav le Rajeskero.’
44022017	Sar avľom pale andro Jeruzalem a modľinavas man andro chramos ačhiľa pes, hoj dikhľom viďenie.
44022018	Dikhľom les, sar mange phenel: ‘Siďar a dža avri andral o Jeruzalem, bo na prilena tire lava pal mande.’
44022019	Me phenďom: ‘Rajeja, on džanen, hoj me phandavas andro berteni a maravas andro sinagogi olen so pačan andre tu.
44022020	The akor, sar murdarde le Štefan tire švedkos, me somas ode a davas lenge o čačipen, sar les murdarenas a ačhavas paš o gada olenge, so les murdarenas.’
44022021	Pre oda mange phenďa: ‘Dža, bo me tut bičhavava dur maškar o manuša so nane Židi.’ ”
44022022	Šunenas les dži akor medik na phenďa kada lav. Paľis chudle zoraha te vriskinel a phende: “Murdar les! Kajso manuš mi džal het pal o svetos! Našči dživel!”
44022023	Sar vriskinenas a čhivkerenas o uprune gada pal peste tele the o prachos andro luftos,
44022024	phenďa o veliťeľis, hoj te len le Pavol andro kasarňi. Diňa les te zbičinel a phenďa, hoj les te šunen avri, hoj pes te dodžanel vaš soske pre leste avke vriskinen.
44022025	Sar imar les ile, hoj les te zbičinen, phenďa o Pavol le veliťeľiske upral o šel slugaďa, bo ov ode ačhelas: “Či šaj maren le Rimanos bičoha bi o sudos?”
44022026	Sar oda šunďa o veliťeľis upral o šel, geľa oda te phenel le veliťeľiske upral o ezeros a phenďa leske: “Dikh, hoj so kereha! Bo kada manuš hino Rimanos.”
44022027	Akor avľa o veliťeľis paš o Pavol a phenďa leske: “Phen mange, sal tu Rimanos?” Ov odphenďa: “He, som.”
44022028	O veliťeľis odphenďa: “Me mange vaš o but love cinďom, oda hoj te avav Rimanos.” O Pavol phenďa: “Ale me uľiľom (pes narodzinďom) sar Rimanos.”
44022029	Avke lestar takoj odgele, ola so les kamle te marel. The o veliťeľis pes daranďiľa, sar šunďa, hoj o Pavol hino Rimanos, bo diňa les te phandel.
44022030	Paľis, pre aver džives, kamelas mište te džanel soske pre leste vakeren o Židi. Iľa leske pal o vasta tele o puta a phenďa, hoj pes te zdžan o nekbareder rašaja the e caľi Bari rada. Anďa tele le Pavol a ačhaďa les angle lende.
44023001	O Pavol dikhľas le manušenge andral e Bari rada andro jakha a phenďa: “Muršale, phralale! Dži adadžives me dživav avke, hoj miro jilo hino žužo anglo Del.”
44023002	Ale o nekbareder rašaj, o Ananijaš, phenďa olenge so ačhenas paš o Pavol, hoj les te maren pal o muj.
44023003	Akor leske o Pavol phenďa: “Marela tut o Del, tu parňi falo! Bešes kade, hoj man te sudzines pal o zakonos, ale phenes hoj man te maren - a keres oda so o zakonos na phenel!”
44023004	Ola, so ode ačhenas, phende: “Tu rakines le Devleskere nekbareder rašaske?”
44023005	O Pavol odphenďa: “Na džanavas, phralale, hoj ov hino o nekbareder rašaj, bo hin pisimen: ‘Na vakereha namište a na košeha oles, so ľidžal tire manušen!’ ”
44023006	Sar pes o Pavol dodžanľa, hoj jepaš andral e Bari rada hine saduceja a aver jepaš farizeja, vriskinďa: “Muršale, phralale! Me som farizejis, čhavo le farizejiskero a sudzinen man vaš oda, hoj užarav pre oda, hoj o mule uščena andral o meriben!”
44023007	Sar oda phenďa, chudle pes te vesekedinel o farizeja the o saduceja maškar peste a ola, so sas zgele, pes rozulade pro duj.
44023008	Bo o saduceja phenen, hoj našči te uščel andral o meriben, hoj nane aňi aňjela, aňi duchi, ale o farizeja pačan andre savoreste.
44023009	A sas olestar bari vika. Andre oda uščile upre varesave farizeja, so sas avrisikade andro Židoviko zakonos, save pes vesekedinenas a phenenas: “Na dikhas ňič nalačho pre kada manuš. A so te ke leste prevakerďa o duchos abo o aňjelos?” [“Te na pes ačhavas le Devleske!”]
44023010	Sar pes furt buter vesekedinenas, daralas pes o veliťeľis, hoj te na rozčhingeren le Pavol. Vaš oda phenďa le slugaďenge, hoj les te džan te cirdel lendar avri a te ľidžan les andro kasarňi.
44023011	Pre aver rat avľa o Raj ke leste a phenďa: “Ma dara tut Pavol, bo avke sar pal ma zoraha svedčinehas andro Jeruzalem, avke mušines te svedčinel the andro Rim.”
44023012	Sar avľa avri o kham, dovakerde pes varesave Židi a ile pre peste vera, hoj na chana aňi na pijena, medik na murdarena le Pavol.
44023013	Ola, so pes upre marde, sas buter sar saranda (40).
44023014	Avle ko nekbareder rašaja the ko phuredera a phende: “Iľam pre peste vera, hoj na laha ňič andro muj medik na murdaraha le Pavol.
44023015	Avke, akana tumen the e Bari rada mangen le veliťeľis, hoj les tajsa te anel tele ke tumende. Keren avke, sar te les kamňanas buter te šunel avri, pal leskeri veca. A amen sam pripravimen les te murdarel, mek sigeder sar avela dži pašes.”
44023016	Ale sar šunďa le Pavloskera pheňakero čhavo so kamen te kerel, avľa andre kasarňa a diňa oda te džanel le Pavloske.
44023017	O Pavol peske vičhinďa jekhe veliťeľis upral o šel a phenďa: “Ľidža kale terne manušes ko veliťeľis upral o ezeros, bo kamel leske vareso te phenel.”
44023018	Avke les iľa a ľigenďa les ko veliťeľis upral o ezeros a phenďa: “O bertenošis o Pavol peske man vičhinďa a mangľa man, hoj te anav kale terne manušes ke tu, bo kamel tuke vareso te phenel.”
44023019	O veliťeľis les iľa vastestar sikra pre sera a phučľa lestar: “So mange kames te phenel?”
44023020	Ov phenďa: “O Židi pes dovakerde, hoj tut mangena, hoj tajsa te anes le Pavol tele angle Bari rada a kerena avke, sar te pes kamlehas pal leste vareso buter te dodžanel.
44023021	Ale ma de tut lenge te prevakerel, bo buter sar saranda (40) murša lendar pre leste džan. On ile vera, hoj na chana aňi na pijena, medik les na murdarena. Akana imar hine pripravimen, ča užaren pre oda, hoj lenge tu te domukes.”
44023022	Paľis premukľa o veliťeľis le terne manušes a prikazinďa leske: “Ma phen ňikaske avri, hoj mange oda phenďal!”
44023023	Paľis peske vičhinďa varesave duje veliťeľen upral o šel a phenďa: “Pripravinen duj šel (200) slugaďen the mek eftavardeš (70) slugaďen pro graja the duj šel (200) slugaďen le kopijenca, hoj te džan pro eňori rači dži andre Cezarea.”
44023024	Rozkazinďa, hoj te anen le grajes, te thoven upre le Pavol te bešel a sastes les te ľidžan ko vladaris Felix.
44023025	A pisinďa leske kajso ľil:
44023026	“O Klaudius Lyzijaš paľikerel le lačhe vladariske le Felixoske!
44023027	Kale manušes zaile o Židi a kamle les te murdarel, ale avľom le slugaďenca a cirdňom lenge les avri andral o vasta, bo dodžanľom man hoj hino Rimanos.
44023028	Kamňom man mište te dodžanel, soske pre leste vakeren a ľigenďom les tele angle lengeri Bari rada.
44023029	Avľom pre oda, hoj pre leste vakeren vaš varesave lava andral lengero zakonos, ale na kerďa ňič vaš soske mušinďahas te merel, abo te džal andre bertena.
44023030	Sar mange dine te džanel, hoj so kamen te kerel o Židi le manušeske, takoj les bičhaďom ke tute. Rozkazinďom olenge so pre leste vakeren, hoj te vareso len hin pre leste, mi phenen oda tuke.” [“Av sasto!”]
44023031	Avke o slugaďa kerde oda, so lenge sas phendo. Ile le Pavol a ľigende les prekal e rat andre Antipatrida.
44023032	Pre aver džives ola, so džanas pro graja, gele dureder le Pavloha a okla slugaďa gele pale andre kasarňa.
44023033	Sar okla doavle andre Cezarea, dine le vladariske o ľil a ačhade angle leste le Pavol.
44023034	Pal oda sar pregenďa o vladaris o ľil, phučľa lestar andral savi provincija hino. Sar pes dodžanľa, hoj hino andral e Cilicija,
44023035	phenďa: “Sar ena ade ola, so pre tute vakeren, šunava tut mište avri.” A rozkazinďa, hoj les te stražinen andre le Herodesiskero palacis.
44024001	Pal o pandž dživesa avľa tele o nekbareder rašaj Ananijaš le phurederenca the le Tertulloha, so sas baro manuš andro vakeriben, hoj te vakeren pro Pavol anglo vladaris.
44024002	Vičhinde le Pavol a o Tertullus chudňa pre leste te vakerel: “Nekbareder Felix, amen džanas, hoj prekal tu avľa baro smirom a prekal tiri goďi hin andre kada narodos feder dživipen!
44024003	A furt všadzik tuke igen paľikeras!
44024004	Ale hoj tut but te na zľikerav, mangav tut, hoj amen sikra te šunes avri, andre tiro lačhipen.
44024005	Bo avľam pre oda, hoj kada manuš hino sar nasvaľiben, cirdel upre a anel nasmirom maškar o Židi pal calo svetos. Ľidžal e sekta le nazarejengeri
44024006	a kamelas te meľarel o chramos. Amen les chudňam [a kamahas te sudzinel pal amaro zakonos,
44024007	ale avľa la bara zoraha o veliťeľis Lyzijaš a cirdňa les avri andral amare vasta a iľa les het.
44024008	Phenďa olenge, so pre leste vakerenas, hoj te aven ke tu.] Sar lestar phučeha, the korkoro tut dodžaneha pal oda savoro, so amen pre leste vakeras.”
44024009	O Židi denas čačipen le Tertullus a chudenas paš leste.
44024010	Sar kerďa o vladaris le vasteha le Pavloske, hoj te vakerel, phenďa o Pavol: “Džanav, hoj imar but berš sudzines kada narodos. Vaš oda phenava bi e dar o čačipen pal mande.
44024011	Bo šaj tut dodžanes, hoj nane oleske buter sar dešuduj džives, sar man geľom te modľinel andro Jeruzalem.
44024012	A na arakhle man aňi andro chramos varekaha te vakerel, aňi te marel upre le nipen andro sinagogi, abo pal o foros.
44024013	Aňi tuke našči dokazinen oda, so pre mande akana vakeren.
44024014	Ale oda tuke avri phenav, hoj ipen ole dromeha savo on vičhinen sekta, me služinav mire dadengere Devleske a pačav savoreske, so hin pisimen andro zakonos the andro proroka.
44024015	Užarav pro Del, avke sar the on a pačav oleske, hoj uščena andral o meriben o lačhe the o nalačhe.
44024016	Vaš oda kerav sa, hoj man te el žužo jilo anglo Del the anglo nipi.
44024017	Pal o buter berš avľom andro Jeruzalem, hoj te anav mire narodoske almužni, dari the obeti.
44024018	Varesave Židi andral e Azija man arakhle žužardones andro chramos, ale na sas ode manca ňisave nipi, aňi na sas vika.
44024019	On kade majinde te ačhel akana angle tu te vakeren so len pre mande hin.
44024020	Vaj the kala mi phenen, či arakhle pre ma varesavo nalačhipen akor, sar ačhavas angle Bari rada.
44024021	Ča oda jekh lavoro so phenďom sar ačhavas angle lende a vriskinďom: ‘Adadžives man sudzinen vaš oda, bo sikavav, hoj o mule uščena andral o meriben.’ ”
44024022	Sar oda šunďa o Felix, bo ov mište džanelas pal oda pačaben, prethoďa lengero sudos a phenďa: “Sar avela tele o veliťeľis Lizijaš, paľis rozsudzinava tumari veca.”
44024023	Phenďa le veliťeľiske upral o šel, hoj te phanden le Pavol andre loki bertena a te domukel leskere učeňikenge te avel a te anen leske oda, so kampel.
44024024	Paľis, pal vajkeci dživesa, avľa o Felix peskera romňaha la Druzillaha, savi sas Židkiňa a bičhaďa pal o Pavol a šunelas les, so vakerel pal o pačaben andro Ježiš Kristus.
44024025	Sar vakerelas o Pavol pal o spravodľišagos, pal oda hoj pes te zľikeras the pal o sudos so avela, daranďiľa o Felix a phenďa: “Akana imar dža, ale sar man ela časos (ideos) vičhinava tut.”
44024026	Ale paš oda the užarelas, hoj les o Pavol dela love, hoj les te premukel. Vaš oda pal leste the buterval bičhavelas a vakerelas leha.
44024027	Sar pregeľa duj berš, čerinďa le Felix aver dženo, o Porcius Festus. O Felix kamelas te avel pre dzeka le Židenge, vaš oda mukľa le Pavol andre bertena.
44025001	O Festus avľa andre provincija a pal o trin džives odgeľa andral e Cezarea upre andro Jeruzalem.
44025002	Avle paš leste o nekbareder rašaja the anglune le Židendar, hoj te vakeren pro Pavol. Mangenas le Festus,
44025003	hoj te chudel paš lende a te bičhavel vaš o Pavol a te del les te anel andro Jeruzalem. Kamenas les pal o drom te murdarel.
44025004	Ale o Festus odphenďa, hoj o Pavol mušinel te ačhel andre bertena andre Cezarea a hoj ov korkoro ode maj džala.
44025005	A phenďa: “Tumare anglune mi aven tele manca a te len hin pre oda manuš vareso, ode pre leste mi vakeren.”
44025006	Ačhiľa maškar lende nabuter sar ochto abo deš džives a odgeľa tele andre Cezarea. Pre aver džives zabešľa o Festus te sudzinel a diňa te anel le Pavol.
44025007	Sar avľa o Pavol, ačhile pašal leste o Židi, so avle andral o Jeruzalem a vakerenas pre leste but bare veci, save našči dokazinenas.
44025008	O Pavol pes braňinelas a phenďa: “Na phenďom ňič, aňi pre le Židengero zakonos, aňi pro chramos, aňi pro Cisaris.”
44025009	O Festus kamňa te avel pre dzeka le Židenge a odphenďa le Pavloske: “Kames te džal upre andro Jeruzalem, hoj te aves ode sudzimen angle mande?”
44025010	Ale o Pavol odphenďa: “Ačhav a kamav te el sudzimen anglo Cisaris. Tu džanes mište, hoj na kerďom le Židen ňič nalačho.
44025011	Te kerďom vareso nalačho vaš soske mušinav te merel, na darav man te merel. Ale te nane ňič čačo, so pre mande kala vakeren, ňiko man lenge našči del. Mangav man ko Cisaris!”
44025012	Akor pes o Festus dovakerďa la radaha a odphenďa: “Ko Cisaris tut mangľal, ko Cisaris džaha!”
44025013	Sar pregeľa vajkeci dživesa, avle andre Cezarea o kraľis Agrippas the e Bernika te dikhel le Festus.
44025014	Sar imar ode sas buter dživesa, diňa te džanel o Festus le kraľiske pal o Pavol a phenďa: “O Felix ade mukľa varesave bertenošis.
44025015	A sar somas andro Jeruzalem, avle ke ma o nekbareder rašaja the o phuredera le Židengere a mangenas man, hoj les te odsudzinav.
44025016	Me lenge phenďom, hoj o Rimana našči den le bertenošis andro vasta olenge so pre leste vakeren, medik les na šunen avri a na anen andro jakha, hoj the ov te phenel vareso pre oda, so pre leste vakeren.
44025017	Avke avle kade pal mande a me takoj pre aver džives bešľom a diňom te anel ole manušes, hoj les te sudzinav.
44025018	Ola so pre leste vakerenas ačhile pašal leste, ale na vakerenas pre leste varesave bare veci, sar me užaravas hoj vakerena.
44025019	Ale vesekedinenas pes leha vaš peskero pačaben the pal varesavo Ježiš so muľa, pal kaste o Pavol phenelas hoj dživel.
44025020	Me na džanavas so te kerel andre kadi veca, vaš oda lestar phučľom, či na kamel te džal andro Jeruzalem, hoj les ode te sudzinen.
44025021	Vaš oda, bo o Pavol pes mangľa ko Cisaris, hoj les ov te sudzinel, me diňom rozkaz hoj te ačhel andre bertena, medik les na bičhavava ko Cisaris.”
44025022	O Agrippas phenďa le Festoske: “The me kamňomas te šunel ole manušes.” Ov phenďa: “Tajsa les šuneha.”
44025023	Avke pre aver džives avľa o Agrippas the e Bernika bare šukaribnaha andre oda kher kaj pes sudzinel, avle leha o veliťeľa upral o ezeros slugaďa the o bare raja andral o foros. O Festus diňa, hoj te anen le Pavol.
44025024	O Festus phenďa: “Kraľina Agrippa the savore, so san amenca kade! Dikhen kale manušes, vaš savo man mangenas igen but Židi andro Jeruzalem the kade a vriskinenas, hoj na tromal buter te dživel.
44025025	Ale me achaľiľom, hoj na kerďa ňič vaš soske mušinďahas te merel, no ov pes mangľa ko Cisaris a me phenďom hoj les ode bičhavava.
44025026	Ale nane man pre leste so te pisinel le rajeske, vaš oda les anďom angle tumende a nekbuter angle tute, kraľina Agrippa, hoj sar les šunaha avri te džanav so te pisinel.
44025027	Bo mange pes dičhol, hoj nane mište te bičhavel bertenošis, ale te na pisinel pre leste so kerďa.”
44026001	O Agrippas phenďa le Pavloske: “Domukel pes tuke, hoj te vakeres vaš tuke.” Akor hazdňa o Pavol o vast a phenďa:
44026002	“Bachtalo som kraľina Agrippa, hoj šaj adadžives vakerav vaš ma anglal tute, pal ola savore veci so pre mande o Židi vakeren.
44026003	Vaš oda, bo tu mište prindžares le Židengere tradiciji the oda so len rozulavel, mangav tut, hoj man te šunes avri phundrade jileha.
44026004	Savore Židi džanen miro dživipen terňipnastar, prindžaren savo sas ešebnovar andre miro narodos the andro Jeruzalem.
44026005	Prindžaren man ešebnovarestar a te kamlehas šaj phendehas avri, hoj dživavas sar ola nekzoraleder andre amaro pačaben, sar farizejis.
44026006	The akana ačhav anglo sudos vaš oda, bo užarav pro lav, so diňa o Del amare dadenge.
44026007	Oda lav, so phenďa o Del, užaren o dešuduj fajti andral amaro narodos furt, sar lašaren le Devles rat-džives. Vaš oda, so me pačav the užarav, vakeren pre mande o Židi, kraľina Agrippa.
44026008	So tumen phenen, hoj našči te pačal oleske, hoj o Del uštavel le mulen?
44026009	Me mange thiš gondoľinavas, hoj mušinav zoraha te džal pro nav Ježiš andral o Nazaret.
44026010	A andro Jeruzalem oda the kerďom. O nekbareder rašaja mange domukle te phandel but sentnen andro berteni. A sar len murdarenas the me davas miro lav ke oda, hoj len te murdaren.
44026011	Pal savore sinagogi len buterval maravas a ispidavas len, hoj namište te vakeren pro Del. Andre bari choľi pre lende džavas a lavas len palal, až dži andro aver fori.
44026012	Aleha džavas the andro Damaskus. O nekbareder rašaja mange oda domukle a dine man pre oda caľi zor.
44026013	Kraľina, sar džavas pro dilos pal o drom, dikhľom andral o ňebos vareso zoraleder sar kham a jekhvareste man zaučarďa andre the olen so sas manca.
44026014	Savore peľam pre phuv a šunďom o hangos savo mange andre hebrejsko čhib phenďa: ‘Saul, Saul soske pre mande džas?’ Phares tuke le špicoha pes te marel.
44026015	A me phenďom: ‘Ko sal Rajeja?’ O Raj phenďa: ‘Me som o Ježiš pre kaste tu džas.
44026016	Ale ušči a ačhav tut pre tire pindre, bo vaš oda man tuke sikaďom, hoj te aves miro služobňikos, hoj te vakeres pal oda sar man dikhľal the pal oda so tuke mek sikavava.
44026017	Lava tut avri andral o vasta le Židenge the andral e zor avre narodenge, ke save tut me akana bičhavav.
44026018	Hoj te phundraves lengere jakha, hoj pes te visaren le kaľipnastar ko svetlos the le bengeskera zoratar ko Del, hoj lenge te el odmukle o bini a hoj len te avel o than, maškar ola sentne so pačan andre ma.’
44026019	Vaš oda, kraľina Agrippa, oda so dikhľom andral o ňebos, me šunďom a kerďom.
44026020	Ale ešeb andro Damaskus the andro Jeruzalem avke andre caľi Judsko phuv the mek avre narodenge vakeravas, hoj pes te visaren le binendar ko Del a te keren o veci savenca sikavena, hoj pes visarde le binostar ko Del.
44026021	Vaš oda man o Židi chudle andro chramos a kamenas man te murdarel.
44026022	Ale o Del mange pomožinďa a vaš oda ačhav dži adadžives a vakerav le cikneske the le bareske. A na vakerav ňič aver, ča oda so phende the o proroka the o Mojžiš, hoj pes ačhela.
44026023	Oda hin hoj o Kristus cerpinela, hoj uščela ešebno andral o meriben a vakerela le Židenge the avre narodenge pal o svetlos.”
44026024	Sar o Pavol ačhelas vaš peste a kada vakerelas, phenďa o Festus zorale hangoha: “Tu na sal paš e goďi, Pavol! Igen but sikľiľal a oda tut ľidžal andro diliňipen!”
44026025	Ale o Pavol phenďa: “Me na som dilino, nekbareder Festus, ale vakerav o lava čačipnaskere andral e sasťi goďi.
44026026	Bo o kraľis džanel pal kala veci, vaš oda leske bi e dar the vakerav, bo džanav mište, hoj nane ňič ajso sostar na džanľahas, bo oda pes na ačhiľa varekaj andro kutos.
44026027	Pačas kraľina Agrippa le prorokenge? Džanav, hoj pačas.”
44026028	O Agrippas phenďa le Pavloske: “Na kampľa but, hoj man te prevakeres, hoj te ačhav kresťanoske.”
44026029	Ale o Pavol phenďa: “Či but kampľa, vaj nabut, mangav mange le Devlestar hoj na ča tu, ale the savore so man adadžives šunen, te aven ajse sar som me, ale bi e kala puta.”
44026030	Sar oda phenďa, uščiľa o kraľis, o vladaris, e Bernika the ola so lenca bešenas.
44026031	A sar džanas, phenenas jekh avreske: “Kada manuš na kerel ňič, vaš soske mušinďahas te merel, vaj te avel andre phandlo.”
44026032	O Agrippas phenďa le Festoske: “Kada manuš šaj uľas premuklo, te pes na mangľahas ko Cisaris.”
44027001	Sar sas phendo, hoj te džas la loďaha andre Italija, oddine le Pavol the varesave avren bertenošen le veliťeľiske, savo pes vičhinelas Julius a sas andral e armada le Cisariskeri.
44027002	A bešľam pre loďa andral e Adramitija, savi majinelas te džal pal e sera la Azijake. Sar imar geľam sas amenca o Aristarch, Macedončanos andral e Tesalonika.
44027003	Pre aver džives doavľam andro Sidon. Vaš oda, hoj o Julius sas lačho le Pavloha, domukľa leske te džal ko kamarata, hoj les te den oda, so leske kampelas.
44027004	Sar odarik geľam het, mukľam pes la loďaha telunestar pašal o Ciprus, bo e balvaj phurdelas pre amende.
44027005	Pregeľam o moros la loďaha pašal e Cilicija the Pamfilija, avľam andre Mira andre Licija.
44027006	Ode arakhľa o veliťeľis loďa andral e Alexandrija, savi džalas andre Italija a thoďa amen upre.
44027007	But dživesa džahas la loďaha igen polokes a igen phares pes dochudňam paš o Knidus. Vaš oda, hoj e balvaj amenge na domukelas te džal avke sar kamňam, geľam telal e Kreta pašal o Salmon.
44027008	Igen pharipnaha paľis pregeľam pašal late a avľam pre varesavo than, so pes vičhinelas Šukar pristavos, savo sas pašes paš o foros Lasea.
44027009	Vaš oda hoj imar pregeľa but časos (ideos), dar sas te džal dureder, bo imar pregeľa the o Postos a avelas o jevend, o Pavol lenge phenďa:
44027010	“Muršale merkinen, me dikhav, hoj nane mište te džal dureder, bo na ča e loďa the oda so hin andre loďa našavaha, ale the amare dživipena.”
44027011	Ale o veliťeľis buter pačalas le kormiďelňikoske the oleske kaskeri e loďa sas, sar oleske so vakerelas o Pavol.
44027012	Vaš oda, hoj o pristavos na sas lačho te ačhen ode prekal o jevend, buter džene lendar peske phende, hoj džana odarik het, či pes varesar na dochudena až dži andro Fenix a ode ačhena prekal o jevend. Oda hin o pristavos pre Kreta, savo hin visardo pro juhozapad the pro severozapad.
44027013	Chudňa te phurdel e južno balvaj a gondoľinenas peske, hoj imar dochudle oda so peske phende. Hazdle upre o kotvi a džanas la loďaha pašes pašal e Kreta.
44027014	Ale pal o frima časos pre late demaďa zoraľi balvaj, savi pes vičhinel Euroklidon.
44027015	Sar imar sas e loďa zachudľi a našči la ľikerďam, pomukľam hoj amen te ľidžal e balvaj.
44027016	Sar avľam paš o cikno ostrovos, savo pes vičhinel Klauda, ča ajci ajci so zachraňinďam e loďka so pal peste cirdahas.
44027017	Cirdle la upre a paľis zoraľarde e loďa le lanenca. Darahas, hoj te na demas telo paňi andre pošakero than paš e Libija, mukle tele la loďakeri lepeda a dine pes te ľidžal la balvajake.
44027018	Vaš oda, hoj e zoraľi balvaj amenca igen čhivkerelas, pro dujto džives čhivkerenas avri o veci andral e loďa.
44027019	A pro trito džives peskere vastenca čhivkerenas avri o sersamos la loďakero.
44027020	Vaš oda, hoj imar buter dživesa pes na sikavenas aňi o kham aňi o čercheňa a mek furt ľikerelas oda nalačho časos, preačhiľam imar te pačal, hoj pes zachraňinaha.
44027021	Sar imar buter dživesa na chaľam ňič, ačhiľa o Pavol maškar lende a phenďa: “Kampľa tumenge man te šunel muršale a te na mukel pes andral e Kreta. Na uľahas tumen kada pharipen the kada našaviben.
44027022	Akana tumen mangav, hoj tumen pes te na daran, bo ňiko tumendar na našavela o dživipen, ča e loďa tašľola.
44027023	Bo adi rat ačhiľa paš mande o aňjelos le Devlestar, kaskero som the saveske služinav
44027024	a phenďa mange: ‘Ma dara tut Pavol, bo mušines te ačhel anglo Cisaris! Dikh, o Del tuke diňa olen so hine tuha andre loďa.’
44027025	Vaš oda muršale, ma daran tumen, bo pačav le Devleske, hoj pes ačhela avke sar mange phenďa.
44027026	Ale mušinel amen e balvaj te doľidžal pre varesavo ostrovos.”
44027027	E dešuštarto rat amen ľigenďa e balvaj pro moros Adrija a vaj pal jepaš rat pes dičholas le muršenge, so kerenas pre loďa, hoj doaven paš varesavi phuv.
44027028	Merinde keci tele hin o paňi a sas saranda (40) metri. Sar gele la loďaha sikra dureder, pale merinde a sas tranda (30) metri.
44027029	Daranas pes, hoj te na demen pro bar, mukle palunestar tele štar kotvi a mangenas pes, hoj te el džives.
44027030	O namorňika kamenas te denašel andral e loďa a mukle e loďka tele andro moros. Kamukeri pes kerenas, hoj kamen anglunestar te mukel tele o kotvi.
44027031	O Pavol phenďa le veliťeľiske the le slugaďenge: “Te kala na ačhena pre loďa, tumen našči avena zachraňimen.”
44027032	Akor prečhinde o slugaďa o lana la loďkake a mukle hoj te perel andro moros.
44027033	Medik na avľa avri o kham, mangľa o Pavol savoren, hoj te chan a phenďa: “Adadžives imar hin dešuštarto džives, so užaren bokhaha a na chan ňič.
44027034	Vaš oda tumen mangav, hoj te chan, bo oda hin prekal tumari zachrana. Ňikaske tumendar pes mek aňi o bal pro šero na našavela!”
44027035	Sar oda dophenďa, iľa o maro a paľikerďa le Devleske angle savorende, odphagľa a chudňa te chal.
44027036	Savorenge avľa pale o radišagos a chanas the on.
44027037	Pre loďa samas savore duj šel the eftavardeš the šov (276).
44027038	Sar čaľile le chabenestar, čhivkerenas andral e loďa avri o ďiv (zrnos), hoj te el e loďa lokeder.
44027039	Sar imar sas džives, na prindžarde oda than, ale dikhle varesavi zatoka a phende peske, hoj te pes oda dela, ta zaačhena la loďaha pre phuv.
44027040	Odčhinde o kotvi pal soduj seri a mukle len tele andro moros. Rozphandle the o lani pro kormidli a hazdle upre angluňi lepeda a kerinenas ko brehos.
44027041	Ale demade la loďaha pre pošakero than tel o paňi avke, hoj angluno kotor la loďake pes našči čhalavelas a paluno kotor phagerenas o vlni.
44027042	Akor kamle o slugaďa te murdarel le bertenošen, hoj te na varesavo chučel andro paňi a denašel.
44027043	Ale o veliťeľis upral o šel kamňa te zachraňinel le Pavol a na domukľa lenge te kerel oda so kamenas. Phenďa, hoj ola so džanen te plavinel ešebne te chučen andro paňi a te doplavinen ke phuv.
44027044	Okla kamle te preplavinel pro kašta, abo pro varesave aver kotora pal e loďa. Kavke pes savore bachtales dochudle pre phuv a zachraňinde pes.
44028001	Sar imar pes zachraňinďam, akor prindžarďam, hoj o ostrovos pes vičhinel Malta.
44028002	O manuša, so ode bešenas, amenge sikade bari pačiv, bo priile amen savoredženen a rozthode e jag, bo chudňa te del brišind a sas šil.
44028003	Sar skidňa o Pavol upre šuke kaštora a thoďa pre jag, avľa avri o sap anglo tačipen a danderďa les andro vast.
44028004	O manuša so ode bešenas dikhle sar leske figinel o sap pro vast a phenenas jekh avreske: “Kada manuš mušinel te el vrahos, the te pes zachraňinďa le morostar, ale the avke leske diňa e devľi le Spravodľišagoskeri, hoj te merel.”
44028005	Ale ov razinďa tele le sapes andre jag a na ačhiľa pes leske ňič nalačho.
44028006	On užarenas, hoj šuvľola, abo hoj perela jekhvareste tele mulo. Sar imar buter užarenas a dikhle, hoj pes leske ňič nalačho na ačhel, visarde peskere lava a phende, hoj hino del.
44028007	Pašal oda than sas maľi le načelňikos ole ostrovoske a leskero nav sas Publius. Priiľas amen a trin džives pašal amende kerelas.
44028008	Ačhiľa pes, hoj le Publiuskero dad pašľolas strapimen andre horučka a pretradelas les avke, hoj džalas lestar rat. O Pavol geľa ke leste, modľinďa pes, thoďa pre leste o vasta a sasťarďa les.
44028009	Sar pes oda ačhiľa, avenas the okla nasvale manuša pal o ostrovos a sas sasťarde avri.
44028010	On amenge presikade bari pačiv a sar imar džahas la loďaha het, dine amen oda so kampelas pro drom.
44028011	Pal o trin čhon odgeľam het la loďaha andral e Alexandrija, savi ačhiľa prekal o jevend pro ostrovos. La loďa sas znakos Dioskuroi.
44028012	Sar doavľam la loďaha andro Sirakus, ačhiľam ode trin džives.
44028013	Odarik džahas la loďaha pašal o brehos a doavľam andro Regium. Vaš oda, hoj pre aver džives phurdelas lačhi balvaj, dogeľam tel o duj džives andro Potiol.
44028014	Ode arakhľam le phralen, save amen mangle, hoj ode te ačhas efta dživesa. Avke avľam andro Rim.
44028015	Sar pes o phrala odarik pal amende došunde avenas ke amende, až dži paš o Apioskero pľacos the paš o Trin taberne. Sar len dikhľa o Pavol, paľikerďa le Devleske, radisaľiľa a chudňa zor.
44028016	Sar doavľam andro Rim, [o veliťeľis upral o šel oddiňa le bertenošen le nekbareder veliťeľiske]. Ale le Pavloske sas domuklo te bešel avrether jekhe slugaďiha, so pre leste merkinelas.
44028017	Ačhiľa pes, hoj pal o trin džives peske o Pavol vičhinďa anglunen le Židendar. Sar pes zgele, phenelas lenge: “Muršale, phralale! The te me na kerďom ňič amare manušen aňi na džavas pro tradiciji, so amenge mukle amare dada, the avke man andro Jeruzalem phandle andre a dine andro vasta le Rimanenge.
44028018	Ale on, sar imar man šunde avri, kamle man te premukel, bo na arakhle pre ma ňič ajso, vaš soske mušinďomas te merel.
44028019	Vaš oda, bo o Židi pre mande vakerenas, mušinďom man te mangel anglo Cisaris. Ale na kamav vareso te vakerel pre miro narodos.
44028020	Akana tumen vaš oda vičhinďom, hoj tumen te dikhav a te vakerav tumenca. Bo vaš oda, pre soste užarel o Izrael, som adadžives phandlo kale lancoha.”
44028021	On leske phende: “Amen pal tute na chudňam ňisavo ľil andral e Judsko, aňi na avľa ňiko le phralendar, hoj amenge te del te džanel abo te phenel vareso nalačho pal tute.
44028022	Ale kamňamas tutar te šunel sar gondoľines, bo džanas pal kadi sekta, hoj pre late všadzik džan.”
44028023	Dine leske te džanel savo džives a avle buter džene ke leste andro kher. Ov lenge vakerelas avri a sikavelas zoraha pal o kraľišagos le Devleskero a prevakerelas len pal o Ježiš andral o Mojžišoskero zakonos the andral o proroka, tosarastar až dži rači.
44028024	Jekh pačanas oleske so vakerelas, ale aver na pačanas.
44028025	Vaš oda, hoj len na sas jekh gondoľišagos, rozgele pes akor, sar o Pavol phenďa kada lav: “Mište vakerelas o Sentno Duchos prekal o prorokos Izaiaš amare dadenge:
44028026	‘ Dža ke kala nipi a phen: tumen šunena tumare kanenca, ale na achaľona! Tumen dikhena tumare jakhenca, ale na dikhena!
44028027	Bo kale nipengero jilo ačhiľa baruno, peskere kanenca phares šunen a peskere jakha phandle andre, hoj te na dikhen, le kanenca te na šunen, le jileha te na achaľon a te na visaren pes, hoj len te sasťarav avri.’
44028028	Ta akor džanen, hoj avre narodenge hiňi bičhaďi kadi zachrana le Devleskeri a on la the šunena.”
44028029	[Sar oda o Pavol phenďa, o Židi gele het a igen pes maškar peste vesekedinenas.]
44028030	O Pavol ačhiľa cala duj berš andro kher, savo peske korkoro iľa. Prilelas savoren, ko ke leste avelas
44028031	a vakerelas pal o kraľišagos le Devleskero a sikavelas pal o Raj Ježiš Kristus calkom bi e dar. A ňiko leske andre oda na braňinelas.
45001001	Pisinav tumenge, me o Pavol, o služobňikos le Ježišoskero Kristoskero. O Del peske man avrikidňa te avav leskero apoštolos a vičhinďa man, hoj te vakerav o evaňjelium.
45001002	O Del imar čirla diňa lava pal oda evaňjelium prekal peskere proroka, andro peskero Sentno Lav.
45001003	Oda hin o evaňjelium pal leskero Čhavo a amaro Raj Ježiš Kristus, so pal o ťelos uľiľa (narodzinďa pes) le Davidoskera famelijatar.
45001004	No o Sentno Duchos sikaďa peskera bara zoraha pre leste, hoj hino o Čhavo le Devleskero akor, sar les uštaďa andral o meriben.
45001005	Prekal o Kristus mange sas dino le Devleskero lačhipen te avel leskero apoštolos, vaš oda, hoj te ľidžav le manušen andral savore narodi, hoj te pačan the te šunen.
45001006	The tumen san jekh lendar, so san vičhimen le Ježišostar Kristostar.
45001007	A vaš oda pisinav tumenge savorenge andro foros Rim, kas o Del kamel a kas peske avrikidňa sar peskere manušen: o lačhipen the o smirom tumenge le Devlestar, amare Dadestar the amare Rajestar le Ježišostar Kristostar.
45001008	Ešeb kamav te paľikerel mire Devleske prekal o Ježiš Kristus vaš tumenge savorenge, hoj pes vakerel pal tumaro pačaben pal calo svetos.
45001009	O Del - saveske andral calo jilo služinav le evaňjelioha pal leskero Čhavo - ov hin miro švedkos, sar tumen furt leperav
45001010	kecivar man modľinav. Furt mangav le Devles, hoj mange te del imar te džal ke tumende, kana ov kamela.
45001011	Bo igen tumen kamav te dikhel, hoj tumen te dav varesavo duchovno daros, hoj te zoraľon.
45001012	Kamav te phenel, hoj sodujdžene jekhvareste te zoraľuvas: tumen mire pačabnastar a me tumare pačabnastar.
45001013	Kamav, hoj te džanen phralale, hoj buterval kamňom te džal ke tumende. Bo kamav te dochudel varesave neve manušen andro pačaben the maškar tumende, avke sar maškar aver narodi. Ale vareso man furt ačhavelas.
45001014	Bo me oda mušinav te vakerel savore manušenge: le Grekenge the avre narodenge; olenge, so hine avrisikade the so nane avrisikade.
45001015	Vaš oda kamav igen te vakerel o evaňjelium the ke tumende andro foros Rim.
45001016	Bo me man na ladžav vaš o evaňjelium le Kristoskero, bo oda hin e zor le Devleskeri so zachraňinel olen ko pačal: ešeb le Židen a paľis the le nažiden.
45001017	Bo andro evaňjelium pes presikavel hoj o manuš hino čačipnaskero anglo Del le pačabnastar a ča le pačabnaha, avke sar hin pisimen: “ O čačipnaskero manuš dživela le pačabnastar.”
45001018	Le Devleskeri choľi pes sikavel andral o ňebos pre dojekh binos the nalačhipen le manušengero, so garuven andre o čačipen le nalačhipnaha.
45001019	Bo lenge hin dino te džanel, so šaj te džanel pal o Del. Se o Del lenge oda diňa te džanel.
45001020	Le Devleskeri zor the leskero devľipen našči te dikhel. Ale kanastar o Del kerďa o svetos, šaj oda te dikhel andre ola veci, so kerďa a vaš oda peske našči chudena vareso avri.
45001021	Bo the te prindžarenas le Devles, na lašarenas les sar Devles, aňi leske na paľikerenas. Andre peskero gondoľišagos gele andro diliňipen a andre lengero nagoďaver jilo avľa o kaľipen.
45001022	Phenen pre peste, hoj hine goďaver, ale ačhile diline.
45001023	Na te lašardehas le Devles so šoha (ňikda) na merel, ale lašaren o obraza, so maren pro manuš so na dživel furt - abo lašaren le čiriklen, le chocsave džviren, abo le sapen.
45001024	Vaš oda len o Del oddiňa andre oda džungipen so kamenas te kerel andral peskere jile, hoj te keren ola ladžandutne veci peskere ťelenca maškar peste.
45001025	On čerinde o čačipen le Devleskero vaš o klamišagos. Na le Devles lašarenas a na leske služinenas, ale le vecenge so o Del kerďa. Les kampel le manušenge furt te lašarel! Amen.
45001026	Vaš oda len o Del diňa andro džungale žadosci. Bo lengere džuvľa preačhile te dživel le muršenca avke, sar kampel.
45001027	Avke the o murša omukle o normalno dživipen le džuvľenca a chudňa andre lende te labol e binošno žadosca jekh kije aver. O murša le muršenca kerenas o džungale veci a chudle pre peskere ťela o počiňiben, savo peske zasogaľinde vaš oda nalačhipen so kerenas.
45001028	A vaš oda, hoj ola manuša na kamle te ľikerel andre peskere goďa o čačipen pal o Del, diňa len o Del andre lengere previsarde goďa, hoj te keren oda džungipen so na tromal te kerel.
45001029	Hine pherarde savore binenca, le nalačhipnaha, le džungipnaha, la choľaha the le hamišagoha. Hine nalačhe; murdaren; maren pes; klaminen; keren o pľetki;
45001030	namište vakeren jekh pre aver. Našči avri ačhen le Devles; ľidžan pes upre; hine barikane; lašaren pes; gondoľinen avri o nalačhe veci; na šunen le dajen the le daden;
45001031	nane goďaver; na doľikeren peskere lava; na sikaven ňisavo kamiben a nane jileskere kije aver.
45001032	Kala manuša džanen, hoj le Devleskero zakonos phenel, hoj ko avke dživel, zasogaľinen peske o meriben. Ale on - na ča hoj oda keren - ale mek the avre dženenge phenen, hoj oda šaj keren.
45002001	Tu manušeja, sudzines avren? Te ada keres, našči tut ňisoha ospravedlňineha, kaj te ko sal. Bo te tu sudzines avren a paľis keres ola veci so the on, korkoro tut sudzines.
45002002	Amen džanas, hoj o Del sudzinel čačipnaha ole manušen, so keren kajse veci.
45002003	Tu manušeja, sudzines avre manušen vaš oda, so keren a the tu oda keres? Gondoľines tuke, hoj tu denašeha le Devleskere sudostar?
45002004	So, tu tele dikhes le Devleskero baro lačhipen, avriľikeriben the zľikeriben? Na džanes, hoj le Devleskero lačhipen tut ľidžal kijo pokaňje?
45002005	Tiro jilo hino baruno the zacato a avke tuke skides e choľi pre oda džives, sar o Del sikavela peskeri choľi a čačipnaha sudzinela savoro.
45002006	O Del počinela sakoneske, vaš oda, sar kerelas.
45002007	Ov dela o večno dživipen sakones, ko ľikerelas avri te kerel o lačhipen a džalas pal oda, hoj te dživel furt a te chudel e slava the e pačiv.
45002008	Ale pre sakoneste, ko na šunelas o čačipen - vaš oda hoj dikhelas ča pre peste a kamelas te kerel o nalačhipen - sikavela peskeri igen bari choľi.
45002009	O pharipen the e dukh avela pre sakoneste, ko kerel o nalačhipen: ešeb pro Židi a paľis the pro nažidi.
45002010	Ale sako, ko kerel o lačho, chudela e slava, e pačiv the o smirom: ešeb o Židos a paľis the o nažidos.
45002011	Bo o Del na sudzinel le manušen pal o muj.
45002012	Savore, so kerenas bini a nane len o zakonos, bi o zakonos the merena. A savore, so kerenas bini a hin len o zakonos, le zakonostar ena sudzimen.
45002013	Bo paš o Del nane čačipnaskere ola manuša, so ča šunen o zakonos, ale ola, so les doľikeren.
45002014	Bo te le nažiden nane zakonos a korkore pestar keren oda, so kamel o zakonos - the te len nane zakonos - korkore peske hine zakonos.
45002015	On sikaven, hoj oda so kamel o zakonos, hin pisimen andre lengere jile. A takoj the lengero svedomje pre oda sikavel, sar pes andro gondoľišagos obviňinen, abo obraňinen.
45002016	Avke sar oda phenavas andre miro evaňjelium, hoj andre oda džives o Del sudzinela prekal o Ježiš Kristus ola veci, so o manuša garuven andre.
45002017	Ale te pes tu mukes pro zakonos; vičhines tut Židos; lašares tut le Devleha
45002018	a džanes, so tutar o Del kamel; te sikľos andral o zakonos te prindžarel so hin lačho the nalačho
45002019	a pačas tuke, hoj sal oda, ko ľidžal le koren; oda ko hin o svetlos olengero, so hine andro kaľipen;
45002020	oda ko bararel avri le nagoďaveren a sikavel le terne manušen - bo andro zakonos tut hin o čačipen the o prindžaripen:
45002021	akor soske tu, so avres sikaves, tut korkores na sikaves? Tu vakeres, hoj pes te na čorel a tu korkoro čores?
45002022	Avrenge phenes, hoj te na keren lubipen a tu korkoro oda keres? Našči avri ačhes o modli, ale čores avri o chramos?
45002023	Lašares tut le zakonoha, ale oleha, hoj les na šunes, keres ladž le Devleske.
45002024	Avke sar hin pisimen: “Vaš tumenge o nažidi namište vakeren pro Del.”
45002025	Te doľikeres o zakonos, akor hin tiro občhinďipen (tiri obriezka) pro lačho; ale te na doľikeres o zakonos, oda hin avke, sar te šoha (ňikda) na uľalas občhindo.
45002026	Te doľikerel o naobčhindo (naobrezimen) manuš oda, so lestar kamel o zakonos, či les na rachinel o Del avke, sar te uľahas občhindo?
45002027	A oda manuš, so nane občhindo, ale doľikerel o zakonos, ov sudzinela tut. So the te sal občhindo a hin tut o zakonos, ale na doľikeres les?
45002028	Bo nane Židos oda manuš, ko avke dičhol avral; aňi o občhinďipen (e obriezka) nane oda, so dičhol pro ťelos;
45002029	ale Židos hin oda manuš, so hino počoral občhindo (obrezimen) andro jilo le Duchostar a na le pisimen zakonostar. Kajse manušes na lašaren o nipi, ale o Del.
45003001	So hin feder le Židen avre narodendar, abo savi hasna hin le občhinďipnastar (la obriezkatar)?
45003002	Igen bari hasna andre savoreste! Vaš oda, bo pre ešebno than lenge sas dine le Devleskere lava.
45003003	Se, so te varesave lendar na pačanas ole lavenge? Či vaš oda akana o Del na ela verno, bo len na sas pačaben?
45003004	Šoha na! Ale mi dičhol, hoj o Del hino čačipnaskero a dojekh manuš hino klamaris, avke sar hin pisimen: “ Te presikavel pes, hoj sal čačipnaskero sar vakeres a hoj te ňerines (zviťazines) te tut sudzinena.”
45003005	Te amaro nalačhipen, so keras, sikavel savo čačipnaskero o Del hino - ta akor, so šaj phenas? Akor o Del namište kerel, te amen vaš oda marel? (Kada phenav avke, sar manuš.)
45003006	Šoha na! Se sar paľis o Del sudzinďahas o svetos?
45003007	Ale te miro klamišagos sikavel, hoj le Devleskero čačipen hino bareder a anel leske oda e slava, akor soske som the me sudzimen sar binošno?
45003008	Vaj so, hin oda avke sar varesave manuša vakeren? Bo phenen pre amende, hoj amen phenas: “Aven keras o nalačho, hoj te avel o lačho.” Ola manuša ena vaš oda čačipnaha odsudzimen.
45003009	So akor? Hine o Židi feder sar o nažidi? Ňisoha na! Se akana phenďam the pro Židi the pro nažidi, hoj savore hine tel o bini.
45003010	Avke sar hin pisimen: “ Ňiko nane lačho,
45003011	ňiko na achaľol, ňiko na rodel le Devles.
45003012	Sako pes visarďa het le Devlestar, sa gele namište, nane ňiko, ko kerďahas o lačho, aňi jekh.
45003013	Lengero kirlo hin phundrado hrobos, peskere čhibenca vakeren klamišagos a pro vušta len hin o jedos le sapestar.
45003014	Andre lengero muj hin pherdo džungale košibena.
45003015	Lengere pindre hine siďarde te dukhavel a te murdarel,
45003016	pre lengere droma hin sa musardo the bibachtalo.
45003017	O drom so anel o smirom na prindžarde.
45003018	Nane andre lende ňisavi dar anglo Del.”
45003019	Amen džanas, hoj oda so hin phendo andro zakonos, hin phendo prekal ola, so dživen tel o zakonos, hoj pes te phandel andre dojekh muj a calo svetos te el binošno anglo Del.
45003020	Bo le zakonoskere skutkendar na ela anglal leste ospravedlňimen ňisavo manuš. Se prekal o zakonos pes prindžarel o binos.
45003021	Ale akana pes sikaďa hoj o Del kerel le manušen spravodľiven bi o zakonos, avke sar sikavel andro zakonos the andro proroka;
45003022	o spravodľišagos le Devleskero prekal o pačaben andro Ježiš Kristus savorenge, ko pačan. Bo nane ňisavo rozďjelis maškar o manuša,
45003023	bo savore kerde bini a nane len le Devleskeri slava.
45003024	Ale hine ospravedlňimen hijaba, le Devleskere lačhipnastar, prekal o Ježiš Kristus so len cinďa avri.
45003025	O Del imar anglal diňa le Ježiš a obetinďa les, hoj prekal leskero rat pačabnaha andre leste te avas kijo Del. Oleha o Del presikaďa peskero čačipnaskeriben, hoj odmukľa o bini so sas kerde anglal
45003026	sar o Del zľikerelas avri. Vaš oda, hoj akana andre kada časos (ideos) te presikavel peskero čačipnaskeriben, bo Ov hino čačipnaskero a ospravedlňinel oles, ko pačal andro Ježiš.
45003027	Soha pes paľis o manuš šaj lašarel? Ňisoha! Soske? Či šaj pes lašaras, hoj doľikeras o zakonos? Na! Ale oleha, hoj pačas.
45003028	Bo amen pačas, hoj o manuš hino ospravedlňimen le pačabnaha bi o zakonoskere skutki.
45003029	Či hino ča Del le Židenge? Či nane Del the le nažidenge? He, hino Del the le nažidenge.
45003030	Se hin ča jekh Del. Ov ospravedlňinela le Židen lengere pačabnastar a the le nažiden prekal o pačaben.
45003031	Abo či amen tele čhivas o zakonos le pačabnaha? Na, šoha (ňikda) na! Ipen hoj visara: amen les upre hazdas.
45004001	So akor phenaha pal o Abraham, amaro dad pal o ťelos?
45004002	Bo te sas o Abraham ospravedlňimen le skutkendar, ta hin les soha pes te lašarel, ale na anglo Del.
45004003	Se sar hin pisimen? “ O Abraham pačanďiľa le Devleske a rachinelas pes leske oda vaš o spravodľišagos.”
45004004	Oleske, ko kerel buči, na rachinel pes o počiňiben sar daros, ale počinel pes les, bo peske oda zasogaľinel.
45004005	Ale oleske, ko na kerel o skutki, ale pačal andre oda, ko ospravedlňinel le bijedevleskere manušes, rachinel pes leskero pačaben sar spravodľišagos.
45004006	Avke sar the o David vakerel pal oda, hoj bachtalo hin o manuš, kas rachinel o Del sar čačipnaskeres bijal oda te vareso prekal oda kerďahas:
45004007	“ Bachtale hine ola, kaske sas odmukle o nalačhipena a kaske sas o bini učarde andre!
45004008	Bachtalo manuš, kaske o Raj na rachinel o binos!”
45004009	Hine kala bachtaľibena ča prekal o občhinde (obrezimen), abo the prekal o naobčhinde? Se phenas: “Le Abrahamoske pes rachinelas o pačaben vaš o spravodľišagos.”
45004010	Ale kana pes leske oda rachinelas? Sar sas občhindo, abo akor, sar mek na sas? Na akor sar imar sas, ale akor, sar mek na sas občhindo.
45004011	Ov sas občhindo až paľis a leskero občhinďipen (leskeri obriezka) sikavelas, hoj pačabnaha sas čačipnaskero anglo Del, mek angle oda sar sas občhindo. Avke ačhiľa o Abraham dad savorenge, so pačana, hoj the lenge pes oda te rachinel sar o spravodľišagos, the te nane občhinde.
45004012	Ov hino thiš dad olenge, so hine občhinde (obrezimen), olenge, so na ča hoj hine občhinde, ale the dživen andre oda pačaben sar amaro dad o Abraham dživelas, mek angle oda sar sas občhindo.
45004013	Bo na prekal o zakonos sas dino le Abrahamoske the leskere čhavenge o lav, hoj ela o ďeďičos le svetoskero, ale prekal o pačaben sas čačipnaskero.
45004014	Te hine ďeďiča ola, so len hin o zakonos, akor o pačaben nane ňič a o Del diňa hijaba peskere lava.
45004015	Bo le zakonoha avel e choľi, ale kaj nane zakonos, ode nane aňi binos.
45004016	Vaš oda mušinel o čačipnaskeriben te avel prekal o pačaben, hoj oda te avel le Devleskere lačhipnastar a oda lav te avel prekal savore Abrahamoskere čhave. Oda lav na sas dino ča prekal ola, so dživen le zakonostar, ale the prekal ola, so dživen pačabnaha sar o Abraham. Ov hino Dad amenge savorenge.
45004017	Avke sar hin pisimen: “ Kerďom tutar dades but narodenge.” O Abraham hin amaro dad anglo Del saveske ov pačanďiľa; oda Del savo obdžiďarel le mulen a vakerel ke oda so nane, sar te uľahas.
45004018	Ode, kaj na sas le Abraham pes pre soste te zmukel, pačanďiľa. A užarelas, hoj ela dad but narodenge, avke sar sas phendo: “ Ajci but tut ela čhave.”
45004019	Le Abrahamoskero pačaben na cikňiľa aňi akor, sar leske sas maj šel (100) berš a dikhelas, hoj leskero ťelos imar hino phuro a na birinel a leskera romňa la Sara imar našči aven čhave.
45004020	Na preačhiľa te pačal andre oda lav, so les o Del diňa, ale zoraľiľa andro pačaben a bararelas le Devles.
45004021	Igen pačalas, hoj o Del hino zoralo oda the te kerel, so leske phenďa.
45004022	Vaš oda o Del dikhelas pro Abraham sar pro čačipnaskero.
45004023	A na ča prekal leste oda hin pisimen, hoj pes leske o pačaben rachinelas,
45004024	ale the prekal amende - amenge, so pačas andre Oda, ko uštaďa amare Rajes le Ježiš andral o meriben.
45004025	Bo ov sas dino te merel vaš amare bini a sas uštado andral o meriben, hoj amen te avas čačipnaskere.
45005001	Akana sam ospravedlňimen pačabnaha a hin amen smirom le Devleha prekal amaro Raj Ježiš Kristus.
45005002	Pačabnaha andre leste šaj avas andro lačhipen le Devleskero, andre savo lačhipen the ačhas. A lašaras pes oleha, hoj užaras pre le Devleskeri slava.
45005003	No, na ča oda, ale lašaras pes the le pharipenenca. Bo džanas, hoj o pharipen amen ľidžal kijo avriľikeriben,
45005004	a andro avriľikeriben pes presikavel či obačhiľam; a oda amenge anel o užaripen (nadej).
45005005	A kada užaripen amenge šoha (ňikda) na ela pre ladž, bo o kamiben le Devleskero hin čhido avri andre amare jile prekal o Sentno Duchos, so amenge sas dino.
45005006	Bo o Kristus andre le Devleskero časos (ideos), mek sar amen samas slabe, muľa vaš o bijedevleskere.
45005007	Či diňahas vareko o dživipen vaš o čačipnaskero manuš? No talam pes vareko arakhľahas, ko diňahas peskero dživipen vaš varesavo lačho manuš,
45005008	ale o Del presikavel peskero kamiben ke amende avke, hoj mek akor sar amen samas binošne, imar o Kristus muľa vaš amenge.
45005009	Vaš oda, akana avaha mek sigeder zachraňimen le Devleskera choľatar prekal o Kristus, te imar sam obžužarde leskere rateha.
45005010	Prekal o meriben leskere Čhaskero, anďa o Del o smirom maškar amende imar akor, sar mek amen samas ke leste nalačhe. Avke akana džanas, hoj avaha zachraňimen leskere dživipnaha, te sam imar leha lačhe.
45005011	A na ča oda, ale le Devleha pes lašaras prekal amaro Raj Ježiš Kristus, prekal savo amen hin akana smirom le Devleha.
45005012	Prekal jekh manuš avľa o binos andro svetos a le binostar avľa o meriben. Avke pregeľa o meriben pre savore manuša, bo savore kerde bini.
45005013	O binos sas pro svetos imar the anglo zakonos, ale te nane zakonos, o binos pes na rachinel.
45005014	Ale le Adamostar dži kijo Mojžiš sas o manuša tel e zor le meribnaske, the te na kerde ajso binos sar o Adam. O Adam sikavel pre Oda, ko avela.
45005015	Ale le Devleskere daroha hin avres, sar le binoha. Bo te prekal jekhe manušeskero binos but džene mule, ta avke prekal o lačhipen jekhe manušeskero, le Ježišoskero Kristoskero, igen but rozbariľa le manušenge le Devleskero lačhipen the daros.
45005016	Kale Devleskere daroha oda hin avres, sar ole binoha, so kerďa jekh manuš. Bo prekal jekh binos avľa o sudos, ale pal o but bini avľa le Devleskero lačhipnaskero daros, so amendar kerel čačipnaskeren.
45005017	Vaš oda, hoj jekh manuš kerďa binos, chudňa o meriben te kraľinel. So sigeder akana prekal oda jekh, prekal o Ježiš Kristus, kraľinena andro dživipen savore, so chudle le Devleskero lačhipen the oda daros so lendar kerel čačipnaskeren.
45005018	Avke sar prekal jekh manuš, so kerďa binos, avľa o sudos pre savore manuša, avke the prekal jekh čačipnaskero skutkos avľa o ospravedlňeňje pre savore manuša, hoj len te avel o dživipen.
45005019	Bo avke sar prekal oda, hoj jekh manuš na šunďa, ačhile but džene binošne - avke the prekal oda, hoj jekh manuš šunďa, ačhena but džene čačipnaskere.
45005020	Andre oda avľa mek the o zakonos, hoj te barol o binos. Ale kaj bariľa o binos, ode mek buter bariľa le Devleskero lačhipen.
45005021	Hoj avke, sar o binos chudňa te kraľinel a te ľidžal kijo meriben, avke the o lačhipen le Devleskero chudňa te kraľinel le čačipnaha a te ľidžal kijo večno dživipen prekal o Ježiš Kristus amaro Raj.
45006001	Akor so phenaha? Ačhaha andro binos, hoj te barol o lačhipen le Devleskero?
45006002	Šoha na! Amen, so muľam le binoske, sar šaj mek andre leste dživas?
45006003	Abo so, na džanen, hoj savore so samas bolde andro Ježiš Kristus, bolde sam andre leskero meriben?
45006004	Le boľipnaha samas jekhetane leha parunde andro meriben, hoj avke, sar sas o Kristus uštado andral o meriben le Dadeskera slavaha, avke the amen te dživas andro nevo dživipen.
45006005	Bo te ačhiľam jekh leha andre leskero meriben a muľam avke sar the ov, ta avke avaha uštade sar ov.
45006006	Se džanas, hoj amaro purano manuš, sas jekhetane leha ukrižimen, hoj te el zňičimen o binošno ťelos, hoj imar buter te na avas otroka le binoske.
45006007	Bo oda ko muľa, hino imar slobodno le binostar.
45006008	Amen pačas, hoj te muľam le Kristoha, jekhetane leha the dživaha.
45006009	Se džanas, hoj o Kristus uščiľa andral o meriben, imar buter na merel a imar nane tel e zor le meribnaske.
45006010	Bo ov muľa jekhvar pro furt a le binos imar nane upral leste ňisavi zor, ale oda so dživel, dživel le Devleske.
45006011	Avke peske the tumen gondoľinen pal tumende, hoj san mule le binoske, ale džide le Devleske andro Ježiš Kristus.
45006012	Te na kraľinel o binos andre tumaro meribnaskero ťelos, avke hoj šunena leskere ťeloskere žadosci.
45006013	Aňi ma den, hoj varesavo kotor tumare ťelostar te el le binoske sar o nastrojis pro nalačhe veci. Ale odden tumen le Devleske sar ola so uščile andral o meriben a dživen. A tumare ťeloskere kotora den le Devleske sar o nastroji le čačipnaske.
45006014	Bo o binos na ela tumaro raj, bo na san tel o zakonos, ale tel o lačhipen le Devleskero.
45006015	Akor sar? Keraha o bini, bo na sam tel o zakonos? Bo sam tel o lačhipen le Devleskero? Šoha na!
45006016	So na džanen, hoj te tumen varekaske odden te šunel sar otroka, hoj san otroka oleske, kas šunen? Vaj san otroka le binoske, so ľidžal andro meriben, abo san otroka le šunďipnaske, so ľidžal kijo čačipnaskeriben.
45006017	Varekana sanas otroka le binoske, ale paľikeras le Devleske, hoj andral o jilo šunďan oda sikaviben, so tumenge sas dino.
45006018	Akana san slobodne le binostar a ačhiľan otroka le čačipnaske.
45006019	Vaš oda, hoj tumaro ťelos hino slabo, vakerav sar manuš: bo avke sar diňan tumare ťela te služinel le nažužipnaske the le nalačhipnaske, hoj kerenas o nalačhipen, avke akana den cale tumare ťela te služinel le čačipnaske pro sentňipen.
45006020	Bo akor sar sanas otroka le binoske, sanas slobodne le čačipnaske.
45006021	Savi hasna tumen olestar akor sas? Akana tumen vaš oda ladžan, bo pro agor oleske hin o meriben.
45006022	Ale akana san slobodne le binostar a ačhiľan otroka le Devleske. Kada tumendar kerela sentnen a ľidžala tumen andro večno dživipen.
45006023	Bo o počiňiben vaš o binos hin o meriben. Ale o Del diňa peskero lačhipnaskero daros, o večno dživipen andro Ježiš Kristus amaro Raj.
45007001	Abo či na džanen, phralale - bo phenav olenge, so prindžaren o zakonos - hoj le zakonos hin zor upral o manuš dži akor, medik dživel?
45007002	Bo e veraduňi džuvľi hiňi le zakonoha phandľi kije peskero rom, medik o rom dživel. Ale te o murš muľahas, e džuvľi uľahas slobodno le zakonostar, so la phandelas kijo murš.
45007003	Ale medik dživel o rom a oj geľahas avre muršeha, vičhindehas la lubňi. Ale te lakero rom muľahas, oj hiňi slobodno le zakonostar a nane lubňi te ačhela te dživel avreha.
45007004	Avke the tumen, phralale mire, muľan le zakonoske prekal o ťelos le Kristoskero, hoj te patrinen oleske, ko sas uštado andral o meriben, hoj te anas e hasna le Devleske.
45007005	Bo sar samas andro ťelos, kerenas andre amende o binošne žadosci, so avenas prekal o zakonos. A sa so kerahas, ľidžalas andro meriben.
45007006	Ale akana sam oslobodzimen le zakonostar, bo muľam oleske, so amen phandelas andre, vaš oda akana služinas le Devleske andro nevo duchos a na andro purano pisimen zakonos.
45007007	Akor so? Phenaha, hoj o zakonos hin binos? Šoha na! Ale o binos na prindžaravas, prindžarďom les ča prekal o zakonos. Bo aňi pal e žadosca na džanľomas, te na phenďahas o zakonos: “Nažadineha!”
45007008	O binos pes chudňa le zakonostar a prekal o prikazaňie andre mande uštaďa savore nalačhe žadosci. Bo bi o zakonos hino o binos mulo.
45007009	Me dživavas varekana bi o zakonos, ale sar avľa o prikazaňie, o binos obžiďiľa.
45007010	Ale me muľom a sikaďa pes, hoj o prikazaňie, so man kamelas te ľidžal kijo dživipen, mange anďa o meriben.
45007011	O binos pes olestar chudňa, klaminďa man prekal o prikazaňie a murdarďa man.
45007012	Avke o zakonos hin sentno the o prikazaňie hino sentno, čačipnaskero the lačho.
45007013	Akor so? Oda lačho mange anďa o meriben? Šoha na! Ale hoj te dičhol o binos, hoj oda hin binos. O binos mange prekal oda lačho anel o meriben. Hoj pes prekal o prikazaňie te sikavel o binos savo baro hino.
45007014	Se džanas, hoj o zakonos hino duchovno, ale me som ťelesno, bikendo andro otroctvo le binoske.
45007015	Me na achaľuvav oleske, so kerav. Bo na kerav oda, so kamav, ale kerav oda, so našči avri ačhav.
45007016	Ale te kerav oda, so na kamav, dav čačo le zakonos, hoj hino lačho.
45007017	Avke akana imar oda na kerav me, ale o binos, so dživel andre mande.
45007018	Se džanav, hoj andre mande - oda hin andre miro ťelos - na dživel o lačho. Bo the te kamav te kerel o lačho, na birinav oda te kerel.
45007019	Bo na kerav o lačho so kamav - ale oda nalačho, so na kamav, oda kerav.
45007020	Ale te kerav oda, so me na kamav, na kerav oda imar me, ale oda kerel o binos, so dživel andre mande.
45007021	Avke arakhav andre mande o zakonos, hoj sar kamav te kerel o lačho, takoj hin paš ma o nalačho.
45007022	Bo andre miro andruno manuš dav radišagoha čačipen le Devleskere zakonos.
45007023	Ale dikhav andre mande aver zakonos, so pes marel le zakonoha andre miri goďi a phandel man andro zakonos le binoskero, so hin andre mande.
45007024	Ó, čoro manuš som! Ko man lela avri andral kada meribnaskero ťelos?
45007025	Ale paľikerav le Devleske, hoj kerel oda prekal o Ježiš Kristus, amaro Raj. Avke akana, me mira goďaha služinav le Devleskere zakonoske, ale mire ťeloha le binoskere zakonoske.
45008001	Akana imar nane ňisavo odsudeňje prekal ola, so hine andro Ježiš Kristus.
45008002	Bo o zakonos le Duchoskero, so amen del o dživipen andro Ježiš Kristus, man oslobodzinďa andral o zakonos le binoskero the andral o meriben.
45008003	Oda, so našči kerelas o zakonos, bo o ťelos sas slabo, oda kerďa o Del sar bičhaďa peskere Čhas. Ov avľa andre ajso ťelos, sar hin le binošne manušen a odsudzinďa o binos andro ťelos.
45008004	O Del oda kerďa, hoj pes te dokerel andre amende sa, so amendar o zakonos mangelas - andre amende so na dživas pal o ťelos, ale pal o Duchos.
45008005	Bo ola so dživen pal o ťelos, gondoľinen pro ťeloskere veci, ale ola so dživen pal o Duchos, gondoľinen pro duchoskere veci.
45008006	Bo le ťeloskero gondoľišagos anel o meriben, ale o gondoľišagos le Duchoskero anel o dživipen the o smirom.
45008007	Le ťeloskero gondoľišagos džal pro Del, bo pes na poddel le Devleskere zakonoske, bo pes aňi našči poddel.
45008008	Ola so dživen andro ťelos, našči aven pre dzeka le Devleske.
45008009	No tumen na san andro ťelos, ale andro duchos, te o Duchos le Devleskero dživel andre tumende. Ale te varekas nane le Kristoskero Duchos, oda nane leskero.
45008010	Ale te hin o Kristus andre tumende, akor hin o ťelos mulo vaš o binos, ale o Duchos hin dživipen vaš o čačipnaskeriben.
45008011	Te dživel andre tumende o Duchos oleskero, so uštaďa le Ježiš andral o meriben, ta akor oda, ko uštaďa le Kristus andral o meriben, obžiďarela the tumare meribnaskere ťela prekal peskero Duchos, so dživel andre tumende.
45008012	Vaš oda phralale, amen na mušinas te dživel avke sar kamel o ťelos,
45008013	bo te dživen le ťeloske, merena, ale te le Duchoha meraren o skutki le ťeloskere, dživena.
45008014	Bo savore, so hine ľigende le Devleskere Duchoha, hine čhave le Devleskere.
45008015	Se priiľan le Duchos, so tumendar na kerel otroken, hoj pale te dživen andre dar, ale priiľan le Duchos, so tumendar kerel čhaven. Andre leste šaj vičhinas, “Abba, Dado!”
45008016	Oda Duchos korkoro sikavel amare duchoske, hoj sam o čhave le Devleskere.
45008017	A te sam o čhave, sam the o ďeďiča: o ďeďiča le Devleskere the jekhetane ďeďiča le Kristoskere. Bo te leha jekhetane cerpinas, jekhetane leha the avaha andre leskeri slava.
45008018	Me mange gondoľinav, hoj o pharipen, so amen hin akanake, pes aňi na del te rachinel ke odi slava, so pes amenge sikavela.
45008019	Bo calo ňebos the caľi phuv igen užarel pro Del, hoj te presikavel peskere čhaven.
45008020	Bo savoro, so sas kerdo pre phuv, hin musardo. Nane lačho pre ňisoste a oda na korkoro pestar, ale o Del oda avke domukľa. No diňa amen the oda pre soste pes šaj zmukas,
45008021	hoj sa so sas kerdo le Devlestar ela andre jekh džives oslobodzimen andral o otroctvo so les zňičinelas. A sa ela andre sloboda the slava le Devleskere čhavengeri.
45008022	Amen džanas, hoj sa so sas kerdo le Devlestar dži akana cerpinel andro dukha, sar e džuvľi so užarel te ločhol (tele te pašľol).
45008023	No na ča oda cerpinel, ale the amen, so chudňam le Duchos sar oda ešebno daros le Devlestar. Amen cerpinas andre peste sar užaras pro Del, hoj amendar te kerel peskere čhaven a te oslobodzinel amaro ťelos.
45008024	Bo amen sam zachraňimen andro užaripen (nadej). Ale te oda, pre soste užaras, šaj te dikhel, akor oda nane užaripen. Bo soske vareko užarela pre oda, so dikhel?
45008025	Ale te pes zmukas pre oda, so na dikhas, ta akor užaras pre oda avriľikeribnaha.
45008026	Avke the o Duchos pomožinel amare slabišagenge. Se amen na džanas vaš soske pes amenge kampel te modľinel. Ale korkoro o Duchos pes privakerel vaš amenge avke, so pes aňi na del te phenel avri le lavenca.
45008027	Ale oda, ko prindžarel o jile, džanel so kamel o Duchos, bo ov pes privakerel vaš o sentne avke sar o Del kamel.
45008028	Amen džanas, hoj olenge so kamen le Devles, sa so avel andro dživipen hin pro lačho, olenge, kas peske vičhinďa andre peskero planos.
45008029	Olen, kas peske o Del kidňa avri, olen the anglal diňa hoj te ačhen ajse, sar leskero Čhavo. Hoj o Čhavo te el ešebno maškar o but phrala.
45008030	Olen, kas peske anglal iľa avri, the vičhinďa avri; olen, kas vičhinďa avri, kerďa the čačipnaskeren; olen, kas kerďa čačipnaskeren, diňa the peskeri slava.
45008031	Akor so pre oda šaj phenas? Te hin o Del amenca, ko pre amende šaj avel?
45008032	O Del, so na sajinďa peskere Čhas, ale diňa les vaš amenge savorenge, či oleha amenge na diňa savoro?
45008033	Ko šaj vakerel pre ola manuša, kas peske o Del avrikidňa? O Del hin so amendar kerel čačipnaskeren.
45008034	Ko len šaj odsuzdinel? O Ježiš Kristus hin oda, ko muľa a mek the uščiľa andral o meriben, hino pal e čači sera le Devleske a privakerel pes vaš amenge.
45008035	Ko amen odlela le Kristoskere kamibnastar? O pharipen, abo e dukh? Abo te pre amende džana, vaj e bokh, abo o čoripen, či e dar pal o dživipen, vaj o meriben?
45008036	Avke sar hin pisimen: “ Vaš tuke amen kamen te murdarel calo džives; sam sar o bakrore, so len ľidžan te murdarel.”
45008037	Ale andre kada savoro ňerinas (zviťazinas) a predžas oda prekal o Ježiš, savo peske amen zakamňa.
45008038	Bo me pačav, hoj aňi o meriben, aňi o dživipen, aňi o aňjela, aňi o uprune zora, aňi ola veci so hin akana, aňi ola veci so mekča avena, aňi ňisave zora,
45008039	aňi oda so hin učes, aňi oda so hin teles, aňi ňič aver so sas kerdo le Devlestar, amen našči odlela le Devleskere kamibnastar, so hin andro Ježiš Kristus, amaro Raj.
45009001	Me vakerav čačipen andro Kristus, na klaminav, the miro svedomje andro Sentno Duchos mange hin švedkos,
45009002	hoj man hin bari žaľa a furt man dukhal o jilo.
45009003	Bo me korkoro kamňomas te el prekošlo a odčhido le Kristostar, vaš mire phrala the miri famelija pal o ťelos.
45009004	On hine o Izraeliti: lendar kerďa peskere čhaven; lenge sas diňi e slava, o zmluvi, o zakonos, e bohoslužba, the o zasľubeňia.
45009005	Lendar hine o dada a lendar hine the ola, kastar avel o Kristus pal o ťelos, savo hino Del upral savorende a hino požehňimen pro furt. Amen.
45009006	Ale našči phenas, hoj o Del prephagľa peskere lava. Bo na savore, so hine andral o Izrael, hine Izraeliti.
45009007	Aňi na savore hine o čhave ča vaš oda, hoj hine o potomki le Abrahamoskere, ale o Del phenďa le Abrahamoske: “Le Izakostar pes tuke rachinela o potomstvos.”
45009008	Dikhas, hoj le Devleskere čhave nane ola so uľile (pes narodzinde) andro Izrael pal o ťelos. Ale ola čhave pes rachinen andro potomstvos le Abrahamoskero, pal save o Del diňa lav.
45009009	A kada hin oda lav, so diňa o Del: “ Aver berš andre kajso časos (ideos) avava a la Sara ela čhavoro.”
45009010	Avke oda sas na ča paš late, ale the paš e Rebeka. La Rebekakere čhaven sas jekh dad, amaro dad o Izak.
45009011	-
45009012	Bo mek akor sar o čhave aňi na uľile, aňi na kerde ňič lačho abo nalačho, imar sas lake phendo le Devlestar: “ O phureder služinela le ternedereske.” O Del phenďa kada hoj te sikavel, hoj ov kidel avri sar kamel a hoj oda na sas vaš oda, so jekh lendar kerďa.
45009013	Avke sar hin pisimen: “ Le Jakob kamavas, ale le Ezav našči avri ačhavas.”
45009014	Akor so šaj phenas, hoj o Del nane čačipnaskero? Šoha na!
45009015	Bo le Mojžišoske phenel kada: “ Ela mange pharo vaš oda, vaš kaste me kamav a avava jileskero ke oda, ke kaste me kamav!”
45009016	Na džal pal oda, so kamen abo so keren o manuša, ale džal pal oda, hoj o Del del peskero lačhipen.
45009017	Andro lava le Devleskere hin phendo le faraonoske: “ Vaš oda tut vičhinďom andro dživipen, hoj pre tute te sikavav miri zor a hoj pes miro nav te rozvakerel pal caľi phuv.”
45009018	Bo o Del hino jileskero ke oda, ke kaste ov kamel; ale kaske kamel, oleske zakerel o jilo andre.
45009019	Ale vareko mange šaj phenel: “Ňiko pes našči ačhavel oleske, so o Del kamel. Te oda hin avke, soske amen akor marel?”
45009020	O, manušeja, ko sal tu, hoj ačhes pre čhib le Devleske? Či šaj phenel oda ko hin kerdo oleske, ko les kerďa: “Soske man avke kerďal?”
45009021	Abo či nane zor le hrnčjaris upral e čhik, hoj andral odi jekh čhik te kerel jekh kuči pre pačiv a aver pre napačiv?
45009022	Avke o Del kamňa te sikavel peskeri choľi the peskeri zor. Igen zľikerelas avri a zľidžalas ola kuča pre save sas leskeri choľi, so sas pripravimen pro meriben.
45009023	O Del kamňa te sikavel peskeri bari slava pro kuča pre save sas lačhejileskero a save pripravinďa pre slava -
45009024	pre amende, so peske vičhinďa: na ča le Židendar, ale the le nažidendar.
45009025	Avke sar the andro Hozeaš phenel: “ Olen, so na sas mire manuša, vičhinava ‘mire manuša’ a olen, kas na kamavas, olenge phenava: ‘Kamav tumen.’
45009026	A ela avke, hoj ode kaj pes lenge phenelas: ‘Tumen na san mire manuša,’ ode pes len vičhinela čhave le džide Devleskere.”
45009027	O Izaiaš vičhinel upral o Izrael: “ The te o čhave le Izraeloskere ulehas ajci keci hin e poši paš o moros, ča frima lendar ena zachraňimen,
45009028	bo o Raj kerela la phuvaha savoro so phenďa a kerela oda sig.”
45009029	The o Izaiaš oda imar anglal phenďa: “ Te amenge o Nekzoraleder Raj na mukľahas o potomstvos, uľamas sar e Sodoma a dičhiľamas avri sar e Gomora.”
45009030	So akor oleha phenas? O nažidi, so na kerenas ňič pre oda, hoj te ačhen čačipnaskere anglo Del, dochudle o čačipnaskeriben prekal o pačaben.
45009031	No o Izrael so kerelas sa, hoj te ačhel čačipnaskero prekal o zakonos, na dochudle o čačipnaskeriben prekal o zakonos.
45009032	Soske? Vaš oda, bo on pes na mukenas pro pačaben, ale pre peskere skutki. Avke pele pro bar a demade pes,
45009033	sar hin pisimen: “ Dikh, thovav pro Sion e skala, kaj pes o manuša demena the o bar pre savo perena, ale oda ko andre leste pačala, pes šoha (ňikda) na ladžala.”
45010001	Phralale, jilestar kamav a mangav le Devles, hoj o Izrael te avel zachraňimen.
45010002	Šaj phenav, hoj labon pal o Del, ale nane len lačho prindžaripen.
45010003	Bo na prindžaren le Devleskero čačipnaskeriben a kamen te presikavel peskero čačipnaskeriben, na poddine pes le Devleskere čačipnaske.
45010004	Bo o Kristus hin o koňec le zakonoske, hoj sako ko pačala te el čačipnaskero anglo Del.
45010005	Bo o Mojžiš pisinel pal o čačipnaskeriben andral o zakonos: “ Oda manuš, ko doľikerela leskere prikazaňia, dživela lendar.”
45010006	Ale o čačipnaskeriben prekal o pačaben, phenel kada: “ Ma phen tuke andro jilo: ‘Ko džala upre andro ňebos?’ Oda hin te anel le Kristus tele.)
45010007	Abo: ‘Ko džala tele andro svetos le mulengero?’ (Oda hin te anel le Kristus upre andral o meriben.)”
45010008	Ale sar phenel? “ O Lav hino paš tu pašes; andre tire vušta the andre tiro jilo” - oda hin oda lav pal o pačaben, so vakeras.
45010009	Bo te viznavineha le Ježiš sar Rajes a pačaha andre tiro jilo, hoj les o Del uštaďa andral o meriben, aveha zachraňimen.
45010010	Bo le jileha pes pačal, hoj te avas čačipnaskere, ale le mujeha pes viznavinel, hoj te avas zachraňimen.
45010011	Bo hin pisimen: “Sako, ko andre leste pačal, na ladžala pes.”
45010012	Bo oda hin jekh, či oda hin Židos vaj Grekos. Bo oda jekh Raj hino Raj savorenge - barvalo ke sakoneste, ko les mangel.
45010013	Bo sako, ko vičhinel pro nav le Rajeskero, ela zachraňimen.
45010014	Ale sar šaj pre leste vičhinena, te andre leste na pačanďile? A sar šaj pačana andre oda, pal kaste na šunde? A sar šaj šunena, te ňiko lenge o lav na vakerela?
45010015	A sar šaj vakerena, te na ena bičhade? Avke sar hin pisimen: “ Save šukar hine o pindre olengere, so aven te vakerel o lačho hiros pal o lačhe veci.”
45010016	Ale na savore priile o evaňjelium. Bo o Izaiaš phenel: “ Rajeja, ko pačanďiľa amare lavenge?”
45010017	O pačaben avel akor, sar šunas a šunas akor, sar pes vakerel o lav le Kristoskero.
45010018	Ale phučav: so, čačes na šunde? Sar hoj na? Šunde! Avke sar hin pisimen: “ Lengero hangos pes rozľigenďa pal caľi phuv a lengere lava dži pro agor le svetoske.”
45010019	Pale phučav: Či oda o Izrael na achaľiľa? O Mojžiš ešebno pre oda odphenďa: “ Me kerava, hoj o manuša andral o Izrael te thovaven pro manuša, so aňi nane narodos. Kerava, hoj te chan choľi pro narodos, so nane goďaver.”
45010020	O Izaiaš pes na daralas te phenel: “ Diňom man te arakhel olenge, so man na rodenas; sikaďom man olenge, so pal ma na phučenas.”
45010021	Ale pal o Izrael phenel: “ Calo džives nacirdavas mire vasta kijo manuša so na kamen te šunel a ačhen mange pre čhib.”
45011001	Phučav akor: či odčhiďa o Del peskere manušen? Šoha na! Se the me som Izraelitas andral o potomstvos le Abrahamoskero, andral o kmeňos le Benjaminoskero.
45011002	O Del na odčhiďa peskere manušen, saven peske anglal kidňa avri. Se džanen, so hin pisimen andro lav, kaj pes vakerel pal o Eliaš - sar vakerelas le Devleske pro Izrael a phenďa:
45011003	“ Rajeja, tire proroken murdarde a tire oltara čhide tele. Ačhiľom ča me korkoro a the man kamen te murdarel.”
45011004	Ale so leske odphenďa o Del? “ Mukľom mange efta ezera (7,000) muršen, so na lašarenas le Baal, le falošne devles.”
45011005	Avke hin the akana. Ačhiľa lendar ča frima džene, ča ola, kas peske kidňa o Del avri peskere lačhipnaha.
45011006	Ale te oda hin le Devleskere lačhipnastar, ta akor oda nane le skutkendar; bo te oda uľahas avke, paľis imar le Devleskero lačhipen na uľahas lačhipen.
45011007	Akor so? O manuša andral o Izrael na dochudle oda, so rodenas, ča ola so sas avrikidle. A okle dženenge ačhiľa e goďi zaphandľi,
45011008	avke sar hin pisimen: “ O Del len diňa duchos, hoj zorales te soven, jakha, hoj te na dikhen the kana, hoj te na šunen - dži adadžives.”
45011009	A o David phenel: “ Mi 'en zachudle paš peskero pijibnaskero skamind sar andre pasca; mi peren a mi 'en marde!
45011010	Mi korisaľon pro jakha, hoj te na dikhen a banďar lengero dumo pro furt.”
45011011	Me akor phučav: pele o manuša andral o Izrael avke, hoj imar na uščena? Šoha na! Ale vaš oda, hoj on pele andro binos, avľa e zachrana kijo nažidi, hoj o Izrael pre lende te thovavel.
45011012	Ale te le Židengero binos anďa o barvaľipen le svetoske a oda, hoj on pele, anďa o barvaľipen le nažidenge, ta keci buter barvaľipen anela oda, sar avena savoredžene pale?
45011013	Tumenge, le nažidenge, phenav: lašarav kadi služba, bo me som apoštolos le nažidenge.
45011014	A talam šaj kerava oda, hoj mire ťeloskere phrala te thovaven a oleha šaj zachraňinava varekas lendar.
45011015	Bo te vaš oda, hoj o Del odčhiďa le Židen, hin o svetos le Devleha andro smirom - ta so ela akor sar len pale prilela? Te na o dživipen andral o meriben?
45011016	Te hin o kišňiben sentno, akor the calo chumer hino sentno a te hin o koreňis sentno, akor the o konara.
45011017	Varesave konarica sas avriphage, a tu, sar e dzivo oliva, salas andre zašťepimen maškar okla. Te oleha ačhiľa tutar - le nažidostar - oda, ko lel e hasna la olivakere koreňistar the le žirostar,
45011018	ma lašar tut upral o konara. Ale te tut lašares, ta džan, hoj na tu ľidžas o koreňis, ale o koreňis tut.
45011019	Ale tu pheneha: “O konara sas avriphage, hoj me te avav zašťepimen.”
45011020	Mište, sas avriphage vaš oda, bo na pačanas - ale tu ačhes le pačabnaha. Vaš oda tut ma ľidža upre, ale dara tut!
45011021	Bo te o Del na sajinďa o čače konara, na sajinela aňi tut.
45011022	Vaš oda dikh le Devleskero lačhipen, ale the oda, sar zoraha sudzinel! O Del hino zoralo ke ola so pele, ale hino lačho ke tu, te ačheha andro lačhipen. Ale te na ačheha, aveha the tu čhindo avri.
45011023	Avke the on, te na ačhena andro napačaben, ena pale zašťepimen. Bo le Devles hin zor pale len te zašťepinel.
45011024	Te tu sal čhindo avri andral e dzivo oliva a sal zašťepimen andre lačhi oliva, so nane prirodzeno - ta keci sigeder ena kala konara, so imar sas andre čači oliva, pale zašťepimen andre peskeri oliva?
45011025	Bo kamav, phralale, hoj te džanen kada garuďipen, hoj te na aven goďaver korkore ke peste. Hoj varesave manušenge andral o Izrael hine o jile zakerde andre dži akor, medik na avena savore manuša so nane Židi kijo Del.
45011026	A avke ela calo Izrael zachraňimen, sar hin pisimen: “ Andral o Sion avela o Zachrancas a odlela o bijedevleskeriben le Jakobostar.
45011027	Kada ela miri zmluva prekal lende, sar odlava lengere bini.”
45011028	Vaš oda, hoj o Židi odčhide o evaňjelium, hine ňeprijaťeľa le Devleskere a ada hin pro lačho tumenge, so na san Židi. Ale vaš lengere dada, saven peske o Del kidňa avri, hine leskere prijaťeľa.
45011029	Bo o Del na lel pale o dari so diňa a na bisterel pro manuša kas peske kidňa avri.
45011030	Varekana tumen, o nažidi, na šunenas le Devles. No akana chudňan le Devleskero lačhipen, bo o Židi na šunenas le Devles.
45011031	Avke akana on na šunen, hoj pes tumenge te dochudel le Devleskero lačhipen. No prekal oda paľis the on chudena pale le Devleskero lačhipen.
45011032	Bo o Del zakerďa andre savore manušen andre oda, hoj les te na šunen, hoj pre sakoneste te avel paľis leskero lačhipen.
45011033	Ó, savo baro hino o Del andre peskero barvaľipen, goďaveripen the prindžaripen! Ko šaj achaľol leskere sudi a ko šaj avel pre oda, save hin leskere droma?
45011034	“ Se ko prindžarel le Devleskero gondoľišagos? Abo ko sas varekana leskero radcas?”
45011035	“ Ko diňa le Devles vareso, hoj ov oda leske te del pale? ”
45011036	Bo lestar, prekal leste a leske hin savoro! Leske e slava pro furt! Amen.
45012001	Mangav tumen igen phralale, vaš oda, hoj o Del hino lačhejileskero! Den tumare ťela sar džiďi, sentňi obeta, so ela le Devleske pre dzeka. Ada hin nekfeder služba le Devleske.
45012002	Ma keren avke, sar kerel kada svetos. Ale domuken le Devleske te čerinel tumen andral a te del tumen nevo gondoľišagos. Hoj paľis te džanen, so kamel o Del, so hin lačho, so hin leske pre dzeka a so hin dokonalo.
45012003	Vaš oda lačhipen le Devleskero, so sas mange dino, phenav sakoneske tumendar: ma av barikano, ma gondoľin pal tu buter sar kampel, ale gondoľin pal tu ajci keci tut o Del diňa pačaben.
45012004	Bo avke sar amen hin but kotora andro ťelos, ale na savore kotora keren jekh buči,
45012005	avke the amen sam but džene jekh ťelos andro Kristus, ale sako hin aver kotor. No jekhetane sam oda jekh ťelos.
45012006	Ale o Del amen diňa peskere lačhipnastar sakones aver dari. Te hin varekas daros te prorokinel, mi kerel oda, pal oda keci les hin pačaben.
45012007	Te hin varekas daros te služinel, mi služinel. Te hin varekas daros te sikavel, mi sikavel.
45012008	Oda kas hin daros te podhazdel andro pačaben, mi kerel oda. Oda ko del, mi del ščirones. Ko ľidžal varesavi služba, mi kerel oda savore jileha. Ko kerel lačhipen avreske, mi kerel oda radišagoha.
45012009	O kamiben mi el čačo a na dujemujengero. Mi džungľol tumenge o nalačhipen; ľikeren tumen le lačhipnastar.
45012010	Jilestar pes kamen sar phrala-pheňa a jekh avreske presikaven bareder pačiv.
45012011	Keren sa prekal oda, hoj te služinen le Rajeske radišagoha andral calo jilo.
45012012	Radisaľon andro užaripen (nadej); andro pharipen ľikeren avri; andro modľitbi ma preačhen.
45012013	Sthoven tumen pre oda, so kampel le phralenge. Phundraven tumare khera prekal o cudze manuša a den len pačiv.
45012014	Žehňinen olenge, so pre tumende džan, žehňinen a ma košen.
45012015	Radisaľon olenca, so radisaľon a roven olenca, so roven.
45012016	Mi el tumen jekh gondoľišagos maškar peste. Ma aven barikane, ale achaľon the olen, so hine slabeder. Ma aven goďaver korkore ke peste.
45012017	Ňikaske ma den pale o nalačho vaš o nalačho. Ale keren oda, so hin lačho angle savore manuša.
45012018	Te pes oda del a te oda hin pre tumende, dživen savore manušenca andro smirom.
45012019	Mire lačhe phralale, ma visaren pale o nalačhipen, ale den than le Devleskera choľake. Se hin pisimen: “ Me dava pale, me počinava,” phenel o Raj.
45012020	Vaš oda, “ te hino tiro ňeprijaťeľis bokhalo, de les te chal; te kamel te pijel, de les te pijel. Te kada kereha, labola bara ladžatar.”
45012021	Te na tut thovel tele o nalačhipen, ale premar le lačhipnaha o nalačhipen.
45013001	Sako pes mi poddel le svetoskere autoritenge. Bo ňiko na ľidžal korkoro pestar, te leske oda o Del na domukľahas, ale sako hino ačhado le Devlestar.
45013002	Avke sako, ko na šunel le autoriten, na šunel le Devles, so len thoďa. Ola, so na šunen, anen pre peste o sudos.
45013003	Ola džene, so keren o lačho, pes na mušinen te daral le autoritendar, ale ola, so keren o nalačho. Na kames tut te daral le autoritendar? Akor, ker o lačho a lašarena tut,
45013004	bo on hine le Devleskere služobňika tuke pro lačho. Ale te keres oda, so nane lačho, dara tut, bo na hijaba hordinen e šabľa. On hine le Devleskere služobňika, so sikaven le Devleskeri choľi olenge, so keren o nalačho.
45013005	Vaš oda pes igen kampel te poddel - na ča vaš le Devleskeri choľi, ale the vaš oda, bo andro jilo džanes hoj oda hin mište.
45013006	Se vaš oda počinen the o daňe. Bo on hine le Devleskere služobňika, so keren ipen odi buči.
45013007	Den sakoneske, oda so leske kamen: kaske o daňe, oleske o daňe; kaske o clo, oleske o clo; kaske e pačiv, oleske e pačiv; kastar kampel te daral, olestar daran.
45013008	Ma ačhen ňikaske ňič te kamel, ča o kamiben jekh kije avreste. Bo ko oda kerel, doľikerel calo zakonos.
45013009	Bo o prikazaňia: “Na kereha lubipen!” “Na murdareha!” “Na čoreha!” “Na džaha pal avreskero!” - savore kala a mek the savore okla prikazaňia hine andre kada jekh: “Kameha avres avke, sar pes korkores.”
45013010	Te varekas kames, šoha (ňikda) leske na kereha o nalačho. Vaš oda, te tut hin o kamiben, akor doľikeres calo zakonos.
45013011	A kada keren, se džanen hoj imar avľa tumari ora, hoj te uščen andral o soviben. Bo akana hin amaro spaseňie pašeder, sar sas akor, sar pačanďiľam.
45013012	E rat imar oddžal a o džives hino pašeder. Vaš oda preačhas te kerel o skutki le kaľipnaskere a las pre peste o zbraňe le svetloskere.
45013013	Vaš oda ľikeras pes rajikanes, sar o manuša, so dživen dživese - na andro mulatišagi the andro pijiben; na andro lubipen the kiňešagi; na andro vesekedišagi the andro hamišagos.
45013014	Ale uren tumen andro Raj Ježiš Kristus a ma gondoľinen pre oda, sar te kerel o nalačhe žadosci, so kamel te kerel amaro ťelos.
45014001	Prilen olen, so hine slabe andro pačaben a ma vesekedinen tumen lenca vaš oda, sar on gondoľinen, so hin lačho, abo nalačho.
45014002	Jekh pačal, hoj šaj chal savoro a vareko hino slabo andro pačaben a chal ča zeleňina.
45014003	Oda ko chal savoro te na dikhel tele oles ko na chal. A oda ko na chal savoro te na sudzinel oles ko chal. Se o Del les priiľa.
45014004	Ko sal tu hoj sudzines avreskere sluhas? Ča leskero Raj rozsudzinel či ačhela, abo perela. Ale ačhela, bo o Raj les šaj thovel te ačhel.
45014005	Varesave manuša ľikeren varesavo džives bareder sar aver. Aver phenen, hoj savore dživesa hine jekh. Sako mi el zoralo andre oda, sar achaľol.
45014006	Ko doľikerel varesavo džives, doľikerel les le Rajeske. Ola, ko chan savoro, den pačiv le Rajes, bo paľikeren le Devleske vaš o chaben. Ola, ko na chan savoro, den thiš pačiv le Rajes, bo thiš paľikeren le Devleske.
45014007	Bo ňiko amendar na dživel korkoro peske a ňiko korkoro peske na merel.
45014008	Te dživas, le Rajeske dživas; te meras, le Rajeske meras. Avke či imar dživas, abo meras, sam le Rajeskere.
45014009	Bo vaš oda o Kristus the muľa the obdžiďiľa, hoj te avel Raj upral o džide the upral o mule.
45014010	Ale tu soske sudzines tire phrales? Abo tu, soske tele dikhes tire phrales? Se savore jekhvar ačhaha anglo Del pro sudos.
45014011	Bo hin pisimen: “ ‘Vaš oda hoj dživav,’ phenel o Raj, ‘dojekh khoč anglal mande banďola a dojekh čhib viznavinela, hoj som Del.’ ”
45014012	Avke, sako amendar odphenela korkoro vaš peste le Devleske, hoj sar dživelas.
45014013	Vaš oda, preačhas te sudzinel jekh avres. Ale sigeder gondoľin pre oda, hoj te na keres vareso, pre soste o phral šaj perel abo šaj rušel.
45014014	Me džanav a pačav, hoj andro Ježiš Kristus korkoro pestar nane ňisavo chaben nažužo, ča oleske hin nažužo, ko pačal, hoj oda chaben hin nažužo.
45014015	Bo te dukhaves tire phrales vaš o chaben, imar akor na phires andro kamiben. Ma musar tire chabeneha oles, vaš kaske muľa o Kristus!
45014016	Te na pre tumende namište vakeren vaš oda, so tumen džanen hoj hin lačho.
45014017	Bo o kraľišagos le Devleskero nane o chaben the o pijiben, ale o čačipnaskeriben, o smirom the o radišagos andro Sentno Duchos.
45014018	Oda ko le Kristoske avke služinel, hino pre dzeka le Devleske a o manuša les den pačiv.
45014019	Mušinas te džal pal oda, so anel o smirom a jekhetane amen bararel andro pačaben.
45014020	Ma čhiv tele oda, so o Del kerďa vaš o chaben. Se savoro hin žužo, ale nane mište te chal vareso, pre soste vareko aver šaj rušel.
45014021	Mište hin, te na chal mas, te na pijel mol, aňi te na kerel ňič, pre soste šaj rušel tiro phral.
45014022	O pačaben, so tut hin, ľiker andre tu anglo Del. Bachtalo hin oda, ko pes korkoro na odsudzinel andre oda, pal soste peske gondoľinel hoj hin lačho.
45014023	Ale oda ko pochibinel sar vareso chal, hino odsudzimen, bo na kerel oda pačabnaha. A savoro so keras bi o pačaben, hin binos.
45015001	Te sam zorale andro pačaben, kampel amenge te ľidžal o slabišagi olenge, so hine slabe. Na kampel te avel ča korkore peske pre dzeka.
45015002	Sako amendar mi el pre dzeka avreske pre leskero lačho, hoj te barol andro pačaben.
45015003	Se aňi o Kristus na rodelas oda so leske sas pre dzeka, ale avke sar hin pisimen: “ Pre mande avle o dopheňibena, so tuke dophende.”
45015004	Se savoro, so sas varekana pisimen, sas pisimen prekal amende hoj te sikľuvas, te ľikeras avri, te radisaľuvas a hoj avke amen te el o užaripen (nadej).
45015005	A o Del, kastar avel o avriľikeriben the o radišagos, mi del tumenge te gondoľinel maškar peste pre oda jekh, hoj te keras avke, sar kerelas o Ježiš Kristus.
45015006	Hoj savoredžene jekhetane te lašaras jekhe hangoha le Devles the le Dades amare Rajeskere le Ježišoskere Kristoskere.
45015007	Vaš oda prilen jekh avres avke sar o Kristus tumen priiľa pre slava le Devleskeri.
45015008	Bo phenav, hoj o Ježiš Kristus sas o služobňikos le Židenge, vaš oda, hoj te sikavel hoj o Del vakerel čačipen; a te sikavel hoj le Devleskere lava, so diňa lengere dadenge, hine čače.
45015009	Hoj o nažidi vaš leskero lačhipen te lašaren le Devles. Avke sar hin pisimen: “ Vaš kada tut lašarava maškar o nažidi a giľavava tire naveske o chvali.”
45015010	A pale phenel: “ Nažidale, radisaľon leskere manušenca!”
45015011	A pale: “ Bararen le Devles savore narodi a lašaren les savore nipi!”
45015012	O Izaiaš phenel: “ Avela o potomkos le Jesseoskero, ov ľidžala le pohanen a pre leste pes zmukena o nažidi.”
45015013	A o Del, so amen del o užaripen, tumen mi pherarel savore radišagoha the smiromoha andro pačaben, hoj te baron prekal e zor le Sentne Duchoskeri andro užaripen.
45015014	Phralale mire, the me pačav pal tumende, hoj the tumen san pherde le lačhipnaha a hin tumen savoro prindžaripen a tumen šaj sikaven jekh avres.
45015015	Me tumenge pisinďom sikra zoraleder, bo kamňom tumenge pale te leperel varesave veci prekal o lačhipen so man diňa o Del,
45015016	hoj te avav o služobňikos le Ježišoskero Kristoskero le nažidenge, hoj te služinav sar rašaj le Devleskere evaňjelioske, hoj o nažidi te aven e obeta so šukares saginel le Devleske a hiňi sentňarďi le Sentne Duchostar.
45015017	Vaš oda man andro Ježiš Kristus šaj lašarav oleha, so kerav prekal o Del.
45015018	Darav man te vakerel vareso aver. Vakerav ča oda, so kerďa o Kristus prekal ma le lavenca the le skutkenca, vaš oda, hoj les o nažidi te šunen.
45015019	O Kristus oda kerďa prekal o zorale zazraki the ďivi, andre zor le Devleskere Duchoskeri. Avke chudňom te vakerel le Kristoskero evaňjelium andral o Jeruzalem, až dži paš e phuv Illirikum.
45015020	Furt kamavas te vakerel o evaňjelium pre ola thana, kaj mek na šunde pal o Kristus, hoj te na ačhavav pre avreskero zaklados.
45015021	Avke sar hin pisimen: “ Ola, kaske na sas vakerdo pal leste, dikhena les a ola, so pal leste na šunde, achaľona.”
45015022	Vaš oda mange na sas buterval domuklo te džal ke tumende.
45015023	Ale akana imar andre kala phuva dokerďom miri buči a imar but berš kamav te džal ke tumende.
45015024	A džava akor sar man ela drom andre Špaňieliko. Bo pačav, hoj tumen dikhava sar predžava prekal tumaro foros, hoj tumen mange paľis pomožinena te džal dureder pro drom. Ale sigeder sar džava, kamav tumenca sikra te radisaľol.
45015025	Akana džav andro Jeruzalem te služinel ode le Devleskere manušenge,
45015026	bo e Macedonija the e Achaja pes rozgondoľinde te kerel zbjerka prekal o čore maškar o phrala andro Jeruzalem.
45015027	On oda kerde, bo dičholas pes lenge, hoj mište hin lenge oda te visarel pale. Bo te o nažidi dochudle le Židengero duchovno barvaľipen, ta akor on oda kamen le Židenge, hoj lenge te služinen peskere ťelesne barvaľipnaha.
45015028	Sar kada dokerava a sar lenge dava savore love so sas prekal lende skidle upre, džava ke tumende a odarik džava andre Špaňieliko.
45015029	Džanav, hoj sar avava ke tumende, anava pherdo požehnaňje le Kristoskero.
45015030	Prekal amaro Raj Ježiš Kristus the prekal o kamiben le Duchoskero, tumen mangav, phralale, hoj tumen vaš ma jekhetane manca te maren andro modľitbi anglo Del.
45015031	Modľinen tumen, hoj te avav cirdlo avri andral o vasta ole manušendar andre Judsko, so na pačan. A modľinen tumen, hoj le Devleskere manuša andro Jeruzalem te prilen miri služba radišagoha.
45015032	A modľinen tumen, hoj le Devleskera voľatar te avav ke tumende pherdo le radišagoha, hoj mange maškar tumende te odpočovinav.
45015033	O Del, so del o smirom, mi el tumenca savorenca. Amen.
45016001	Kamav tumenge te phenel pal amari pheň pal e Feba, savi služinel andre khangeri andro foros Kenchrea,
45016002	hoj la te prilen andro nav le Rajeskero, avke sar peske zaslužinen le Devleskere manuša. Pomožinen lake andre savoreste so lake tumendar kampela; se oj pomožinďa but dženenge the mange korkoreske.
45016003	Pozravinen la Priska the le Akvilas, so manca jekhetane služinen le Ježišoske Kristoske.
45016004	On kamenas te del the o dživipen vaš mange. Me lenge paľikerav, no na ča me, ale the savore khangera le nažidengere.
45016005	Pozdravinen the o zboros, so hin andre lengero kher. Pozdravinen the mire lačhe phrales le Epainetus. Ov sas ešebno andre Azija, so pačanďiľa andro Kristus.
45016006	Pozdravinen la Maria, oj kerďa but phari buči prekal tumende.
45016007	Pozdravinen le Adronikos the le Junias, so hine Židi avke sar me a sas manca andre bertena. O apoštola len len sar baren a on pačanďile andro Kristus sigeder sar me.
45016008	Pozdravinen le Amplijatos, mire lačhe phrales andro Raj.
45016009	Pozdravinen le Urbanos, so manca jekhetane kerel e buči le Kristoskeri, the mire lačhe phrales le Stachys.
45016010	Pozdravinen le Appolo, ov presikaďa peskero pačaben andro Kristus. Pozdravinen olen, so hine andro kher ko Aristobulos.
45016011	Pozdravinen le Herodion, so hino Židos avke, sar me. Pozdravinen olen, so hine khatal o Narkisos, so pačan andro Raj.
45016012	Pozdravinen la Tryfaina the la Tryfoza, so keren buči prekal o Raj. Pozdravinen mira lačha pheňa, la Persida, savi kerďa igen but buči prekal o Raj.
45016013	Pozdravinen le Rufos, ov hino avrikidlo le Rajestar, the leskere da, so hiňi the mange sar daj.
45016014	Pozdravinen le Asynkritos, le Flegon, le Hermes, le Patrobas, le Hermas the savore phralen, so hine lenca.
45016015	Pozdravinen le Filologos the la Julia, le Nereus the leskera pheňa, le Olympas the savore phralen andro Del, so hine lenca.
45016016	Pozdravinen tumen savore jekh avres le sentne čumibnaha. Pozdravinen tumen savore khangera le Kristoskere.
45016017	Phralale mire, mangav tumen, den pozora pre ola džene so rozulaven o khangera a maren upre le manušen a džan pre oda sikaviben, so tumen priiľan. Džan pašal lende!
45016018	Bo kajse manuša na služinen amare Rajeske le Ježišoske Kristoske, ale peskere perenge. Peskere gule lavenca the šukare vakeribnaha odcirden le pačivale manušen so hine slabe andro gondoľišagos.
45016019	Se sako džanel pal tumende, hoj sar šunen le Devles. Vaš oda man hin tumendar o radišagos, ale mangav mange hoj te džanen so hin lačho a te na domuken o nalačho.
45016020	O Del, kastar avel o smirom, sig rozmarela le Satan tel tumare pindre. O lačhipen amare Rajeskero le Ježišoskero Kristoskero mi el tumenca.
45016021	Pozdravinel tumen o Timoteus, so manca kerel jekhetane e buči, the o Lucius, o Jason the o Sosipatros, so hine Židi avke sar me.
45016022	Pozdravinav tumen andro Raj, me o Tertius, so pisinďa kada ľil.
45016023	Pozdravinel tumen o Gajos. Andre leskero kher pes zdžal e khangeri a the me ode akana bešav. Pozdravinel tumen o Erastos, so kerel buči le lovenca andro foros a mek the leskero phral o Kvartos.
45016024	O lačhipen amare Rajeskero le Ježišoskero Kristoskero mi el tumenca savorenca. [
45016025	Slava le Devleske! Ov tumen šaj zoraľarel andro pačaben, avke sar vakerav andre miro evaňjelium pal o Ježiš Kristus; avke sar pes sikaďa o garuďipen, savo sas garudo čirlastar.
45016026	Ale akana oda avľa avri prekal oda so pisinenas o proroka; a prikazinďa oda o večno Del, hoj oda te džanen savore narodi, hoj savore te pačan a te šunen les.
45016027	Leske, le jekhe goďavere Devleske, mi džal e slava prekal o Ježiš Kristus pro furt.] Amen.
46001001	Me o Pavol, le Devleskera voľatar vičhindo sar apoštolos le Ježišoskero Kristoskero, the o phral o Sostenes,
46001002	pisinas le Devleskera khangerake andro foros Korint the olenge, so hine vičhinde te en le Devleskere sentne manuša andro Ježiš Kristus, the savorenge so bararen o nav amare the lengere Rajeskero, le Ježišoskero Kristoskero, pre dojekh than:
46001003	Mi del tumen o Del, amaro Dad, the o Raj, o Ježiš Kristus, peskero lačhipen the o smirom.
46001004	Na preačhav te paľikerel mire Devleske vaš tumenge, vaš oda lačhipen le Devleskero, so tumenge sas dino andro Ježiš Kristus.
46001005	Bo andre leste barvaľiľan andre savoreste, andre dojekh lav the andre dojekh prindžaripen.
46001006	Vaš oda, bo o sveďectvo pal o Kristus hino zoralo maškar tumende,
46001007	na chibaľinel tumenge ňisavo lačhipnaskero daros sar užaren pre amaro Raj Ježiš Kristus, hoj pes sikavela.
46001008	Ov tumen dela zor andro pačaben dži o agor. Ľikerela tumen avke, hoj na ela pre tumende so te phenel andro džives amare Rajeskero le Ježišoskero Kristoskero.
46001009	Le Devleske šaj pačan. Ov tumen vičhinďa, hoj te dživen jekhetane leskere Čhaha, le Ježišoha Kristoha, amare Rajeha.
46001010	Mangav tumen, phralale, andro nav amare Rajeskero le Ježišoskero Kristoskero, hoj savoredžene te vakeren jekh. Hoj tumen te na vesekedinen maškar peste, ale hoj te aven andre savoreste jekh, andre jekh gondoľišagos, hoj oda jekh te kamen.
46001011	Bo dodžanľom man la Chloakera famelijatar, phralale, hoj hin maškar tumende o vesekedišagi.
46001012	Gondoľinav pre oda, hoj sako tumendar phenel: “Me som le Pavloskero,” abo: “Me som le Apolloskero,” a aver: “Me le Peteriskero,” a mek aver: “Me le Kristoskero!”
46001013	Či hino o Kristus rozulado? Či sas o Pavol vaš tumenge ukrižimen? Abo san bolde andro nav le Pavloskero?
46001014	Paľikerav le Devleske, hoj ňikas tumendar na bolďom - ča le Krispus the le Gajos -
46001015	hoj ňiko te na phenel, hoj sanas bolde andre miro nav.
46001016	(No, mek bolďom the le Štefan leskera famelijaha a buter imar na džanav, či mek bolďom varekas avres.)
46001017	Bo o Kristus man na bičhaďa te bolel, ale te vakerel o evaňjelium - no na andro manušengere goďaver lava, hoj o kerestos le Kristoskero te na našavel peskeri zor.
46001018	Bo o lav pal o kerestos hin diliňipen prekal ola so meren, ale prekal amende, so avaha zachraňimen, hin le Devleskeri zor.
46001019	Bo hin pisimen: “ Zňičinava o goďaveripen le goďavere manušengero a e goďi le goďavere manušengeri odčhivava.”
46001020	Kaj hino o goďaver? Kaj o avrisikado? Kaj ola, so avke bares vakeren andre kada svetos? Či na visarďa o Del o goďaveripen kale svetoskero pro diliňipen?
46001021	Bo o Del peskere goďaveripnaha kerďa avke, hoj les o svetos te na sprindžarel peskere goďaveripnaha. Kamňa hoj les te sprindžarel prekal o vakerdo lav so lenge dičhol sar diliňipen, hoj te zachraňinel olen so pačan.
46001022	Bo o Židi mangen o zazraki a o Greki roden o goďaveripen.
46001023	Ale amen vakeras pal o ukrižimen Kristus: o Židi pre oda rušen a peren a le Grekenge oda hin diliňipen.
46001024	Ale le Židenge the le Grekenge saven o Del vičhinďa, hin o Kristus le Devleskeri zor the le Devleskero goďaveripen.
46001025	Bo oda, so dičhol sar diliňipen le Devleskero, hin goďavereder sar le manušengero goďaveripen. A oda, so dičhol sar o slabišagos le Devleskero, hin zoraleder sar le manušengeri zor.
46001026	Se dikhen phralale, save sanas sar tumen o Del vičhinďa! Pal oda, sar dikhen o manuša, nane maškar tumende but avrisikade, abo zorale, vaj bare manuša.
46001027	Ale o Del peske kidňa avri oda, so hin dilino andro svetos, hoj pes te ladžan o goďaver. A so hin slabo andro svetos peske o Del kidňa avri, hoj pes te ladžan o zorale.
46001028	O Del peske kidňa avri oda, so nane baro andro svetos a hin odčhido - so o svetos na ľikerel ňisoske - hoj te zňičinel oda, so o svetos ľikerel varesoske,
46001029	hoj pes anglo Del ňiko te na lašarel.
46001030	A tumen san le Devlestar andro Ježiš Kristus, ov ačhiľa amaro goďaveripen le Devlestar. Andro Kristus sam ospravedlňimen, sentňarde the avricinde.
46001031	Hoj te el avke, sar hin pisimen: “ Oda, ko pes lašarel, mi lašarel pes le Rajeha.”
46002001	The me, phralale, sar avľom ke tumende te vakerel le Devleskero garudo čačipen, na avľom les te vakerel bare lavenca, abo bare goďaveripnaha.
46002002	Phenďom mange, hoj maškar tumende na vakerava ňič aver, ča pal o Ježiš Kristus so sas primardo pro kerestos.
46002003	Sar avľom ke tumende, avľom andro slabišagos - daravas man the izdravas.
46002004	Mire lava the miri kazeň na sas andro goďaver lava, save tumen kamlehas te prevakerel, ale andre le Devleskero Duchos, savo sikavelas peskeri zor.
46002005	Hoj te na ačhaven tumaro pačaben pre le manušeskero goďaveripen, ale pre le Devleskeri zor.
46002006	Ale amen vakeras o goďaveripen maškar ola, so imar podbarile andro pačaben, ale na o goďaveripen kale svetoskero - abo le bare rajengero andral kada svetos, so našľon.
46002007	Ale vakeras le Devleskero garudo goďaveripen, savo o Del diňa pre amari slava mek angle oda sar sas kerdo o svetos.
46002008	A ňiko le rajendar pre kada svetos na prindžarel oda goďaveripen. Bo te les prindžardehas, ta akor na ukrižindehas amare Rajes, saveske džal e slava.
46002009	Ale avke sar hin pisimen: “ Aňi e jakh na dikhľa, aňi o kan na šunďa, mek aňi andro jilo le manušeske na avľa, so savoro o Del pripravinďa olenge, so les kamen.”
46002010	Ale amenge o Del sikaďa prekal peskero Duchos, bo o Duchos arakhel avri savoro a džanel the le Devleskero garuďipen.
46002011	Bo ko le manušendar džanel so hin andro manuš, te na o duchos le manušeskero, so hin andre leste? Avke the le Devleskere veci na prindžarel ňiko, ča o Duchos le Devleskero.
46002012	A amen na chudňam le duchos kale svetostar, ale le Duchos so hin le Devlestar, hoj te prindžaras savoro so amenge o Del diňa.
46002013	Pal oda the vakeras, ale na ajse lavenca so sikľiľam le manušeskera goďatar, ale ole lavenca so sikľiľam le Duchostar. Avke sikavas le Duchoskere čačipena olenge, kas hin o Duchos.
46002014	Ale o ťelesno manuš na achaľol oda so kamel le Devleskero Duchos, bo oda hin leske diliňipen. Našči oda sprindžarel, bo oda kampel duchovňe te achaľol.
46002015	O manuš saves hin o Duchos, šaj rozsudzinel savoro, ale les našči sudzinel ňiko.
46002016	Sar hin pisimen: “ Bo ko prindžarďa e goďi le Rajeskeri, hoj les te sikavel?” No amen hin e goďi le Kristoskeri.
46003001	A me, phralale, našči tumenge vakerďom sar olenge kas hin o Duchos, ale sar olenge, so hine ťelesne a mek nane dospele andro Kristus.
46003002	Karminavas tumen thudeha a našči tumen diňom o zoralo chaben, bo mek našči zľigenďan, ale mek aňi akana našči zľidžan,
46003003	bo mek furt san ťelesne. Bo te hin maškar tumende e zavisť the o vesekedišagos, či mek na san ťelesne a či na keren avke, sar o nipi andro svetos?
46003004	Bo te vareko phenel: “Me som le Pavloskero!” a aver phenel: “Me le Apolloskero!” - či na keren avke, sar o nipi andro svetos?
46003005	Se, ko hin o Apollo? A ko hin o Pavol? On hine o služobňika, prekal save pačanďiľan. A oda sako avke, sar leske diňa o Raj.
46003006	Me sadzinavas, o Apollo čhivkerelas o paňi, ale o Del diňa, hoj te barol.
46003007	A vaš oda, oda manuš ko sadzinel nane ňič, aňi oda ko čhivkerel o paňi, ale o Del, so del hoj te barol.
46003008	No oda, ko sadzinel the ko čhivkerel o paňi, hine jekh. Ale sako chudela peskero počiňiben pal oda, sar kerelas peskeri buči.
46003009	Bo amen keras e buči jekhetane le Devleha a tumen san le Devleskeri maľa the le Devleskeri stavba.
46003010	Le Devleskere lačhipnastar so mange sas dino, sar goďaver staviťeľis thoďom o zaklados a aver dženo upre ačhavel. Ale sako mi dikhel, sar upre ačhavel.
46003011	Bo ňiko našči thovel aver zaklados, sar oda, so imar hin thodo - a oda hin o Ježiš Kristus.
46003012	Ale te vareko pre oda zaklados ačhavel o somnakaj, o rup, o dragane bara, o kašt, o phus, abo e šuki čhar:
46003013	sakoneskeri buči jekhvar dičhola. Bo andro Kristoskero džives dojekhe manušeskeri buči pes probaľinela avri andre jag a odi jag sikavela, savi odi buči hiňi.
46003014	Te odi buči, so varesavo manuš kerďa pre oda zaklados, ľikerela avri, chudela o počiňiben.
46003015	Ale te varesave manušeske e buči zlabola, našavela o počiňiben, ale ov korkoro ela zachraňimen, no avke, sar te uľahas avricirdlo andral e jag.
46003016	So na džanen, hoj tumen san le Devleskero chramos a hoj o Duchos le Devleskero dživel andre tumende?
46003017	Te vareko musarel le Devleskero chramos, oles o Del musarela, bo o chramos le Devleskero hino sentno a oda san tumen.
46003018	Ňiko pes korkoro te na klaminel! Te peske maškar tumende vareko gondoľinel hoj hino goďaver pre kada svetos, mi el dilino, hoj te el goďaver.
46003019	Bo o goďaveripen kale svetoskero hin diliňipen anglo Del. Bo hin pisimen: “ O Del zachudel le goďaveren andre lengero goďaveripen.”
46003020	A pale: “ O Raj džanel, hoj o gondoľišagi le goďaverengere, nane pre ňisoste.”
46003021	Vaš oda pes ňiko te na lašarel le manušenca. Bo savoro hin tumaro:
46003022	či o Pavol, vaj o Apollo, abo o Kefas; vaj o svetos, či o dživipen, vaj o meriben; či ola veci, so hine akana, abo ola, so mekča ena - savoro hin tumaro,
46003023	ale tumen san le Kristoskere a o Kristus le Devleskero.
46004001	O manuša pal amende mi gondoľinen avke sar pal o služobňika le Kristoskere the sar pal o spravci, so lende hin le Devleskere garude čačipena.
46004002	Le spravcendar pes užarel, hoj te aven pačivale peskere rajenge.
46004003	Mange na džal pal oda, či man sudzinen tumen, abo o manušeskero sudos. Ale aňi korkoro man na sudzinav,
46004004	bo hin man žužo svedomje, ale oleha na kamav te phenel, hoj som bi e chiba. No oda, ko man sudzinel, hin o Raj.
46004005	Vaš oda, ma sudzinen ňič anglal, medik na avela o Raj a anela pro svetlos oda so hin garudo andro kaľipen a sikavela so peske gondoľinenas o manuša andro jile. A paľis chudela sako le Devlestar peskero lašariben.
46004006	Ale kada, phralale, phenďom prekal tumende a sikaďom pre ma the pro Apollo, hoj amendar te sikľon hoj te na predžan dureder sar hin pisimen. Hoj pes ňiko te na lašarel varekaha a avres te na dikhel tele.
46004007	Bo ko tutar kerel barederes avrestar? A so tut hin, so na chudňal? A te oda chudňal, soske tut lašares, sar te oda na chudňalas?
46004008	Imar tumen hin sa so tumenge kampel? Imar barvaľiľan? Bi amende chudňan te vladňinel? No mangav mange, hoj čačes te vladňinen, hoj the amen jekhetane tumenca te vladňinas.
46004009	Bo avke pes mange dičhol, sar te amen le apoštolen diňahas o Del oda nekostatneder than: sar olen, so hine odsudzimen pro meriben. Bo sam sar o ďivadlos le svetoske, le aňjelenge the le manušenge.
46004010	Amen sam diline vaš o Kristus a tumen san goďaver andro Kristus; amen slabe, tumen zorale; amen tele dikhen a tumen lašaren.
46004011	Až dži akanake sam bokhale, smedne a lange; maren amen a phiras than thanestar.
46004012	Keras phares buči peskere vastenca; rakinen amenge, amen žehňinas; džan pre amende, amen zľidžas;
46004013	sar amen košen, amen lenge odphenas šukar lavenca. Ačhiľam sar o šmeci le svetoskere; sam odčhide savorendar, dži akanake.
46004014	Me na pisinav kada vaš oda, hoj tumen te anav andre ladž, ale hoj tumenge te dovakerav sar mire čhavenge, saven kamav.
46004015	The te tumen uľahas deš ezera (10,000) manuša so tumen sikadehas pal o pačaben andro Kristus, no našči tumen avel but dada, bo me tumen anďom pro svetos andro Ježiš Kristus prekal o evaňjelium.
46004016	Vaš oda tumen mangav: keren avke sar me.
46004017	Vaš oda tumenge bičhaďom le Timoteus mire čhas, saves kamav a savo hino pačivalo andro Raj. Ov tumenge leperela sar me dživav andro Ježiš Kristus - oda so sikavav všadzik andre dojekh zboros.
46004018	Varesave džene tumendar ačhile barikane, bo peske gondoľinen, hoj na avava ke tumende.
46004019	Te oda o Raj kamela, avava ke tumende sig a paľis sprindžarava na o lava ole barikane manušengere, ale lengeri zor.
46004020	Bo o kraľišagos le Devleskero nane andro lava, ale andre zor.
46004021	So kamen? Kamen, hoj te avav ke tumende la pacaha, vaj le kamibnaha a kovle duchoha?
46005001	Šunďom, hoj hin maškar tumende o lubipen a oda ajso lubipen, savo nane mek aňi maškar o napačabnaskere. Phenav pal oda, hoj vareko tumendar dživel peskere dadeskera romňaha.
46005002	Tumen pes mek lašaren? Na uľahas feder, hoj te roven upral oda a ole dženes so oda kerďa, te čhiven avri tumendar?
46005003	Bo the te na som maškar tumende, som tumenca andro duchos, sar te ode uľomas a imar sudzinďom oles, ko oda kerďa.
46005004	Sar tumen zdžana the mire duchoha, kampel andro nav the andre zor amare Rajeskeri le Ježišoskeri Kristoskeri
46005005	te del ole manušes le satanoske, hoj leskero ťelos te el zňičimen a leskero duchos te el zachraňimen andro džives amare Rajeskero.
46005006	Oda, soha tumen lašaren, nane lačho. So, na džanen hoj frima drožďi anel upre calo chumer?
46005007	Odčhiven tumendar o binošne drožďi, hoj te aven nevo chumer, bo tumen san o maro bi o drožďi. Se the o Kristus, amaro Patraďakero Bakroro, sas murdardo vaš amenge.
46005008	Vaš oda, te na ľikeras o inepos le purane mareha, andre savo hin o drožďi le binoskere the la choľakere. Ale ľikeras o inepos ole mareha so hino bi o drožďi, andro žužipen the čačipen.
46005009	Pisinďom tumenge andro ľil, hoj tumen te na chal ňič le lubarenca.
46005010	Ale na gonďoľinav pal o lubara andral kada svetos; abo pal ola, so hine izdrade pal o love; abo pal o živaňa; abo pal o modlara: bo oda mušinďanas te džal het pal o svetos.
46005011	Ale akana tumenge pisinďom, hoj tumen te na zdžan ole dženeha, so peske phenel hoj hino phral, no paš oda hino lubaris, izdrado pal o love abo modlaris, abo košel a pijel, abo hino živaňis. Kajse dženeha aňi te na chal.
46005012	Bo so man hin andre oda, hoj te sudzinav olen so hine avri? Či so, tumen na sudzinen olen, so hine andre?
46005013	A olen, so hine avri, sudzinela o Del. Čhiven ole nalačhe manušes tumendar avri!
46006001	Te varekas tumendar hin vareso avreha, sar pes šaj sudzinel anglal o napačabnaskere manuša a na anglal o pačabnaskere?
46006002	Či so, na džanen, hoj o pačabnaskere manuša sudzinena o svetos? A te tumen sudzinena o svetos, ta na džanen te rozsudzinel aňi oda nekcikneder?
46006003	So na džanen hoj sudzinaha le aňjelen? Ta akor na mek o veci kale dživipnaskere?
46006004	Sar džan pro sudos vaš o veci kale dživipnaskere, soske tumen den te sudzinel ajsenge, so nane ňič andre khangeri?
46006005	Phenav oda, hoj tumen te ladžan! So, nane maškar tumende aňi jekh goďaver manuš, so džanel te rozsudzinel o veci maškar peskere phrala?
46006006	Ale o phral pes sudzinel le phraleha a kije oda mek anglal o napačabnaskere?
46006007	Se imar ča oleha prekhelďan, hoj tumen sudzinen maškar peste. Soske radeder na cerpinen o dukha? Soske radeder na zľidžan o nalačhipen?
46006008	Ale tumen keren o nalačho a dukhaven le phralen.
46006009	So na džanen hoj o načačipnaskere na chudena le Devleskero kraľišagos? Ma klaminen pes korkoren! O binošne manuša na chudena le Devleskero kraľišagos: aňi o lubara, aňi o modlara, aňi ola so keren lubipen pašal o rom vaj pašal e romňi, aňi o homoseksuala, aňi ola so lenca oda keren,
46006010	aňi ola so čoren, aňi ola so izdran pal o love, aňi o pijaka, aňi ola so košen, aňi o živaňa. Ňiko lendar na chudela le Devleskero kraľišagos.
46006011	A varesave džene tumendar sanas ajse. Ale akana sanas olestar obžužarde, sentňarde the ospravedlňimen andro nav le Rajeskero le Ježišoskero Kristoskero the andro Duchos amare Devleskero.
46006012	“Savoro šaj kerav, no na savoro mange hin pro lačho.” “Savoro šaj kerav, ale me na avava ňisoske otrokos.”
46006013	“O chabena hin prekal o per a o per hin prekal o chabena!” Ale o Del zňičinela soduj. No o ťelos nane prekal o lubipen, ale prekal o Raj a o Raj prekal o ťelos.
46006014	O Del uštaďa le Rajes andral o meriben a the amen uštavela peskera zoraha.
46006015	So na džanen, hoj tumare ťela hine o kotora le Kristoskere ťelostar? Či šaj lav o kotora le Kristoskere ťelostar a kerava lendar o kotora la lubňakere? Šoha na!
46006016	Abo so na džanen, hoj oda ko del peskero ťelos la lubňake hino laha jekh ťelos? Se hin pisimen: “ Ola duj džene ena jekh ťelos.”
46006017	A oda, ko pes podel le Rajeske, hino leha jekh duchos.
46006018	Denašen het le lubipnastar! Aver binos, savo kerďahas o manuš, na kerel peskere ťeloske, ale ko kerel o lubipen, kerel binos korkoro peskere ťeloske.
46006019	So na džanen, hoj tumaro ťelos hino o chramos le Sentne Duchoskero, savo hino andre tumende a saves tumenge diňa o Del? Tumen na san korkore peskere!
46006020	Sanas avricinde bare počiňibnaha. Vaš oda, lašaren le Devles tumare ťeloha [the tumare duchoha, bo o duchos the o ťelos hin le Devleskero].
46007001	Akana, pal oda, so mange pisinďan. Mište uľahas, te le muršes na elas ňič la džuvľaha.
46007002	Ale vaš oda, hoj pes te na kerel o lubipen, mi el dojekhe muršes leskeri romňi a dojekha džuvľa lakero rom.
46007003	O murš mi kerel oda, so kampel peskera romňake a the e džuvľi mi kerel avke peskere romeske.
46007004	E džuvľi nane raňi peskere ťeloske, ale lakero rom - aňi o murš nane raj peskere ťeloske, ale leskeri romňi.
46007005	Ma odphenen pes jekh avreske, ča te sodujdžene oda kamena pre varesavo časos (ideos), hoj tumen te modľinen. Paľis pes pale zdžan, hoj tumen te na pokušinel o Satan, bo našči bijal oda ľikeren avri.
46007006	Ale na phenav, hoj oda mušinen avke te kerel, no šaj oda avke keren.
46007007	Rado uľomas te enas savore manuša sar me, ale sakones hin le Devlestar peskero daros: jekhes kajso daros a avres aver.
46007008	Ale phenav olenge so nane veradune the le vdovenge, hoj feder prekal lende elas te ačhenas korkore, avke sar me.
46007009	Ale te pes na džanen te zľikerel, mi džan romeste, bo feder hin te džal romeste, sar pal oda te labol.
46007010	Prekal o veradune manuša dav prikazaňie, so nane mandar, ale le Rajestar: E džuvľi te na džal het peskere romestar.
46007011	Ale the te geľahas, mi ačhel bi o rom, abo pes mi sthovel pale peskere romeha. O murš te na omukel peskera romňa.
46007012	A oklenge phenav me, na o Raj: te hin varesave phrales romňi so na pačal a oj leha kamel te dživel, te na la omukel.
46007013	A te hin varesava džuvľa ajso rom so na pačal a ov laha kamel te dživel, te na les omukel.
46007014	Bo o napačabnaskero murš hino sentňardo prekal peskeri romňi a e napačabnaskeri džuvľi hiňi sentňarďi prekal peskero rom. Te oda na uľahas avke, ulehas tumare čhave nažuže, ale akana hine sentne.
46007015	Ale te o napačabnaskero kamel te džal het, ta mi džal. Andre kajse veci o pačabnaskero phral, abo pheň, nane phandle, se o Del amen vičhinďa kijo smirom.
46007016	Bo sar šaj džanes, džuvľije, či zachraňineha tire romes? Abo tu, muršeja, sar šaj džanes, či zachraňineha tira romňa?
46007017	Sako tumendar mi dživel avke, sar leske oda diňa o Raj - sako avke, sar les o Del vičhinďa. Kada hin so sikavav andre savore khangera.
46007018	Sas vareko vičhimen sar občhindo (obrezimen)? Te na oda garuvel andre. Abo sas vareko vičhimen sar naobčhindo? Te na pes del te občhinel (obrezinel).
46007019	Bo na džal pal oda či hino o manuš občhindo (obrezimen) abo nane, ale džal pal oda, či doľikerel le Devleskere prikazaňia.
46007020	Sako mi ačhel andre oda, andre soste sas vičhimen.
46007021	Salas vičhimen sar otrokos? Ma trapin tut oleha! Ale te šaj kerďalas hoj te aves slobodno, ker oda.
46007022	Bo o otrokos, so sas vičhimen le Rajestar, hino slobodno andro Raj a avke the o slobodno manuš, so sas vičhimen, hino otrokos le Kristoskero.
46007023	Bares sas vaš tumenge počimen. Ma aven otroka le manušenge!
46007024	Sako mi ačhel andre oda, phralale, andre soste sas paš o Del vičhimen.
46007025	Prekal o manuša so nane veradune: man nane le Rajestar prikazaňia. No phenava sar oda ko hin pačivalo le Rajeskere lačhipnastar:
46007026	Gondoľinav mange, hoj mište hin prekal o manuš, vaš ola pharipena so hin akana, hoj te ačhel bi e romňi.
46007027	Sal veraduno? Ma kam tut laha te rozdžal. Na sal veraduno? Ma rode romňa.
46007028	Ale te iľalas romňa, na kerďal binos. A te džala e pačivaľi čhaj romeste, na kerďa binos. Ale kajsen ela pharipen andro ťelos a me tumen kamav olestar te chraňinel.
46007029	Ale kada tumenge phenav, phralale, hoj imar amen nane but časos. A akanastar ola, kas hin romňija, mi dživen avke, sar te len na elas romňija.
46007030	Ola so roven, mi dživen avke, sar te na rundehas; ola so radisaľon, sar te na radisaľilehas; ola, so cinkeren, sar te len ňič na elas; a ola
46007031	so hasnaľinen kada svetos, sar te les na hasnaľindehas. Bo kada svetos imar na ačhela but avke, sar hino akana.
46007032	Me kamňomas, hoj te aven bi o starišagi. Oda ko hino bi e romňi, starinel pes pal oda, so hin le Rajeskero: hoj te avel pre dzeka le Rajeske.
46007033	Ale oda, ko iľa romňa, starinel pes pal o veci le svetoskere, sar te avel pre dzeka la romňake.
46007034	Akor hin leskero jilo rozulado. E pačivaľi džuvľi, vaj odi džuvľi, sava nane rom, pes starinel pal o veci le Rajeskere, hoj te el sentno the le ťeloha the le duchoha. Ale odi, so geľa romeste, starinel pes pal o veci le svetoskere, sar te el pre dzeka le romeske.
46007035	Ale kada phenav na vaš oda, hoj tumenge te čhivav šparga andre men, ale pre tumaro lačho, hoj te dživen mište a šukares tumen te ľikeren le Rajestar, hoj te na gondoľinen pre aver.
46007036	Te varesavo manuš phirel pačivaľa čhaha a našči pes zľikerel a lake imar hin o berša, ta mi lel peske la romňake te šunel andro jilo, hoj mušinel avke te kerel. Oleha na kerela ňisavo binos.
46007037	Te peske o manuš andro jilo phenel, hoj la na kamel te lel romňake a hino zoralo pes te zľikerel a phenďa peske andro jilo, hoj la mukela te ačhel pačivaľi, mište kerel.
46007038	O manuš so peske lel romňa, mište kerel. Ko peske na lel romňa, kerel meksa feder.
46007039	E džuvľi hiňi phandľi dži akor, medik dživel lakero rom. Ale te lake muľahas o rom, hiňi slobodno a šaj džal romeste pal kaste kamel, ale ča pal oda, ko hino andro Raj.
46007040	No me oda dikhav avke, hoj ela bachtaleder, te ačhela slobodno. A gondoľinav mange, hoj the man hin le Devleskero Duchos.
46008001	A pal oda mas so pes obetinel le modlenge, džanas hoj amen hin savoren o prindžaripen. No o prindžaripen ľidžal andro baripen, ale o kamiben bararel avri.
46008002	Oda manuš, ko peske gondoľinel hoj vareso džanel, ov mek na sprindžarďa avke sar kampel te sprindžarel.
46008003	Ale ko le Devles kamel, oles o Del prindžarel.
46008004	A pal oda chaben so sas obetimen le modlenge: Amen džanas, hoj ňisavi modla pro svetos nane ňič - hoj nane aver del, bo hin ča jekh Del.
46008005	Bo the te pre varekaste phenen, hoj hino “del”, či pro ňebos vaj pre phuv - a the te hin but ajse “dela” the “raja,” -
46008006	no amen hin ča jekh Del, o Dad. Lestar hin savoro a the amen dživas prekal leste. A hin ča jekh Raj, o Ježiš Kristus, prekal kaste hin savoro a the amen dživas lestar.
46008007	Ale na sako prindžarel kada čačipen. Vareko mek dži akana hine sikade te chal o mas avke, sar te oda mas uľahas čačes obetimen le modlenge a oleha pes meľarel andre lengero svedomje, vaš oda bo hino slabo.
46008008	Ale o chaben amen na anel pašeder kijo Del: bo te chaha, na avaha buter a te na chaha, na avaha frimeder anglo Del.
46008009	Ča dikhen, hoj kadi tumari sloboda te na anel andro binos le slaben.
46008010	Bo te vareko dikhela tut, so tut hin o prindžaripen, te bešel pal o skamind andro chramos la modlakero, či na chala oda ko hino slabo andro pačaben thiš ole masestar so sas obetimen le modlenge?
46008011	A avke tiro slabo phral, vaš savo muľa o Kristus, merela vaš oda, bo tut hin o prindžaripen.
46008012	Te kada binos keren le phralenge, kaleha dukhaven lengero slabo svedomje a hin tumen binos the kijo Kristus.
46008013	Vaš oda, te miro phral perel andro binos anglo chaben, ta na chava šoha (ňikda) buter mas, hoj te na perel miro phral.
46009001	Či na som slobodno manuš? Či na som apoštolos? Či na dikhľom le Ježiš, amare Rajes? Či na san tumen o ovocje mira bučakero andro Raj?
46009002	Te na som apoštolos avrenge, no tumenge som. Se tumen san oda so sikavel pre ma hoj som apoštolos andro Raj.
46009003	Sar man o manuša sudzinen, me lenge phenav kada:
46009004	Či našči amen den te chal the te pijel?
46009005	Či našči peha las pačabnaskera džuvľa, avke sar keren the okla apoštola the o phrala le Rajeskere a the o Peter?
46009006	Abo so, ča me the o Barnabaš mušinas te kerel buči a on na?
46009007	Savo slugaďis peske korkoro počinel sa peskere lovendar? Ko sadzinel e viňica a na chal olestar so upre barol? Abo ko pes starinel pal o bakre a na lel ole thudestar so den o bakre?
46009008	Či oda phenav sar manuš, či na phenel oda the o zakonos?
46009009	Bo andro zakonos le Mojžišoskero hin pisimen: “ Na phandeha la bučakera gurumňake andre o piskos hoj te na chal.” Či pes o Del starinel ča pal o gurumňa?
46009010	Či oda na vakerel amenge? Se prekal amende sas pisimen: “ Oda, ko orinel e phuv a the oda, ko marel avri o žužoďiv (o zrnos), mi kerel peskeri buči andro užaripen (nadej), hoj olestar chudela peskero kotor.”
46009011	Te amen maškar tumende sadzinahas oda duchovno, ta akor oda uľahas ajso baro vecos te tumendar amen iľamas oda ťelesno?
46009012	Te aver džene tumendar oda šaj len, ta akor amen na? Ale amen na použinďam oda pravos, no savoro zľidžas vaš oda, hoj te na zaačhavas o evaňjelium le Kristoskero.
46009013	So na džanen, hoj ola so keren pašal o sentne veci chan le sentnestar a ola, so keren buči paš o oltaris, len peske kotor le oltaristar?
46009014	Avke diňa the o Raj olenge, so kazinen o evaňjelium, hoj te dživen le evaňjeliostar.
46009015	Ale me na kerďom ňič olestar. Aňi kada na pisinďom vaš oda, hoj pes paš mande oda avke te kerel. Bo feder mange uľahas te merel, sar te mange vareko te musarel kada miro lašariben.
46009016	Bo sar vakerav o evaňjelium nane man soha pes te lašarel, bo mušinav oda te kerel, ale vigos mange uľahas, te les na vakerďomas.
46009017	Te oda kerav, vaš oda hoj kamav, hin mange vaš oda počimen. No kerav oda, bo mušinav, bo o Del man andre oda vičhinďa.
46009018	So hin miro počiňiben? Me na lav ňisave love vaš oda, hoj vakerav o evaňjelium le Kristoskero. The te mange oda patrinel ola bučatar, no me oda na lav the te šaj iľomas.
46009019	Me som slobodno manuš a na som ňikaske otrokos, ale me mandar kerďom sakoneskero otrokos, hoj te dochudav so mek buter manušen.
46009020	Prekal o Židi ačhiľom sar Židos, hoj te dochudav le Židen. Prekal ola so hine tel o zakonos, ačhiľom sar te uľomas the me tel o zakonos - the te na som tel o zakonos - hoj te dochudav olen, so hine tel o zakonos.
46009021	Prekal ola so hine bi o zakonos, ačhiľom sar te bi o zakonos - the te na som bi o zakonos le Devleskero, ale som tel o zakonos le Kristoskero - hoj te dochudav olen so hine bi o zakonos.
46009022	Prekal o slabe ačhiľom slabo, hoj te dochudav le slaben. Prekal savorende ačhiľom savoro, hoj te zachraňinav hojča varesaven.
46009023	Savoro kerav prekal o evaňjelium, hoj man andro evaňjelium te avel miro kotor.
46009024	Se džanen, hoj but džene denašen pro preťeki, ale ča jekh lendar chudela e cena. Vaš oda denašen avke, hoj la te dochuden.
46009025	Dojekh preťekaris pes mušinel te zľikerel savorestar. On oda keren vaš oda, bo kamen te chudel ajsi koruna so našľola, ale amen ajsi so ačhela pro furt.
46009026	Vaš oda, me denašav rovnones, hoj te dodžav andro cieľos a demavav avke, hoj te trafinav a na ča avke andro luftos.
46009027	Marav man mire ťeloha avke hoj man te šunel, bo nasči avrenge pal oda kazinav a me korkoro nadochudav e cena.
46010001	Kamav phralale, hoj te džanen, hoj savore amare dada sas tel e chmara a savore pregele prekal o moros;
46010002	savore sas bolde andro Mojžiš, andre chmara the andro moros
46010003	a savore chanas oda jekh duchovno chaben.
46010004	Savore pijenas oda jekh duchovno pijiben, bo pijenas andral e duchovno skala, so džalas pal lende - a odi skala sas o Kristus.
46010005	Ale buter džene lendar na sas pre dzeka le Devleske a mule pre pušťa.
46010006	Kada pes ačhiľa savoro prekal amende, hoj amen pre oda te dikhas, hoj amenge te na džal pal o nalačhipen avke sar lenge džalas.
46010007	Aňi ma aven modlara sar varesave lendar sas. Avke sar hin pisimen: “ Bešle peske o nipi, hoj te chan the te pijen a paľis uščile, hoj pes te zabajinen.”
46010008	Aňi na keras o lubipen, sar varesave lendar kerenas a tel jekh džives lendar mule avri bišutrin ezera (23,000) manuša.
46010009	Aňi te na pokušinas le Kristus, avke sar varesave lendar pokušinenas a merenas le sapendar.
46010010	Aňi ma dudrinen, bo varesave džene lendar dudrinenas a paľis sas zňičimen le meribnaskere aňjelostar.
46010011	Kada savoro pes ačhiľa lenge a hin pisimen vaš oda, hoj amen pre oda te dikhas a te sikľuvas olestar - amen, so dživas andro ostatne časi.
46010012	A vaš oda, ko peske gondoľinel hoj ačhel, mi del pozora, hoj te na perel.
46010013	O pokušeňje so pre tumende avľa hin ča ajso, so avel pro manuša. Ale o Del hino verno. Ov na domukela hoj te aven skušimen buter sar birinen, ale andre skuška tumen dela the drom sar te avel andral avri, hoj oda te birinen te zľidžal.
46010014	Vaš oda, mire lačhe phralale, denašen het olestar, hoj te na lašaren o modli.
46010015	Phenav tumenge, sar le goďaverenge, hoj pes te zagondoľinen upral oda, so phenav.
46010016	Či nane amen kotor andro rat le Kristoskero sar pijas andral e kuči vaš savi paľikeras? A či nane amen kotor andro ťelos le Kristoskero sar chas o maro so phageras?
46010017	Bo hin ča jekh maro a amen but džene sam jekh ťelos, bo savore chas ole jekhe marestar.
46010018	Dikhen pro Izrael: či nane olen jekhetaňiben le oltariha, so chan o obetimen?
46010019	So oleha kamav te phenel? Hoj oda mas, so hin obetimen le modlenge, hin vareso? Abo, hoj e modla hin vareso?
46010020	Na! Ale so on obetinen, obetinen le demonenge a na le Devleske. A me na kamav, hoj tumen te avel o jekhetaňiben le demonenca.
46010021	Našči pijen andral e kuči le Rajeskeri the andral e kuči le demonengeri. Našči chan pal o skamind le Rajeskero the pal o skamind le demonengero.
46010022	Abo či kamas te choľarel le Rajes? Abo sam zoraleder sar Ov?
46010023	“Savoro šaj kerav,” - ale na savoro hin pro lačho. “Savoro šaj kerav,” - ale na savoro hin pre hasna.
46010024	Ňiko te na dikhel pre peskero, ale sako pre oda so hin avreskero.
46010025	Savoro so pes bikenel pro pľacos chan a ňič ma phučen vaš tumaro svedomje.
46010026	Bo hin pisimen: “ Le Rajeskeri hiňi e phuv the savoro so upre hin.”
46010027	Te tumen vičhinela vareko olendar, so na pačan, te chal a tumen kamena te džal, chan ode savoro so tumen dena a ňič ma phučen vaš tumaro svedomje.
46010028	Ale te tumenge vareko phenďahas: “Kada sas obetimen le modlenge,” ta akor oda ma chan, vaš o svedomje the vaš oda manuš so tumenge oda phenďa.
46010029	Me na gondoľinav pre tumaro svedomje, ale pre okle dženeskero. Abo soske te domukav, hoj miri sloboda te sudzinel aver dženeskero svedomje?
46010030	Bo te me paľikerav le Devleske vaš o chaben, soske pre mande aver dženo te vakerel vaš oda chaben, vaš savo me paľikerďom?
46010031	Savoro so keren - či chan abo pijen - sa keren pre slava le Devleskeri.
46010032	Avke tumen ľikeren, hoj te na anen o pohoršeňje aňi le Židenge, aňi le Grekenge, aňi le Devleskera khangerake.
46010033	Avke sar me kerav sa prekal oda, hoj te avav pre dzeka savorenge andre savoreste a na rodav oda so hin mange pro lačho, ale so hin pre hasna but dženenge, hoj te aven zachraňimen.
46011001	Keren sa pal ma, avke sar me kerav sa pal o Kristus.
46011002	Lašarav tumen phralale vaš oda, hoj furt man leperen a ľikeren tumen olestar so tumen sikaďom, avke sar tumenge oda podiňom.
46011003	Ale kamav hoj te džanen, hoj o šero dojekhe muršeske hin o Kristus; o šero la džuvľake hin o murš; a o šero le Kristoske hin o Del.
46011004	Dojekh murš, sar pes modľinel, abo prorokinel a hin les vareso pro šero, tele dikhel peskero šero.
46011005	Dojekh džuvľi, sar pes modľinel abo prorokinel a nane la učardo andre o šero, tele dikhel peskero šero - a oda hin avke, sar te peske hoľinďahas o šero.
46011006	Te e džuvľi na učarel andre peskero šero, ta šaj pes the strihinel. Ale te peske e džuvľi ladžal te hoľinel o šero, abo te strihinel o bala, ta mi učarel peske o šero andre.
46011007	O murš peske na mušinel te učarel andre peskero šero, bo hino o obrazis the e slava le Devleskeri, ale e džuvľi hiňi e slava le muršeskeri.
46011008	Bo o murš nane la džuvľatar, ale e džuvľi le muršestar,
46011009	bo na o murš sas kerdo prekal e džuvľi, ale e džuvľi prekal o murš.
46011010	Vaš oda mušinel te avel la džuvľa pro šero vareso, so sikavel hoj hiňi tel e autorita le romeskeri, prekal o aňjela.
46011011	Ale andro Raj hiňi e romňi jekh le romeha a o rom hino jekh la romňaha.
46011012	Bo avke sar hiňi e džuvľi kerďi le muršestar, avke uľol the o murš la džuvľatar a sodujdžene hine le Devlestar.
46011013	Rozsudzinen korkore maškar peste, či oda hin šukares hoj pes e džuvľi te modľinel kijo Del bijal ňisoste pro šero.
46011014	Abo či na sikľuvas the andro dživipen oda, hoj te hin le muršes bare bala, hin leske oda pre ladž?
46011015	No te hin la džuvľa bare bala, lake oda hin pro šukariben. Bo o bare bala lake sas dine sar o šlajeris.
46011016	Ale te pes vareko vaš oda kamňahas te vesekedinel: amen pre oda na sam sikade, aňi o khangera le Devleskere.
46011017	Andre kala veci, so akana phenava, tumen na lašarav, bo na pro lačho tumen zdžan, ale pro rosno.
46011018	Ešeb, šunďom hoj tumen vesekedinen maškar peste sar tumen zdžan andre khangeri - a me pačav, hoj oda hin sikra the čačo.
46011019	Bo mušinel maškar tumende te avel the o vesekedišagi, hoj pes te presikaven maškar tumende ola so džan pal o čačo drom.
46011020	A oda so tumen chan, sar tumen zdžan jekhetane, oda vobec nane e večera le Rajeskeri.
46011021	Bo sar džan te chal, sako peske chal peskero chaben a avke hin vareko bokhalo a aver mato.
46011022	Abo či tumen nane tumare khera, kaj šaj chan the pijen? Abo či na ačhen le Devleskera khangeratar a keren ladž olenge so len ňič nane? So kamen hoj tumenge pre kada te phenav? Kamen, hoj tumen vaš oda te lašarav? Vaš kada tumen na lašarava.
46011023	Bo oda, so me priiľom le Rajestar, oda tumenge the phenďom: o Raj o Ježiš andre odi rat, sar les dine andre, iľa o maro
46011024	a sar paľikerďa, phagerelas a phenďa: “Len, chan, kada hin miro ťelos, so pes vaš tumenge del. Kada keren pre miro leperiben!”
46011025	Avke pal e večera iľa the e kuči a phenďa: “Kadi kuči hin e nevi zmluva andre miro rat. Kada keren, kecivar pijena pre miro leperiben.”
46011026	Bo kecivar chaľanas kada maro a piľanas andral kadi kuči, ľidžan o hiros pal o meriben le Rajeskero, medik na avela.
46011027	Vaš oda oles, ko chaľahas le Rajeskere marestar vaj piľahas leskera kučatar nažuže jileha, ela binos pro ťelos the pro rat le Rajeskero.
46011028	Ale sako pes ešeb mi zagondoľinel upral peskero dživipen a avke šaj chal ole marestar the šaj pijel ola kučatar.
46011029	Bo te o manuš chal ole marestar the pijel ola kučatar bi e pačiv anglo ťelos le Rajeskero, akor chal the pijel peskero sudos.
46011030	Vaš oda hin maškar tumende but džene slabe, nasvale the mule.
46011031	Bo te pes korkore zagondoľinďamas upral peste, či mište dživas, akor na uľamas sudzimen.
46011032	No oleha, hoj amen o Raj sudzinel, bararel amen avri hoj te na avas odsudzimen le svetoha.
46011033	A avke phralale mire, sar tumen zdžana te chal, užaren jekh pre aver!
46011034	Te hin vareko bokhalo, ta mi chal khere, hoj te na anel o sudos pre tumende sar tumen zdžan. A okla veci prikerava sar avava.
46012001	Kamav phralale, hoj te džanen pal ola dari so del o Duchos.
46012002	Se džanen, hoj mek sar sanas pohana, phirenas kijo ňeme modli, avke sar sanas ke oda ľigende.
46012003	Vaš oda kamav hoj te džanen, hoj ňiko, kas ľidžal o Duchos le Devleskero, našči košel le Ježiš. A ňiko našči phenel hoj o Ježiš hino Raj, ča oda ko hin andro Sentno Duchos.
46012004	Bo hin ajse the kajse dari, ale o Duchos hino jekh.
46012005	A hin ajse the kajse službi, ale o Raj hino jekh.
46012006	A hin ajse the kajse buča, ale savoro kerel oda jekh Del andre savorende.
46012007	Ale andre sakoneste pes o Duchos presikavel avres, pre hasna savorenge.
46012008	Bo jekheske hin dino le Duchostar te vakerel o goďaveripnaskero lav; avreske hin dino ole jekhe Duchostar o prindžaripnaskero lav;
46012009	avreske o pačaben ole jekhe Duchostar; avreske o dari te sasťarel ole jekhe Duchostar;
46012010	avreske te kerel o zazraki; avreske te prorokinel; avreske te rozprindžarel le duchen; avreske te vakerel andre aver čhiba; a avreske te prethovel o čhiba.
46012011	Ale savoro kerel oda jekh Duchos korkoro, ov rozdel sakoneske o dari avke, sar ov kamel.
46012012	Bo avke sar hin jekh ťelos a hin les but kotora a savore kotora le ťeloskere - the te hine but - hine jekh ťelos: avke hin the o Kristus.
46012013	Se amen savore samas bolde jekhe Duchoha andre jekh ťelos - či o Židi vaj o Greki, či o otroka abo o slobodne: savore priiľam ole jekhe Duchos.
46012014	Se aňi o ťelos nane kerdo jekhe kotorestar, ale but kotorendar.
46012015	Te avke phenďahas o pindro: “Me na som le ťelostar, bo me na som o vast!” Ta imar na ela o pindro le ťeloskero kotor?
46012016	A te phenďahas o kan: “Me na som le ťelostar, bo me na som e jakh!” Ta imar na ela o kan le ťeloskero kotor?
46012017	Te uľahas calo ťelos ča e jakh, sar paľis o ťelos šaj šunďahas? Te uľahas calo ťelos ča o kan, sar paľis šaj saginďahas?
46012018	Vaš oda sthoďa o Del savore kotora pro ťelos avke sar ov kamňa.
46012019	Te uľahas savore kotora ča jekhe kotorestar, kaj uľahas calo ťelos?
46012020	No akana hin but kotora, ale ča jekh ťelos.
46012021	Vaš oda e jakh našči phenel le vasteske: “Mange tut na kampel!” - aňi o šero le pindrenge: “Na kampel mange tumen!”
46012022	No ola kotora andro ťelos so pes dičhol, hoj hine slabeder: ipen len igen kampel.
46012023	A ole kotorenge so peske amen gondoľinas hoj hine frimeder pačivale, lenge presikavas bareder pačiv. A pal ola kotora so hine garude, pes buter starinas.
46012024	Ale amare pačivale kotorenge oda na kampel. O Del sthoďa o ťelos avke, hoj olen so hine slabeder diňa bareder pačiv
46012025	- hoj te na avel andro ťelos o vesekedišagi, ale hoj pes o kotora jekh pal aver te starinen.
46012026	A te cerpinel jekh kotor, jekhetane leha cerpinen the okla kotora; a te lašaren jekhe kotores, jekhetane leha radisaľon savore kotora.
46012027	Tumen san le Kristoskero ťelos a sako tumendar hin jekh kotor.
46012028	A andre khangeri o Del ačhaďa ešeb le apoštolen, paľis dujten le proroken, triten le učiťeľen, paľis olen so keren o zazraki, paľis olen so len hin daros te sasťarel, te pomožinel, te starinel pes, abo te vakerel andre aver čhiba.
46012029	Či hine savore apoštola? Či hine savore proroka? Či hine savore učiťeľa? Či hin sakoneske dino te kerel o zazraki?
46012030	Či hin savoren o dari te sasťarel? Či savore vakeren andro čhiba? Či savore džanen te prethovel o čhiba?
46012031	Mi džal tumenge igen pal o feder dari. A me tumenge sikavava oda nekbareder drom.
46013001	Te vakerďomas manušengere čhibenca abo le aňjelengere čhibenca, ale na uľahas man o kamiben, uľomas ča sar o zvonos so harangozinel, abo sar o trast so čerginel.
46013002	Te man uľahas o daros te prorokinel a achaľiľomas savore garuďipena, te man uľahas savoro prindžaripen, abo ajso pačaben hoj o verchi prethoďomas: no na uľahas man o kamiben, ňič na som.
46013003	A te rozdiňomas savoro miro barvaľipen, abo the te miro ťelos diňomas te labarel, ale na uľahas man o kamiben, nane mange oda pre ňisoste.
46013004	O kamiben ľikerel avri, o kamiben hino lačho. O kamiben na zavidzinel, na lašarel pes a na ľidžal pes upre.
46013005	O kamiben pes ľikerel rajikanes, na rodel peskero, na choľisaľol, na leperel o nalačho,
46013006	na radisaľol le načačipnaske, ale radisaľol le čačipnaske.
46013007	O kamiben savoro zľidžal, andre savoreste pačal the užarel a precerpinel savoro.
46013008	O kamiben šoha (ňikda) na preačhel, ale o proroctva pes predžana, o čhiba preačhena a o prindžaripen našľola.
46013009	Bo ča varesavo kotor džanas a ča varesavo kotor prorokinas.
46013010	Ale sar avela oda so hin dokonalo, akor našľola oda kotor so akana prindžaras.
46013011	Sar somas čhavoro, vakeravas sar čhavoro, gondoľinavas sar čhavoro, achaľuvavas sar čhavoro. Ale sar ačhiľom murš, zamukľom o čhavorikane veci.
46013012	Akana dikhas sar andro gendalos, nažužes, sar prekal e molha, ale paľis pes leha dikhaha muj-mujeha. Akana prindžarav ča frima, ale paľis prindžarava savoro, avke sar som the me prindžardo.
46013013	Avke akana ačhel kala trin: o pačaben, o užaripen (nadej) the o kamiben. Ale nekbareder lendar hin o kamiben.
46014001	Keren sa prekal oda, hoj tumen te el o kamiben a igen džan pal o dari le Duchoskere, ale buter pal oda, hoj te prorokinen.
46014002	Bo oda, ko vakerel andro aver čhiba, na vakerel le manušenge, ale le Devleske. Bo ňiko lenge na achaľol, bo vakeren o garuďipena prekal o Duchos.
46014003	No oda, ko prorokinel, vakerel le manušenge hoj len te zoraľarel, te podhazdel a te anel lenge o radišagos.
46014004	Oda, ko vakerel andro čhiba, zoraľarel pes korkores, ale oda ko prorokinel, zoraľarel e khangeri.
46014005	Me kamav hoj savoredžene te vakeren andro čhiba, no uľomas radeder te prorokinďanas. Bo bareder hin oda ko prorokinel, sar oda ko vakerel andro čhiba te na džanel o čhiba te prethovel, bo avke pes e khangeri na zoraľarel.
46014006	Phralale, te me avľomas ke tumende a vakerďomas andro čhiba, savi hasna tumen mandar uľahas, te na vakerďomas oda so mange sikaďa o Del, abo vareso so mange diňa te prindžarel, abo varesavo proroctvo, abo varesavo sikaviben?
46014007	Avke sar the o nadžide nastroji so den avri o zvukos - či e pišťaľka vaj e harfa: te na dinehas sako aver zvukos, sar pes džanľahas sar šunďol e pišťaľka a sar e harfa?
46014008	Abo ko pes pripravinela pro mariben, te e truba namište šunďola a na dela avri lačho hangos?
46014009	Avke the tumen, te na phenďan la čhibaha ajso lav so pes del te achaľol, sar pes džanela so pes vakerel? Bo vakerena andro luftos.
46014010	Andro svetos hin ajci but čhiba a ňisavi lendar nane bi o lava.
46014011	Ale te na prindžarav a na achaľuvav odi čhib so vareko vakerel, ov ela cudzincos mange a me leske.
46014012	Avke the tumen: vaš oda, hoj igen kamen o dari le Duchoskere, dikhen hoj te džan pal oda soha anena buter hasna a pomožinena te barol la khangerake.
46014013	Vaš oda, ko vakerel andro čhiba, pes mi modľinel hoj oda te džanel the te prethovel.
46014014	Bo sar man modľinav andro aver čhiba, modľinel pes miro duchos, ale mira goďa olestar nane ňič.
46014015	Akor so te kerel? Modľinava man mire duchoha, ale modľinava man the mira goďaha. Lašarava le Devles le giľavipnaha andre miro duchos, ale giľavava le Devleske the mira goďaha.
46014016	Bo sar lašares le Devles andro duchos a te elas ode običajno manuš, sar šaj phenela “Amen” pre oda sar tu paľikeres, te ov na achaľol, so vakeres?
46014017	Bo the te tu mište paľikeres, no okleske oda na pomožinel te barol.
46014018	Paľikerav le Devleske, hoj buter vakerav aver čhibenca sar tumen savore,
46014019	ale andre khangeri kamav radeder te phenel pandž ajse lava so pes achaľola, hoj te sikavav the avren, sar deš ezera (10,000) ajse lava andro čhiba so pes na achaľola.
46014020	Phralale, ma aven sar čhavore andre tumaro gondoľišagos. No sar džal pal o nalačhipen, aven sar čhavore, ale andro gondoľišagos aven sar duchovňe dospele.
46014021	Andro zakonos hin pisimen: “ Aver čhibenca the aver vuštenca vakerava kije kala manuša, no the avke man na šunena, phenel o Raj.”
46014022	Vaš oda hin o čhiba pro znameňje, no na olenge so pačan, ale olenge so na pačan. Ale o proroctvo nane prekal ola so na pačan, ale prekal ola so pačan.
46014023	Te pes caľi khangeri zgeľahas jekhetane a savore vakerdehas andro čhiba a avlehas andre običajne manuša, abo napačabnaskere, či na phendehas pre tumende, hoj diliňaľon?
46014024	Ale te savore prorokindehas a avľahas andre varesavo napačabnaskero, abo običajno manuš, ta uľahas savorestar so šunďahas usvedčimen the sudzimen.
46014025	Avke ena otkerde o garude veci andral leskero jilo, perela pro muj, banďola anglo Del a viznavinela, hoj o Del hino čačes maškar tumende.
46014026	Akor so te kerel phralale? Sar tumen zdžan, varekas hin varesavi chvala, varekas hin vareso te sikavel, abo vareso, so leske o Del sikaďa, vareko vakerel andro čhiba, abo vareko prethovel o aver čhiba. Kada savoro pes mi kerel pre oda, hoj e khangeri te zoraľol.
46014027	Te vakerel vareko andre aver čhiba, ta mi vakeren duj, abo nekbuter trin džene, jekh pal aver a jekh dženo oda mi prethovel.
46014028	Ale te nane ko te prethovel, mi el čhit andre khangeri a mi vakerel korkoro peske the le Devleske.
46014029	O proroka mi vakeren duj, abo trin džene a okla oda mi rozsudzinen.
46014030	Ale te vareko aver ko ode bešel chudela vareso le Devlestar, oka ešebno mi čhitel.
46014031	Bo po jekh dženo šaj savore prorokinen, hoj savore te sikľon a savore te aven podhazdle.
46014032	A o duchi le prorokengere pes podden le prorokenge,
46014033	bo o Del hino Del so kamel o poradkos the o smirom. Avke sar hin andre savore sentne khangera.
46014034	O džuvľa andro khangera mi aven čhit, bo na domukel pes lenge te vakerel, ale mi podden pes avke sar oda phenel the le Mojžišoskero zakonos.
46014035	A te kamen vareso te sikľol, mi phučen oda khere peskere romendar. Bo la džuvľake nane šukares te vakerel andro zboros.
46014036	Abo so, tumendar avľa o lav le Devleskero? Abo ča ke tumende avľa?
46014037	Te peske vareko gondoľinel hoj hino prorokos, abo hoj les hin daros le Duchostar, mi džanel hoj oda so tumenge pisinav hin o prikazis le Rajeskero.
46014038	Ale te vareko olestar na ačhel, ta aňi tumen lestar ma ačhen.
46014039	Avke phralale mire, džan igen pal oda, hoj te prorokinen a ma zaačhaven le pačabnaskeren te vakerel andro čhiba.
46014040	Ale savoro pes mi kerel šukares the andro poradkos.
46015001	Phralale, leperav tumenge o evaňjelium savo tumenge vakeravas, so priiľan a andre savo ačhen.
46015002	Prekal oda evaňjelium san zachraňimen, te les doľikerena avke sar tumenge les vakeravas. Te na, ta akor hijaba pačanďiľan.
46015003	Bo oda nekbareder so tumenge diňom, hin oda so the me priiľom, hoj o Kristus muľa vaš amare bini avke sar hin pisimen,
46015004	hoj les parunde a hoj pro trito džives uščiľa andral o meriben avke sar hin pisimen,
46015005	a the oda, hoj pes sikaďa le Peteriske a paľis le dešudujenge.
46015006	Paľis pes jekhvareste sikaďa buter sar pandž šel (500) phralenge, savendar buter džene mek dživen dži akana, ale varesave imar the mule.
46015007	Paľis pes sikaďa le Jakoboske a paľis savore apoštolenge.
46015008	A pro ostatkos savorendar pes sikaďa the mange, sar varekaske ko namište uľiľa (pes narodzinďa).
46015009	Bo me som nekcikneder le apoštolendar a na som hodno man te vičhinel apoštolos, bo džavas pre le Devleskeri khangeri.
46015010	Ale le Devleskere lačhipnastar som oda ko som a leskero lačhipen mange na sas presikado hijaba. Se buter kerďom buči sar on savore, no oda na me, ale o lačhipen le Devleskero so hino manca.
46015011	Vaš oda, či me abo on, oda jekh savore vakeras a avke aleske pačanďiľan.
46015012	Ale te vakeras pal o Kristus, hoj uščiľa andral o meriben, sar oda, hoj varesave džene tumendar phenen, hoj nane uščiben andral o meriben?
46015013	Se te pes na del te uščel andral o meriben, ta akor aňi o Kristus na uščiľa andral o meriben.
46015014	No, te o Kristus na uščiľa andral o meriben, ta akor hijaba vakeras a tumaro pačaben nane pre ňisoste.
46015015	Bo, te o mule čačes nane uštade andral o meriben a te le Kristus o Del na uštaďahas andral o meriben, ta akor amen uľamas o falošne švedki le Devleskere, bo amen svedčinahas pro Del, hoj le Kristus uštaďa andral o meriben.
46015016	Bo te o mule na uščen andral o meriben, ta akor aňi o Kristus na uščiľa andral o meriben;
46015017	a te o Kristus na uščiľa andral o meriben, ta tumaro pačaben nane pre ňisoste a mek san andre tumare bini.
46015018	A paľis the ola, so mule andro Kristus, hine našade.
46015019	Te pes pro Kristus šaj mukas ča andre kada dživipen, ta akor sam nekčoreder savore manušendar.
46015020	Ale o Kristus sas uštado andral o meriben sar ešebno olendar so mule.
46015021	Bo avke sar avľa prekal o manuš o meriben, avke avľa prekal o manuš the o uščiben andral o meriben.
46015022	Bo avke sar andro Adam savore meren, avke andro Kristus ena savore obdžiďarde.
46015023	Ale sako andre peskero poradkos: Ešeb o Kristus a paľis sar ov avela, the ola so hine le Kristoskere.
46015024	A paľis avela o koňec, sar oddela o kraľišagos le Devleske the le Dadeske, sar prephagela o rajipen savore duchovne rajenge the savore učibenenge the zorenge.
46015025	Bo ov mušinel te kraľinel, medik leske na thovela tel o pindre savore ňeprijaťeľen.
46015026	A sar o posledno ňeprijaťeľis ela zňičimen o meriben.
46015027	Bo hin pisimen: “Savoro leske thoďa tel o pindre.” Ale te phenel hoj savoro leske hin poddino, ta džanas hoj ča Oda leske nane poddino, ko leske thoďa sa tel o pindre.
46015028	A sar leske ela savoro poddino, akor pes the o Čhavo korkoro poddela oleske, so leske savoro poddiňa. Hoj o Del te el savoro andre savoreste.
46015029	Bo akor so kerena ola, so pes den te bolel vaš o mule? Te o mule našči uščen andral o meriben, akor soske pes den vaš lenge te bolel?
46015030	Akor soske sako džives predžas e dar pal amare dživipena?
46015031	Me sako džives merav, phralale, no andre tumende thovav baripen andro Ježiš Kristus amaro Raj!
46015032	Bo te oda sas mandar hoj man andro Efezus maravas sar le dzive džvirenca, akor so man hin olestar? Te o mule na uščen andral o meriben, ta akor “ chas, pijas, bo tajsa meraha! ”
46015033	Ma den tumen te klaminel: “Maškar o nalačhe manuša pes musarel e lačhi natura.”
46015034	Strižbisaľon avri avke sar kampel a ma keren o bini! Bo varesave na prindžaren le Devles - phenav oda, hoj tumen te ladžan.
46015035	Ale vareko šaj phučel: “Sar uščena o mule andral o meriben? A andre savo ťelos avena?”
46015036	Tu nagoďaver. Oda so thoves andre phuv ela obdžiďardo ča akor te merela.
46015037	Akor sar thoves andre phuv o zrnos la pšeňicakero, vaj varesavo aver, mek na dičhol avri avke sar odi rastlina so lestar barola.
46015038	A o Del les del o ťelos avke sar ov kamel a dojekhe semenos del peskero ťelos.
46015039	Na dojekh ťelos hin jekh: aver ťelos hin le manušen, aver le džviren, aver le čiriklen a aver le riben.
46015040	Hin ňeboskere ťela a hin phuvakere ťela, ale aver šukariben hin le ňeboskeren a aver le phuvakeren.
46015041	Aver hin o šukariben le khameskero, aver hin o šukariben le čhoneskero a aver hin o šukariben le čercheňengero; a e čercheň la čercheňatar hiňi aver andro šukariben.
46015042	Avke oda ela sar pes uščela andral o meriben. Thovel pes andre phuv ajso ťelos so kirňol, no uščel ajso so na kirňol.
46015043	Thovel pes andre phuv andro našukariben, uščela andro šukariben; thovel pes andre phuv andro slabišagos, uščela andre zor;
46015044	parunel pes o phuvakero ťelos, no uščela o duchovno ťelos. Te hin phuvakero ťelos, akor hin the duchovno ťelos.
46015045	Avke hin the pisimen: “ Ešebno manuš o Adam ačhiľa džido manuš”; o posledno Adam ačhiľa Duchos, so del dživipen.
46015046	Nane ešeb o duchovno, ale o ťelesno, až paľis o duchovno.
46015047	Ešebno manuš hino phuvakero la phuvatar; dujto manuš hin andral o ňebos.
46015048	Savo sas oda phuvakero, ajse hine the savore phuvakere a savo oda ňeboskero, ajse hine the savore ňeboskere.
46015049	Sar pre peste urahas e podoba le phuvakere manušeskeri, avke pre peste uraha the e podoba le ňeboskere manušeskeri.
46015050	Ale kada phenav, phralale, hoj o ťelos the o rat našči džal andro kraľišagos le Devleskero, aňi amaro ťelos so kirňol našči chudela o večno dživipen.
46015051	Šunen, phenava tumenge o garudo čačipen: savore na meraha, ale savore avaha čerimen -
46015052	jekhvareste, takoj, sar trubinela e posledno truba. Bo sar šunďola e truba, o mule uščena andral o meriben a imar šoha (ňikda) pale na merena a amen avaha čerimen.
46015053	Bo oda, so kirňol, mušinel pre peste te urel oda, so na kirňol; a oda, so merel, mušinel pre peste te urel oda, so imar našči merel.
46015054	A sar kada, so kirňol, pre peste urela oda, so na kirňol a kada so merel pre peste urela oda, so imar našči merel, akor pes ačhela oda, so hin pisimen: “O meriben hin zňičimen, imar hin ňerindo (zviťazimen)!”
46015055	“Meriben, kaj hin tiro ňerinďipen (viťazstvo)? Meriben, kaj hin tiri zor?”
46015056	O meriben lel peskeri zor le binostar a o binos lel peskeri zor le zakonostar.
46015057	Ale paľikeras le Devleske, so amenge del te ňerinel (te zviťazinel) prekal amaro Raj Ježiš Kristus.
46015058	A avke, mire lačhe phralale, aven zorale! Ma den tumenca te čhalavel! A ma preačhen te barol andre buči le Rajeskeri! Se tumen džanen, hoj tumari buči andro Raj nane hijaba.
46016001	Pal o love so pes skidel upre prekal o sentne, keren avke sar oda phenďom the le khangerenge andre Galacija.
46016002	Ešebno džives pal o sombat peske sako mi sthovel pre sera ajci keci peske šaj sthovel, hoj pes te na skidel upre o love akor sar me avava.
46016003	Sar avava, bičhavava mire ľileha olen, kas tumen dikhena sar lačhen, hoj on te ľidžan tumaro daros andro Jeruzalem.
46016004	Te kampľahas hoj te džav the me, on avena manca.
46016005	Ke tumende avava sar imar predžava e Macedonija, bo prekal e Macedonija ča predžava.
46016006	Ale ke tumende ačhava talam buter, talam the prekal o jevend, hoj mange te pomožinen te džal dureder, všadzik kaj kamava te džal.
46016007	Bo me tumen na kamav te dikhel ča avke, hoj ča sig pašal tumende predžava. Bo pačav hoj ačhava ke tumende buter dživesa, te oda o Raj domukela.
46016008	Andro Efezus ačhava medik na ela o Letňice,
46016009	bo ode pes mange phundrade o bare vudara te kerel e lačhi buči, the te ode hin but manuša so pre ma džan.
46016010	Ale te avela o Timoteus, dikhen, hoj pes ke tumende te na mušinel te daral, bo ov kerel le Rajeskeri buči avke sar me.
46016011	Ňiko les te na dikhel tele. Pomožinen leske te džal dureder pro drom andro smirom, hoj te avel pal ma, bo užarav les le phralenca.
46016012	Kamav te phenel pal amaro phral Apollo, hoj les igen mangavas te avel ke tumende le phralenca, ale na kamelas akana te džal. No sar pre oda ela feder časos (ideos), džala.
46016013	Aven upre a ma zasoven! Ačhen zoraha andro pačaben! Aven murša a aven zorale!
46016014	Savore tumare veci pes mi keren andro kamiben!
46016015	Phralale, tumen džanen pal o kher le Štefaniskero, hoj hine ešebne andral e Achaja a dine pes andre služba le sentnenge. Vaš oda mangav tumen,
46016016	hoj tumen lenge te podden radišagoha a the sakoneske, ko lenca služinel the kerel buči.
46016017	Radisaľuvav oleske, hoj avľa o Štefan, o Fortunatos the o Achaikos. Bo on mange kerde, so tumen našči kerďan, akor sar ade na sanas.
46016018	Bo on mange ande o radišagos andro duchos - a the tumenge. Kajse dženen den pačiv.
46016019	Pozdravinen tumen o khangera andral e Azija. Igen tumen pozdravinen andro Raj o Akvilas the e Priska the o zboros, so hin andre lengero kher.
46016020	Pozdravinen tumen savore phrala. Pozdravinen tumen jekh avres le sentne čumibnaha.
46016021	Me, o Pavol, mire vasteha kada pisinav a pozdravinav tumen.
46016022	Te vareko na kamel le Rajes, ta mi el prekošlo! Maranatha! Av, Rajeja amaro!
46016023	O lačhipen amare Rajeskero le Ježišoskero mi el tumenca!
46016024	Miro kamiben mi el tumenca savorenca andro Ježiš Kristus. Amen.
47001001	Me o Pavol, le Devleskera voľatar apoštolos le Ježišoskero Kristoskero, the o phral o Timoteus, pisinas le Devleskera khangerake andro foros Korint the savore sentne manušenge andre caľi Achaja:
47001002	Mi del tumen o Del, amaro Dad, the o Raj, o Ježiš Kristus, peskero lačhipen the o smirom.
47001003	Paľikeras le Devleske, so hin o Dad amare Rajeskero le Ježišoskero Kristoskero. Ov hin o lačhejileskero Dad the o Del, kastar avel savoro radišagos.
47001004	Ov amen del o radišagos andre savore amare pharipena. Avke paľis the amen šaj das ole radišagostar, so chudňam le Devlestar, avre manušen andre lengere pharipena.
47001005	Bo avke sar aven pre amende but pharipena le Kristoskere, avke aven the but radišagi le Kristostar.
47001006	Te amen avke cerpinas, oda hin prekal tumaro radišagos the zachrana. A te hin amen radišagos, ta the tumen hin o radišagos. Oda radišagos tumen del zor te ľikerel avri the te zľidžal ola pharipena, so the amen zľidžas.
47001007	Amen igen pačas pal tumende, bo džanas, hoj avke sar san jekhetane amenca andro pharipena, avke avena jekhetane amenca the andro radišagos.
47001008	Amen kamas phralale, hoj te džanen pal o pharipen so amen sas andre Azija. O pharipen so pre amende avľa sas ajso baro - bareder sar amari zor - imar aňi na pačahas hoj oda predživaha.
47001009	Imar peske gondoľinahas, hoj ode meraha. Ale oda pes ačhiľa vaš oda, hoj pes te na mukas korkore pre peste, ale pro Del so uštavel le mulen.
47001010	Ov amen cirdňa avri andral kajso baro meriben a mek amen the cirdela. Pre leste pes mukas, hoj ov amen mek cirdela avri
47001011	a the tumen ke oda pomožinen tumare modľitbenca vaš amenge. Vaš oda, bo but džene pes vaš amenge modľinenas, but manuša paľikerna vaš o lačhipen so chudňam.
47001012	Bo amaro lašariben hin kada: Amaro jilo amenge sikavelas, hoj dživahas andro svetos sentnes the andro žužipen le Devleskero a maškar tumende meksa buter. Amen na dživahas le manušeskera goďaha, ale le Devleskere lačhipnaha.
47001013	Se na pisinas tumenge vareso aver, ale ča oda so genen, abo imar mište achaľon. A pačav, hoj mek achaľona savoro.
47001014	Imar amen vareso achaľiľan, hoj andro džives amare Rajeskero le Ježišoskero, sam amen tumaro lašariben a tumen amaro.
47001015	Andre kada pačaben kamňom te avel sigeder ke tumende, hoj te aven duvar požehňimen.
47001016	Paľis khatar tumende kamňom te predžal andre Macedonija a andral e Macedonija te avel pale ke tumende, hoj mange te pomožinen te džal andre Judsko.
47001017	Te oda me kamňom, kerďom oda bi o gondoľišagos? Abo te man rozgondoľinav, rozgondoľinav man mandar, hoj jekhvareste phenav the “He” the “Na”?
47001018	Avke sar o Del ačhel pre peskero lav, avke the mire lava ke tumende na sas the “He” the “Na”.
47001019	Bo o Čhavo le Devleskero, o Ježiš Kristus, pal savo tumenge amen vakerahas - me, o Silvan the o Timoteus - na sas the “He” the “Na”, ale oda sas furt “He” andro Ježiš.
47001020	Bo savore lava so amen o Del diňa hine andro Ježiš “He” a vaš oda andro Ježiš phenas “Amen” - le Devleske pre slava.
47001021	Ale o Del hin oda ko amaro pačaben zoraľarel jekhetane tumenca andro Kristus. Ov amen pomazinďa
47001022	the zapečaťinďa a diňa le Duchos andre amare jile, sar zaloha le bare počiňibnastar so chudaha.
47001023	O Del mange hin švedkos, bo prindžarel miro jilo, hoj na avľom andro Korint, bo na kamňom tumen te dukhavel.
47001024	Se na sam o raja upral tumaro pačaben, ale ola so tumenge jekhetane pomožinen andro radišagos, bo tumen ačhen andro pačaben.
47002001	Phenďom mange andre mande, hoj na avava ke tumende avke hoj tumenge anava pharipen.
47002002	Bo te me tumenge kerava o pharipen, ko man paľis dela o radišagos? Bo ča tumen man šaj den o radišagos, ola, kaske kerďom o pharipen.
47002003	A kada tumenge pisinďom, hoj sar avava, te na avav smutno ole dženendar kastar majinďomas te radisaľol. Bo pačav, hoj sar man hin o radišagos, akor hin o radišagos the tumen savoren.
47002004	Bo bare pharipnastar the phare jilestar tumenge pisinavas - but apsenca - na vaš oda, hoj te aven smutne, ale hoj te sprindžaren miro baro kamiben ke tumende.
47002005	Ale te vareko kerďa varekaske pharipen, na ča mange kerďa pharipen, ale sikra the tumenge savorenge. No na kamav ke oda mek me te prithovel.
47002006	Imar dos sas dovakerdo ole manušeske but dženendar.
47002007	Ale akana imar elas feder te leske odmukena a podhazdena les, hoj les oda smutňišagos te na calkom odlel le pačabnastar.
47002008	Vaš oda tumen mangav hoj leske te presikaven o kamiben.
47002009	Bo vaš oda kada pisinďom, hoj te dikhav sar andre odi proba (skuška) obačhena a či kerena savoro avke sar phenďom.
47002010	Te tumen odmukena varekaske vareso so kerďa, oleske odmukava the me. Bo oda so me odmukľom, te man sas so te odmukel, odmukľom prekal tumaro lačho anglo Raj,
47002011	hoj amen o Satan te na klaminel; bo amen prindžaras leskere plani.
47002012	Sar avľom andre Troada te vakerel o evaňjelium le Kristoskero a the te sas o vudar le Rajestar phundrado prekal ma,
47002013	mire duchos na sas smirom, bo na arakhľom ode mire phrales le Titus. Vaš oda man lenca ode rozgeľom a geľom andre Macedonija.
47002014	Ale paľikerav le Devleske, so amenge del furt te ňerinel (te zviťazinel) andro Kristus a prekal amende del te sikavel pre dojekh than peskero prindžaripen sar odi šukar saga.
47002015	Bo amen sam le Devleske sar odi šukar saga le Kristoskeri maškar ola so ena zachraňimen a the maškar ola so ena zňičimen.
47002016	Prekal jekh oda hin e meribnaskeri saga pro meriben a prekal aver oda hin e dživipnaskeri saga pro dživipen. Ale ko oda šaj kerel?
47002017	Bo amen na šeftinas le Devleskere laveha sar oda but džene keren. Ale, vaš oda, hoj amen o Del bičhaďa, vakeras pačivalones anglo Del andro Kristus.
47003001	Či pes chudas korkore pale te lašarel? Abo či amenge kampel (sar varesave aver manušenge) o ľila prekal tumende - abo tumendar - so phenena hoj ko sam?
47003002	Se tumen san amaro ľil pisimen andre amare jile, savo prindžaren the genen savore manuša.
47003003	Se pre tumende dičhol hoj san le Kristoskero ľil, pripravimen amara službaha, so nane pisimen la tintaha, ale le džide Devleskere Duchoha a na pro barune tabli, ale pro masune tabli: pre tumare jile.
47003004	A kajso pačaben amen hin le Kristostar andro Del.
47003005	Amen našči kajso vareso gondoľinas avri korkore pestar, ale amari zor hin le Devlestar.
47003006	Ov amendar kerďa hoj šaj služinas la neva zmluvake, na le pismenenge andro zakonos, ale le Duchoske - bo o pismena murdaren, ale o Duchos obdžiďarel.
47003007	E služba le meribnaskeri - o zakonos avrirandlo le pismenenca pro bara - pes chudňa la slavaha, avke hoj o nipi andral o Izrael našči dikhenas le Mojžišoske pro muj, bo leskero muj švicinelas la slavaha. Ale odi slava našľiľa.
47003008	Akor sar te na elas e služba le Duchoskeri slavneder?
47003009	Te e služba so anel odsudeňje sas slavno, keci slavneder ela e služba so del e zachrana?
47003010	Odi služba, so sas slavno, imar nane slavno anglal odi služba so hin akana, bo la hin nekbareder slava.
47003011	Bo te oda so našľol sas slavno, ta akor keci slavneder hin oda so ačhel?
47003012	Vaš oda, hoj amen hin kajso užaripen (nadej), keras sa phundrades bi e dar.
47003013	Na avke sar o Mojžiš, so thoďa o khosno pro muj, hoj te na dikhen le Izraeloskere nipi o agor la slavakero so našľiľa.
47003014	Ale lengere goďa sas zaphandle, bo mek dži adadžives lenge ačhel oda khosno sar genen o Purano zakonos a nane lenge otkerdo, bo ča andro Kristus pes šaj otkerel.
47003015	Ale mek dži adadžives, kecivar genen le Mojžiš, ačhel o khosno pre lengere jile.
47003016	No, takoj soča pes visarela kijo Raj, o khosno pes odlela.
47003017	O Raj hin o Duchos a kaj hin o Duchos le Rajeskero, ode hin e sloboda.
47003018	No amen savore pes dikhas andre slava le Rajeskeri odučarde mujeha, sar andro gendalos; a odi slava, so avel le Rajestar, savo hino o Duchos, amen čerinel pre leskero obrazis - jekha slavatar andre aver.
47004001	Vaš oda, hoj amen hin kadi služba, so amenge sas diňi le Devleskere lačhipnastar, amen na slabisaľuvas.
47004002	Diňam pestar het o garude ladžandutne veci, aňi na keras o veci vibitones, aňi na previsaras o lav le Devleskero. Ale sar sikavas o čačipen, savore manuša šaj džanen andre peskere jile, hoj save sam amen manuša anglo Del.
47004003	A the te hin amaro evaňjelium garudo, garudo hino olenge so meren.
47004004	On na pačan vaš oda, bo o del kale svetoskero lenge korarďa o goďa, hoj te na dikhen o svetlos so avel andral o evaňjelium pal e slava le Kristoskeri, savo hino o obrazis le Devleskero.
47004005	Bo amen na vakeras korkore pal peste, ale pal o Ježiš Kristus, hoj hin o Raj. A amen sam ča tumare služobňika prekal o Ježiš.
47004006	Bo o Del hin oda, so phenďa: “Le kaľipnastar mi labol o kham!” Ov labarďa o svetlos andre amare jile a anďa o vidňišagos, hoj te prindžaras e slava le Devleskeri, savi dikhas pro muj le Ježišoske Kristoske.
47004007	Ale kada barvaľipen hin andre amende sar andro čikakere kuča, hoj odi bari zor te avel le Devlestar a na amendar.
47004008	Pal savore seri pre amende avel o pharipen, ale šoha (ňikda) na sam ispidle andro kutos; varekana na džanas so te kerel, ale šoha pes na podas;
47004009	džan pre amende, ale amen na sam omukle; sam čhide pre phuv, ale na sam zňičimen.
47004010	Furt las pre peskero ťelos le Ježišoskero meriben, hoj the o dživipen le Ježišoskero te dičhol pre amaro ťelos.
47004011	Bo amen, so dživas, sam furt dine pro meriben vaš o Ježiš, hoj te el the o dživipen le Ježišoskero sikado pre amaro meribnaskero ťelos.
47004012	A avke andre amende kerel o meriben, no andre tumende o dživipen.
47004013	Hin pisimen: “ Vakerav vaš oda, bo pačanďiľom.” Amen hin oda jekh pačabnaskero duchos; amen thiš vakeras vaš oda, bo pačanďiľam.
47004014	Džanas, hoj o Del, savo uštaďa le Rajes le Ježiš andral o meriben, uštavela the amen andral o meriben le Ježišoha. A ov amen ačhavela jekhetane tumenca anglal peste.
47004015	Kada savoro pes ačhel prekal tumende. Hoj, sar barol o lačhipen le Devleskero prekal o but manuša, avke te barol the o paľikeriben pre le Devleskeri slava.
47004016	Vaš oda, amen na slabisaľuvas. Ale the te amaro avruno manuš merel, o andruno manuš hino neveder džives so džives.
47004017	Bo kala loke pharipena, so akana predžas, na ľikerena but a anena amenge igen baro barvaľipen - e večno slava.
47004018	Bo na dikhas pre oda so dičhol, ale pre oda so na dičhol. Bo ola veci so dičhol hine ča pre varesavo časos (ideos), ale ola, so na dičhol, hine pro furt.
47005001	Bo amen džanas, hoj te kada ťeloskero stankos, andre savo akana dživas kade pre phuv, elas čhido tele, hin amen kher le Devlestar: kher so nane kerdo le vastenca, ale večno andro ňebos.
47005002	Vaš oda andre kada ťelos le pharipnastar vzdichinas a igen kamas peske te urel peskero kher andral o ňebos,
47005003	hoj te avas arakhle urde a na lange.
47005004	Bo medik sam andre kada ťeloskero stankos, vzdichinas le pharipnastar, se amen na kamas ča te čhivel tele o phuvakero ťelos, ale the te urel pre peste oda ňeboskero, hoj o meribnaskero te el zaučardo andre le dživipnaha.
47005005	No, o Del hin oda, ko amen pre oda pripravinďa a diňa amenge the le Duchos sar e zaloha.
47005006	Vaš oda furt pačas a džanas, hoj medik sam khere andro ťelos sam avri le kherestar a dur le Rajestar.
47005007	Bo amen dživas le pačabnastar a na olestar, so dikhas.
47005008	Amen zoraha pačas a nekradeder omukľamas peskero ťelos a geľamas te bešel khere ko Raj.
47005009	Vaš oda, či sam khere vaj avri le kherestar, keras sa hoj te avas leske pre dzeka.
47005010	Bo savore pes mušinas te ačhavel anglo sudno stolkos le Kristoskero, hoj peske sako te lel peskero počiňiben vaš oda, so kerďa medik sas andro ťelos - či lačho, abo nalačho.
47005011	Amen džanas so oda hin te daral pes le Devlestar a vaš oda prevakeras le manušen. O Del amen prindžarel a pačav hoj the tumen amen prindžaren andre tumaro jilo.
47005012	Bo amen pes na kamas pale kaleha te lašarel, ale das tumen vareso soha tumen šaj lašaren amenca. Hoj tumen te el so te phenel olenge so pes lašaren le avruneha, so dičhol a na oleha, so hin andro jilo.
47005013	Te samas bi e goďi, oda sas prekal o Del a te sam paš e sasťi goďi, oda hin prekal tumende.
47005014	Bo o kamiben le Kristoskero amen ispidel a amen achaľiľam oda, hoj te jekh dženo muľa vaš savore, ta akor savore mule.
47005015	A vaš oda muľa vaš savore, hoj ola so dživen te na dživen buter peske, ale oleske so vaš lenge muľa a sas uštado andral o meriben.
47005016	A akanastar amen imar ňikas na dikhas avke sar dikhen o manuša. Bo amen avke dikhahas le Kristus sar o manuša, ale akana les avke na dikhas.
47005017	Vaš oda, te hin vareko andro Kristus, hino nevo manuš. O purane veci našľile, dikh, savoro hin nevo!
47005018	Kada savoro hin le Devlestar, ov amen anďa korkoro pale ke peste prekal o Ježiš Kristus. A diňa amen e služba so anel o smirom maškar leste the maškar aver manuša.
47005019	O Del andro Kristus anďa o smirom maškar peste the maškar o svetos, na rachinelas le manušenge lengere bini a diňa amenge o lav so anel o smirom.
47005020	Vaš o Kristus vakeras, sar te o Del dovakerďahas prekal amende. Vaš o Kristus tumen mangas: lačhuven avri le Devleha!
47005021	Bo pre oda, ko na prindžarelas o binos, thoďa o Del savore amare bini, hoj amen te šaj ačhas anglo Del čačipnaskere prekal o Kristus.
47006001	Mangas tumen, sar ola, so keren jekhetane buči le Devleha, hoj o lačhipen le Devleskero te na prilen hijaba.
47006002	Bo phenel: “ Sar avľa oda časos (ideos), šunďom tut a sar tuke kampelas pomoca, avľom tut te zachraňinel.” Dikh, akana hin o džives te avel zachraňimen!
47006003	Amen na keras ňič pre soste vareko šaj rušľahas, hoj te na el len so te phenel pre amari služba.
47006004	Ale andre savoreste pes sikavas sar le Devleskere služobňika so but ľikeren avri andro pharipen, andro čoripen the andro cerpišagi.
47006005	Samas marde, samas andro berteni a but nipi pre amende igen džanas. Phares kerahas buča, aňi soviben amen na sas a but pes poscinahas.
47006006	Ľikerahas pes hoj te avas žuže, te avel amen prindžaripen te ľikeras avri a te avas lačhe a oda savoro prekal e zor le Sentne Duchoskeri le čače kamibnastar,
47006007	andro čačipnaskero lav the andre zor le Devleskeri. O čačipnaskeriben amenge hin andre jekh vast sar zbraň pro utokos a andre aver pre obrana.
47006008	Sar le Devleskere služobňika predživas the o baripen the e ladž; vakeren pal amende the šukares the džungales. Phenen hoj sam klamara, ale amen vakeras o čačipen.
47006009	Sam sar ola, kas na prindžaren a the avke amen mište prindžaren; sam sar ola, so imar meren a dikh, the avke dživas; sam marde a the avke na sam murdarde.
47006010	Sam sar smutne, ale furt radisaľuvas; sam sar čore a the avke but dženen barvaľaras; sar te amen ňič na uľahas a the avke amen hin savoro.
47006011	Ó, Korinťanale, andral o jilo tumenca vakerahas a ňič tumenge na garuďam andre.
47006012	Amen na phandľam andre prekal tumende amare jile, ale tumen prekal amende.
47006013	Ale phenav tumenge, sar le čhavenge: phundraven the tumen tumare jile ke amende!
47006014	Te na chal tumen ňič olenca, so na pačan! Sar šaj avel o lačhipen jekhetane le nalačhipnaha? Abo sar šaj avel o svetlos jekhetane le kaľipnaha?
47006015	Sar pes šaj zdžal o Kristus le bengeha? So hin jekhetane oles ko pačal, oleha ko na pačal?
47006016	So hin jekhetane le Devleskere chramos le modlenca? Se amen sam o chramos le džide Devleskero, avke sar phenďa o Del: “ Bešava andre lende a dživava maškar lende, avava lengero Del a on ena mire manuša.
47006017	Vaš oda, aven lendar avri a odcirden tumen het, phenel o Raj, ma chuden tumen le nažužestar a me tumen prilava.
47006018	Me avava tumaro Dad a tumen avena mire čhave the čhaja, phenel o Raj saves hin savori zor.”
47007001	Mire lačhe phralale, te amen o Del diňa kajse lava, žužaras pes savorestar so meľarel andre o ťelos the o duchos. Vaš oda, hoj te avas andre savoreste sentne, bo amen pes daras le Devlestar.
47007002	Prilen amen jilestar! Ňikaske na kerďam ňič nalačho; ňikaske ňič na musarďam; ňikaha na thoďam avri.
47007003	Na phenav oda, hoj tumen te odsudzinav. Se imar kade anglal phenďom, hoj san andre amare jile, hoj jekhetane te meras a jekhetane the te dživas.
47007004	Andre savoreste tumenge pačav! Thovav andre tumende baro baripen! Andre savore amare pharipena som zoraľardo a pherardo le radišagoha.
47007005	Bo akorestar, sar avľam andre Macedonija, amare ťelos na sas ňisavo odpočinkos. Všadzik amen sas problemi: avral o maribena; andral amen sas e dar.
47007006	Ale o Del, so del o radišagos olen so na birinen, diňa o radišagos the amen oleha, hoj avľa o Titus.
47007007	No, na ča oleha hoj ov avľa, ale the ole radišagoha so les sas tumendar. Ov amenge vakerelas pal oda sar man kamen te dikhel; sar pal ma roven a sar igen pal mande džan. Olestar man sas meksa bareder radišagos.
47007008	The te tumenge le ľileha kerďom pharipen, imar mange oda nane pharo the te mange sas. Se dikhav, hoj tumenge oda ľil anďa sikra pharipen,
47007009	ale akana radisaľuvav. No na vaš oda, hoj tumen sas pharipen, ale vaš oda, hoj oda pharipen tumen visarďa le binendar. Oda pharipen sas le Devleske pre dzeka a oleha tumenge ňič na musarďam.
47007010	Se te hin varekaske pharo avke sar oda o Del kamel a visarel pes le binostar, zachraňinel les oda. Kajso pharipen na mušinas te bajinel. Ale te hin varekaske pharo pal o svetos, anel leske oda o meriben.
47007011	Dikh, keci kamenas te kerel ipen vaš oda, hoj tumenge sas pharo avke sar oda o Del kamel: keci tumen braňinenas; keci but džanas pal o Del; keci sentňi dar tumen sas; keci tumen pal oda cirdenas; sar tumen snažinenas a keci trestinenas o nalačhipen! Kale savoreha presikaďan, hoj san žuže andre kadi veca!
47007012	A the te tumenge pisinďom, oda na sas vaš oda manuš ko kerďa o nalačho, aňi na vaš oda, kaske sas kerdo o nalačhipen, ale vaš oda, hoj pes te sikavel anglo Del sar čačes amen kamen.
47007013	Olestar samas zoraľarde. A paš oda mek bareder radišagos amen sas le Titoskere radišagostar, hoj leskero duchos sas tumendar savorendar zoraľardo.
47007014	Bo the te man anglal leste tumenca lašarďom, na ladžavas man, ale avke sar tumenge savoro čačipnaha phenďam, avke pes the amaro lašariben anglo Titus sikaďa sar čačipen.
47007015	Leskero jilo hino meksa pašeder ke tumende sar peske leperel, sar les savore šunenas the sar les priiľan andre sentňi dar the andro izdraňipen.
47007016	Radisaľuvav hoj tumenge šaj pačas andre savoreste.
47008001	Kamas phralale, hoj te džanen pal o lačhipen le Devleskero so sas dino le khangerenge andre Macedonija.
47008002	Prekal o but pharipena sas probaľimen avri, ale lengero radišagos sas ajso baro, hoj the te hine igen čore, the avke dine igen ščirones.
47008003	Čačes tumenge phenav, hoj dine ajci keci šaj a mek buter dine sar šaj - a oda korkore pestar.
47008004	Igen amen mangenas, hoj lendar te prilas oda lačhipen, hoj the on te aven andre služba prekal o sentne.
47008005	No, na ča avke sar oda amen užarahas, ale ešeb pes korkore oddine le Rajeske a paľis the amenge, avke sar oda o Del kamelas.
47008006	Vaš oda mangľam le Titus, hoj avke sar chudňa tumenca te kerel kadi kamibnaskeri služba, avke la the te dokerel.
47008007	Avke sar san anglal andre savoreste: andro pačaben, andro lav the andro prindžaripen, andre oda, hoj igen kamen te del, the andro kamiben ke amende - avke aven anglal the andre kada lačhipen.
47008008	Na phenav oda sar rozkazis, ale te dikhav pre aver džene sar igen kamen te del, oleha probaľinav avri savo čačo hin tumaro kamiben.
47008009	Se prindžaren o lačhipen amare Rajeskero le Ježišoskero Kristoskero, hoj sas barvalo, ale prekal tumende ačhiľa čoro, hoj tumen te barvaľon prekal leskero čoripen.
47008010	Kadi hin miri rada: oka berš oda chudňan na ča te kerel, ale the kamenas oda te kerel,
47008011	no akana tumenge oda hin pre hasna te dokerel. Avke sar oda kamenas, avke akana den oda daros olestar so tumen hin.
47008012	Te kamen te del, le Devleske na džal pal oda či tumen hin abo nane, ale pal oda, keci den olestar so tumen hin.
47008013	Bo na džal pal oda, hoj avrenge te avel lokeder a tumenge phareder, ale hoj te avel jednakones.
47008014	Akana tumen hin buter a pomožinen lenge, bo len nane, ale sar ela len buter, hoj on te pomožinen tumenge, sar tumen na ela, hoj oda te el jednakones.
47008015	Avke sar hin pisimen: “ Oda, ko skidňa but, oleske na ačhiľa a oda, ko frima, oleske na chibaľinelas.”
47008016	Paľikeras le Devleske, hoj thoďa le Titoske andro jilo kajso starišagos pal tumende,
47008017	hoj ov na ča priiľa oda so lestar amen mangahas, ale the korkoro pestar kamelas igen te džal ke tumende.
47008018	Amen leha bičhaďam the le phrales, saves lašaren andre savore khangera vaš oda sar vakerel o evaňjelium.
47008019	A na ča oda, ale o khangera les the kidle avri, hoj amenca te phirel pro droma andre kadi kamibnaskeri služba. Oda keras pre slava le Rajeske, hoj pes te sikavel sar kamas te pomožinel.
47008020	Amenge džal pal oda, hoj ňiko amenge ňič te na čhivkerel pro jakha, sar keras kale barvale daroha.
47008021	Bo amenge džal pal oda, hoj te keras o lačho na ča anglo Raj, ale the anglo manuša.
47008022	A bičhaďam lenca the amare phrales, saves buterval probaľinďam avri andro buter veci a dikhľam hoj leske igen džal pal o lačho. Ale akana leske džala mek buter pal o lačho, bo hin les andre tumende baro pačaben.
47008023	O Titus hino jekhetane manca andre odi služba maškar tumende a okla phrala hine bičhade le khangerendar a anen e pačiv le Kristoske.
47008024	Vaš oda lenge presikaven tumaro kamiben avke, hoj savore khangera te džanen soske pes tumenca lašarahas.
47009001	Mange tumenge na kampel te pisinel pal e pomoca prekal le Devleskere manuša.
47009002	Se džanav pal tumende, sar oda kamen te kerel a vaš oda man tumenca šaj lašarav anglo Macedončana, hoj tumen - o phrala andral e Achaja - san imar okle beršestar pripravimen. Oda, hoj tumen igen kamenas te del, podhazdňa but dženen.
47009003	Vaš oda bičhaďom le phralen, hoj te aven pripravimen sar tumenge oda phenďom a amaro lašariben tumenca andre kadi veca te na aven ča lava andro luftos.
47009004	Na kamav, hoj pes andre kadi veca te ladžas sar manca avena o Macedončana a na arakhena tumen pripravimen - bo sar tumen paľis ladžana?
47009005	Vaš oda dikhavas hoj kampel igen te mangel le phralen, hoj te džan ke tumende anglal a te pripravinen oda daros, so diňan lav, hoj dena. Te avel oda imar pripravimen a te dičhol hoj den ščirones a na vaš oda, bo mušinen.
47009006	Oda hin avke: “Ko skupones sadzinel, skupones the kidela upre a ko ščirones sadzinel, ščirones the kidela upre.”
47009007	Sako avke sar peske phenďa andro jilo, na avke hoj musaj, abo hoj tut vareko andre oda ispidel, bo o Del kamel ole manušes, ko del radišagoha.
47009008	Bo le Devles hin zor te del tumen andre savoreste buter sar tumenge kampel, avke hoj tumen furt ela savoro so tumenge kampel pre dojekh lačhipen.
47009009	Avke sar hin pisimen: “ Rozčhivkerďa a diňa le čorenge, leskero čačipnaskeriben ačhel pro furt.”
47009010	No, o Del hin oda, ko del o žužoďiv (o zrnos) oles ko sadzinel a Ov del the o maro te chal. Dela a kerela buter tumare semenostar a dela hoj te barol tumaro čačipnaskero uľipen.
47009011	Ov tumen barvaľarela andre savoreste, hoj te aven ščire. A o manuša paľikerena le Devleske vaš tumaro daros so prilena amendar.
47009012	Bo kadi sentňi služba, so keras, na ča del le sentnen oda so lenge chibaľinel, ale the igen barol andre oda, hoj but manuša paľikeren le Devleske.
47009013	Se oleha, hoj tumen andre kadi služba mište presikaven, on lašaren le Devles. Bo tumen šunen le Kristoskero evaňjelium, podden tumen leske a ščirones tumen lenca the savorenca ulaven.
47009014	On pes vaš tumenge modľinen a igen tumen kamen, bo le Devleskero lačhipen upral tumende hin igen baro.
47009015	Paľikeras le Devleske vaš leskero daros, savo pes na del le lavenca te phenel avri!
47010001	Mangav tumen me o Pavol, so som “kovlejileskero” sar som tumenca, ale “zoralo” kije tumende sar som tumendar dur! Mangav vaš o Kristus, so hino lačho the kovlejileskero,
47010002	hoj te na mušinav te el zoralo pre varesave džene tumendar sar avava, so peske pal amende gondoľinen, hoj dživas avke sar andro svetos.
47010003	Bo the te dživas andro ťelos pre kada svetos, amen pes na maras avke sar o manuša andro svetos.
47010004	No amare zbraňe, savenca pes amen maras, nane le svetostar, ale hine le Devlestar, zorale te phagerel o pevnosťi. Lenca phageras oda, so peske o manuša gondoľinen avri
47010005	a the savoro, so pes upre ľidžal the hazdel pes upral le Devleskero prindžaripen. Ole zbraňenca phandas dojekh gondoľišagos andre oda, hoj te šunel le Kristus.
47010006	A sam pripravimen te potrestinel savoro našunďipen, medik na šunena andre savoreste.
47010007	Tumen dikhen ča pre oda, so tumen hin anglo jakha. Te peske vareko pačal hoj hino le Kristoskero, ta mi gondoľinel the pre oda, hoj avke sar ov hino le Kristoskero, avke sam the amen le Kristoskere.
47010008	The te man but lašarava ola zoraha so amen diňa o Raj, na avava andre ladž, bo odi zor mange sas diňi pre oda hoj tumen te budinas a na te rozmaras.
47010009	Na kamav hoj te dičhol avke, sar te tumen kamňomas le ľilenca te daravel avri.
47010010	Bo phenen: “Leskere ľila hine zorale the phare, ale sar hino maškar amende, hino slabo a leskere lava ňikhaj ňič.”
47010011	Kajso manuš mi džanel, hoj so pisinas andro ľila sar na sam tumenca, oda the keraha akor sar avaha tumenca.
47010012	No amen pes na opovažinas te prirovňinel abo te rachinel kije varesave džene olendar so korkore pes ispiden. Bo on pes korkore peha merinen the korkore peha porovňinen. A keren oda sar bi e goďi!
47010013	No amen pes na lašaraha bi e mira buter sar kampel, ale ča ajci, keci amen o Del bičhaďa te kerel a tumen san andre odi buči.
47010014	Amen pes na lašaras buter sar kampel, se dogeľam až dži ke tumende le Kristoskere evaňjelioha.
47010015	Aňi pes na lašaras bi e mira avrengera bučaha, ale amen pes mukas pre oda, hoj sar barola tumaro pačaben, tumen amen lašarena furt buter vaš odi buči, so kerďam maškar tumende.
47010016	Paľis šaj vakeraha o evaňjelium the avre phuvenge, so hine pal tumende a na mušinaha pes avrether te lašarel ola bučaha, so imar vareko aver kerďa.
47010017	Ale avke sar hin pisimen: “Oda ko pes lašarel, mi lašarel pes le Rajeha.”
47010018	Bo na oda, ko pes korkoro lašarel hino lačho služobňikos, ale oda, kas o Raj lašarel.
47011001	Šaj mek zľidžan man andre oda, hoj avava sikra nagoďaver? Mangav tumen, hoj te zľidžan!
47011002	Bo mange pal tumende igen džal, avke sar the le Devleske. Diňom lav hoj tumen mangavava jekhe muršeha, le Kristoha a dava tumen leske sar žuža, pačivaľa čha.
47011003	Ale darav man hoj pes tumaro gondoľišagos te na visarel het le čačipnastar the le žužipnastar ko Kristus, avke sar o beng cirdňa pro binos la Eva peskere budžaňišagoha.
47011004	Sar oda, hoj tumen šukares zľidžan te vareko avel ke tumende a zvestinel tumenge avre Ježiš sar tumenge amen kazinahas? Abo sar oda, hoj prilen avre duchos the aver evaňjelium sar oda so priiľan?
47011005	Me mange gondoľinav, hoj pal ola “bare” apoštola ňisoha na som palal.
47011006	Bo the te na som avrisikado andro vakeriben, ale andro prindžaripen som. Se tumen savore oda šaj dikhľan andre savoreste.
47011007	Abo či kerďom binos oleha, hoj man korkoro tele dikhavas a tumen upre hazdavas, hoj tumendar na lavas ňič sar tumenge vakeravas o evaňjelium le Devleskero?
47011008	Aver khangera občoravas, bo lavas lendar o počiňiben, hoj tumenge te služinav.
47011009	The akor sar somas ke tumende a chibaľinelas mange vareso, na somas ňikaske pre men. Se te mange vareso chibaľinelas, pomožinenas mange o phrala, so avenas andral e Macedonija. Avke keravas, hoj tumen te na avel manca ňisoha pharipen a avke kamav the dureder te kerel.
47011010	Avke sar hin o čačipen le Kristoskero andre mande, kada miro lašariben ňiko našči ačhavela andre Achajakere phuva!
47011011	Soske? Hoj tumen na kamav? O Del džanel, hoj tumen kamav.
47011012	No oda, so kerav, kerava the dureder, hoj te musarav o lašariben ole “apoštolenge” so pes kamen te sikavel, hoj hine ajse sar amen.
47011013	Bo on hine o falošne apoštola, budžandones keren buči a prekeren pes pro apoštola le Kristoskere.
47011014	A amen pes na čudaľinas, se korkoro o Satan pes prekerel pro aňjelos le svetloskero!
47011015	Vaš oda, nane oda bari veca, te pes the leskere služobňika prekeren sar te ulehas o služobňika le čačipnaskere. Ale lengero koňec ela avke sar keren.
47011016	Pale phenav: ňiko peske pal ma te na gondoľinel, hoj som nagoďaver. Ale te the avke oda kerena, prilen man sar nagoďaverones, hoj man the me sikra te lašarav.
47011017	Oda, so phenav akana, so man lašarav, oda na phenav le Rajestar, ale sar oda nagoďaver.
47011018	Te pes but džene lašaren avke sar andro svetos, the me man avke lašarava,
47011019	bo te san ajse goďaver, ta radišagoha zľidžan le nagoďaveren!
47011020	Se tumen zľidžan, te tumendar vareko kerel otroken, te tumen vareko avrihasnaľinel, te tumenca vareko thovel avri, te pes vareko ľidžal upre pre tumende a mek the oda, sar tumen vareko pal o muj demel.
47011021	Pre miri ladž oda mušinav te phenel: amen samas igen slabe oda te kerel tumenca! Te pes vareko šaj lašarel - phenav oda sar nagoďaver - the me man šaj lašarav.
47011022	On hine Hebrejci? The me som. Hine Izraeliti? The me som. Hine o potomki le Abrahamoskere? The me som.
47011023	Hine o služobňika le Kristoskere? Phenav oda sar nagoďaver - me meksa buter! Buter keravas buči sar on, buter somas andro berteni, buterval man marde a buterval somas pašes paš o meriben.
47011024	Le Židendar chudňom pandžvar le bičoha po tranda the eňa (39),
47011025	trival man marde la pacaha, jekhvar andre mande čhivkerenas le barenca hoj man te murdaren. Trival predžiďiľom oda hoj e loďa rozpeľa a jekh džives the jekh rat somas andro paňi pro moros.
47011026	Vaš oda, hoj som furt pro droma, somas andre dar pro paňa, andre dar le zbuňikendar the mire manušendar - le Židendar - a the le nažidendar. Somas andre dar andro foros, pre pušťa, andro moros a the maškar o falošne phrala.
47011027	Keravas phares buči a trapinavas man, buterval aňi na sovavas, bi o chaben the bi o paňi, but man poscinavas a somas andro šila the bi o gada.
47011028	Mek paš oda savoro, aňi na phenav pal o starišagi, so man hin sako džives pal savore khangera.
47011029	Vareko phenel, hoj hino slabo a me te na avav? Abo te vareko perel andro binos, mange oda te na avel pharo?
47011030	Te man mušinav te lašarel, me man lašarava mire slabišagoha.
47011031	O Del the o Dad le Ježišoskero Kristoskero - mi el požehňimen leskero nav pro furt! - ov džanel, hoj na klaminav.
47011032	Sar somas andro foros Damaskus, o guverneris, so sas tel o kraľis Aretas, man kamňa te phandel andre a diňa te stražinel o brani le foroskere.
47011033	Ale varesave manuša man mukle le košariha prekal e oblaka tele le muroha a denašľom leske andral o vasta.
47012001	Mušinav man te lašarel, the te oda nane pre ňisoste lačho. A phenava pal oda, so dikhľom the so mange o Raj sikaďa.
47012002	Prindžarav manušes andro Kristus, so sas anglo dešuštar berš avricirdlo dži andro trito ňebos - na džanav, či oda sas andro ťelos vaj avri le ťelostar, o Del džanel.
47012003	A džanav pal oda manuš - či oda sas andro ťelos, vaj avri le ťelostar, me na džanav, o Del džanel -
47012004	hoj sas avricirdlo andro rajos a šunďa ajse veci so pes na den te phenel avri le lavenca, save našči o manuš avriphenel.
47012005	Kaleha man lašarava, no korkoro man na lašarava, ča mire slabišagenca.
47012006	Se the te man kamňomas te lašarel, na uľomas nagoďaver, bo phenava ča o čačipen. Ale zľikerav man, hoj peske pal ma vareko te na gondoľinel buter sar so dikhel, abo šunel mandar.
47012007	Ale vaš oda, hoj man te na ľidžav upre ole bare vecenca so dikhľom, sas mange diňi e dukh andro ťelos - oda hin o poslos le satanoskero - hoj man te dukhavel, te na man igen ľidžav upre.
47012008	Trival man mangavas le Rajeske, hoj mandar oda te lel het.
47012009	Ale Ov mange odphenďa: “Dos tuke hin miro lačhipen, bo miri zor pes presikavel andro slabišagos.” Vaš oda man nekradeder lašarav mire slabišagenca, hoj te el andre mande e zor le Kristoskeri.
47012010	Vaš oda hin man smirom andre oda, sar som slabo, sar mange dophenen, sar som andro pharipen, sar pre mande džan the sar cerpinav vaš o Kristus. Bo sar som slabo, akor som zoralo.
47012011	Ačhiľom nagoďaver, no tumen man ke oda ľigenďan. Se tumen kamňan te sikavel pre mande, no the te me na som ňič, ale andre ňisoste na som cikneder ole “bare apoštolendar”.
47012012	Se oda, hoj som apoštolos, dičholas maškar tumende akor sar dživavas andro baro avriľikeriben a keravas o zazraki, znameňja the o zorale veci.
47012013	So keravas goreder maškar tumende sar andre okla khangera? Ča ipen ajci, hoj tumenge na somas pre men. Mangav tumen, hoj mange te odmuken oda nalačhipen!
47012014	Akana som imar tritovar pripravimen te džal ke tumende a na avava tumenge pre men. Se me na rodav tumare veci, ale tumen. Bo na o čhave mušinen te skidel o barvaľipen le dajenge the le dadenge, ale o daja the o dada le čhavenge.
47012015	Ale me radišagoha dava savoro so man hin a the man korkores vaš tumare dživipena. So buter tumen me kamav, tumen man kamen frimeder?
47012016	Se dikhen, me na somas tumenge pre men, ale tumen pre ma phenen, hoj som goďaver a thoďom tumenca avri.
47012017	Či tumen viužinďom avri varekaha olendar so ke tumende bičhaďom?
47012018	Mangľom le Titus a bičhaďom leha le phrales. Či o Titus tumen viužinďa avri? Či na phirahas andre oda jekh duchos, ole jekhe dromeha?
47012019	Imar čirla tumenge gondoľinen, hoj amen anglal tumende rušas vaš peske. Anglo Del andro Kristus phenas: kada savoro so keras, mire lačhe phralale, hin pre oda, hoj tumen te baron.
47012020	Bo darav man, hoj sar avava, te na arakhav tumen ajsen sar na kamav a hoj aňi tumen man te na arakhen ajses, saves na kamen. Darav man, hoj tumen te na arakhav andre vika, andro hamišagos, abo andre choľi, andro vesekedišagi, abo andro pľetki, vaj andro nalačhe vakeribena, andro baripen vaj andro nasmirom.
47012021	Bo sar avava pale ke tumende, na kamav man te ladžal anglo Del a na kamav te rovel upral ola manuša so imar angle oda kerde o bini a mek pes na visarde het le nažuže vecendar, le lubipnastar the ole džungale vecendar so kerde. A hin but ajse.
47013001	Kada imar hin tritovar, so džav ke tumende. Dojekh lav ačhela pro duj, abo pro trin švedki.
47013002	Phenďom oda imar akor, sar somas dujtovar ke tumende. A akana the te ode na som, pale phenav olenge, so angle oda kerde o bini a the savore okle dženenge, hoj sar avava pale, na sajinava ňikas.
47013003	Se tumen kamen te dikhel či čačes andre mande vakerel o Kristus, savo nane slabo ke tumende, ale hino zoralo andre tumende.
47013004	Bo the te sas ukrižimen andro slabišagos, no dživel le Devleskera zoratar. No the te amen sam slabe andre leste, the avke leha dživaha le Devleskera zoraha prekal tumende.
47013005	Korkore tumen probaľinen avri, či dživen andro pačaben abo na. Phučen oda korkore pestar. Či na prindžaren pre tumende, hoj o Kristus dživel andre tumende? Te na, oda vaš oda, bo na obačhiľan andre proba (skuška).
47013006	Pačav hoj džanen, hoj amen obačhiľam.
47013007	Mangas pes ko Del, hoj te na keren ňič nalačho. Na vaš oda, hoj amen te dičhuvas lačhe, ale hoj tumen te keren o lačho a amen te avas sar te o nalačhe.
47013008	Se amen našči džas pro čačipen, ale ačhas vaš o čačipen.
47013009	Radisaľuvas sar sam slabe a tumen san zorale. Amen pes the modľinas vaš oda, hoj te aven furt feder a feder.
47013010	Kada tumenge pisinav, mek sar na som tumenca, hoj sar avava te na mušinav te el prisno pre tumende. Bo o Raj man na diňa zor pre oda, hoj tumen te čhivav tele, ale hoj tumen te budinav.
47013011	A mek kada phralale, radisaľon! Keren sa hoj te aven furt feder a feder. Doľikeren oda so tumenge phenďom, jednakones gondoľinen a dživen andro smirom. A o Del le kamibnaskero the o smirom ela tumenca.
47013012	Pozdravinen jekh avres le sentne čumibnaha. Pozdravinen tumen savore phrala andro Del.
47013013	O lačhipen le Rajeskero le Ježišoskero Kristoskero, o kamiben le Devleskero the o jekhetaňiben le Sentne Duchoskero mi el tumenca savorenca!
48001001	Me o Pavol, o apoštolos bičhado na le nipendar, aňi na prekal o manuš, ale prekal o Ježiš Kristus the prekal o Del prekal o Dad so les uštaďa andral o meriben,
48001002	the savore phrala so hine manca, pisinas le khangerenge andre Galacija:
48001003	Mi del tumen o Del amaro Dad the o Raj o Ježiš Kristus o lačhipen the o smirom.
48001004	Ov pes diňa vaš amare bini, hoj amen te lel avri andral kada nalačho svetos andre savo dživas, bo avke oda kamelas o Dad amaro Del.
48001005	Leske mi džal e slava pro furt. Amen.
48001006	Čudaľinav man, hoj avke sig oddžan olestar, ko tumen vičhinďa andro lačhipen le Kristoskero a džan ke aver evaňjelium.
48001007	Aver evaňjelium nane. Ča, hoj hin varesave džene so tumen diliňaren andre a kamen te previsarel o evaňjelium le Kristoskero.
48001008	Ale te tumenge amen vakerďamas - abo o aňjelos andral o ňebos - aver evaňjelium sar oda so tumenge imar vakerďam, mi el prekošlo!
48001009	Avke sar imar sigeder phenďam the akana pale phenav: te tumenge vareko vakerela aver evaňjelium sar oda, so imar priiľan, mi el prekošlo!
48001010	Me na kamav akana te vakerel oda so kamen o manuša te šunel, ale oda so o Del kamel. Abo kamav te el pre dzeka le manušenge? Bo te mek kamňomas te el pre dzeka le manušenge, ta imar na uľomas le Kristoskero služobňikos.
48001011	Kamav tumenge te phenel phralale, hoj o evaňjelium, so tumenge vakeravas, nane le manušestar.
48001012	Bo aňi me les na priiľom le manušestar, aňi man oda o manuš na sikaďa. Ale sikaďa mange les o Ježiš Kristus.
48001013	Se tumen šunďan pal miro dživipen, so keravas sar mek pačavas andre oda so o Židi. Šunďan sar džavas pre le Devleskeri khangeri a keravas sa pre oda, hoj la te rozmarav.
48001014	Sar mek somas andro Židoviko pačaben, somas feder but Židendar so sas andre mire berša, bo zoraleder sar on džavas pal oda so amenge mukle amare dada.
48001015	Ale o Del peske man avriiľa mek sigeder sar uľiľom (pes narodzinďom). Akor, sar oda ov kamňa, vičhinďa man peskere lačhipnaha,
48001016	vaš oda, hoj prekal mande te sikavel peskere Čhas a hoj pal leste te vakerav maškar o nažidi. A akor na geľom ňikastar pal oda te phučel.
48001017	Aňi na geľom andro Jeruzalem kijo apoštola so sas sigeder sar me, ale geľom andre Arabija a avľom pale andro Damaskus.
48001018	Paľis pal o trin berš geľom andro Jeruzalem, hoj te prindžarav le Kefas, le Peter - a ačhiľom ke leste dešupandž džives.
48001019	Avre apoštolos na dikhľom, ča le Jakob, le Rajeskere phrales.
48001020	O Del džanel, hoj oda so tumenge pisinav, na klaminav.
48001021	Paľis geľom andro phuva Syrija the Cilicija.
48001022	Ale le Kristoskere khangera andre Judsko man dži akor na prindžarenas a na dikhle.
48001023	On ča šunde: “Oda, ko pre amende varekana džalas, akana vakerel pal oda pačaben so angle oda kamelas te rozmarel.”
48001024	A lašarenas vaš ma le Devles.
48002001	Paľis pal o dešuštar berš geľom le Barnabašiha pale andro Jeruzalem a iľom manca the le Titus.
48002002	Geľom ode, bo o Del mange sikaďa hoj te džav. Sar man arakhľom korkoro olenca so ľidžan, phenďom lenge o evaňjelium so vakerav maškar o nažidi. Bo na kamavas, hoj miri buči so kerďom - abo so mek kerav - te na kerav hijaba.
48002003	Ale aňi le Titus so sas manca, the te hino Grekos, na ispidenas hoj pes te občhinel (obrezinel).
48002004	Ča ola falošne phrala oda kamenas, so pes sar špijona počoral ispidle andre, hoj te musaren amari sloboda so amen hin andro Ježiš Kristus. Bo on amendar kamenas te kerel otroka.
48002005	Amen lenge na pomukľam aňi sikra. Aňi pes lenge na poddiňam, hoj o čačipen le evaňjelioskero te el furt tumenca.
48002006	Ale ola, so len o manuša ľikerenas sar vodcen, paš oda evaňjelium ňič buter na dothode. The te man andre oda nane ňič ko sas on, bo o Del peske na kidel avri le manušes pal o muj.
48002007	No, ale dine man čačipen, sar dikhle hoj mange hin dino te vakerel o evaňjelium prekal o nažidi, avke sar le Peteriske prekal o Židi.
48002008	Se oda, ko delas zor le Peter kije apoštoliko buči maškar o Židi, delas zor the man maškar o nažidi.
48002009	Ola, so hine sar o slupi andre khangeri: o Jakob, o Kefas the o Jan, sprindžarde oda lačhipen so chudňom le Devlestar. Avke podine mange the le Barnabašiske o vast, hoj te keras jekhetane e buči: amen maškar o nažidi a on maškar o Židi.
48002010	Ča oda phende, hoj te na bisteras pro čore, so the me kamavas igen te kerel.
48002011	Ale sar avľa o Peter andre Antiochija, phenďom leske andro jakha a ačhaďom man leske, bo namište kerďa.
48002012	Bo mek sar ode na sas varesave džene le Jakobostar, chalas jekhetane le nažidenca. Ale sar on avle, odcirdelas pes le nažidendar, bo daralas pes olendar so sikavenas pal o občhinďipen (e obriezka).
48002013	A the okla Židi kerenas avke sar o Peter a mek the le Barnabaš zcirdle andre oda hoj te avel dujemujengero.
48002014	Ale sar dikhľom, hoj na džan rovnones pal o čačipen le evaňjelioskero, phenďom le Peteriske anglal savorende: “Te tu so sal Židos džives sar o nažidi a na avke sar o Židi, akor soske kames le nažidendar, hoj te dživen avke sar o Židi?”
48002015	Amen uľiľam (pes narodzinďam) sar Židi a na sar o nažidi.
48002016	Ale džanas, hoj pes o manuš našči ospravedlňinel le skutkenca andral o zakonos, ale ča prekal o pačaben andro Ježiš Kristus. The amen pačanďiľam andro Ježiš Kristus, hoj te avas ospravedlňimen prekal o pačaben le Kristoskero a na prekal o skutki andral o zakonos, bo le skutkendar andral o zakonos na ela ospravedlňimen ňisavo manuš.
48002017	Te amen kamas te el ospravedlňimen andro Kristus a the avke dikhas, hoj sam binošne manuša, ta akor hin o Kristus služobňikos le binoskero? Šoha na!
48002018	Bo te oda so čhiďom tele pale ačhavava, paľis sikavav hoj som binošno manuš.
48002019	Bo prekal o zakonos me muľom le zakonoske, hoj te dživav le Devleske. Le Kristoha som jekhetane ukrižimen.
48002020	Imar na dživav me, ale dživel andre ma o Kristus. A oda dživipen, so akana dživav andro ťelos, dživav pačabnaha andro Čhavo le Devleskero, so peske man zakamňa a diňa pes korkores vaš ma.
48002021	Na odčhivav mandar o lačhipen le Devleskero, bo te uľahas o manuš ospravedlňimen prekal o zakonos, ta akor o Kristus muľa hijaba.
48003001	Ó, tumen nagoďaver Galaťanale! Ko tumen diliňarďa andre? Se avke žužes tumenge sas oda avriphendo sar muľa o Ježiš Kristus pro kerestos - avke sar te oda dikhľanas tumare jakhenca!
48003002	Ča oda tumendar kamňomas te džanel: či chudňan le Devleskere Duchos, bo kerenas pal o zakonos? Abo vaš oda, hoj šunďan o evaňjelium a pačanďiľan?
48003003	So, našaďan e goďi? Chudňan te dživel le Duchoha a akana kamen te dokerel andre zor le manušeskeri?
48003004	Kajci but precerpinďan a nane oda pre ňisoste? Te kamen te dokerel andre le manušeskeri zor, ta akor čačes pre ňisoste.
48003005	Se džanen hoj o Del tumen del peskere Duchos a kerel maškar tumende o zazraki. Či oda kerel, bo doľikeren o zakonos, abo vaš oda, hoj šunďan o evaňjelium a pačanďiľan?
48003006	Avke sar o Abraham: “Pačanďiľa le Devleske a rachinelas pes leske oda vaš o spravodľišagos.”
48003007	Akor džanen, hoj ola so pačan hine o čhave le Abrahamoskere.
48003008	Ale le Devleskero Lav oda diňa te džanel imar anglal, hoj o Del pačabnaha ospravedlňinel le nažiden a avke oda diňa te džanel the le Abrahamoske: “Andre tu ena požehňimen savore narodi.”
48003009	O Abraham pačanďiľa a sas požehňimen, avke the savore, so pačan, hine požehňimen sar sas ov.
48003010	Bo savore so dživen pal o zakonos hine tel o prekošiben. Bo hin pisimen: “ Prekošlo hin sako, ko na doľikerel a na kerel savoro so hin pisimen andro zakonos.”
48003011	Kade dikhas, hoj anglo Del na ela ospravedlňimen ňisavo manuš prekal o zakonos, bo o čačipnaskero manuš dživela le pačabnastar.
48003012	Ale o zakonos nane le pačabnastar. Bo hin pisimen: “Ča oda, ko doľikerela calo zakonos, dživela.”
48003013	O Kristus amen cinďa avri andral o prekošiben le zakonoskero oleha, hoj ov korkoro ačhiľa prekošlo vaš amenge. Bo hin pisimen: “Prekošlo hin sako, ko figinel pro kašt.”
48003014	Bo prekal o pačaben andro Ježiš Kristus avel le Abrahamoskero požehnaňje pro nažidi a chuden le Duchos, saves o Del phenďa, hoj len dela.
48003015	Phralale, phenava tumenge avke sar phenen o manuša: te pes duj manuša pre varesoste dovakeren a keren e zmluva, ta ňiko imar oda našči čerinel, aňi našči ke oda vareso dothovel.
48003016	O Del diňa lav le Abraham the leskere čhas. Ale na phenďa “the leskere čhaven” - sar te vakerďahas pal o but džene, ale phenďa pal jekh: “the tire čhas.” A oda hin o Kristus.
48003017	Kamav oleha te phenel kada: o Del kerďa le Abrahamoha zmluva a diňa les lav, hoj la doľikerela. O zakonos, so sas dino štar šel the tranda (430) berša pal oda, našči prephagel e zmluva the oda lav so o Del diňa.
48003018	Bo te o ďeďictvos pes chudňahas prekal o zakonos, akor oda na uľahas pal oda lav so amen diňa o Del. Ale o Del oda diňa le Abrahamoske sar daros, pal oda lav so les diňa.
48003019	Akor pre soste sas o zakonos? Sas dino pre oda, hoj te sikavel o bini medik na avela le Abrahamoskero čhavo, pal savo o Del phenďa. O zakonos sas tele dino le aňjelendar prekal o vast jekhe dženeskero, so ačhelas maškar o Del the maškar o manuša.
48003020	Ale na kampel, hoj vareko te ačhel maškaral te hin ča jekh dženo. A o Del hin jekh.
48003021	Ta akor, sar? Džal o zakonos pre ola lava so diňa o Del? Na, šoha (ňikda) na! Bo te uľahas dino le manušen ajso zakonos, so len šaj diňahas dživipen, ta akor sako, ko les doľikerďahas, šaj uľahas ospravedlňimen.
48003022	Ale le Devleskero Lav phandňa andre calo svetos andro binos, hoj o manuša pačabnaha andro Ježiš Kristus te chuden oda, so lenge o Del phenďa hoj len dela.
48003023	Ale medik avľa o pačaben, samas phandle andro zakonos, savo pre amende delas pozora dži akor medik pes na sikaďa o pačaben.
48003024	O zakonos sas sar oda, ko amen bararelas avri a avke amen ľidžalas kijo Kristus, hoj te avas ospravedlňimen prekal o pačaben.
48003025	Ale kanastar avľa o pačaben, imar na kampel hoj o zakonos amen buter te bararel avri.
48003026	Bo prekal o pačaben andro Ježiš Kristus san savore o čhave le Devleskere.
48003027	Bo savore, so san bolde andro Kristus, urďan pre tumende le Kristus.
48003028	Imar akana nane aňi Židos, aňi Grekos; imar nane aňi otrokos abo slobodno; aňi murš vaj džuvľi - bo tumen savore san jekh andro Ježiš Kristus.
48003029	A te san le Kristoskere, akor san o čhave le Abrahamoskere the o ďeďiča oleske, so o Del diňa lav hoj amen dela.
48004001	Ale phenav: medik hin le dadeskero čhavo cikno, ňisoha nane aver le otrokostar, the te hin savoro leskero.
48004002	Ov mek hino tel ola so les ľidžan the bararen avri, medik na avela oda džives so diňa leskero dad.
48004003	Avke the amen: sar samas terne, samas otroka a služinahas ole duchenge so ľidžan kada svetos.
48004004	Ale sar avľa oda časos so majinďa te avel, bičhaďa o Del peskere Čhas so uľiľa (pes narodzinďa) la džuvľatar a dživelas tel o Židoviko zakonos,
48004005	hoj te cinel avri olen so dživenas tel o zakonos, hoj te avas o čhave le Devleskere.
48004006	A vaš oda, hoj san leskere čhave, bičhaďa o Del le Duchos peskere Čhaskero andre amare jile, o Duchos so vičhinel: “Abba!” (so hin prethodo “Dado!”)
48004007	Akana imar na sal o otrokos, ale o čhavo. A te sal o čhavo, ta akor sal the o ďeďičos le Devleskero.
48004008	Ale akor sar na prindžarenas le Devles, služinenas olenge so nane čače devla.
48004009	No akana sar prindžarďan le Devles - abo sigeder phenďomas, o Del prindžarďa tumen - sar oda, hoj tumen pale visaren kije ola slabe the bizorakere veci so ľidžan kada svetos? Soske lenge kamen pale te služinel sar otroka?
48004010	Tumen pes ľikeren le dživesendar, le čhonendar, le časendar the le beršendar.
48004011	Darav pal tumende, hoj či na sas hijaba savori buči so keravas prekal tumende.
48004012	Mangav tumen phralale: Aven sar me, bo the me som sar tumen. Ňisoha man na dukhaďan.
48004013	Se tumen džanen, hoj sar tumenge ešebnovar vakeravas o evaňjelium, somas nasvalo.
48004014	Ale the te miro nasvaľiben sas prekal tumende baro pokušeňje, na dikhľan man tele a aňi man na odčhiďan. Priiľan man sar le Devleskere aňjelos - sar korkores le Ježiš Kristus.
48004015	Savo radišagos tumen sas! So pes ačhiľa? Bo phenav tumenge čačipen, te pes oda diňahas, ta the o jakha tumenge iľanas avri a diňanas len mange.
48004016	A so, akana som nalačho tumenge, bo phenďom tumenge o čačipen?
48004017	Ola manuša tumen kamen te dochudel a sikaven hoj lenge igen džal pal tumaro lačho, no lenge džal ča pal oda, hoj tumen te odlen mandar a te džan pal lende.
48004018	Hin mište te tumenge furt džal pal o lačho, ale na ča akor sar som tumenca.
48004019	Čhave mire, pale vaš tumenge igen cerpinav, medik na avena ajse sar o Kristus.
48004020	Akana kamňomas igen te el paš tumende, hoj tumenca te vakerav avres. Igen darav pal tumende.
48004021	Phenen mange tumen so kamen te dživel tel o zakonos: tumen na šunen o zakonos?
48004022	Bo hin pisimen, hoj le Abraham sas duj čhave - jekh la otrokiňatar a jekh la slobodnonatar, leskera romňatar.
48004023	La otrokiňakero čhavo uľiľa (pes narodzinďa) le manušeskera voľatar, ale ola romňake, so sas slobodno, uľiľa o čhavo avke sar oda sas phendo le Devlestar.
48004024	Oda, so pes ode ačhiľa, kampel te achaľol sar podobenstvo. Kala duj džuvľija hine o duj zmluvi: jekh pal o verchos Sinaj, e Hagar, lake uľon o čhave andro otroctvo.
48004025	Oj hiňi sar oda verchos Sinaj andre Arabija a oda verchos hin sar o akanaskero foros Jeruzalem, bo o Jeruzalem hino peskere čhavenca andro otroctvo.
48004026	Ale o upruno Jeruzalem hiňi e slobodno. Oj hiňi amari daj.
48004027	Bo hin pisimen: “ Radisaľuv, tu so tut našči el čhave a našči len anes pro svetos! Vriskin a vičhin, tu so na cerpines andro uľipnaskere dukha! Bo ola džuvľa so hiňi omukľi ela buter čhave, sar ola so la hin rom.”
48004028	Ale tumen, phralale, san sar o Izak, o čhave ole lavestar so diňa o Del.
48004029	Ale avke sar sas akor, hoj oda čhavo so uľiľa (pes narodzinďa) le manušeskera voľatar džalas pre oda so uľiľa le Duchostar, avke hin the akana.
48004030	Ale so phenel le Devleskero Lav? Trade avri la otrokiňa the lakere čhas, bo la otrokiňakere čhaske na ačhela pal o dad oda, so ačhela le čhaske so hin la slobodnatar.
48004031	Vaš oda, phralale, amen na sam o čhave la otrokiňakere, ale la slobodnakere.
48005001	O Kristus amen oslobodzinďa, hoj te avas slobodne. Vaš oda ačhen andre odi sloboda a ma visaren tumen pale andro otroctvo.
48005002	Me o Pavol tumenge phenav, hoj te tumen dena te občhinel (obrezinel), akor tumenge o Kristus nane pre ňisavi hasna.
48005003	Ale kamav te phenel dojekhe manušeske, ko pes del te občhinel (obrezinel), hoj mušinel te doľikerel calo zakonos.
48005004	Tumen so kamen te el ospravedlňimen prekal o zakonos imar na san le Kristoha. Peľan avri andral o lačhipen le Devleskero.
48005005	Ale amen pes mukas pre oda, hoj anglo Del avaha ospravedlňimen pačabnaha prekal o Duchos.
48005006	Bo te hin o manuš andro Ježiš Kristus, na džal pal oda či hino občhindo (obrezimen), abo na. Ale džal pal o pačaben so pes presikavel le kamibnaha.
48005007	Avke mište denašenas! Ko tumen zaačhaďa, hoj te na šunen o čačipen?
48005008	Oda, ko tumen prevakerel, na sas le Devlestar, savo tumen vičhinďa.
48005009	“Sikra drožďi anel upre calo chumer.”
48005010	Pačav andro Raj pal tumende, hoj tumen na gondoľinena avres. Ale o Del marla oles, ko tumen diliňarel andre, kaj te ko oda ela.
48005011	Phralale, te me mek vakerďomas hoj pes kampel te občhinel (obrezinel), akor soske pre mande mek furt džan? Te oda uľahas čačo, ta akor o kerestos le Kristoskero imar lenge na anďahas o rušiben.
48005012	Ola manuša, so tumen upre maren, peske mi čhinen avri sa!
48005013	Ale phralale, tumen san vičhimen pre oda, hoj te aven slobodne. No, ma len e sloboda prekal tumaro ťelos, hoj kerena oda so kamen tumare žadosci, ale služinen jekh avreske andro kamiben.
48005014	Bo calo zakonos hin dokerdo andre jekh prikazaňie: “ Kameha avres avke, sar pes korkores!”
48005015	Ale te jekh avres chan the danderen, den pozora, hoj te na aven jekh avrestar zachale.
48005016	Ale phenav, dživen pal o Duchos a na kerena o žadosci le ťeloskere.
48005017	Bo o ťelos na kamel oda, so o Duchos a o Duchos na kamel oda, so o ťelos.
48005018	Ale te tumen ľidžal o Duchos, na san tel o zakonos.
48005019	O skutki le ťeloskere igen dičhol a oda hin kala: te kerel o lubipen, te kerel o nažužipen, te dživel bi e ladž,
48005020	te služinel le modlenge, te čarinel, te džal jekh pre aver, te vesekedinel pes, te thovavel pes, te choľarel pes, te marel upre jekh avres, te rozulavel pes a te rozmarel o khangera,
48005021	te zavidzinel, te murdarel, te mačol a te mulatinel. A mek hin but ajse veci. Pal kala veci tumenge imar anglal phenav, sar imar the sigeder phenďom: ola, ko keren kala veci, na chudena le Devleskero kraľišagos.
48005022	Ale o ovocje le Duchoskero hin o kamiben, o radišagos, o smirom, o avriľikeriben, o lačhipen, o lačhejileskeriben, o pačivaľiben,
48005023	o kovlejileskeriben the o zľikeriben. Pre kala veci nane zakonos.
48005024	Ola, so hine le Kristoskere, primarde pro kerestos peskere nalačhe binošne žadosci.
48005025	Te dživas le Duchoha, andro Duchos mušinas the te phirel.
48005026	Te na amenge džal pal oda, hoj amen o manuša te lašaren, te na pes jekh avres provokinas, abo te na zavidzinas jekh avreske.
48006001	Phralale, te varesave manušes arakhľanas paš oda sar kerel varesavo binos, akor tumen so san duchovne leske pomožinen te avel andral oda avri, ale keren oda šukares. No, de pozora the pre peste, te na the tu peres andro pokušeňje.
48006002	Ľidžan o pharipena jekh avreskere a oleha doľikerena o zakonos le Kristoskero.
48006003	Bo te peske vareko gondoľinel hoj hino vareko a ov nane ňiko, korkoro pes klaminel.
48006004	Sako mi dikhel pre peste so kerel a až paľis pes šaj lašarela korkoro andre peste, ale na anglal aver, hoj ko hin bareder.
48006005	Bo sako ľidžala peskero pharipen.
48006006	Oda manuš so sikľol o lav mi del oles, ko les sikavel, savore lačhipnastar so les hin.
48006007	Ma klaminen pes korkoren! Le Devlestar ňiko na asala. Bo savoro so o manuš sadzinel, oda the kidela upre.
48006008	Bo oda, ko sadzinel andre peskero ťelos, andral o ťelos kidela upre o kirňipen. Ale oda, ko sadzinel andro Duchos, andral o Duchos kidela upre o večno dživipen.
48006009	Te na našavas e zor avke, hoj zaačhaha te kerel o lačhipen, bo avela jekhvar o časos (ideos), hoj kidaha upre o uľipen.
48006010	Vaš oda, medik amen hin časos, keras o lačhipen savorenge a mek buter le phralenge the le pheňenge andro pačaben.
48006011	Dikhen save bare pismenenca tumenge me mire vasteha pisinav!
48006012	Savore džene, so kamen te el pre dzeka le manušenge, tumen ispiden hoj tumen te den te občhinel (obrezinel), ča vaš oda, hoj pre lende te na džan vaš o kerestos le Kristoskero.
48006013	Bo aňi on korkore, so pes občhinen (obrezinen), na doľikeren o zakonos. Ale kamen hoj pes tumen te den te občhinel vaš oda, hoj pes paľis on te lašaren oleha, hoj kerde občhinďipen (e obriezka) pre tumaro ťelos.
48006014	Ňisoha man na kamav te lašarel, ča le kerestoha pre savo muľa amaro Raj o Ježiš Kristus. O svetos mange hin ole kerestoha ukrižimen a me som ukrižimen le svetoske.
48006015	Bo andro Ježiš Kristus na džal pal oda, či hin o manuš občhindo (obrezimen) abo nane, ale či hino nevo manuš.
48006016	A pre savorende so pes kamen pal oda te ľikerel, mi avel o smirom the o lačhipen - a the pro Izrael le Devleskero.
48006017	A imar man dureder ňiko te na trapinel, bo me ľidžav pre miro ťelos o jazvi le Kristoskere.
48006018	O lačhipen amare Rajeskero le Ježišoskero Kristoskero mi el tumare duchoha, phralale. Amen.
49001001	Me o Pavol, o apoštolos le Ježišoskero Kristoskero le Devleskera voľatar, pisinav le Devleskere manušenge the olenge, so pačan andro foros Efezus.
49001002	Mi del tumen o Del amaro Dad, the o Raj o Ježiš Kristus, peskero lačhipen the peskero smirom!
49001003	Lašarav le Devles le Dades amare Rajeskere le Ježišoskere Kristoskere, hoj andro Kristus amen požehňinďa andre savoro duchovno požehnaňje andro ňeboskere veci.
49001004	Se mek aňi o svetos na sas kerdo, imar peske amen o Del avrikidňa prekal peste, hoj te avas andro Kristus sentne the bi e chiba a te dživas andro kamiben.
49001005	Ov oda avke kamelas a imar anglal oda kerďa, bo sas leske oda pre dzeka, hoj te avas leskere čhave prekal o Ježiš Kristus.
49001006	Aven lašaras le Devles vaš leskero baro šukar lačhipen, so amen diňa hijaba andre peskero Čhavo, saves kamel.
49001007	Andre leste sam avricinde, prekal leskero rat amenge hin odmukle o bini. Igen baro hin le Devleskero lačhipen,
49001008	so amen avke barvales diňa! Andre savoro peskero goďaveripen the džaňiben
49001009	amenge diňa o Del te džanel o garuďipen, oda so ov kamelas a so leske sas pre dzeka, oda so peske imar anglal phenďa, hoj kerela prekal Leste.
49001010	Oda, so kamel o Del te kerel hin, hoj sar avela oda lačho časos (ideos), kamel te sthovel sa jekhetane andro Kristus sar andro šero, savoro so hin pro ňebos the pre phuv.
49001011	Andre leste ačhiľam the o ďeďiča, avke sar oda o Del imar anglal kamňa, bo ov kerel sa avke, sar oda ov kamel.
49001012	Hoj te avas pro lašariben leskera slavake, amen, so imar sigeder pes mukahas pro Kristus.
49001013	The tumen, sar andre leste pačanďiľan, sanas zapečaťimen ole Sentne Duchoha, pal savo o Del diňa lav hoj dela. Oda sas akor sar šunďan o lav le čačipnaskero, o evaňjelium pal tumari zachrana.
49001014	O Sentno Duchos hino e zaruka prekal amende, hoj o Del amen dela oda so phenďa. Diňa lav, hoj cinela peskere manušen avri. Aven lašaras leskeri slava!
49001015	Vaš oda the me, sar šunďom pal tumaro pačaben andro Ježiš, amaro Raj, the pal o kamiben so tumen hin ke savore sentne,
49001016	na preačhav vaš tumenge te paľikerel le Devleske. Leperav tumen andre mire modľitbi,
49001017	hoj o Del amare Rajeskero le Ježišoskero Kristoskero, o Dad la slavakero, tumen te del peskero Duchos. Bo o Duchos tumendar kerela goďaveren a sikavela tumenge le Devles avke, hoj les prindžarena.
49001018	Mangav, hoj tumare goďa te aven phundrade te dikhel leskero svetlos, avke hoj te prindžaren savo hin oda užaripen (nadej) andre savo tumen vičhinďa a savo šukar the barvalo hin oda požehnaňje, so phenďa hoj dela peskere manušen.
49001019	Kamav, hoj te prindžaren savi igen bari hiňi odi zor, so kerel andre amende so pačas. Oda hin ipen odi bari zor le Devleskeri,
49001020	savaha uštaďa le Kristus andral o meriben a thoďa les te bešel pal peskeri čači sera andro ňebos.
49001021	Ov hino upral savorende pro ňebos; upral sakoneste, ko ľidžal vareso; upral dojekh učiben, zor, the rajipen; a mek the upral dojekh nav, so hin na ča andre kada svetos, ale the andre oda svetos so avela.
49001022	O Del thoďa le Kristoske savoro tel o pindre a diňa les šereske upral savoreste la khangerake.
49001023	E khangeri hiňi leskero ťelos; hiňi pherarďi lestar so pherarel savoro andre savoreste.
49002001	The tumen sanas varekana mule, bo na doľikerenas o zakonos a sanas andro bini.
49002002	Akor dživenas avke sar pes dživel andro svetos a šunenas le benges. Ov hino raj upral o nalačhe duchengere zora andro luftos savo akana kerel andre ola manuša so na šunen le Devles.
49002003	The amen savore varekana lenca dživahas andro žadosci le ťeloskere a kerahas oda, so kamelas amaro ťelos the amari goďi. A oleha, hoj samas ajse sar savore okla manuša, majinďam thiš te cerpinel le Devleskeri choľi.
49002004	Ale o Del hino ajso barvalo andre peskero lačhipen a leskero kamiben ke amende hin ajso baro,
49002005	hoj amen obdžiďarďa le Kristoha medik samas mek mule andro peskere bini. Le Devleskere lačhipnastar san zachraňimen!
49002006	Andro Ježiš Kristus amen jekhetane leha uštaďa andral o meriben, hoj leha jekhetane te bešas andro ňebos.
49002007	Hoj peskere lačhipnaha andro Ježiš Kristus amenge te sikavel peskero igen baro kamiben andro oda časos so avela.
49002008	Bo le Devleskere lačhipnastar san zachraňimen prekal o pačaben. No oda nane tumendar, ale le Devlestar - oda hin leskero daros.
49002009	Na san zachraňimen olestar so tumen kerďan, hoj pes ňiko te na lašarel.
49002010	Se vaš oda amen o Del stvorinďa andro Ježiš Kristus, hoj te keras ola lačhe veci, so o Del imar anglal pripravinďa prekal amende te kerel.
49002011	Vaš oda ma bisteren hoj tumen varekana uľiľan (pes narodzinďan) sar o pohana a o Židi, so peske phenen “občhinde” (obrezimen), tumen vičhinen “naobčhinde” a thoven baripen andre oda, so pes kerel le manušeskere vastenca pro ťelos.
49002012	Ma bisteren, hoj andre oda časos (ideos) sanas bi o Kristus, na sanas jekhetane le Izraeloskere manušenca a na sas tumen kotor andre le Devleskere lava, so phenďa hoj dela. Sanas andre kada svetos bi o užaripen (nadej) a dživenas bi o Del.
49002013	Tumen, so sanas varekana dur, san akana le Ježišoha Kristoha pašes paš o Del prekal leskero rat.
49002014	Bo ča ov hino amaro smirom a sodujen le Židen the le nažiden sthoďa andre jekh. Čhiďa tele peskere ťeloha oda muros, o rušiben so len rozulavelas.
49002015	A zrušinďa o Židoviko zakonos, so phenel so mušinas the na mušinas te kerel a ov andre peste kerďa ole dujendar jekhe neve manušes, so anel o smirom.
49002016	Andre jekh ťelos sthoďa sodujen le Devleha prekal o kerestos, pre savo murdarďa o rušiben.
49002017	A sar avľa, kazinelas o smirom tumenge le nažidenge, so sanas dur le Devlestar a smirom the amenge le Židenge, so samas pašes.
49002018	Bo prekal leste šaj avas sodujdžene andre jekh Duchos ko Dad.
49002019	Avke akana imar na san sar ola, so hine andral aver phuv, abo sar ola, so avle ča pro sikra, ale san ade khere jekhetane le sentne manušenca andre jekh famelija le Devleskeri.
49002020	San sar kher so hin ačhado pro zaklados le apoštolengero the le prorokengero, kaj hin o hlavno bar korkoro o Ježiš Kristus.
49002021	Ov ľikerel caľi stavba jekhetane a kerel hoj te barol andro sentno chramos prekal o Raj.
49002022	Andre leste sam savore jekhetane upreačhade sar kher, kaj o Del bešel prekal o Duchos.
49003001	Vaš oda som me, o Pavol, andre bertena, bo služinav le Ježišoske Kristoske vaš tumenge so na san Židi.
49003002	Se šunďan pal oda, hoj o Del andre peskero lačhipen mange diňa kadi služba, hoj la te kerav prekal tumende.
49003003	O Del mange sikaďa a diňa mange te džanel peskero garuďipen, avke sar pal oda imar sikra pisinďom.
49003004	Sar oda pregenena, šaj sprindžarena sar me achaľuvav le Devleskero garudo planos andro Kristus.
49003005	Varekana oda na sas le manušenge dino te džanel, ale akana oda diňa o Del te džanel prekal o Duchos peskere sentne apoštolenge the le prorokenge,
49003006	hoj the o nažidi hine prekal o evaňjelium ďeďiča. Hine thiš andre oda jekh ťelos a the len hin o kotor pre ola lava le Devleskere, so diňa andro Kristus.
49003007	Me ačhiľom o služobňikos ole evaňjelioske a služinav ole daroha, so mange diňa o Del andre peskero lačhipen, leskera zoraha so andre ma kerel.
49003008	Mange, so som nekcikneder maškar o phrala andro pačaben, sas dino kada lačhipen hoj le nažidenge te vakerav o evaňjelium pal oda barvaľipen le Kristoskero, so pes na del te achaľol,
49003009	a savorenge te otkerav oda planos so sas garudo čirlastar paš o Del so kerďa savoro.
49003010	Hoj pes akana prekal e khangeri te dodžanel dojekh ňeboskeri zor the rajipen, savi bari hin le Devleskeri goďi andre savoreste.
49003011	O Del oda imar anglal naplaňinďa, hoj pes oda te ačhel prekal amaro Raj Ježiš Kristus.
49003012	Pačabnaha andro Kristus šaj avas bi e dar paš o Del, bo džanas, hoj pre leste pes šaj zmukas.
49003013	Vaš oda tumen mangav, hoj tumen te na zaačhavel miro pharipen vaš tumenge, bo oda hin prekal tumaro lašariben.
49003014	Vaš oda, mangav pro khoča le Dades,
49003015	savestar hin savore famelijen andro ňebos the pre phuv peskere nava,
49003016	hoj tumenge prekal o Duchos te del igen te zoraľol pro andruno manuš andral peskeri barvaľi slava.
49003017	Mangav les, hoj o Kristus prekal o pačaben te dživel andre tumare jile a te aven zakoreňimen the zorales zathode andro kamiben,
49003018	hoj te šaj achaľon tumen - the savore sentne manuša - savo hin buchlo, džinďardo, učo the igen baro o kamiben le Kristoskero.
49003019	A mangav, hoj te prindžaren oda kamiben le Kristoskero so hin upral dojekh goďi, a hoj te aven pherarde andre savoro pherďipen le Devleskero.
49003020	Akana oleske, so peskera zoraha kerel andre amende - leske, so šaj kerel savoro mek buter upral oda, sar lestar mangas the gondoľinas -
49003021	mi džal e slava andre khangeri the andro Kristus Ježiš pal savore pokoleňia pro furt the furt! Amen.
49004001	Vaš oda tumen mangav, me o bertenošis andro Raj, hoj te dživen mište andre oda dživipen andre savo san vičhimen le Devlestar.
49004002	Ma dživen andre ňisavo baripen, ale aven kovlejileskere a avriľikeribnaha zľidžan jekh avres andro kamiben.
49004003	Keren sa prekal oda, hoj te doľikeren o jekhetaňiben le Duchoskero, so tumen sphandel jekhetane andro smirom.
49004004	Hin jekh ťelos, jekh Duchos, avke sar the sanas vičhimen andre jekh užaripen (nadej) le Devlestar.
49004005	Hin jekh Raj, jekh pačaben, jekh boľipen,
49004006	jekh Del the Dad savorenge, so hino upral sakoneste, prekal sakoneste a andre sakoneste.
49004007	Ale sakoneske amendar sas dino o daros le Devleskere lačhipnastar, pal oda, keci amenge o Kristus merinďa avri.
49004008	Avke sar hin pisimen: “ Geľa upre pro nekučeder thana, iľa peha le zaphandlen; diňa le manušen o dari.”
49004009	Ale oda, hoj geľa upre, nane ňič aver sar oda, hoj ešeb geľa the tele, andro telune thana la phuvake.
49004010	Oda, ko avľa tele, hin oda jekh so geľa the upre upral savore ňebi, hoj te pherarel savoro.
49004011	Ov ačhaďa jekhen sar apoštolen, avren sar proroken, avren sar evaňjelisten, avren sar pasťjeren a avren sar učiťeľen.
49004012	Ačhaďa len pre oda, hoj te pripravinen le sentnen te kerel e služba, hoj te budinen le Kristoskero ťelos
49004013	medik na avaha savore jekhetane avribararde andre jekh pačaben a medik na prindžaraha le Devleskere Čhas. Paľis avaha dospele manuša andro pačaben a andre savoreste, sar o Kristus.
49004014	Hoj te na avas buter sar čhavore, so lenca upre tele čhivkerel sar le vlnenca dojekh balvaj so avel, prekal o sikaviben so vareko sikavel le manušeskera goďaha, abo le budžaňišagoha so ľidžal andro diliňipen.
49004015	Ale, hoj te vakeras o čačipen andro kamiben, hoj te baruvas a te avas andre savoreste sar o Kristus, bo ov hin o šero.
49004016	Ov sthovel savore kotora andro ťelos a ľikerel calo ťelos jekhetane. A kerel hoj dojekh kotor te kerel e buči avke sar kampel, hoj o ťelos te barol a te zoraľol andro kamiben.
49004017	Mangav tumen andro nav le Rajeskero: imar ma dživen avke, sar ola manuša so na pačan andro Del, bo oda so on gondoľinen nane pre ňisoste lačho,
49004018	a lengere goďa hin andro kaľipen. Na prindžaren le Devleskero dživipen, bo na achaľon ňisoske a lengere jile hine barune.
49004019	Imar tumen aňi na ladžan ňisostar, keren savoro džungipen a na džanen kana te preačhel.
49004020	Ale oda nane oda so tumen sikľiľan pal o Kristus!
49004021	Ov hin o čačipen a tumen pal leste šunďan the sikľiľan.
49004022	Čhiven pal tumende tele le purane manušes so dživelas varekana a korkoro pes musarelas le nalačhe žadoscenca so les klaminenas.
49004023	Domuken le Duchoske te čerinel tumaro gondoľišagos
49004024	a uren pre tumende le neve manušes, so sas kerdo le Devlestar andro spravodľišagos the andro sentno čačipen.
49004025	Savore sam jekhetane andre jekh ťelos, vaš oda preačhen te klaminel a chuden te vakerel o čačipen jekh avreha.
49004026	Te tumen ela choľi, ma domuken hoj tumen te anel andro binos a o kham te na zadžal upral tumari choľi.
49004027	Ma den le benges ňisavo than!
49004028	Oda ko čorel, imar buter te na čorel, ale mi chudel te kerel buči peskere vastenca, hoj les te el so te del olen, kas nane.
49004029	Ňisavo džungalo lav te na avel avri andral tumaro muj, ale ča lačho lav, so zoraľarel akor sar kampel a požehňinel olen so šunen.
49004030	Ma dukhaven le Sentne Duchos, saveha sanas zapečaťimen pre oda džives sar avena zachraňimen.
49004031	Preačhen te ľikerel e choľi andro jilo, te el sar dzive, te vesekedinel pes a te kerel vika. Omuken o košiben the savoro so hin nalačho.
49004032	Ale aven jekh kije aver lačhe a kovlejileskere - a odmuken tumenge avke, sar the o Del andro Kristus odmukľa tumenge.
49005001	O Del tumen kamel bo san leskere čhave, vaš oda dživen avke, hoj te aven ajse sar Ov.
49005002	Dživen andro kamiben avke sar o Kristus. Ov amen kamelas a diňa pes korkores sar daros the sar obeť so šukares saginelas a sas pre dzeka le Devleske.
49005003	Avke sar kampel te el maškar o čhave le Devleskere, te na pes aňi leperel maškar tumende o lubipen, vaj o džungale veci, abo hoj vareko ela skupo.
49005004	Ma vakeren džungale, diline, abo nalačhe lava, ale radeder paľikeren le Devleske.
49005005	Bo mište džanen, hoj ňisave manušes, ko kerel o lubipen, vaj o džungale veci, abo hino igen skupo, so hin sar modloslužba, nane ňisavo than andro kraľišagos le Kristoskero the le Devleskero.
49005006	Ňiko tumenca te na thovel avri varesave diline lavenca, bo ipen vaš oda avel e choľi le Devleskeri pre ola manuša so les na šunen.
49005007	Te na chal tumen ňič kajse manušenca!
49005008	Bo varekana sanas andro kaľipen, ale akana san o svetlos andro Raj. Dživen sar o manuša, so hine andro vidňišagos.
49005009	Se o ovocje le svetloskero hin andre savoro lačhipen, čačipnaskeriben the čačipen.
49005010	Probaľinen so hin le Devleske pre dzeka.
49005011	Ma keren lenca ola veci so pre ňisoste nane lačhe a pes kerel andro kaľipen, ale radeder len anen avri pro svetlos.
49005012	Bo mek hin the ladž te vakerel pal oda, so on počoral keren.
49005013	Ale andro svetlos dičhola save ola veci čačes hine.
49005014	Bo sa, so avel andro svetlos, ačhela svetlos. Vaš oda hin phendo: “ Preker tut, tu so soves, ušči andral o meriben a švicinela tuke o Kristus.”
49005015	Vaš oda, den tumenge baro pozoris pre oda so keren, na sar o nagoďaver, ale sar o goďaver.
49005016	Kala dživesa nane lačhe, vaš oda viužinen dojekh ora pre oda, hoj te keren o lačho.
49005017	Ma aven nagoďaver, ale achaľon so tumendar o Raj kamel.
49005018	Ma mačon la moľatar, bo e mol tumenge ča musarela o dživipen, ale pheraren tumen le Sentne Duchoha.
49005019	Vakeren jekh avreha le žalmenca, le bachtale lavenca the le duchovne giľenca a andral o jilo giľaven the lašaren le Rajes.
49005020	Vaš savoreske paľikeren furt le Devleske le Dadeske, prekal amaro Raj Ježiš Kristus.
49005021	Podden tumen jekh avreske, hoj oleha te den pačiv le Kristus.
49005022	O džuvľa pes mi podden peskere romenge, sar le Rajeske.
49005023	Bo o murš hin o šero la džuvľake, avke sar hin o Kristus o šero la khangerake, peskere ťeloske, saveske hin o Spasiťeľis.
49005024	Ale avke, sar pes e khangeri poddel le Kristoske andre savoreste, avke pes mi podden the o džuvľa peskere romenge.
49005025	Tumen muršale, kamen le romňijen avke sar the o Kristus kamelas peskera khangera a diňa vaš lake pes korkores,
49005026	hoj la te sentňarel, te žužarel a te thovel avri andro paňi, andro lav.
49005027	Kamel peske te ačhavel la khangera anglal peste andre savoro lakero šukariben a kamel hoj te avel žuži, sentno, bi e chiba the bi o vraski abo vareso nalačho.
49005028	Avke kamenas the o murša te kamel peskere romňijen sar pes korkoren. Ko kamel peskera romňa, korkoro pes kamel.
49005029	Bo mek šoha (ňikda) ňiko na sas ajso, hoj te našči avri ačhiľahas peskero ťelos. Ale sako les ľikerel a starinel pes pal leste avke, sar the o Raj pal e khangeri,
49005030	bo amen sam o kotora andral leskero ťelos.
49005031	Avke sar hin pisimen: “ Vaš oda omukela o manuš peskere dades the peskera da a lela peske la romňa te dživel a on dujdžene ena jekh ťelos.”
49005032	Kada garuďipen hin baro, ale me les vakerav pal o Kristus the pal e khangeri.
49005033	Ale avke the tumen: sako tumendar mi kamel peskera romňa avke sar pes korkores a e romňi mi del pačiv peskere romes.
49006001	Čhavorale, tumen san le Rajeskere, vaš oda šunen tumare dajen the tumare daden, bo oda hin mište.
49006002	“ De pačiv la da the le dades” - kada hin ešebno prikazaňie, paš savo o Del amen diňa the lav:
49006003	“ Ela tuke mište a dživeha but berša pre phuv.”
49006004	Tumen dadale, ma choľaren tumare čhaven, ale bararen len mište avri. Ľidžan len a sikaven len pal o Raj.
49006005	Tumen, so san otroka, šunen tumare phuvakere rajen žuže jilestar, sar le Kristus, daraha the andro izdraňipen.
49006006	Ma služinen lenge ča anglo jakha, sar ola so kamen te avel pre dzeka le manušenge, ale sar le Kristoskere otroka, so keren jilestar oda so hin le Devleske pre dzeka.
49006007	Radišagoha služinen, sar le Rajeske a na le manušenge.
49006008	Se džanen, hoj sako, ko kerela vareso lačho, chudela o počiňiben le Rajestar, či hino otrokos abo slobodno.
49006009	Tumen, so san lengere raja, keren lenca thiš avke. Ma daraven len avri, se džanen hoj hin tumen lenca jekh Raj andro ňebos a ov na dikhel le manušeske pro muj.
49006010	A pro agor phralale, domuken le Rajeskera bara zorake, hoj tumen te zoraľarel.
49006011	Uren pre tumende caľi vizbroj le Devleskeri, hoj te šaj obačhen andro nalačhe pregondoľimen plani le bengeskere.
49006012	Bo amen pes na maras le manušenca, ale le duchovne zorenca, le uprune rajenca; olenca, so ľidžan kada kalo svetos, le nalačhe duchenca andro luftos.
49006013	Vaš oda, uren pre tumende caľi vizbroj, hoj te šaj andre oda nalačho džives obačhen a sar imar savoro dokerena, te birinen dureder te ačhel.
49006014	Vaš oda ačhen! Prephanden tumenge pašal o klubi o čačipen sar o sirimos; uren pre tumende o čačipnaskeriben sar o trastuno pancjeris,
49006015	a oda, hoj vakerena o evaňjelium pal o smirom, mi el sar o kamašľi pre tumare pindre.
49006016	A mek buter savorestar, len o pačaben sar o šťitos, saveha šaj murdarena andre savore jagale šipi la nalačhestar.
49006017	Oda, hoj san zachraňimen, mi el sar e prilba pre tumare šere a len e šabľa le Duchoskeri, so hin o Lav le Devleskero.
49006018	Savoro keren prekal e modľitba a modľinen tumen furt avke sar tumen ľidžal o Duchos. Vaš oda ma soven, aven upre a šoha (ňikda) tumen ma podden; furt tumen modľinen vaš savore Devleskere manuša.
49006019	Modľinen tumen the vaš ma, hoj mange te avel dino o lav sar prevakerava, hoj te vakerav bi e dar o garuďipen le evaňjelioskero.
49006020	Me somas bičhado les te vakerel a vaš oda som akana andre bertena. Mangen tumen vaš ma, hoj man te na darav a te vakerav o lav avke sar kampel.
49006021	Amaro lačho phral o Tychikos, o pačivalo služobňikos andro Raj, dela tumenge te džanel sa so manca hin a so kerav.
49006022	Me les bičhaďom ke tumende, hoj tumen te dodžanen pal amende a te anel tumenge o radišagos andro jile.
49006023	O Del o Dad the o Ježiš Kristus, amaro Raj, mi del tumen, savore phralen, o smirom, o kamiben the o pačaben.
49006024	Le Devleskero lačhipen mi el savorenca so kamen amare Rajes le Ježiš Kristus ole kamibnaha, so šoha na preačhel.
50001001	O Pavol the o Timoteus, o sluhi le Ježišoskere Kristoskere, pisinas savore sentnenge andro Ježiš Kristus so hine andro foros Filipi, the ole nekbarederenge so hine upral o zbori the le dijakonenge.
50001002	O lačhipen tumenge the o smirom le Devlestar, amare Dadestar the le Rajestar le Ježišostar Kristostar.
50001003	Paľikerav mire Devleske, kecivar mange ča pre tumende leperav.
50001004	Andre dojekh miri modľitba man modľinav furt radišagoha vaš tumenge savorenge,
50001005	bo tumen mange pomožinenas sar vakeravas o evaňjelium ešebne dživesestar dži akana.
50001006	Ipen vaš oda pačav, hoj o Del dokerela e lačhi buči, so andre tumende chudňa te kerel, dži andre oda džives sar o Ježiš Kristus avela pale.
50001007	Me mange oda šaj gondoľinav pal tumende savorende, bo san mange andro jilo. Bo tumen savoren hin o kotor pre le Devleskero lačhipen, či akana sar som andre bertena, vaj the akor sar somas avri a zaačhahas the zoraľarahas o evaňjelium.
50001008	Bo o Del korkoro džanel sar mange hin pharo vaš tumenge savorenge, bo kamav tumen le Ježišoskere Kristoskere kamibnaha.
50001009	A modľinav man vaš oda, hoj tumaro kamiben buter a buter te barol, hoj te prindžaren o čačipen a mište te rozsudzinen.
50001010	Modľinav man, hoj te džanen mište te prindžarel so hin nekfeder a hoj te aven žuže the bi o binos andre le Kristoskero džives,
50001011	hoj te presikaven o dživipen so hin pherardo le čačipnaha so avel prekal o Ježiš Kristus - pro lašariben the pro baripen le Devleskero.
50001012	Phralale, kamav hoj te džanen, hoj oda so pes mange ačhiľa pomožinďa le evaňjelijoske.
50001013	Savore slugaďa andro palacis a the savore aver džene pes dodžanle, hoj som phandlo andre vaš o Kristus.
50001014	A vaš oda, hoj me som andre bertena, hin but amare phralendar andro Raj mek zoraleder a mek feder bi e dar vakeren o Lav.
50001015	No varesave phrala vakeren pal o Kristus, bo mange zavidzinen a kamen pes te vesekedinel, ale aver džene vakeren pal o Kristus jilestar.
50001016	Vareko oda kerel kamibnastar, bo džanel, hoj ade som vaš oda, bo ačhav vaš o evaňjelium.
50001017	No aver džene vakeren pal o Kristus, bo kamen pes te vesekedinel a na keren oda žužes, bo peske gondoľinen, hoj mange kerena buter pharipen andre bertena.
50001018	Ale so pal oda? Či imar pes vakerel kavke abo kavke - či kamukeri vaj andro čačipen - pal o Kristus pes vakerel. Oleske radisaľuvav the mek radisaľuvava.
50001019	Bo džanav, hoj man premukena andral e bertena prekal tumare modľitbi the prekal e pomoca le Ježišoskere Kristoskere Duchostar.
50001020	Igen pre oda užarav a mukav man pre oda, hoj man andre ňisoste na ladžava. Pačav hoj leske služinava bi e dar, hoj o Kristus ela barardo andre miro ťelos the akana, avke sar furt - či imar dživava, vaj merava.
50001021	Bo o Kristus hin miro dživipen a te merel mange hin pre hasna.
50001022	Ale te oda, hoj dživava andro ťelos, ela pre hasna la bučake, ta na džanav te phenel so mange kidňomas avri.
50001023	Ale soduj man cirdel: kamav the te merel a te avel le Kristoha, bo ada mange uľahas nekfeder;
50001024	ale prekal tumenge hin feder, hoj te ačhav andro ťelos.
50001025	Pre oda man mukav a džanav hoj ačhava. A avava tumenca savorenca pre tumaro lačho the pre tumaro radišagos andro pačaben.
50001026	Avke tumen mek buter šaj lašarena manca andro Ježiš Kristus, sar avava pale ke tumende.
50001027	Ča dživen avke sar oda tumenge phenel le Kristoskero evaňjelium. Či imar avava a dikhava tumen, vaj avava tumendar dur, kamav te šunel pal tumende hoj ačhen andre jekh duchos a jekhetane tumen maren vaš o pačaben andro evaňjelium.
50001028	Ma domuken olenge, so pre tumende džan, hoj tumen te daraven avri! Kada pre lende sikavel hoj ena zňičimen, ale tumen avena zachraňimen le Devlestar.
50001029	Bo tumenge hin dino le Devleskere lačhipnastar, hoj na ča te pačan andro Kristus, ale hoj the te cerpinen vaš leske.
50001030	Se the tumen san andre ajso mariben sar dikhľan paš ma a pal savo mek the akana šunen, hoj man marav.
50002001	Vaš oda, hoj tumaro dživipen andro Kristus tumen del zor a leskero kamiben tumen hazdel upre a san jekhetane le Duchoha, san lačhejileskere a hin tumenge pharo vaš aver sar cerpinel,
50002002	pheraren miro radišagos: mi el tumen jekh gondoľišagos the jekh kamiben, aven jekh duchos the jekh goďi.
50002003	Ma keren ňič prekal tumaro baripen, abo vaš oda, hoj tumen o manuša te lašaren, ale andre pokora dikhen jekh avren bareder pestar.
50002004	Ma dikhen sako ča pre peskero, ale sako the pre oda, so hin avrengero.
50002005	Mi el andre tumende ajso gondoľišagos, sar sas the andro Ježiš Kristus.
50002006	Ov, so sas ipen ajso sar o Del, peske na gondoľinelas hoj mušinel te ačhel andre le Devleskeri podoba,
50002007	ale korkoro savoro omukľa a priiľa e podoba le sluhaskeri a ačhiľa ajso sar o manuš a sikaďa pes sar manuš.
50002008	Poňižinďa pes a sas poslušno dži o meriben - dži o meriben pro kerestos.
50002009	Vaš oda les o Del hazdňa upral savoreste a diňa les nav so hin upral dojekh nav,
50002010	hoj andro nav Ježiš te banďol dojekh khoč andro ňebos, the pre phuv, the tel e phuv,
50002011	hoj dojekh čhib te viznavinel hoj o Ježiš Kristus hino Raj, pre slava le Devleskeri le Dadeskeri.
50002012	Vaš oda, mire lačhe phralale, avke sar furt man šunenas - oda na ča akor sar paš tumende somas, ale mek buter akana sar tumenca na som - andre sentňi dar the andro izdraňipen keren buči pre tumari zachrana.
50002013	Bo o Del hino oda so andre tumende kerel, hoj pes tumenge te kamel a the te keren oda so ov kamel.
50002014	Savoro keren bi o dudrišagos the bi e choľi andro vakeriben,
50002015	hoj te aven bi o binos, žuže čhave le Devleskere maškar kada bango the previsardo pokoleňie, hoj te švicinen maškar lende sar o čercheňa pro ňebos.
50002016	Chuden tumen zorales le dživipnaskere lavestar, hoj mange oda te el andro džives le Kristoskero pro lašariben hoj na denašavas hijaba a aňi e buči na keravas hijaba.
50002017	No the te uľomas obetimen sar le rateskeri obeta andre sentňi služba tumare pačabnaske, radisaľuvav jekhetane tumenca savorenca.
50002018	Avke the tumen radisaľon jekhetane manca.
50002019	Ale mukav man andro Ježiš Kristus pre oda, hoj ke tumende sig bičhavava le Timoteus a sar man dodžanava sar tumenge hin, radisaľuvava.
50002020	Bo nane man ňiko ajso sar ov, ko avke pal tumende gondoľinel a čačes pes pal tumende starinel.
50002021	Bo kola savore roden peskero a na le Ježišoskero Kristoskero.
50002022	Ale pal leste džanen sar pes sikaďa, hoj sar o čhavo le dadeha jekhetane manca služinelas andro evaňjelium.
50002023	Mukav man pre oda, hoj les bičhavava takoj, so ča man dodžanava so manca ela.
50002024	Ale pačav andro Raj, hoj the korkoro sig avava.
50002025	Dičholas pes mange avke, hoj kampel ke tumende te bičhavel le Epafroditus, mire phrales, so manca jekhetane kerel e buči a jekhetane pes manca the marel; saves tumen bičhaďan hoj mange te služinel andre oda so mange kampel.
50002026	Igen tumen kamelas te dikhel a na sas leske mište, vaš oda, hoj tumen šunďan hoj nasvaľiľa.
50002027	Bo ov čačes pro meriben nasvaľiľa, ale o Del sas ke leste lačhejileskero, ale na ča ke leste, ale the ke mande, hoj man te na el mek bareder pharipen.
50002028	Vaš oda les so neksigeder bičhaďom, hoj pale te radisaľon sar les dikhena a man hoj te el frimeder pharipen.
50002029	Avke les prilen savore radišagoha andro Raj a kajse manušen den pačiv.
50002030	Bo vaš e buči le Kristoskeri sas imar dži paš o meriben. A na daranďiľa te del the peskero dživipen, hoj te dokerel oda so tumen našči kerďan andre tumari služba mange.
50003001	No akana mek phenav, phralale mire, radisaľon andro Raj. Nane mange phares tumenge pale oda te pisinel a tumenge oda hin pro lačho.
50003002	Dikhen pro rikone, dikhen pro nalačhe, dikhen pre ola, so čhingeren o ťelos.
50003003	Bo amen sam čačes o občhinde (o obrezimen), so služinas le Devleske leskere Duchoha a lašaras pes andro Ježiš Kristus a na mukas pes pre amaro ťelos,
50003004	the te me man šaj mukľomas the pre miro ťelos. Te peske vareko aver gondoľinel, hoj pes šaj mukel pro ťelos, me mek buter.
50003005	Bo somas občhindo (obrezimen) pro ochtoto džives, andral o Izraelsko rodos, andral o kmeňos le Benjaminoskero, Hebrejis le Hebrejendar a pal o zakonos som farizejis.
50003006	Bara choľaha andro jilo igen džavas pre khangeri, somas čačipnaskero andro zakonos a dživavas avke, hoj doľikeravas sa, so kampelas.
50003007	Ale oda so mange sas pre hasna, akana prekal ma hin sar ňič vaš o Kristus.
50003008	Ale čačes dikhav kada savoro sar našaďipen, bo buter mange hin hoj te prindžarav le Ježiš Kristus, mire Rajes. Vaš leste oda savoro odčhiďom a hin mange oda sar o šmeci, hoj te dochudav le Kristus
50003009	a hoj te avav arakhlo andre leste sar ajso manuš, so nane čačipnaskero korkoro pestar andral o zakonos. Ale kamav te avel čačipnaskero prekal o pačaben andro Kristus: čačipnaskero le Devlestar, ačhado pro pačaben -
50003010	hoj te prindžarav les the leskeri zor so les uštaďa andral o meriben. Kamav te ľidžal leskere dukha a te avel ajso sar ov andre leskero meriben,
50003011	hoj varesar te dodžav kije oda, hoj te avav uštado andral o meriben.
50003012	Na hoj imar te dogeľomas abo imar te uľomas dokonalo, ale denašav hoj oda te dochudav, bo o Ježiš Kristus man imar dochudňa prekal peste.
50003013	Phralale, me mange na gondoľinav pal mande hoj imar oda dochudňom, ale kada jekh kerav: bisterav pre oda, so hin pal ma a kerav sa, hoj te dochudav oda, so hin anglal ma.
50003014	Denašav andro cieľos, hoj te ňerinav (zviťazinel) oda večno dživipen, andre savo man o Del vičhinďa, andro Ježiš Kristus.
50003015	Vaš oda, amen savore so sam zorale andro pačaben, avke te gondoľinas. A te pal varesoste avres gondoľinen, the oda tumenge mek o Del sikavela.
50003016	Ale amen dživas dureder andre oda so imar priiľam.
50003017	Phralale mire, keren avke sar me. A dikhen mište pre ola džene, so dživen avke sar tumenge amen sikaďam.
50003018	Bo hin but džene so avke dživen, pal save tumenge imar buterval phenavas a the akana rovibnaha phenav, hoj hine ňeprijaťeľa le Kristoskere kerestoske.
50003019	Lengero agor hin o meriben. Lengero del hin lengero per, lengeri slava hin e ladž a gondoľinen ča pre oda so hin pre kadi phuv.
50003020	Ale amen sam khere andro ňebos a odarik užaras the le Spasiťeľis, le Rajes le Ježiš Kristus.
50003021	Ov amenge čerinela amare slabe ťela, so meren, pre ajse slavne ťela sar hin leskero. Kerela oda ola zoraha, savaha šaj thovel sa tel peskere pindre.
50004001	Avke mire lačhe phralale, igen tumen kamav. Tumen san miro radišagos the miro lašariben, vaš oda ačhen zoraha andro Raj, mire kamibnaskere!
50004002	Mangav tut Evodio a mangav the tut Syntycho a priphenav tumenge, hoj tumen te el jekh gondoľišagos andro Raj.
50004003	Mangav the tut, miro čačo phrala so jekhetane manca keres e buči: pomožin lenge, se the on pes manca marenas vaš o evaňjelium jekhetane le Klementoha the mek avrenca, so manca keren e buči. A lengere nava hine andre kňižka le dživipnaskeri.
50004004	Radisaľon andro Raj furt a pale phenav: radisaľon!
50004005	Tumaro lačhipen mi prindžaren savore manuša. O Raj hino pašes!
50004006	Pal ňisoste tumen ma starinen, ale andre savoreste andro modľitbi the andro mangipena phenen le Devleske paľikeribnaha so tumenge kampel.
50004007	A o smirom le Devleskero, so hin upral dojekh goďi, chraňinela tumare jile the tumare gondoľišagi andro Ježiš Kristus.
50004008	No akana pro ostatkos, kamav mek phralale te phenel, hoj te gondoľinen pre oda, so hin čačo, pačivalo, čačipnaskero the žužo. Gondoľinen pre oda, so hin le Devleske pre dzeka the pre oda so anel o lačho hiros, abo pre oda so hin igen lačho, vaj pro lašariben.
50004009	Keren oda so sikľiľan, so priiľan, šunďan the dikhľan pre ma. A o Del, so del o smirom, ela tumenca.
50004010	Igen radisaľiľom andro Raj, hoj tumen pale chudňan te starinel pal ma. A na gondoľinav oda avke, hoj tumen preačhiľan pal ma te starinel, ča na sas tumen kana mange oda te sikavel.
50004011	Na vakerav kada vaš oda, hoj mange vareso chibaľinel, bo me mange sikľiľom, hoj man te el dos andre oda, so man hin.
50004012	Džanav te dživel sar man hin frima a džanav te dživel the akor sar man hin buter sar kampel. Andre savoreste the andre savore veci som avrisikado. Džanav te dživel sar som čalo, vaj sar som bokhalo a džanav te dživel sar man hin but a the akor sar som andro čoripen.
50004013	Savoro birinav andro Kristus, bo ov man del zor.
50004014	Ale mište kerďan, hoj mange pomožinďan andre miro pharipen.
50004015	Se the tumen o Filipana džanen, hoj kanastar chudňom te vakerel o evaňjelium sar odgeľom andral e Macedonija, aňi jekh zboros mange na pomožinelas andre oda so mange kampelas, ča tumen korkore.
50004016	Bo the akor sar somas andre Tesalonika, bičhaďan mange buterval oda, so mange kampelas.
50004017	Na džal mange pal oda hoj te chudav tumare dari, ale džal mange pal oda hoj tumaro pačaben tumenge te anel hasna.
50004018	Hin man savoro, hin man mek buter sar mange kampel, hin man savoro pherdo olestar, so priiľom le Epafroditostar. Oda hin e šukar sagošno saga, kamibnaskeri obeta igen šukar le Devleske.
50004019	A miro Del tumen dela savoro so tumenge kampel peskere barvaľipnastar andre slava andro Ježiš Kristus.
50004020	A le Devleske, amare Dadeske, mi džal o baripen pro furt. Amen.
50004021	Pozdravinen savore sentnen andro Ježiš Kristus. O phrala so hine manca tumen thiš pozdravinen.
50004022	Pozdravinen tumen savore sentne a nekbuter ola so keren e buči andre le Cisariskero kher.
50004023	O lačhipen amare Rajeskero le Ježišoskero Kristoskero mi el tumenca savorenca. Amen.
51001001	Me o Pavol, le Devleskera voľatar o apoštolos le Ježišoskero Kristoskero, the o phral o Timoteus,
51001002	pisinas le sentnenge the le pačivale phralenge andro Ježiš Kristus, so hine andro foros Kolosea: o lačhipen tumenge the o smirom le Devlestar, amare Dadestar.
51001003	Furt sar pes vaš tumenge modľinas, paľikeras vaš tumenge le Devleske, amare Rajeskere le Ježišoskere Kristoskere Dadeske.
51001004	Šunďam pal tumaro pačaben andro Ježiš Kristus the pal o kamiben so tumen hin kije savore sentne,
51001005	vaš oda, bo džanen so tumen užarel a so hin garudo prekal tumende andro ňebos, bo imar pal oda šunďan mek sigeder andre oda lav so hin čačipen, andro evaňjelium
51001006	so avľa ke tumende. Pal calo svetos anel oda evaňjelium ovocje a barol avke sar the maškar tumende. A barol ole dživesestar kanastar šunďan a prindžarďan le Devleskero lačhipen avke sar oda čačes hin.
51001007	Avke sar oda sikľiľan le Epafrasistar, saves amen kamas a služinel jekhetane amenca. Ov hino pačivalo služobňikos le Kristoskero prekal tumende.
51001008	Ov amenge vakerelas the pal tumaro kamiben andro Duchos.
51001009	Vaš oda the amen, ole dživesestar sar oda šunďam, pes na preačhas vaš tumenge te modľinel. Mangas, hoj te prindžaren savoro goďaveripen the savori duchovno goďi a savoro so ov kamel.
51001010	A hoj te phiren avke sar tumendar oda o Raj kamel, hoj leske te aven andre savoreste pre dzeka, te anen o ovocje andre savore lačhe veci so kerena a hoj furt buter a buter te prindžaren le Devles.
51001011	A mangas, hoj tumen te del savori zor peskera slavakera zoratar, hoj te birinen te zľidžal, te ľikeren avri a te el tumen o radišagos.
51001012	Paľikeren le Dadeske, hoj amendar kerďa ajsen hoj amen šaj chudas oda so o Del pripravinďa prekal peskere sentne andro kraľišagos le svetloskero.
51001013	Ov amen cirdňa avri andral e zor le kaľipnaskeri a prethoďa andro kraľišagos peskere kamibnaskere Čhaskero,
51001014	savo amen zachraňinďa a amare bini hine odmukle.
51001015	Andro Kristus dikhľam le Devles, saves našči te dikhel. Ov hino upral savoreste the anglal savoreste so hin kerdo.
51001016	Bo prekal o Kristus hin kerdo savoro so hin andro ňebos the so hin pre phuv, oda so dičhol the oda so na dičhol: či o duchengere zora, vaj o raja, či o kraľa, vaj ola so vareso ľidžan. Sa hin kerdo lestar a prekal leste.
51001017	O Ježiš sas anglal savoreste a savoro ľikerel a ačhel andre leste.
51001018	Ov hino o šero le ťeloske, la khangerake, o ešebno so uščiľa andral o meriben, hoj te avel andre savoreste ešebno.
51001019	Bo le Devleske sas pre dzeka hoj te dživel savoreha andre peskero Čhavo
51001020	a prekal leste te anel pale peske savore veci. A anďa o smirom savoreske so hin pro ňebos the pre phuv, prekal leskero rat so čuľiľa avri pro kerestos.
51001021	Tumen sanas varekana dur le Devlestar a tumare gondoľišagoha sanas ňeprijaťeľa le Devleskere, ole nalačhe vecenca so kerenas.
51001022	No akana tumen anďa pale ke peste, akor sar ov muľa andro manušeskero ťelos, vaš oda hoj tumen te ačhavel anglal peste sentnen, žužen the bi o binos.
51001023	No oda akor, te ľikerena avri a te ačhena zoraha andro pačaben. A te tumen na visarena het olestar so tumen užarel, pal soste šunďan andro evaňjelium, savo pes vakerel savorenge tel o ňebos. Me, o Pavol ačhiľom leskero služobňikos.
51001024	Akana radisaľuvav hoj šaj cerpinav vaš tumenge a šaj ľidžav the me pre miro ťelos vareso olestar so o Kristus cerpinďa vaš leskero ťelos, so hin e khangeri.
51001025	Me ačhiľom o služobňikos la khangerakero, avke sar oda o Del kamelas. A diňa man andre kadi buči prekal tumaro lačho, hoj te vakerav calo lav le Devleskero,
51001026	o garuďipen so sas but berša garudo savore manušenge so dživenas anglal amende, ale akana sas sikado leskere sentnenge.
51001027	Lenge o Del kamňa te del te džanel so hin oda šukar garudo barvaľipen, so les hin prekal o narodi. Oda garuďipen hin o Kristus andre tumende, vaš oda šaj užaren, hoj chudena vareso le Devleskere šukaribnastar.
51001028	Pal leste vakeras a das goďi savore manušen a sikavas savoren o goďaveripen, vaš oda hoj te bararas avri savoren andro Kristus.
51001029	Vaš oda man marav a kerav sa leskera zoraha, so hin andre ma.
51002001	Bo kamav, hoj te džanen sar man kade bares marav vaš tumenge the vaš ola so hine andre Laodikea the vaš savorenge so mek man šoha (ňikda) na dikhle,
51002002	hoj te aven podhazdle lengere jile a te aven jekh andro kamiben. Kamav hoj te aven barvale andre oda, hoj te achaľon savoreske a prekal oda te prindžaren le Devleskero garuďipen, so hin o Kristus.
51002003	Bo andre leste hin garudo savoro goďaveripen the o prindžaripen, so hin baro barvaľipen.
51002004	Ale kada phenav vaš oda, hoj tumen ňiko te na odcirdel le falošne vakeribnaha.
51002005	Bo the te na som tumenca andro ťelos, ale andro duchos som tumenca a radisaľuvav sar dikhav tumaro poradkos the tumaro zoralo pačaben andro Kristus.
51002006	Avke sar priiľan le Ježiš Kristus, le Rajes, avke the dživen leha.
51002007	Aven zakoreňimen the ačhade pre leste, andro zoralo pačaben, avke sar sanas sikade a mi el andre tumende pherdo paľikeriben.
51002008	Dikhen mište pre oda so sikavel o Kristus, hoj tumen vareko te na odcirdel varesava filozofijaha the le diline klamišagoha, le manušengere tradicijenca the oleha so sikavel o svetos.
51002009	Bo andro Kristus dživel o Del savoreha andre le manušeskero ťelos.
51002010	A the tumen hin andro Kristus savoro, pherdo dživipen. Ov hino upral savore rajipena the upral savore zora.
51002011	Tumen san andre leste občhinde (obrezimen), ale na občhinde le manušeskere vastenca, ale le Kristoskere občhinďipnaha (obriezkaha), akor sar čhiďan tele o binošno dživipen
51002012	a the akor sar sanas leha parunde andro boľipen. Ale andro Kristus uščiľan leha jekhetane the andral o meriben prekal o pačaben andre zor le Devleskeri, savo les uštaďa andral o meriben.
51002013	The tumen, so sanas mule andre tumare bini the andre oda, hoj tumare ťela na sas občhinde (obrezimen), jekhetane leha obdžiďarďa sar amenge odmukľa savore bini.
51002014	O Del chosľa avri oda dlžno ľil, so sikavelas pre amende bo na doľikerahas le Mojžišoskere zakoni. Iľa oda ľil a primarďa pro kerestos.
51002015	Iľa e zor le rajendar the le zorendar a anďa len avri anglal sakoneste pre ladž, akor sar upral lende pro kerestos ňerinďa (zviťazinďa).
51002016	Ňiko tumen te na sudzinel vaš oda so chan the pijen, vaj vaš varesavo inepos, abo vaš o hoscini pro neve čhona, vaj vaš o sombata.
51002017	Kada hin ča o ciňi ole vecenge so avena, ale o čačipen hin o Kristus.
51002018	Ma domuken, hoj kajse manuša, so pestar keren kamukeri pokorne a lašaren le aňjelen, tumenge te len het oda so tumen ňerinďan (zviťazinďan). On pes ča furt ľidžan upre oleha so dikhle a lašaren pes andre peskero ťelesno gondoľišagos.
51002019	Kajse manuša pes na ľikeren le Kristostar, so hin o šero. O šero ľikerel calo ťelos jekhetane prephandlo le šľachenca te le klubenca, hoj te barol avke, sar oda o Del kamel.
51002020	Vaš oda, te imar muľan le Kristoha kale svetoske, soske tumen den te phandel kajse zakonenca sar ola manuša so dživen andro svetos:
51002021	“Ma chude tut olestar! Ma koštoľin! Aňi ma le andro vasta!”?
51002022	Se savore kala veci hin ča jekhvar pre hasna a paľis imar nane pre ňisoste. Oda hin ča le manušeskere prikazaňia the sikavibena.
51002023	No kala veci dičhon avri sar goďaver, bo o manuša korkore pestar keren pobožne the pokorne, prekal oda hoj cerpinen pre peskere ťela. Ale oda na anel e hasna a na pomožinel le manušenge, hoj te preačhen te kerel oda nalačhipen so lengero binošno ťelos kamel te kerel.
51003001	Avke te imar uščiľan andral o meriben le Kristoha, roden oda so hin upre, kaj bešel o Kristus pal e čači sera le Devleskeri.
51003002	Gondoľinen pre oda so hin upre a na pre oda, so hin pre phuv.
51003003	Bo imar muľan a tumaro dživipen hin garudo le Kristoha andro Del.
51003004	A sar pes sikavela o Kristus, tumaro dživipen, akor pes the tumen leha sikavena andre slava.
51003005	Meraren oda so hin andre tumende pal kadi phuv: o lubipen, o nalačhipen, o nažužipen, e nalačhi žadosca the oda, hoj te aven izdrade pal o love, so hin e modloslužba.
51003006	Angle kala veci avel e choľi le Devleskeri pre ola čhave, so na kamen te šunel.
51003007	Se the tumen varekana avke andre kada phirenas a dživenas.
51003008	Ale akana, den tumendar oda savoro het: e choľi, oda hoj chučena avri choľaha, o nalačhipen, o nalačhe lava pal aver džene the o džungale lava andral o muj.
51003009	Ma klaminen jekh avreske, bo imar čhiďan tele le purane manušes leskere skutkenca
51003010	a urďan pre tumende le neve manušes. Oda nevo manuš hino furt neveder a del tumenge furt feder te prindžarel le Devles, hoj te aven ajse sar oda, ko tumen kerďa.
51003011	Vaš oda imar nane aňi Grekos aňi Židos, abo občhindo (obrezimen) vaj naobčhindo, aňi barbaris vaj Skytas, abo otrokos vaj slobodno, ale savoro a andre savorende hin o Kristus.
51003012	O Del tumen kamel, kidňa tumen avri a kerďa tumendar sentnen. Vaš oda, uren tumen andro lačhejileskeriben the andro lačhipen a ma ľidžan tumen upre, ale aven kovle andro jile a ľikeren avri.
51003013	Zľidžan jekh avres a te hin varekas vareso pre varekaste, odmuken tumenge, avke sar tumenge o Kristus odmukľa.
51003014	Ale, upral savoreste, uren tumen andro kamiben, bo o kamiben tumen sphandel čačes jekhetane.
51003015	O smirom le Devleskero te ňerinel (te zviťazinel) andre tumare jile, se sanas vičhimen andre jekh ťelos, hoj te dživen andro smirom. A paľikeren le Devleske.
51003016	O lav le Kristoskero mi el barvales andre tumende. Dživen andre savoro goďaveripen, sikaven tumen a podhazden tumen jekh avres le žalmenca, le chvalenca the le duchovne giľenca, paľikeren a giľaven andral o jile le Devleske.
51003017	A savoro so keren, abo vakeren, keren andro nav le Rajeskero le Ježišoskero a prekal leste paľikeren le Devleske amare Dadeske.
51003018	Tumen džuvľale, podden tumen tumare romenge, avke sar oda kampel te kerel andro Raj.
51003019	Tumen muršale, kamen tumare romňijen a ma chučkeren pre lende avri choľaha.
51003020	Tumen čhavorale, šunen le dajen the le daden andre savoreste, bo ada hin le Rajeske pre dzeka.
51003021	Tumen dadale, ma aven igen zorale pre tumare čhave, hoj te na pes phanden andre peste.
51003022	Tumen o sluhi, šunen tumare manušengere rajen andre savoreste a ma služinen lenge pačivales ča anglal lengere jakha, sar ola, so kamen te avel pre dzeka le manušenge, ale služinen žuže jilestar a daratar le Devlestar.
51003023	A savoro so keren, keren andral o jilo sar le Rajeske a na le manušenge.
51003024	Se džanen, hoj le Rajestar chudena o počiňiben, o ďeďictvos, bo le Rajeske le Kristoske služinen.
51003025	Oda, ko kerel o nalačhipen, oleske ela počimen vaš oda nalačhipen so kerďa. Bo o Del na dikhel pro manuš sar dičhol avri.
51004001	Tumen, o raja, den le sluhenge oda so hin čačipnaskero the oda so peske zaslužinen. Se džanen, hoj the tumen hin jekh Raj andro ňebos.
51004002	Ačhen andro modľitbi, aven upre a ma soven, ale furt paľikeren le Devleske.
51004003	Modľinen tumen the vaš amenge, hoj amenge o Del te phundravel o vudar prekal o lav, hoj te vakeras le Kristoskero garuďipen, vaš savo som akana andre bertena,
51004004	hoj te sikavav oda garuďipen a te vakerav avke, sar mange kampel te vakerel.
51004005	Dživen goďaha angle ola manuša so na pačan a vakeren kijo napačabnaskere furt kana ča pes oda del.
51004006	Vakeren šukares andro kamiben a džanen sar kampel sakoneske te odphenel. Tumaro vakeriben mi el lačho sar o izimno chaben le loneha.
51004007	O Tychikus, miro lačho phral the pačivalo služobňikos, so amenca jekhetane služinel le Rajeske, tumenge dela te džanel sa so hin manca.
51004008	Me les bičhaďom ke tumende vaš oda, hoj pes thiš te dodžanel, sar tumenge džal a so keren a the vaš oda, hoj tumenge te anel o radišagos andro jile.
51004009	A mek the le Onezimus, le pačivale the lačhe phrales, so hino jekh tumendar. On tumenge dena te džanel sa so pes kade ačhel.
51004010	Pozdravinel tumen o Aristarchus, so hino manca jekhetane andre phandlo the o Marek le Barnabašiskero stričnophral. (Pal leste tumenge imar pisinďom, hoj te avľahas ke tumende, prilen les.)
51004011	Pozdravinel tumen the o Jezus, so les vičhinen Justus. Ča on korkore hine le Židendar so manca keren jekhetane buči andro kraľišagos le Devleskero a but mange pomožinde.
51004012	Pozdravinel tumen o Epafras, so hino tumendar, o sluhas le Ježišoskero Kristoskero. Ov pes furt vaš tumenge marel andre peskere modľitbi, hoj te ačhen zoraha andro pačaben, te aven dokonale a hoj te achaľon savoro so tumendar o Del kamel.
51004013	Bo šaj phenav pal leste, hoj kerel bari buči vaš tumenge the vaš ola, so hine andre Laodikea the andro Hierapolis.
51004014	Pozdravinel tumen o Lukaš, o doktoris saves rado dikhas, the o Demas.
51004015	Pozdravinen le phralen andre Laodikea the andre Nymfa the o zboros, so hin andre leskero kher.
51004016	A sar ela o ľil pregendo ke tumende, keren avke, hoj les te pregenen the andro zboros andre Laodikea. A tumen te pregenen lengero ľil, so sas pisimen andre Laodikea.
51004017	A phenen le Archipaske: Dikh, hoj te dokeres odi buči so priiľal le Rajestar.
51004018	Me, o Pavol, mire vasteha kada pisinav a pozdravinav tumen. Ma bisteren pre mire lanci! O lačhipen le Devleskero mi el tumenca savorenca! Amen.
52001001	O Pavol, o Silvan the o Timoteus, pisinen le manušenge andro foros Tesalonika, la khangerake so hiňi andro Del amaro Dad the andro Ježiš Kristus: o lačhipen tumenge the o smirom!
52001002	Amen paľikeras le Devleske vaš tumenge savorenge furt sar tumen leperas andre amare modľitbi.
52001003	Na preačhas te leperel anglo Del amaro Dad tumari buči andro pačaben, tumari služba andro kamiben the oda, sar ľikeren avri te užarel pre amaro Raj Ježiš Kristus.
52001004	Amen džanas, phralale, hoj tumen o Del kamel a kidňa peske tumen avri.
52001005	Bo amen vakerahas tumenge o evaňjelium na ča le lavenca, ale la zoraha the le Sentne Duchoha the andre bari istota. Se tumen džanen save samas maškar tumende prekal tumaro lačho.
52001006	A the tumen kerďan avke sar dikhľan amen te kerel, avke sar the o Raj kerelas. A priiľan o lav andro but cerpišagi radišagoha le Sentne Duchostar.
52001007	Vaš oda san priklados olenge so pačan andre Macedonija the andre Achaja.
52001008	Bo tumendar geľa o lav le Rajeskero, na ča andre Macedonija the andre Achaja, ale the pre dojekh than pes rozľigenďa tumaro pačaben andro Del. Vaš oda amenge imar na kampel buter ňič te vakerel.
52001009	Bo on korkore vakeren sar amen priiľan a sar tumen visarďan le modlendar kijo Del. Hoj te služinen le džide the le čače Devleske
52001010	a te užaren leskere Čhas andral o ňebos, le Ježiš, saves o Del uštaďa andral o meriben. Ov amen zachraňinel andral odi choľi so avela.
52002001	Tumen korkore džanen, phralale, hoj amen na avľam ke tumende hijaba.
52002002	Se džanen hoj angle oda andro Filipi but precerpinďam a hoj amen ande avri pre ladž. Ale the avke arakhľam e zor andro Del te vakerel tumenge bi e dar o evaňjelium le Devleskero, maškar o but maribena.
52002003	Bo oda, so amen tumenge vakerahas, na sas ačhado pro klamišagos, aňi pro nažužipen, aňi pro hamišagos.
52002004	Ale vaš oda, hoj amen o Del dikhľa sar hodnen diňa amenge o evaňjelium. A avke sar amenge les diňa, avke les vakeras; na avke hoj te avas pre dzeka le manušenge, ale le Devleske, so probaľinel o jile.
52002005	Se tumen džanen, hoj šoha (ňikda) tumenge na vakerahas gule lava, aňi na samas izdrade pal tumare love - o Del hino švedkos.
52002006	Aňi na rodahas oda, hoj amen o manuša te lašaren, aňi ke tumende, aňi ňikhaj avrether.
52002007	Bo sar o apoštola le Kristoskere peske šaj mangľamas tumendar, hoj tumen pal amen te starinen, no amen oda avke na kerďam, ale samas kije tumende kamibnaskere, sar e daj so pes starinel pal peskere čhave.
52002008	Vaš oda, bo igen tumen kamahas, dahas tumenge radišagoha o evaňjelium le Devleskero. Ale na ča oda, ale the mek peskere dživipena tumenge diňamas, avke tumen rado dikhahas.
52002009	Se ma bisteren, phralale, pre amari phari buči. Rat-džives kerahas, ča vaš oda, hoj te na avas tumenge pro starišagos a mek tumenge vakerahas o evaňjelium le Devleskero.
52002010	Tumen san o švedki, a the o Del hino švedkos, sar dživahas pačivales, sentnes the andro čačipen tumenca so pačanďiľan.
52002011	Tumen džanen mište, hoj dojekheha tumendar kerahas avke sar o dad kerel peskere čhaha:
52002012	zoraľarahas tumen, priphenahas a dovakerahas tumenge, hoj te dživen lačho dživipen so hin le Devleske pre dzeka. Bo ov tumen vičhinel andre peskero kraľišagos the andre peskeri slava.
52002013	A vaš oda na preačhas te paľikerel le Devleske, hoj sar priiľan o lav le Devleskero so šunďan amendar, na priiľan les sar le manušeskero lav, ale sar le Devleskero lav. Bo ajso the čačes hino. A oda lav kerel andre tumende, andro pačabnaskere.
52002014	Se tumen, phralale, ačhiľan ajse sar le Devleskere zbori andro Ježiš Kristus andre Judsko. Bo the tumen cerpinďan tumare manušendar oda, so the on le Židendar.
52002015	Ola Židi murdarde amare Rajes le Ježiš the peskere proroken a the pre amende džanas a tradle amen avri; le Devleske nane pre dzeka a hine nalačhe kije savore manuša.
52002016	Na domuken amenge te vakerel le nažidenge, hoj te aven zachraňimen a oleha mek furt buter dothoven ke peskere bini. Ale e choľi le Devleskeri imar avľa calkom pre lende.
52002017	Ale, phralale, the te amen geľam het tumendar pro sikra, na geľam het le jileha. Igen tumen kamahas te dikhel a kerahas sa prekal oda, hoj tumen te dikhas.
52002018	A kamahas te avel ke tumende - me o Pavol the jekhvar the dujtovar - ale o beng amenge na domukľa.
52002019	Bo, ko hin amaro užaripen (nadej), amaro radišagos, vaj amari baripnaskeri koruna? Či na san oda the tumen angle amaro Raj Ježiš Kristus sar avela?
52002020	Tumen san amaro radišagos the amaro baripen!
52003001	Vaš oda, hoj imar buter našči ľikerahas avri, phenďam peske hoj ačhaha andro Ateni korkore.
52003002	A bičhaďam le Timoteus, amare phrales the le Devleskere služobňikos, so amenca kerel jekhetane e buči andro evaňjelium le Kristoskero, hoj tumen te zoraľarel. A hoj te pomožinel tumare pačabnaske,
52003003	hoj ňiko te na omukel o pačaben andre kala pharipena. Se tumen korkore džanen, hoj amen sar pačabnaskere manuša cerpinaha.
52003004	Bo the sar samas ke tumende, phenahas tumenge imar anglal, hoj cerpinaha. Avke pes the ačhiľa, se tumen džanen.
52003005	Vaš oda the me imar buter našči ľikerďom avri a bičhaďom les, hoj man te dodžanav pal tumaro pačaben, či tumen na pokušinelas o beng a amari buči paľis na uľahas pre ňisoste.
52003006	Ale akana, sar avľa o Timoteus tumendar ke amende, anďa amenge o lačho hiros pal tumaro pačaben the kamiben. Phenďa amenge hoj pre amende furt gondoľinen andro lačhipen a igen amen kamen te dikhel - avke sar the amen tumen.
52003007	Vaš oda, phralale, radisaľiľam tumare pačabnaske the te amen hin bare pharipena the cerpišagi,
52003008	bo akana čačes dživas, sar tumen ačhen zoraha andro Raj.
52003009	Se soha šaj paľikeras le Devleske vaš tumenge, vaš oda savoro radišagos so amen tumendar hin angle amaro Del?
52003010	Rat-džives pes igen mangas, hoj tumen te dikhas a te dokeras oda so mek chibaľinel tumare pačabnaske.
52003011	Ale ov korkoro, o Del amaro Dad the amaro Raj o Ježiš Kristus, mi ľidžal amaro drom ke tumende.
52003012	A tumen o Raj mi bararel, hoj te aven furt barvaleder andro kamiben maškar tumende a ke savorende, avke sar the amen sam pherarde kamibnaha ke tumende.
52003013	Mi zoraľarel tumen andro jile, hoj te aven sentne the bi o binos anglo Del amaro Dad, sar avela amaro Raj o Ježiš savore peskere sentnenca.
52004001	No akana, phralale, mangas tumen a the dovakeras tumenge andre amaro Raj Ježiš, hoj furt buter te baron andre oda so amendar priiľan. Bo amen tumen sikaďam sar kampel te dživel a te el pre dzeka le Devleske, a avke imar the dživen.
52004002	Se džanen save prikazi tumen diňam amare Rajestar le Ježišostar.
52004003	Bo kada hin so o Del kamel: hoj tumen te sentňisaren (te pošvecinen) a te zľikeren tumen le lubipnastar.
52004004	Dojekh tumendar mi džanel sar te dživel peskera romňaha andro sentňipen the andre pačiv
52004005	a na andre džungaľi žadosca, sar oda keren o manuša so na prindžaren le Devles.
52004006	Ňiko te na thovel avri peskere phraleha, bo oda hin binos. Bo amaro Raj marela sakones ko oda kerel, sar tumenge imar oda the sigeder zoraha priphenďam.
52004007	Bo na vičhinďa amen o Del pre oda hoj te dživas andro nažužipen, ale andro sentňipen.
52004008	Ko kada na prilel, na le manušes na prilel, ale le Devles, so tumen del peskere Sentne Duchos.
52004009	Pal o kamiben maškar o phrala tumenge na kampel te pisinel, bo tumen san korkore sikade avri le Devlestar hoj jekh avres te kamen.
52004010	Bo imar sikaven oda kamiben savore phralenge andre caľi Macedonija. Ale dovakeras tumenge hoj oda te keren mek buter.
52004011	Keren sa prekal oda, hoj te dživen andro smirom. Mi starinel pes sako pal peskero a mi kerel peskere vastenca e buči, avke sar tumenge oda phenďam.
52004012	Bo oleha, hoj tumen na zmuken pre aver, tumen ľikeren šukares the anglal ola so na pačan.
52004013	Ale amen kamas, phralale, hoj te džanen so ela ole manušenca so imar mule. Bo na kamas hoj tumen te trapinen avke sar okla džene so len nane pre soste te užarel.
52004014	Bo te amen pačas hoj o Ježiš muľa the uščiľa andral o meriben, ta akor pačas the oda, hoj o Del anela pale le Ježišoha olen so mule pačabnaha andre leste.
52004015	Kada, so tumenge amen phenas, hin o lava le Rajeskere: Amen so akana dživas a te mek dživaha dži akor, medik na avela o Raj, amen na predenašaha olen so imar mule.
52004016	Bo korkoro o Raj le zorale rozkazoha, le archaňjeliskere hangoha the le Devleskera trubaha avela tele andral o ňebos a ola, so mule andro Kristus, uščena ešebne.
52004017	A paľis amen so sam džide, so mek ačhiľam, avaha jekhvareste cirdle upre jekhetane lenca andro chmari, kaj pes arakhaha le Rajeha. A avke avaha le Rajeha pro furt.
52004018	Vaš oda tumen zoraľaren jekh avren kale lavenca.
52005001	Phralale, pal o časi kana oda avela amenge na kampel tumenge te pisinel,
52005002	bo korkore mište džanen, hoj o džives le Rajeskero avela avke sar o živaňis prekal e rat.
52005003	Bo akor sar vakerena: “Smirom hin a na mušinas pes te daral,” akor jekhvareste avela pre lende o meriben sar o dukha pre khabňi džuvľi a na denašena.
52005004	Ale tumen, phralale, na san andro kaľipen hoj tumen oda džives te zachudel sar o živaňis.
52005005	Bo tumen savore san o čhave le svetloskere the o čhave le dživeseskere. Amen na sam o čhave le kaľipnaskere the la račakere.
52005006	Vaš oda, te na sovas avke sar okla džene, ale te avas upre a te avas strižbe.
52005007	Bo ola ko soven, rači soven a ola ko mačon, hine rači mate.
52005008	Ale amen so sam o čhave le dživeseskere avas strižbe, uras pre peste o pačabnaskero the o kamibnaskero pancjeris a o užaripen (nadej) pre zachrana sar e prilba.
52005009	Bo o Del peske amen na kidňa avri pre peskeri choľi, ale pre oda hoj te dochudas e zachrana prekal amaro Raj Ježiš Kristus,
52005010	savo muľa vaš amenge hoj te dživas leha jekhetane, či sam džide abo mule.
52005011	Vaš oda tumen zoraľaren a podhazden jekh avres, avke sar oda the keren.
52005012	Mangas tumen phralale, hoj tumenge te ľikeren olen so maškar tumende keren e phari buči, hine upral tumende andro Raj a sikaven tumen.
52005013	Igen bares kamibnaha len ľikeren vaš lengeri buči. Mi el maškar tumende o smirom!
52005014	A mangas tumen phralale: dovakeren olenge so na kamen te kerel buči; podhazden olen so pes pomukle; pomožinen olenge so na birinen; ľikeren avri sakoneha.
52005015	Dikhen, hoj ňiko varekaske te na visarel pale o nalačho vaš o nalačho, ale furt džan pal oda so hin lačho: the prekal tumende the prekal sakoneste.
52005016	Furt radisaľon!
52005017	Ma preačhen tumen te modľinel!
52005018	Andre savoreste paľikeren, bo ada hin so kamel o Del prekal tumende andro Ježiš Kristus.
52005019	Ma murdaren andre e jag le Sentne Duchoskeri.
52005020	Ma dikhen tele o proroctva,
52005021	ale savoro probaľinen a o lačho tumenge muken.
52005022	Ňič tumen te na chal le nalačhipnaha.
52005023	A o Del korkoro, savo amen del o smirom, mi kerel tumendar sentnen andre savoreste. A mi ľikerel calo tumaro duchos, duša the ťelos bi e mel, medik na avela pale amaro Raj o Ježiš Kristus.
52005024	Verno hino oda, so tumen vičhinel: ov oda the kerela.
52005025	Phralale, modľinen tumen vaš amenge!
52005026	Pozdravinen šukares savore phralen jilestar.
52005027	Mangav tumen anglo Raj hoj te avel o ľil pregendo savore sentne phralenge.
52005028	O lačhipen amare Rajeskero le Ježišoskero Kristoskero mi el tumenca! Amen.
53001001	O Pavol, o Silvan the o Timoteus, pisinen le manušenge andro foros Tesalonika, la khangerake andro Del amaro Dad the andre amaro Raj Ježiš Kristus:
53001002	O lačhipen tumenge the o smirom le Devlestar amare Dadestar the amare Rajestar le Ježišostar Kristostar.
53001003	Phralale, amen mušinas vaš tumenge te paľikerel furt le Devleske a hin vaš soske, bo igen barol tumaro pačaben the tumaro kamiben jekh kije avreste.
53001004	Vaš oda the amen korkore pes lašaras tumenca andro khangera le Devleskere, bo tumen ľikeren avri a pačan andre savore tumare pharipena the prenasledovaňja so zľidžan.
53001005	Kada savoro sikavel pre le Devleskero čačipnaskero sudos a vaš oda avena hodne te džal andro kraľišagos le Devleskero, vaš savo the cerpinen.
53001006	Bo o Del hino čačipnaskero andre oda, hoj dela pale o pharipen olenge so tumenge keren o pharipen,
53001007	ale tumenge so san andro pharipen, zaačhavela o pharipen avke sar the amenge. A oda ela akor sar pes andral o ňebos sikavela o Raj o Ježiš le aňjelenca peskera zoraha.
53001008	Bo andro jagale plameňa marela olen so na prindžaren le Devles the olen so na šunen o evaňjelium amare Rajeskero le Ježišoskero.
53001009	Marela pes len le večne meribnaha a ena het dur le Rajeskere mujestar the leskera slavakera zoratar.
53001010	Oda ela andre oda džives sar o Ježiš avela, vaš oda, hoj peske te lel e slava savore peskere sentne manušendar the e bari pačiv savorendar so pačanďile. Tumen avena maškar lende vaš oda, bo pačanďiľan amare sveďectvoske.
53001011	Vaš oda pes furt vaš tumenge modľinas, hoj tumendar amaro Del te kerel lačhen andre oda dživipen andre savo tumen vičhinďa; hoj te keren leskera zoraha savoro lačhipen so kamen te kerel andre tumari pačabnaskeri buči.
53001012	Hoj te el barardo o nav amare Rajeskero le Ježišoskero Kristoskero andre tumende a tumen andre leste. Kada pes ačhela vaš oda, bo o Del the amaro Raj, o Ježiš Kristus, hine ajse lačhe kije tumende.
53002001	No, te vakeras pal oda phralale, hoj sar avela amaro Raj o Ježiš Kristus the pal oda, sar amen lela ke peste, mangas tumen:
53002002	Ma den tumen te daravel avri ňisave duchoha, aňi laveha, aňi ľileha, so phenen hoj amen pisinďam sar te imar avľahas oda džives le Kristoskero.
53002003	Ma den tumen ňisoha a ňikaha te klaminel, bo o džives le Kristoskero na avela, medik pes na ačhela oda hoj but manuša oddžana le pačabnastar a medik pes na sikavela o Manuš le binoskero, oda kas o Del zňičinela andro peklos.
53002004	Ov džala pre savoreste a hazdela pes upral savoreste, kaske pes phenel Del a kas pes avke lašarel. Vaš oda peske bešela andro chramos le Devleskero a kerela pestar hoj ov hin o Del.
53002005	So, bisterďan hoj pal oda imar vakeravas sar somas ke tumende?
53002006	A tumen džanen so les akana zľikerel. Bo ov pes sikavela andre oda časos (ideos) so hin dino prekal leste.
53002007	A e zor ole Binoskere Manušeskeri imar kerel, ale počoral. Bo mek hino zľikerdo, no ča dži akor, medik na ela ilo het oda, ko les akana zľikerel.
53002008	A paľis pes oda Manuš le binoskero sikavela, saves o Raj o Ježiš murdarela le dichoha andral peskero muj a zňičinela les peskera slavaha, sar avela.
53002009	Oda Manuš le binoskero avela savora zoraha le bengestar a kerela klamišagoha o znameňja the o zazraki,
53002010	hoj te cirdel andro nalačhipen olen so meren. A ola manuša meren, bo na priile a na kamle o čačipen, hoj te aven zachraňimen.
53002011	Vaš oda pre lende o Del domukela e zor so len anela andro načačipen, avke hoj te pačan le klamišagoske.
53002012	Avke ena odsudzimen savore so na pačanďile le čačipnaske, ale rado kamenas te kerel o bini.
53002013	Ale amen kamas furt te paľikerel le Devleske vaš tumenge, phralale, kas o Raj kamel. Bo o Del peske tumen avri kidňa ešebnovarestar pre oda, hoj te aven zachraňimen andro sentňipen le Duchoskero the le pačabnaha andro čačipen.
53002014	Vaš oda tumen vičhinďa, hoj te prilen e slava amare Rajeskeri le Ježišoskeri Kristoskeri, akor sar amendar šunďan o evaňjelium.
53002015	Vaš oda phralale, ačhen zoraha a ľikeren oda so sikľiľan, či imar amare lavestar, vaj amare ľilestar.
53002016	A ov korkoro, amaro Raj o Ježiš Kristus the o Del amaro Dad, so peske amen zakamňa a diňa amen andre peskero lačhipen o večno radišagos the o lačho užaripen (e lačhi nadej),
53002017	mi anel o radišagos andre tumare jile a mi del tumen zor andre dojekh lačho skutkos the lav.
53003001	Dureder, phralale, modľinen tumen vaš amenge, hoj te denašel o lav le Rajeskero a te el the avrether barardo, avke sar the ke tumende.
53003002	A modľinen tumen, hoj te avas cirdle avri andral e zor le nalačhe the napačivale manušendar, bo nane sakones pačaben.
53003003	Ale pro Raj pes šaj zmukas, ov tumen dela zor a chraňinela tumen le nalačhestar.
53003004	Pačas tumenge andro Raj hoj imar keren, a the kerena, so tumenge amen prikazinas.
53003005	O Raj mi ľidžal tumare jile kijo kamiben le Devleskero a hoj te ľikeren avri prekal e zor le Kristoskeri.
53003006	Prikazinas tumenge phralale, andro nav amare Rajeskero le Ježišoskero Kristoskero, hoj tumen te odcirden dojekhe phralestar so dživel namište a na dživel pal oda sikaviben so amendar chudňan.
53003007	Bo tumen korkore džanen sar kampel te kerel, hoj te keren avke sar amen. Bo amen na dživahas maškar tumende leňivones,
53003008	aňi na chahas o maro ňikastar hijaba, ale andre buči phares kerahas rat-džives, hoj te na avas ňikaske tumendar pro starišagos.
53003009	Na vaš oda, hoj amen na sas pre oda pravos, ale vaš oda hoj tumenge te sikavas sar kampel te kerel, hoj the tumen te keren avke sar amen.
53003010	Bo the sar samas ke tumende, tumenge oda prikazinahas, hoj oda ko na kamel te kerel buči aňi te na chal.
53003011	Bo šunas hoj varesave džene maškar tumende pes namište ľikeren; hoj ňič na keren, ča pes thoven andre ola veci so lenge na kampel.
53003012	Ajsenge prikazinas a priphenas lenge prekal amaro Raj Ježiš Kristus, hoj šukares te keren buči a avke te chan peskero maro.
53003013	Ale tumen, phralale, ma preačhen te kerel o lačhipen.
53003014	Ale te vareko na šunel amaro lav andre kada ľil, pre oda manuš tumenge den pozoris a ma zdžan tumen leha, hoj pes te ladžal.
53003015	Ma len les sar ňeprijaťeľis, ale dovakeren leske sar phraleske.
53003016	Korkoro o Raj, savestar avel o smirom, tumen mi del o smirom andre dojekh časos (ideos). O Raj mi el tumenca savorenca!
53003017	Me pisinav korkoro mire vasteha kada paľikeriben, me o Pavol. Avke pisinav. Kada hin o znakos andre savore mire ľila: pozdravinav tumen.
53003018	O lačhipen amare Rajeskero le Ježišoskero Kristoskero mi el tumenca savorenca! Amen.
54001001	Pisinav me, o Pavol, o apoštolos le Ježišoskero Kristoskero. Me som bičhado le Devlestar amare Spasiťeľistar the le Ježišostar Kristostar, pre savo pes šaj zmukas.
54001002	Pisinav le Timoteoske, mire čače čhaske andro pačaben: mi del tut o Del, o Dad, the o Ježiš Kristus, amaro Raj, o smirom, o lačhipen the o lačhejileskeriben!
54001003	Mangav tut, avke sar tut imar mangavas sar džavas andre Macedonija, hoj te ačhes andro Efezus a te dovakeres varesave manušenge, hoj te na sikaven aver sikaviben.
54001004	Phen lenge, hoj pes te na zalen varesave bajkenca the le rodokmeňenca. Bo kajse lava hine bi o agor a na služinen le Devleskera bučake, ale sigeder anen o vesekedišagi, bo le Devleskeri buči pes kerel le pačabnaha.
54001005	Vaš oda tumenge phenav, hoj ešebno hin o kamiben andral o žužo jilo, andral o lačho svedomje the andral o čačo pačaben.
54001006	Kada varesave džene našade a visarde pes kijo diline vakeribena.
54001007	On kamen te el o učiťeľa le zakonoske, ale aňi na achaľon so vakeren, aňi so avke pačabnaha phenen.
54001008	Ale amen džanas hoj o zakonos hino lačho - te les vareko lel avke sar les kampel te lel.
54001009	A kada džanen, hoj o zakonos nane dino prekal o čačipnaskere, ale prekal ola so na doľikeren o zakonos. Hino dino prekal ola so pes na podden, prekal o bijedevleskere the binošne, prekal o nasentne the nažuže, prekal ola so murdaren le dajen the le daden the prekal o vrahi.
54001010	O zakonos hino the prekal o lubara, prekal o murša so džan le muršenca, prekal ola so cinen the bikenen le manušen, prekal o klamara a prekal ola so den lav hamišagoha. A mek hino dino prekal savore okla veci so pes na zdžan le saste sikavibnaha.
54001011	O čačo sikaviben šaj arakhas andro evaňjelium so man diňa o Del. Oda hin oda slavno evaňjelium le Devlestar, savo hino hodno te lel o lašariben.
54001012	Paľikerav oleske so man diňa zor, le Ježišoske Kristoske, amare Rajeske. Bo dikhľa man sar lačhes a ačhaďa man andre služba:
54001013	man, so pre leste varekana namište vakeravas, džavas pre leste a dukhavavas. Ale o Del sas ke mande lačhejileskero, bo mek na somas andro pačaben a na džanavas so keravas.
54001014	Ale o Raj čhiďa avri peskero barvalo lačhipen pre ma a diňa man o pačaben the o kamiben so hin andro Ježiš Kristus.
54001015	Kala lava, so phenav, hin čačipen a šaj len te prilel a te pačal lenge: o Ježiš Kristus avľa pro svetos te zachraňinel le binošnen, a me som nekgoreder lendar.
54001016	Ale o Del sas ke mande lačhejileskero vaš oda, hoj pre mande ešebnoneste o Ježiš Kristus te sikavel peskero baro avriľikeriben. Oda ela sar priklados prekal ola so pačana andre leste a chudena o večno dživipen.
54001017	Le večne Kraľiske so furt dživel a našči les te dikhel - le jekhe Devleske - mi džal e pačiv the o baripen pro furt! Amen.
54001018	Timoteus, čhavo miro, dav tuke oda prikazaňie, so imar anglal sas tuke phendo le prorocke lavenca, hoj tut te ľikeres pal ola lava a te mares tut lenca o lačho mariben andro pačaben.
54001019	Ľiker tuke o pačaben the o lačho svedomje! Varesave džene preačhile te šunel peskero svedomje a vaš oda lengero pačaben rozpeľa.
54001020	Lendar hin o Hymeneus the o Alexander, saven diňom le bengeske, hoj te sikľon a te na vakeren oda so pes na zdžal le Devleskere čačipnaha.
54002001	Mangav tut ešeb, hoj pes te keren o modľitbi, o mangipena the o modľitbi vaš avrenge the o paľikeribena vaš savore manuša.
54002002	A modľinen tumen the vaš o kraľa the vaš savore, so vareso ľidžan, hoj te dživas andro smirom cicho dživipen andre savoro sentňipen the pačivaľiben.
54002003	Bo kada hin lačho the šukar anglo Del amaro Spasiťeľis,
54002004	savo kamel hoj savore manuša te aven zachraňimen a te prindžaren o čačipen.
54002005	Bo hin ča jekh Del a ča jekh hin so ačhel maškar o Del the maškar o manuša, o manuš o Ježiš Kristus.
54002006	Ov počinďa peskere dživipnaha hoj te cinel avri savore manušen a o Del amenge ada sikaďa andro spravno časos.
54002007	Vaš oda somas me ačhado sar o apoštolos the sar o kazaťeľis, učiťeľis le nažidenge, hoj lenge te vakerav pal o pačaben the pal o čačipen. Vakerav čačo, na klaminav!
54002008	Vaš oda kamav hoj pes o murša te modľinen pre dojekh than, te hazden o sentne vasta bi e choľi the rušiben.
54002009	Avke the o džuvľa pes mi uren šukares, avke sar kampel, žužipnaha the zľikeribnaha, jednoduche uchaňibnaha, bi o somnakaj, bi o perli the bi o barikane gada.
54002010	Ale mi šukaľaren pes le lačhe skutkenca, avke sar oda kampel te kerel le džuvľenge so pes pridžanen kijo Devleskero dživipen.
54002011	E džuvľi cichones mi sikľol savora pokoraha.
54002012	La džuvľake na domukav te sikavel, aňi te ľidžal le muršes, ale mi avel čhit.
54002013	Bo o Adam sas kerdo ešebno, až paľis e Eva.
54002014	Aňi na le Adam o sap klaminďa, ale la džuvľa. Klaminďa la a oj kerďa o binos.
54002015	Ale e džuvľi ela zachraňimen prekal oda hoj anela pro svetos le čhavoren. No, oda ča akor te ačhela e džuvľi andro pačaben, kamiben, sentňipen the rajikaňiben.
54003001	Kala lava hin čačipen: te vareko kamel te ľidžal o zboros, mangel peske lačhi buči.
54003002	Oda ko ľidžal o zboros mušinel te dživel avke, hoj te na el pre leste so te phenel: murš jekha džuvľakero, strižbo, goďaver the rajikano. Mušinel te džanel te presikavel e pačiv le hoscenge a mušinel te džanel the te sikavel.
54003003	Ajso manuš nane pijakos, aňi maribnaskero, ale kovlo the poloko andre choľi a nane ajso so izdral pal o love.
54003004	Oda manuš hin ajso, so mište ľidžal peskero kher a sikavel le čhaven, hoj les te šunen a te den pačiv.
54003005	Ale te vareko na džanel te ľidžal peskero kher, sar pes paľis starinela pal e khangeri le Devleskeri?
54003006	Oda, so ľidžal e khangeri našči avel terno andro pačaben, hoj te na ačhel barikano. Bo paľis perela tele a ela odsudzimen avke sar sas o beng.
54003007	Ale musaj pal leste te džal o lačho hiros the le manušendar so na pačan, hoj te na perel andre ladž a peľahas le bengeske andre pasca.
54003008	Avke the o dijakona mušinen te dživel pačivales a mušinen te doľikerel peskero lav. Našči aven ajse so pijen but mol, abo ajse so hine izdrade pal o love,
54003009	ale ajse so o čačipen le pačabnaskero, savo lenge o Del sikaďa, ľikeren andro žužo svedomje.
54003010	No the on mi aven ešeb probaľimen avri a paľis, sar pre lende na ela so te phenel, šaj keren e dijakonoskeri buči.
54003011	Avke the lengere romňija te aven lačhe, na pľetkarki, te na pijen, ale mi aven pačivale andre savoreste.
54003012	Le dijakonen mi el ča jekh romňi a mi džanen mište te ľidžal peskere čhaven the peskere khera.
54003013	Bo pal ola, so mište kerde le dijakonoskeri buči, džal o lačho hiros a šaj vakeren bi e dar pal o pačaben andro Ježiš Kristus.
54003014	Pisinav tuke kada ľil, ale pačav hoj sig ke tu avava.
54003015	No, te avľomas nasig, kamav hoj te džanes, sar pes kampel te ľikerel andre le Devleskero kher, so hin e khangeri le džide Devleskeri, o slupos the o zoralo zaklados le čačipnaskero.
54003016	Čačes phenav avri, baro garuďipen hin andre oda so pačas: O Kristus avľa sar manuš, o Duchos sikaďa pre leste hoj hino le Devleske pre dzeka, o aňjela les dikhle, sas vakerdo pal leste maškar o narodi, o manuša andro svetos andre leste pačanďile a sas ilo upre andre slava.
54004001	O Duchos phenel igen žužes hoj andre ostatne časi oddžana varesave džene le pačabnastar a ľikerena pes le klamišagoskere duchendar the le demonengere sikavibenendar.
54004002	Kada sikaviben avel le manušendar so hine dujemujengere a klaminen. Lengero svedomje hino mulo, sar te les labarďalas avri tate trasteha.
54004003	Kala manuša sikaven hoj nane mište te džal romeste a zakazinen te chal o chabena. Ale o Del kerďa ola chabena hoj len paľikeribnaha te chan ola so pačan a prindžaren o čačipen.
54004004	Bo savoro chaben so o Del kerďa hin lačho a ňič pes na odčhivel het, ale kampel savoro te prilel paľikeribnaha.
54004005	Bo o chaben pes pošvecinel le Devleskere laveha the la modľitbaha.
54004006	Te kada sikaveha le phralen, aveha lačho služobňikos le Ježišoske Kristoske, barardo avri le pačabnaskere lavenca the le lačhe sikavibnaha savestar tut dži akana furt ľikerehas.
54004007	Ale ola bijedevleskere paramisa ma prile, ale sigeder tut zoraľar andro sentno dživipen anglo Del.
54004008	Bo te zoraľares tiro ťelos, oda anel ča frima hasna, ale o sentno dživipen anel hasna andre savoreste so sas phendo, hoj dživaha akana a the andre oda dživipen so avela.
54004009	Kala lava hin čačipen a šaj len te prilel a te pačal lenge.
54004010	Vaš oda keras buči a trapinas pes, bo mukas pes pro džido Del so hino Spasiťeľis savore manušenge, no mek buter olenge so pačan.
54004011	Kada prikazin a sikav.
54004012	Ma domuk hoj tut vareko te dikhel tele vaš oda, bo sal terno. Ale av ajso so mište sikavel avrenge sar pes kampel te ľikerel andro lav, andro dživipen, andro kamiben, andro pačaben the andro žužipen.
54004013	Medik me avava, tu gen o lav, zoraľar a sikav.
54004014	Ma zamuk oda duchovno daros so hin andre tu, so tuke sas dino sar o proroka vakerenas a o starši pre tu thode peskere vasta.
54004015	``23Kala veci ker a starin tut pal oda, hoj savore manuša te dikhen hoj tu baros andro pačaben.
54004016	De pozora pre tu the pre tiro sikaviben; ačh andre oda! Bo te kada kereha, zachraňineha tut a the olen so tut šunen.
54005001	Le phuredere manušeske ma dovaker zoraha, ale dovaker leske sar dadeske, le ternederenge sar phralenge,
54005002	le phuredere džuvľenge sar dajenge a le ternedere džuvľenge sar pheňenge, andre savoro žužipen.
54005003	De pačiv le vdoven so hine čačes vdovi.
54005004	Bo te hin varesava vdova čhave abo vnučata, on pes ešeb mi sikaven te avel pobožne andre peskero kher a mi den pale o lačhipen le dajenge the le dadenge, bo oda hin šukares anglo Del.
54005005	Odi hiňi čačes vdova, so hiňi korkori a mukel pes pro Del a rat-džives hiňi andro modľitbi the mangipena.
54005006	Ale ajsi vdova, so dživel rozmukles, hiňi muľi the te dživel.
54005007	Kada lenge prikazin: hoj te dživen avke hoj ňikas pre lende te na el so te phenel.
54005008	Ale te pes vareko na starinel pal peskeri famelija andral peskero kher, akor zaprinďa o pačaben a hino goreder sar o napačabnaskere.
54005009	Rachinel pes vdovake odi, so lake hin buter sar šovardeš (60) berš, sas ča jekhvar veraduňi
54005010	a džal pal late o lačho hiros: hoj kerelas o lačhipen, bararďa avri le čhaven, prilelas le hoscen, thovelas o pindre le sentnenge, pomožinelas olenge so sas andro pharipen a kamelas te kerel savoro lačhipen.
54005011	Ale ma rachin le ternedere vdoven, bo sar len cirdela te džal romeste, šaj pes visaren le Kristostar
54005012	a anen pre peste o sudos, bo prephagle oda ešebno lav, so les dine.
54005013	A mek ke oda ča sikľon ňič te na kerel, ča te phirel kher kherestar a na ča hoj na keren ňič, ale paš oda vakeren pal oda so lenge na kampel, keren o pľetki a thoven pes andre savoreste.
54005014	Vaš oda kamav hoj o terneder vdovi te džan romeste, te el len čhave, te starinen pes pal peskere khera. A oleha na domukena olenge, so pre amende džan, hoj pal amende te vakeren namište.
54005015	Bo varesave vdovi pes imar visarde pale a džan pal o Satan.
54005016	Ale te varesava pačabnaskera džuvľa hin vdova andre lakeri famelija, mi starinel pes pal late. Te na pes thovel pre khangeri o pharipen, te šaj pes e khangeri starinel pal ola, so hine čačes vdovi.
54005017	Le staršen, so mište ľidžan e khangeri, kampel te del duvar ajci pačiv; no mek buter olen so služinen andro lav a sikaven.
54005018	Bo o Sentno lav phenel: “Na phandeha la gurumňake so kerel buči o piskos, hoj te na chal,” a: “Oda, ko kerel buči, zasogaľinel peske o počiňiben.”
54005019	Te tuke phenela vareko vareso pre oda ko ľidžal o zboros, ma prile oda: ča akor šaj, te hin duj abo trin švedki.
54005020	Olen, so keren bini, karhin anglal savoredženende, hoj pes te daran the okla džene.
54005021	Mangav tut anglo Del, anglo Ježiš Kristus the anglo avrikidle aňjela, hoj tut te ľikeres pal kada a te na keres vareso avke, hoj kije jekh chudeha a kije aver na.
54005022	Ma thov pre ňikaste sig o vasta a te na chal tut ňič avrengere binenca. Ľiker tut hoj te aves žužo.
54005023	Ma pi imar ča paňi, ale pi po sikra the mol, bo furt tut dukhal e ďombra a furt sal nasvalo.
54005024	Varesave dženengere bini igen dičhol a imar len predenašen pro sudos, aver dženengere bini dičhola až paľis.
54005025	Avke igen dičhol the o lačhe skutki a the te len mek na dičhol, našči ačhena garude.
54006001	Savore manuša, so hine otroka, mi presikaven peskere rajenge savori pačiv, hoj ňiko te na dikhel tele o lav le Devleskero the amaro sikaviben.
54006002	Ola manuša, kas hin ajse raja so hine thiš pačabnaskere, te na sikaven lenge frimeder pačiv, vaš oda hoj hine phrala. Mi služinen lenge mek feder, bo ola kaske služinen hine pačabnaskere a on len kamen. Kada sikav a prikazin.
54006003	Te vareko sikavel avres a na ľikerel pes le saste lavendar, so phenďa amaro Raj o Ježiš Kristus, aňi amare sikavibnastar pal o dživipen andro pačaben,
54006004	ajso manuš peske pal peste but gondoľinel a na džanel ňič. Furt pes kamel te vesekedinel a kerel pes pro lava. Olestar avel e zavisť, o vesekedišagi, o džungale vakeribena a o nalačho gondoľišagos.
54006005	A furt pes vesekedinen o manuša so namište gondoľinen a savenge chibaľinel o čačipen. On peske gondoľinen, hoj te dživena le Devleha, ta barvaľona.
54006006	He, hin le manušes olestar hoj dživel le Devleha but barvaľipen, te hino o manuš spokojno oleha so les hin.
54006007	Bo ňič peha pro svetos na anďam a ňič peha pal o svetos aňi našči las.
54006008	Ale te amen hin o chaben the o uraviben, oleha sam spokojne.
54006009	Ola, so kamen te barvaľol, peren andro pokušeňje the andre pasca the andro but nagoďaver, džungale žadosci, so doanen le manušen andro meriben a zňičinen len.
54006010	Bo o kamiben kijo love hin o koreňis savore nalačhipnaske. Varesave džene andre oda pele a avke odgele le pačabnastar a kerde korkore peske but dukha.
54006011	Ale tu, manušeja le Devleskero, denaš kajse vecendar a dža pal oda so hin čačipnaskero, pal o dživipen so hin le Devleske pre dzeka, pal o pačaben, kamiben the pal o avriľikeriben. A av kovlo kije aver džene.
54006012	Mar tut o lačho pačabnaskero mariben, chude mište o večno dživipen andre savo salas vičhimen akor sar phenďal o lačho viznaňje anglo but džene.
54006013	Prikazinav tuke anglo Del, so del savoreske o dživipen the anglo Ježiš Kristus, so phenďa avri o čačipen pal o pačaben anglo Pontsko Pilat:
54006014	doľiker oda so tuke phenďom pačivalones, medik pes na sikavela amaro Raj o Ježiš Kristus, hoj te na el varekas pre tu so te phenel.
54006015	Ov pes sikavela andro časos so diňa o Del, savo hino korkoro požehňimen Raj, o Kraľis le kraľengero the o Raj le rajengero.
54006016	Jekh ov korkoro dživel pro furt a bešel andro svetlos, kaj ňiko našči džal. Ňisavo manuš les šoha na dikhľa; aňi les našči dikhel. Leske mi džal e pačiv the e večno zor! Amen.
54006017	Le barvalenge andre kada svetos phen, hoj pes te na ľidžan upre a te na pes muken pro barvaľipen so nane isto, ale hoj len te el o užaripen (nadej) pro džido Del, so amen del barvales sa so amenge kampel pro bachtalo dživipen.
54006018	Prikazin lenge hoj te keren o lačhipen, te barvaľon andro lačhe skutki, te aven ščire a te džanen pes te ulavel avrenca.
54006019	Kavke peske skidena o barvaľipen a ačhavena o lačho zaklados andre oda časos (ideos) so avela, hoj te chuden oda čačo dživipen.
54006020	Timoteus, doľiker oda so tuke sas dino le Devlestar. Obdža a ma šun olen so vakeren o bijedevleskere diline lava a phenen pre ola lava, hoj oda hin o prindžaripen.
54006021	Oda nalačho sikaviben zachudňa varesave dženen a našade peskero pačaben. O lačhipen tuha! Amen.
55001001	Le Pavlostar, savo hin o apoštolos le Ježišoskero Kristoskero le Devleskera voľatar. O Del man bičhaďa te vakerel pal o dživipen so anglal phenďa, o dživipen so amen hin andro Ježiš Kristus.
55001002	Pisinav le Timoteoske, mire čhaske, saves kamav: mi del tut o Del o Dad the amaro Raj o Ježiš Kristus o lačhipen the o smirom a mi el ke tu lačhejileskero.
55001003	Paľikerav le Devleske, saveske služinav andral o žužo jilo avke sar the mire dada, akor sar rat-džives andre mire mangipena na preačhav te gondoľinel pre tu.
55001004	Na bisterav pre tire apsa a kamav tut te dikhel, hoj te avav pherardo le radišagoha.
55001005	Leperav mange pre tiro žužo pačaben, savo sas ešeb andre tiri baba Loida the andre tiri daj Eunika, no pačav oleske, hoj the andre tu.
55001006	Vaš oda tuke leperav: rozbarar le Devleskero daros so hin andre tu akorestar sar pre tu thoďom mire vasta.
55001007	Bo o Del amen na diňa darandutno duchos, ale duchos, so amen zoraľarel a del kamiben the goďaveripen.
55001008	Vaš oda tut ma ladža vaš o sveďectvos le Rajeskero, aňi vaš ma, hoj bešav vaš leske andre bertena, ale jekhetane manca zľidža o pharipen vaš o evaňjelium andre zor le Devleskeri.
55001009	O Del amen zachraňinďa a vičhinďa hoj te avas leskere manuša: na vaš oda so amen kerďam, ale vaš oda, bo oda sas leskero planos. Imar čirla amenge andro Kristus Ježiš diňa kada lačhipen,
55001010	so pes sikaďa akana sar pes sikaďa amaro Spasiťeľis, o Ježiš Kristus. Ov zňičinďa o meriben a prekal o evaňjelium anďa pro svetlos o večno dživipen.
55001011	Me somas ačhado prekal kada evaňjelium sar o apoštolos, kazaťeľis the učiťeľis.
55001012	Vaš oda the cerpinav. Ale na ladžav man, bo džanav kaske pačanďiľom; a pačav hoj les hin zor až dži andre oda džives te doľikerel oda, so mange sas dino.
55001013	Ľiker tut mište ole saste lavendar so mandar šunďal a mi el tuke sar o priklados andro pačaben the kamiben andro Ježiš Kristus.
55001014	Doľiker oda lačho so tuke sas dino prekal o Sentno Duchos, so dživel andre amende.
55001015	Džanes hoj pes mandar visarde savore so hine andre Azija: maškar lende hin the o Fygelos the o Hermogenes.
55001016	Mi el o Raj lačhejileskero kije Oneziforoskero kher, bo buterval man zoraľarďa a na ladžalas pes vaš ma, hoj som andre bertena.
55001017	Ale sar avľa andro foros Rim, igen man rodelas a arakhľa man.
55001018	Mi del leske o Raj hoj te arakhel o lačhipen le Rajestar andre oda Džives. Tu džanes nekfeder keci pašal mande kerelas andro Efezus.
55002001	Avke tu, čhavo miro, av zoralo andre oda lačhipen so amen hin andro Ježiš Kristus.
55002002	Oda, so šunďal mandar anglo but švedki, de avre pačivale manušenge so džanena te sikavel the avren.
55002003	Zľidža manca o pharipen sar oda lačho slugaďis le Ježišoskero Kristoskero.
55002004	Ňisavo slugaďis so džal andro mariben a kamel te el pre dzeka peskere veliťeľiske, pes na mišinel andre aver buča.
55002005	Oda ko denašel, našči ňerinel (zviťazinel) e cena, te na doľikerela o pravidla.
55002006	O manuš, so kerel phares buči pre maľa, šaj ešebno lel andral o uľipen.
55002007	Gondoľin pal oda so vakerav. O Raj tuke dela savoro te achaľol.
55002008	Ma bister pro Ježiš Kristus, pro čhavo le Davidoskero, so uščiľa andral o meriben avke sar me vakerav andre miro evaňjelium.
55002009	Vaš oda evaňjelium cerpinav avke, hoj som andre bertena sar oda živaňis, ale o Lav le Devleskero nane zaphandlo.
55002010	Vaš oda zľidžav savoro, bo kamav hoj ola so hine avrikidle thiš te dochuden e zachrana andro Ježiš Kristus, so del e večno slava.
55002011	Čačipnaskere hin kala lava: “Te leha jekhetane muľam, jekhetane leha the dživaha.
55002012	Te ľikeraha avri, jekhetane leha the kraľinaha. Te pes amen ke leste na pridžanaha, aňi ov pes na pridžanela ke amende.
55002013	Te amen na sam verne, ov ačhel verno furt, bo našči pes korkoro zaprinel.”
55002014	Kada lenge leper a mang len anglo Del, hoj pes te na vesekedinen pro lava, se oda nane pre ňisoste lačho a musarel olen so oda šunen.
55002015	Ker sa prekal oda, hoj tut te sikaves anglo Del sar manuš so pes na mušinel te ladžal vaš peskeri buči; sar manuš so vakerel o lav le čačipnaskero mište avke sar kampel.
55002016	Ľiker tut dur le bijedevleskere the diline lavendar, bo kajse lava ľidžan le manušen dur le Devlestar.
55002017	A lengere lava rozdžana a barona sar e rakovina. Lendar hine the o Hymeneos the o Filetos.
55002018	Kala džene našľile dur le čačipnastar. Akana vakeren hoj o mule imar uščile andral o meriben a kaleha musaren varekaske o pačaben.
55002019	Ale o zoralo zaklados le Devleskero ačhel a hino zapečaťimen kale lavenca: “O Raj džanel olen, so hine leskere,” a: “Mi oddžal le nalačhipnastar sako, ko lel o nav le Rajeskero!”
55002020	Andro baro kher nane ča somnakune the rupune čare, ale the kaštune the čikakere a oda jekh pre pačiv ale dujte nane pre pačiv.
55002021	Te pes vareko žužarela ole vecendar, ela sar o čaro pre pačiv, sentno, so anel e hasna le Rajeske a hino pripravimen kije dojekh lačhi buči.
55002022	Ale le terňikane žadoscendar denaš het a cirde tut pal oda so hin čačipnaskero, pal o pačaben, pal o kamiben the pal o smirom jekhetane olenca so andral o žužo jilo vičhinen pro Raj.
55002023	Ale o diline the nagoďaver phučibena odmar, se džanes hoj ole lavendar aven ča o vesekedišagi.
55002024	Le Rajeskere sluhaske pes na kampel te vesekedinel, ale kampel leske te el lačho kije sakoneste. Mušinel te džanel te sikavel a te zľidžal the o nalačho.
55002025	Mušinel te džanel šukares the polokes te dovakerel olenge so pre leste džan. Bo talam lenge o Del šaj del hoj pes te visaren a te prindžaren o čačipen.
55002026	Avke avena kije goďi a avena avri andral e pasca le bengeskeri, bo o beng len zachudňa hoj te keren oda so ov kamel.
55003001	Ale kada te džanes, hoj andre ostatne dživesa avena phare časi.
55003002	Bo o manuša rado dikhena ča pes korkoren, igen kamena o love a ena lašarde the barikane. Namište vakerena pal aver, na šunena le dajen le daden, na paľikerna a ena bijedevleskere.
55003003	O manuša ena bi o kamiben a sar bi o jilo, ena pľetkošne a na džanena pes te zľikerel, no ena igen dzive a na rado dikhena o lačhipen.
55003004	Ena zradci, ena splašimen a igen pes ľidžana upre. Radeder dikhena o mulatošno dživipen sar le Devles.
55003005	Kerena pestar hoj hine pačabnaskere, ale e zor le pačabnaskeri na prindžaren. Chraňin tut kajse manušendar.
55003006	Bo varesave lendar džan andro khera a diliňaren andre le slabe džuvľen, saven hin but bini a hine ľigende všelijake žadoscenca.
55003007	Ajse džuvľa furt sikľon, ale šoha (ňikda) našči prindžaren o čačipen.
55003008	Avke sar o Jannes the o Jambres džanas pro Mojžiš, avke the kala džene džan pro čačipen. Ole manušen hin o gondoľišagos musardo a andro pačaben pes na presikade mište.
55003009	Ale imar na džana dureder anglal, bo lengero diliňipen dikhena savore, avke sar pes dikhľas the o diliňipen kolengero.
55003010	Ale tu pes mište ľikerehas mire sikavibnastar a kerehas avke sar me andre miro dživipen, bo tu dikhehas miro pačaben, zľikeriben, kamiben the avriľikeriben,
55003011	the oda, sar pre mande o manuša džanas. Dikhehas the o pharipena so man sas andre Antiochija, Ikonija the andre Lystra. Tu the džanes sar igen pre mande o manuša džanas a soha pregeľom. No andral savoreste man o Del iľa avri.
55003012	A o manuša džana the pre savorende so kamen te dživel o sentno dživipen le Ježišoha Kristoha.
55003013	Ale o nalačhe manuša the o podvodňika džana furt dureder andro nalačhipen. Diliňarena andre le manušen a the korkore ena andre diliňarde.
55003014	Ale tu ačh andre oda so sikľiľal the andre oda so pačanďiľal, se džanes kastar oda sikľiľal.
55003015	Bo imar čavorestar prindžares le Devleskere lava, so tut den goďi pre oda hoj te aves zachraňimen le pačabnaha andro Ježiš Kristus.
55003016	Sa so hin pisimen andre le Devleskero lav avel andral le Devleskero muj a hino lačho pre oda, hoj le manušes te sikavel, te dovakerel andro dživipen, te karhinel a te bararel les avri, hoj te prindžarel o čačipen.
55003017	Hoj o manuš le Devleskero te el pripravimen the vizbrojimen pre dojekh lačhi buči.
55004001	Igen tut mangav anglo Del the anglo Ježiš Kristus, so sudzinela le džiden the le mulen sar avela leskero kraľišagos:
55004002	Av pripravimen te vakerel o Lav le manušenge, andro lačho the andro nalačho časos (ideos), dovaker lenge, karhin, podhazde le manušen, sikav len savore avriľikeribnaha.
55004003	Bo avela ajso časos, hoj o manuša na zľidžana o čačo sikaviben, ale rodena peske le učiťeľen so len sikavena oda so on kamena te šunel.
55004004	A visarena peskere kana le čačipnastar kijo paramisa.
55004005	Ale tu av strižbo andre savoreste, zľiker savoro pharipen, ker e buči sar o evaňjelistas a doker mište tiri buči.
55004006	Bo me som imar obetimen a imar avľa miro časos hoj te džav pal kada svetos.
55004007	Maravas man mište vaš o čačipen, o denašiben dodenašľom, o pačaben doľikerďom.
55004008	Imar mange hin pripravimen o čačipnaskero počiňiben, e koruna, savi man dela andre oda džives o Raj, o čačipnaskero Sudcas. No, na ča man dela, ale the savoren so užaren kamibnaha pre leste, sar ov avela.
55004009	Ker sa prekal oda, hoj te aves sig pal ma.
55004010	O Demas man omukľa, bo zakamňa pes andre kada svetos a geľa andre Tesalonika. O Kreskens geľa andre Galacija a o Titus andre Dalmacija.
55004011	Ča o Lukaš hino manca. An tuha le Marek, bo the ov mange but pomožinel andre buči.
55004012	Le Tychikos bičhaďom andro Efezus.
55004013	Sar aveha, an tuha o plašťos, so mukľom andre Troada ko Karpos. An tuha the o ľila, ale mek buter o zvitki so sas pisimen pre cipa.
55004014	O Alexander, o kovačis, mange kerďa but nalačho. O Del leske dela pale vaš oda, so kerďa.
55004015	The tu peske de pre leste pozora, bo igen džalas pre amare lava.
55004016	Sar ešebnovar ačhavas pro sudos vaš mange, na sas ňiko manca, ale savore man omukle. Te na pes lenge oda rachinel.
55004017	Ale o Raj ačhelas paš ma a zoraľarďa man, hoj te el prekal mande vakerdo o evaňjelium a hoj les te šunen savore narodi. Somas cirdlo avri andral o piskos le ľevoske.
55004018	O Raj man the cirdela avri andral savoro nalačhipen a zachraňinela man a lela andre peskero ňeboskero kraľišagos. Leske mi džal e slava pro furt! Amen.
55004019	Pozdravin la Priska the le Akvilas the le Oneziforoskero kher.
55004020	O Erastos ačhiľa andro Korint. Le Trofimus mukľom nasvales andro foros Miletus.
55004021	Ker sa hoj te aves mek anglo jevend. Pozdravinel tut o Eubulos, o Pudens, o Linos, e Klaudija the savore phrala.
55004022	O Raj mi el tire duchoha. Le Devleskero lačhipen mi el tumenca! Amen.
56001001	Me o Pavol, o sluhas le Devleskero the o apoštolos le Ježišoskero Kristoskero, somas bičhado pre oda, hoj te pomožinav le Devleskere manušenge hoj te achaľon o čačipen, o sikaviben pal o Kristus, so lenge pomožinela te dživel prekal o Del
56001002	a dela len o užaripen (nadej) pro večno dživipen. O čačipnaskero Del amen diňa lav pro večno dživipen mek sigeder sar sas kerdo o svetos.
56001003	Oda sikaďa andre peskero lav, andre peskeri ora. O Del amaro Spasiťeľis mange diňa oda lav a prikazinďa mange hoj les te vakerav.
56001004	Pisinav le Titoske, mire čače čhaske, andre amaro jekhetano pačaben: mi del tut o Del o Dad the o Ježiš Kristus, amaro Spasiťeľis, o smirom the o lačhipen.
56001005	Vaš oda tut mukľom pre Kreta, hoj ode te prikeres oda so mek ode kampel, hoj andre savore fori te ačhaves le staršen, avke sar tuke oda phenďom.
56001006	Te hin vareko ajso, hoj nane pre leste ňič nalačho te phenel, murš jekha džuvľakero, te les hin o čhave pačabnaskere, ale na ajse, so pre lende vakeren hoj hine rozmukle a na šunen, ajso manuš šaj avel o starši.
56001007	Bo oda, ko ľidžal e khangeri, hino sar o spravcas le Devleskero a mušinel te dživel avke hoj pre leste nane so te phenel. Našči el ajso so pes ľidžal upre, aňi na ajso so sig choľisaľol, aňi na ajso so hino pijakos, aňi na ajso so ča kerel furt pal peskero, abo ajso so izdral pal o love.
56001008	Ale mi el ajso, so džanel te presikavel e pačiv le hoscenge, so kamel o lačhipen, hino goďaver, čačipnaskero a sentno, the ajso, so pes džanel te zľikerel.
56001009	Mušinel pes te ľikerel le čačipnaskere lavestar, avke sar džal amaro sikaviben, hoj te el zoralo te dovakerel le manušenge andro lačho sikaviben a te šaj prikerel olen so pre oda sikaviben džan.
56001010	Bo hin but ajse so pes na podden, hijaba but vakeren a diliňaren andre o goďa. A nekbuter oda keren o pačabnaskere le Židendar.
56001011	Lenge kampel te phandel andre o muja, bo cale fameliji maren tele pal o čačo drom, bo sikaven oda so na kampel. Keren oda bi e ladž, ča vaš o love.
56001012	Vareko lendar, jekh lengero prorokos, phenďa: “O Kreťana hine furt klamara, o džungale džviri a starinen pes ča pal peskere ďombri.”
56001013	Kada, so pre lende phenen, hin čačipen. Vaš oda lenge zoraha dovaker, hoj te sasťon avri andro pačaben.
56001014	Te na pes ľikeren le Židovike paramisendar the le prikazendar so vakeren o manuša so odčhide o čačipen.
56001015	Le žuženge hin savoro žužo. Ale le melalenge the olenge so na pačan nane ňič žužo a meľarďi hin the lengeri goďi the lengero svedomje.
56001016	On phenen hoj prindžaren le Devles, ale oleha, so keren, sikaven hoj les na prindžaren. Le Devleske hine džungale, na šunen les a andre ňisavo lačhipen nane presikade.
56002001	Ale tu, Titus, vaker oda so kampel andro sasto sikaviben.
56002002	O phureder murša mi en strižbe, važne, goďaver, saste andro pačaben, kamiben the avriľikeriben.
56002003	A the o phureder džuvľa pes mi ľikeren avke sar kampel olenge so dživen sentno dživipen, te na vakeren o pľetki, te na aven otrokiňi la but moľake. Mi sikaven oda so hin lačho
56002004	a mi den le ternedere džuvľen goďi hoj te kamen peskere romen the peskere čhaven.
56002005	O terneder džuvľa mi en goďaver the pačivale, mi starinen pes pal peskere khera, mi en lačhe a mi podden pes peskere romenge, hoj ňikas te na el so te phenel pro Lav le Devleskero.
56002006	A le terneder muršenge thiš dovaker hoj te aven goďaver andre savoreste.
56002007	Tu korkoro lenge presikav andre savoreste sar kampel te kerel o lačhipen. Oda, so sikaves, mi el pačivalo the lačho.
56002008	Oda, so len sikaves, mi en čače lava, pre save ňiko našči ňič phenela, hoj pes te ladžan ola so pre tumende džan, bo na ela len pre tumende so te phenel.
56002009	O sluhi pes andre savoreste mi podden peskere rajenge, hoj lenge te en pre dzeka: te na odphenen lenge,
56002010	te na lenge čoren, ale mi presikaven lenge andre savoreste o pačivaľiben, hoj savoreha te šukaľaren o sikaviben pal o Del, amaro Spasiťeľis.
56002011	Bo o Del sikaďa savore manušenge peskero lačhipen so len šaj zachraňinela.
56002012	Oda lačhipen le Devleskero amen sikavel hoj te das o bijedevleskeriben the le svetoskere žadosci pestar het, hoj pre kada svetos te dživas andro goďaveripen, čačipen the andre sentňi dar anglo Del.
56002013	Oda lačhipen amen sikavel te užarel pre oda bachtalo džives pre savo pes mukas, so avela akor sar pes sikavela e slava amare bare Devleskeri the le Spasiťeľiskeri, le Ježišoskeri Kristoskeri.
56002014	Ov diňa peskero dživipen vaš amenge, hoj amen te cinel avri andral savoro nalačhipen a žužarďa peske amen, hoj te avas leskere manuša, so igen kamen te kerel o lačhipen.
56002015	Kada len sikav, dovaker lenge a phen lenge pre goďi savora zoraha. Ma domuk, hoj tut vareko te dikhel tele.
56003001	Leper le manušenge, hoj te šunen a te podden pes le vladarenge the olenge so vareso ľidžan a mi aven pripravimen te kerel savore lačhe veci.
56003002	Phen lenge hoj pre ňikaste te na vakeren a te na pes vesekedinen, ale mi aven kovlejileskere a mi presikaven o lačhipen savore manušenge.
56003003	Bo the amen samas varekana nagoďaver a na šunahas le Devles. Bludzinahas a samas otroka le hocsave žadoscenge the rozkošenge. Dživahas andre choľi a zavidzinahas. Aver manuša amen narado dikhenas a the amen len.
56003004	Ale sar pes sikaďa o lačhipen le Devleskero, amare Spasiťeľiskero, the leskero kamiben kijo manuša,
56003005	ov amen zachraňinďa. Ale oda na sas vaš ňisave lačhe skutki so amen kerďam, ale vaš oda, bo ov hino lačhejileskero. A prekal e zor le Sentne Duchoskeri amen žužarďa a kerďa hoj te uľuvas (te narodzinas pes) pale a diňa amen o nevo dživipen.
56003006	O Del pre amende čhorďa avri le Sentne Duchos barvales prekal o Ježiš Kristus, amaro Spasiťeľis,
56003007	hoj te avas čačipnaskere prekal leskero lačhipen a te prilas o večno dživipen pre savo pes mukas the užaras.
56003008	Kada lav hin čačipen. A kamav hoj te keres sa pre oda, hoj ola so pačanďile andro Del te den peskero časos (ideos) pro lačhe skutki. Oda hin pro lačho the pre hasna le manušenge.
56003009	Ale obdža o diline phučibena the o vakeribena pal o rodokmeňa, o vesekedišagi the o spričkišagi pal o zakonos, bo na anen ňisavi hasna a nane pre ňisoste.
56003010	Kajse manušeske, so rozmarel e khangeri, phen pre goďi jekhvar vaj duvar. Paľis tut leha te na chal buter ňič.
56003011	Tu džanes hoj kajso manuš hino previsardo, kerel o bini a korkoro pes odsudzinel.
56003012	Sar ke tu bičhavava le Artemas vaj le Tychikos, ker sa pre oda hoj te aves pal ma andro Nikopolis, bo kamav ode te ačhel prekal o jevend.
56003013	Ker avke, sar nekfeder džanes, hoj te pomožines le pravňikoske le Zenaske the le Apolloske, hoj len te avel sa so lenge kampel pro drom.
56003014	The amare manuša mi sikľon te kerel o lačhe skutki, ode kaj kampel, hoj the on te anen hasna.
56003015	Pozdravinen tut savore so hine manca. Pozdravin amare phralen, so amen kamen andro pačaben. Le Devleskero lačhipen mi el tumenca savorenca.
57001001	O Pavol, o bertenošis vaš o Ježiš Kristus, the o phral o Timoteus pisinas le Filemonoske, saves igen kamas a so amenca jekhetane kerel e buči.
57001002	Pisinas the la pheňake la Apfijake the le Archipaske, so amenca kerel jekhetane e buči a the le zboroske so pes zdžal andre tiro kher.
57001003	Mi del tumen o Del amaro Dad, the o Raj o Ježiš Kristus, o lačhipen the o smirom!
57001004	Me paľikerav furt mire Devleske sar tut leperav andre mire modľitbi,
57001005	bo šunav pal o pačaben so tut hin kijo Ježiš amaro Raj the pal tiro kamiben kije savore pačabnaskere.
57001006	Modľinav man, hoj oda pačaben so amen hin jekhetane te zoraľol andre tu a avke te prindžares savoro lačhipen so amen hin andro Kristus.
57001007	Bo hin man igen baro radišagos tire kamibnastar, phrala miro, bo le Devleskere manuša chudle tutar e nevi zor andro jile.
57001008	Me tuke andro Kristus the šmelones šaj rozkazinďomas, hoj so kampel te kerel,
57001009	ale vaš oda, hoj tut kamav, mangav man tuke me, o Pavol, phureder manuš a akana the bertenošis vaš o Ježiš Kristus.
57001010	A mangav tut vaš miro čhavo Onezimus, saves me anďom pro svetos andre bertena.
57001011	Ov tuke varekana na sas pre hasna, ale akana hino the tuke the mange pre hasna.
57001012	Me les bičhaďom akana pale ke tute a leha džal the miro jilo.
57001013	Kamňom mange les te mukel paš mande, hoj ov vaš tuke te kerel pašal mande, te som andro lanci vaš o evaňjelium.
57001014	Ale na kamňom te kerel ňič bijal oda, hoj te džanav so pre oda tu phenes. Me na kamav pre tu te ispidel, ale kamav hoj oda lačhipen te avel korkoro tire jilestar.
57001015	Bo talam vaš oda tutar sikra odgeľa, hoj tuha paľis te avel pro furt,
57001016	imar na sar otrokos. Imar hino buter sar otrokos, ov hino lačho phral. Hino igen lačho mange, no mek buter tuke: the sar manuš, the sar phral andro Raj.
57001017	Te man ľikeres sar oles so tuha jekhetane kerel e buči, prile les avke sar man.
57001018	Te tuke kerďa vareso nalačho, abo te tuke kamel vareso, rachin oda mange.
57001019	Me, o Pavol oda pisinďom mire vasteha, me počinava. Te na tuke phenav hoj mange kames mek the tut korkores.
57001020	He, phrala, mi el man tutar hasna andro Raj! Ker mange radišagos andro jilo andro Kristus.
57001021	Pisinďom oda avke, bo pačav hoj sal šundo a kereha mek buter sar tuke phenďom.
57001022	A mek paš oda: pripravin mange o than, bo pačav, hoj prekal tumare modľitbi man o Del dela tumenge pale.
57001023	Pozdravinel tut o Epafras, so hino manca andre phandlo vaš o Ježiš Kristus
57001024	a the ola, so manca keren jekhetane e buči: o Marek, o Aristarchus, o Demas the o Lukaš.
57001025	O lačhipen amare Rajeskero le Ježišoskero Kristoskero te avel tumare duchoha!
58001001	Varekana čirla o Del vakerelas kije amare dada buterval the but sposobenca prekal o proroka,
58001002	ale akana andre kala ostatne dživesa prevakerďa prekal peskero Čhavo. Le Čhaha kerďa sa so hin pro ňebos the pre phuv a ačhaďa les upral savoreste.
58001003	O Čhavo sikavel le Devleskeri slava a hino ipen ajso sar o Del a savoro ľikerel peskere zorale laveha. Sar dokerďa oda, hoj obžužarďa le manušen le binendar, bešľa peske andro ňebos pal e čači sera le Nekzoraledere Devleske.
58001004	Ov ačhiľa bareder sar o aňjela, se oda nav, so les o Dad diňa, hin bareder sar lengero.
58001005	Se o Del šoha (ňikda) na phenďa ňisave peskere aňjeloske: “ Tu sal miro Čhavo, adadžives ačhiľom tiro Dad.” A pale avrether phenel o Del: “ Me avava leskero Dad a ov ela miro Čhavo.”
58001006	Sar o Del anďa andro svetos peskere Čhas, so uľiľa (pes narodzinďa) ešebno, phenďa: “ Savore aňjela mušinen anglal leste te banďol.”
58001007	Pal o aňjela o Del phenel: “ Ov kerel peskere aňjelendar balvaja a peskere služobňikendar jagale jaga.”
58001008	Ale pal o Čhavo phenďa o Del: “ Tiro tronos, ó Devla, hin pro furt a kraľineha čačipnaskeres!
58001009	Zakamňal tut andro čačipen a našči avri ačhes o nalačhipen, vaš oda tut o Del, tiro Del, pomakhľa le oľejoha a diňa tut bareder radišagos sar olen, so hin tuha.”
58001010	Ov the phenďa: “ Tu, Rajeja, anglal savoreste kerďal e phuv a tire vastenca kerďal o ňebos.
58001011	On našľona a sa phurona sar o uraviben, ale tu aveha furt.
58001012	Tu len pačareha andre sar o plašťos a čerinena pes sar o gada, ale tu sal furt jekh a tire berša šoha na preačhena.”
58001013	Se o Del šoha na phenďa ňisave aňjeloske: “ Beš tuke pal miri čači sera, medik tuke na thovava tire ňeprijaťeľen tel o pindre.”
58001014	Akor ko hine o aňjela? On hine o duchi so služinen le Devleske a hine bičhade lestar te pomožinel le manušenge so prilena o spaseňie.
58002001	Vaš oda mušinas mek zoraleder te ľikerel oda so šunďam, hoj te na oddžas varekaj avrether.
58002002	Se imar o lav, so sas vakerdo prekal o aňjela, pes sikaďa sar čačipen a sako, ko oda na kerelas abo na šunelas, chudelas oda so peske zasogaľinelas.
58002003	Akor, sar amen denašaha, te odčhivaha kajso baro spaseňie? O Raj chudňa ešebno te vakerel pal oda spaseňie a ola, so oda šunde, amenge sikade hoj oda hin čačipen.
58002004	O Del paš oda thiš sikavelas hoj leskero lav hino čačipen, avke, hoj kerelas všelijake zorale zazraki the znameňja a delas peskere Duchos avke sar ov kamelas.
58002005	Bo o Del na diňa le aňjelenge te ľidžal oda svetos so avela, pal savo amen vakeras.
58002006	Varekaj oda vareko phenďa kavke: “ So hino o manuš, hoj pre leste na bisteres, abo o čhavo le manušeskero, hoj tut pal leste starines?
58002007	Kerďal lestar pro cikno časos (ideos) cikneder sar o aňjela, koruňinďal les la slavaha the pačivaha
58002008	a savoro thoďal tel leskere pindre.” Savoro leske diňal a na mukľal ňič, so leske na uľahas poddino. Ale akana mek na dikhas hoj leske hin savoro poddino.
58002009	Akana dikhas le Ježiš, so sas pro cikno časos (ideos) kerdo cikneder sar o aňjela a ov prekal o baro lačhipen le Devleskero šaj muľa vaš sakoneste. Akana vaš oda, hoj o Ježiš cerpinďa the muľa, hino koruňimen la slavaha the pačivaha.
58002010	O Del oda kerďa mište, hoj prekal o dukha kerďa dokonales oles kastar avel o spaseňie, hoj te lel but čhaven andre slava - o Del, so savoro kerďa a so sa ľikerel.
58002011	Bo the ov, so obžužarel le manušen andral o bini the on, kas ov obžužarel, hine jekhe Dadestar. Vaš oda pes o Ježiš na ladžal te vičhinel len phralale.
58002012	Sar phenel le Devleske: “ Vakerava pal tiro nav maškar o phrala a lašarava tut akor sar pes zdžaha jekhetane.”
58002013	Pale phenel: “ Me man mukava pro Del.” A pale: “ Kade som le čhavenca, so man diňa o Del.”
58002014	Sar le čhaven hin ťelos masestar the ratestar, avke the o Ježiš avľa andre ajso ťelos sar manuš, hoj peskere meribnaha te zňičinel le benges, saves sas zor upral o meriben.
58002015	Avke oslobodzinďa olen, so calo peskero dživipen sas zaphandle andre dar le meribnastar.
58002016	Se o Ježiš na avľa te pomožinel le aňjelenge, ale le Abrahamoskere potomkenge.
58002017	Vaš oda ačhiľa andre savoreste ajso sar leskere phrala, hoj te el lačhejileskero the verno nekbareder rašaj anglo Del, hoj pes te odmukel le manušenge o bini.
58002018	Vaš oda, hoj korkoro cerpinelas sar sas pokušimen, šaj pomožinel olenge so hine pokušimen.
58003001	Mire sentne phralale, so san vičhimen le Devlestar, dikhen pro Ježiš: pro Apoštolos the Nekbareder rašaj amare pačabnaske.
58003002	Ov hino verno oleske, ko les andre oda ačhaďa, avke sar o Mojžiš sas verno andre calo kher le Devleskero.
58003003	Le manušes, so ačhavel o kher, kampel te del bareder pačiv, sar ole kheres. Avke the o Ježiš peske zaslužinel bareder pačiv sar o Mojžiš.
58003004	Bo dojekh kher mušinel vareko te ačhavel a oda, ko ačhaďa savoro, hin o Del.
58003005	The o Mojžiš sas verno andre calo kher le Devleskero sar služobňikos a vakerelas pal ola veci, so o Del kamelas te vakerel andre oda časos (ideos) so avela.
58003006	Ale o Kristus sar o Čhavo hino upral calo leskero kher. A leskero kher sam amen, te dživaha bi e dar a zoraha pes chudaha olestar pre soste užaras.
58003007	Vaš oda, avke sar phenel o Sentno Duchos: “ Adadžives, te šunďanas le Devleskero hangos,
58003008	ma phanden andre tumare jile, sar oda kerenas ola džene so sas pre pušťa. Bo na kamenas man te šunel
58003009	akor sar tumare dada man furt probaľinenas (skušinenas), the te saranda (40) berš dikhenas oda so keravas.
58003010	Vaš oda ačhiľom choľardo pre oda pokoleňie a phenďom: ‘Furt hine le jileha avrether a mire droma na prindžarde.’
58003011	Avke ačhiľom choľardo a diňom lav: ‘Čačes na džana andre miro odpočinkos!’ ”
58003012	Den pozora, phralale, hoj te na el varekas tumendar nalačho the napačabnaskero jilo a te na pes visarel le džide Devlestar.
58003013	Ale sako džives tumen zoraľaren, medik hin časos so pes vičhinel “adadžives,” hoj ňikas tumendar te na odcirdel o binos a te na zaphandel andre tumaro jilo.
58003014	Se amen keras e buči jekhetane le Kristoha, ale ča akor, te oda pačaben so amen sas anglunestar, zoraha doľikeraha dži ostatkos.
58003015	Hin phendo: “ Adadžives, te šunďanas leskero hangos, ma phanden andre tumare jile, avke sar oda kerďa o Izrael, so les na šunelas sar sas andre vzbura.”
58003016	Ko sas ola manuša, so šunde le Devleskero hangos a vzburinde pes? Či na sas oda ipen ola džene so sas le Mojžišoha ľigende avri andral o Egipt?
58003017	Pre kaste o Del chalas choľi saranda (40) berš? Pro manuša so kerenas o bini a lengere ťela mule avri pre pušťa.
58003018	Sar o Del diňa lav, kaske phenďa, hoj na džana andre leskero odpočinkos? Či na olenge, so les na kamenas te šunel?
58003019	Avke dikhas, hoj našči gele andre, bo na pačanas.
58004001	Kampel amenge te del pozora, hoj te na vareko amendar zaačhel medik ľikerel kada lav le Devleskero, so amen diňa, hoj pes del te džal andre leskero odpočinkos.
58004002	Se the amenge pes vakerelas o evaňjelium avke sar the lenge. Ale lenge na pomožinďa oda lav so šunde, bo the te les šunde, na priile les pačabnaha.
58004003	Andro odpočinkos džas amen so pačanďiľam, avke sar phenďa: “ Ačhiľom choľardo a diňom lav: ‘Čačes na džana andre miro odpočinkos!’ ” The te e buči imar hiňi dokerďi akorestar kanastar hin kerdo o svetos,
58004004	bo pal o eftato džives hin varekaj pisimen kavke: “ O Del peske odpočovinďa eftato džives, savore peskere bučendar.”
58004005	A kade pale: “ Čačes na džana andre miro odpočinkos!”
58004006	Ola, so šunde ešebnovar o evaňjelium na gele andro odpočinkos, bo les na kamenas te šunel. Avke hin ade aver džene, so šaj džan andre,
58004007	a o Del pale ačhavel varesavo aver džives a vičhinel les “Adadžives”. Pal o but berša phenel prekal o David, avke sar imar sas phendo: “ Adadžives, te šunďanas leskero hangos, ma phanden andre tumare jile!”
58004008	Bo te len o Jozuas anďahas andro odpočinkos, o Del imar na vakerďahas pal aver džives.
58004009	Avke mek ačhel o sombatoskero odpočinkos prekal le Devleskere manuša,
58004010	bo oda ko geľa andre leskero odpočinkos, peske odpočovinďa peskere bučendar, avke sar o Del peskerendar.
58004011	Vaš oda, keras sa prekal oda hoj te džas andre oda odpočinkos, hoj ňiko amendar te na doperel avke sar on, so les na kamenas te šunel.
58004012	Bo o Lav le Devleskero hino džido the zoralo, ostreder sar odi šabľa so činel pal soduj seri. Predžal dži ode kaj pes rozulavel e duša le duchostar, o klubi le špikendar. A sikavel oda so peske gondoľinas andro jilo a so kamas.
58004013	A nane ňič, so uľahas garudo anglal leste. Savoro hin le Devleske phundrado a sa dičhol anglo jakha oleske, kaske jekhvar phenaha sar dživahas, sa so kerahas a soske.
58004014	Vaš oda ľikeras zoraha oda, so phenas hoj pačas. Bo hin amen o nekbareder rašaj so geľa andro ňebos dži paš o Del: o Ježiš, o Čhavo le Devleskero.
58004015	Bo nane amen nekbareder rašaj so na achaľol amare slabišagenge, ale hin amen ajso, so sas pokušimen andre savoreste avke sar amen, ale na kerďa ňisavo binos.
58004016	Vaš oda šaj avas pačabnaha anglo tronos le Devleskero, bo ode hin o lačhipen. Ode chudaha le Devleskero lačhipen the kamiben a pomožinela amenge ipen akor, sar amenge oda kampela.
58005001	Dojekhe nekbaredere rašas kidel avri o Del le manušendar a ačhavel les andre peskeri služba prekal o manuša, hoj te anel o dari the o obeti vaš o bini.
58005002	Vaš oda, hoj the o nekbareder rašaj nane zoralo andre savoreste, šaj el kovlejileskero ke ola manuša so namište keren a so sas odcirdle avrether.
58005003	Vaš oda ov mušinel te hordinel o obeti na ča vaš le manušengere bini, ale the vaš peskere.
58005004	Ňiko peske našči lel odi pačiv, hoj ela o nekbareder rašaj korkoro pestar. Ča o Del kidel avri, avke sar kidňa avri le Aron.
58005005	Se aňi o Kristus peske na iľa korkoro odi pačiv, hoj ačhela nekbareder rašaj. Ale o Del leske phenďa: “ Tu sal miro Čhavo, adadžives ačhiľom tiro Dad.”
58005006	The pre aver than phenel: “ Tu sal rašaj pro furt, avke sar o Melchisedek.”
58005007	O Ježiš andre ola dživesa, sar dživelas pre phuv, le zorale hangoha the le apsenca anelas peskere mangipena the modľitbi oleske, ko les šaj zachraňinďa le meribnastar. A sas the šundo avri vaš oda, bo sas les e sentňi dar anglal o Del.
58005008	Ale the te sas ov o Čhavo, prekal peskero pharipen sikľiľa te šunel le Dades.
58005009	A sar dokerďa savoro so kampľa, ov ačhiľa oda ko del o večno dživipen savoren so les šunen.
58005010	A o Del pre leste phenďa hoj hino o nekbareder rašaj, avke sar o Melchisedek.
58005011	Diňahas pes pal oda mek but te vakerel, ale phares oda hin te phenel avke hoj te achaľon, bo tumenge pes na kamel te šunel.
58005012	Na, hoj te imar pal kajci časos (ideos) uľanas tumen o učiťeľa, ale pale tumenge kampel hoj tumen vareko te sikavel ola ešebne zakladi le Devleskere lavendar. Mek furt san ajse, kaske kampel thud a na o zoralo chaben.
58005013	Bo kaske kampel thud, oda mek na achaľol so hin čačes lačho a so na, bo mek hino čhavoro.
58005014	O zoralo chaben hin prekal o dospele, so imar varesoha pregele a džanen te rozprindžarel so hin lačho a so na.
58006001	Aven džas anglal andro dospelo sikaviben pal o Kristus a mukas akana ola ešebne čačipena so sikľiľam. Na thovas pale o zakladi: pal o sikavibena pal o pokaňje andral o mule skutki; pal o pačaben andro Del;
58006002	pal o boľipnaskere sikavibena; pal oda sar pes thovel o vasta pro manuša; pal o uščiben andral o meriben the pal o večno sudos.
58006003	A the ada keraha, te amenge amaro Del domukela.
58006004	Bo ola so omukle peskero pačaben našči aven pale kijo pokaňje: ola so imar sas varekana andre le Devleskero svetlos, koštoľinde o ňeboskere dari a priile le Sentne Duchostar.
58006005	A prindžarde o lačho lav le Devleskero a the o zora ole časenge so avena,
58006006	no paľis the avke odpele andral o pačaben. Olenge pes imar na del hoj te aven pale kijo pokaňje, bo on pale ukrižinen le Devleskere Čhas a anen les avri pre ladž.
58006007	O Del požehňinel odi phuv pre savi furt del o brišind a odi phuv anel o uľipen a del hasna olen so pre late keren buči.
58006008	Ale te anel o koľaka the o kandre (o kraki), na mol ňič a o Del pre late šaj del o košiben a pro ostatkos ela zňičimen la jagaha.
58006009	Ale the te kavke vakeras, mire lačhe phralale, pal tumende pačas hoj tumen san pre oda feder a san pašeder kijo spaseňie.
58006010	Se o Del nane načačipnaskero hoj te bisterel pre tumari buči. Aňi na bisterel pre tumaro kamiben, savo presikaďan leskere naveske sar služinenas le sentnenge a mek furt služinen.
58006011	Ale amen igen kamas hoj ňiko tumendar te na preačhel te labol pal o Del, ale hoj peske oda te doľikerel dži o ostatkos, hoj pes te ačhen ola veci pre save pes tumen zmuken.
58006012	Na kamas hoj te ačhen leňive, ale hoj te aven ajse sar ola, so ľikeren avri a pačan, a oleha te dochuden oda so tumenge o Del phenďa.
58006013	Bo sar delas o Del le Abraham lav na sas ňiko bareder pre kaste iľahas vera, vaš oda iľa vera korkoro pre peste.
58006014	A phenďa: “ Čačes tut igen požehňinava a dava tut but čhave.”
58006015	O Abraham ľikerďa avri a dochudňa oda lav, so leske o Del phenďa hoj les dela.
58006016	Bo o manuša len vera pre varekaste ko hin bareder lendar a e vera zaačhavel oda pre soste pes kerenas.
58006017	O Del paše thoďa peskeri vera, bo kamňa te sikavel peskere manušenge, hoj na čerinela oda lav, so len diňa.
58006018	O Del našči klaminel! Kala duj veci, le Devleskero lav the leskeri vera, pes šoha (ňikda) na čerinena. Amen so denašľam pes te garuvel paš o Del, las olestar bari zor a kamas pes mište te chudel olestar so hin angle amende, pre soste bares užaras.
58006019	Oda pre soste pes zmukas, hin prekal amaro dživipen sar e kotva, bezpečno the isto. Oda džal prekal o pochtan le ňeboskere chramoskero dži andro Neksentneder than.
58006020	O Ježiš ode imar geľa anglal vaš amenge a ačhiľa o nekbareder rašaj pro furt, avke sar o Melchisedek.
58007001	Oda Melchisedek sas kraľis andro foros Salem the rašaj le Nekbaredere Devleske. Sar o Abraham avelas pale andral o mariben, kaj domarďa štare (4) kraľen, o Melchisedek geľa paš leste a požehňinďa les.
58007002	O Abraham les diňa ďesiatka savorestar so peske anďa andral o mariben. Leskero nav pes ešeb prethovel “o čačipnaskero kraľis” a paľis the “o Salemoskero kraľis,” so hin “o smiromoskero kraľis.”
58007003	Ov hino bi o dad, bi e daj, bi o rodokmeňis; na džanel pes aňi kana uľiľa (pes narodzinďa) aňi kana muľa. Vaš oda hino sar o Čhavo le Devleskero a ačhel rašaske pro furt.
58007004	Dikhen savo baro hino: o Abraham, o dad amare narodoske, les diňa ďesiatka savorestar so peske anďa andral o mariben.
58007005	Le Leviskere čhavenge so prilen e rašajiko služba, sas phendo hoj pal o zakonos te len o ďesiatki le manušendar andral o Izrael, oda hin peskere manušendar, save hine thiš o čhave le Abrahamostar.
58007006	The te o Melchisedek nane andral le Leviskero potomstvos, priiľa e ďesiatka le Abrahamostar a požehňinďa les, oles kas o Del diňa lav.
58007007	A džanas mište, hoj o bareder požehňinel le ciknederes.
58007008	O manuša anen o ďesiatki le rašajenge, ale o rašaja meren. No pal o Melchisedek amenge phenel o lav, hoj dživel.
58007009	Šaj te phenel, hoj sar diňa o Abraham o ďesiatki, sar te diňahas the o Levis, savo lel o ďesiatki.
58007010	Se mek na sas pro svetos, mek sas le dadeske andro ťelos, sar avľa o Melchisedek kija leste.
58007011	The te o zakonos le Mojžišoskero phenel, hoj o rašaja mušinen te avel le Leviskere čhavendar, kala rašaja našči keren ňikastar dokonales. Vaš oda kampel rašas sar o Melchisedek sigeder sar jekhes andral e rašajiko famelija le Aronoskeri.
58007012	Bo te pes čerinel o rašajipen, mušinel pes te čerinel the o zakonos.
58007013	Bo amaro Raj, pal kaste pes akana vakerel, hino andral aver pokoleňie, andral savo ňiko na služinelas paš o oltaris.
58007014	Se mište džanas, hoj amaro Raj avel le Judastar, no o Mojžiš šoha (ňikda) na phenďa hoj o rašaj avela andral kada kmeňos.
58007015	A akana oda dikhas meksa feder, bo avľa aver rašaj so hin sar o Melchisedek.
58007016	Ov na ačhiľa nekbareder rašaske prekal o manušeskero prikazaňie, ale prekal e zor le večne dživipnaskero.
58007017	Se pal leste hin pisimen: “ Tu sal rašaj pro furt, avke sar o Melchisedek.”
58007018	Oleha pes zrušinel o purano prikazaňie, bo hino slabo a nane pre hasna.
58007019	Se o zakonos našči kerďa ňikas dokonales. No akana amen hin vareso feder pre soste užaras, so amen anel pašeder kijo Del.
58007020	A oda pes na ačhiľa bi e vera. Ale sar sas aver džene thode rašajenge, na sas paš oda e vera.
58007021	Ale sar o Ježiš ačhiľa rašaske, o Del diňa paše the e vera a phenďa leske: “ O Raj iľa vera a na lela oda pale: ‘Tu sal rašaj pro furt.’ ”
58007022	A vaš oda amenge o Ježiš zaručinel feder zmluva.
58007023	Angle oda sas but aver rašaja, bo o meriben lenge na domukelas te ačhel rašajenge pro furt,
58007024	ale vaš oda, hoj o Ježiš ačhel pro furt, hin les o rašajipen so na predžal pre aver.
58007025	Vaš oda šaj pro furt zachraňinel olen, so aven kijo Del prekal leste, bo dživel furt a šaj pes vaš lenge privakerel paš o Dad.
58007026	Se oda the kampelas, hoj amen te el ajso nekbareder rašaj - sentno, bi o binos, bi e mel, ilo het le binošnendar, upre hazdlo a ačhado upral o ňebi.
58007027	Leske na kampel sako džives te obetinel ešeb vaš peskere bini a paľis vaš le manušengere bini, avke sar oda keren o nekbareder rašaja. Se ov oda kerďa jekhvar a pro furt akor sar obetinďa pes korkores.
58007028	Bo o zakonos ačhavel nekbareder rašajenge le manušen save nane dokonale. Ale o lav le Devleskero, savo avel až pal o zakonos, savo diňa peskera veraha, ačhavel le Čhas so hino dokonalo pro furt.
58008001	Savorestar, pal soste vakeras, hin mek buter kada: hin amen ajso nekbareder rašaj, so bešľa pal e čači sera le Devleskere tronoske andro ňebos.
58008002	Ov služinel sar o nekbareder rašaj andro Neksentneder than, andro čačo Stankos savo ačhaďa o Raj a na o manuš.
58008003	Bo dojekh nekbareder rašaj hino ačhado, hoj te anel o dari the o obeti. Vaš oda kampelas the leske vareso te obetinel.
58008004	Avke te uľahas pre phuv, aňi na uľahas rašaj, bo hin imar the ajse rašaja, so anen o dari pal o zakonos.
58008005	No on služinen oleske, so ča dičhol avke sar oda so hin andro ňebos, ale nane čačes avke. Akor sar kamňa o Mojžiš te kerel o Stankos, phenďa leske o Del: “Dikh hoj te keres savoro pal oda sar dikhľal, avke sar pes tuke sikaďa pro verchos.”
58008006	No akana chudňa o Ježiš e rašajiko služba so hiňi bareder sar lengeri, bo odi zmluva, so ov kerďa maškar o Del the maškar o manuša, hiňi feder, bo hiňi ačhaďi pro feder lava le Devleskere.
58008007	Se te uľahas odi ešebno zmluva bi e chiba, ta akor na kampľahas e dujto.
58008008	Bo o Del lenge priphenel: “ Dikh, aven ajse dživesa, phenel o Raj, hoj kerava le Izraeloskere khereha the le Judoskere khereha e nevi zmluva.
58008009	Na ajsi zmluva sar kerďom lengere dadenca andre oda džives sar len iľom vastestar, hoj len te lav avri andral o Egipt, bo on na ačhile andre miri zmluva a me len omukľom, phenel o Raj.
58008010	Kada hin e zmluva, savi kerava le Izraeloskere khereha andre ola dživesa so avena, phenel o Raj. Thovava mire zakoni andre lengeri goďi a pisinava len pre lengere jile. Me avava lengero Del a on ena mire manuša.
58008011	A imar ňiko na mušinela te sikavel avres, aňi o phral peskere phrales, le lavenca: ‘Prindžar le Rajes!’ Bo savore man prindžarena - le nekciknederestar dži o nekbareder.
58008012	Bo odmukava lenge o nalačhipen a imar buter lengere bini mange na leperava.”
58008013	Oleha, hoj vakerel pal e nevi zmluva, phenel hoj e ešebno hiňi imar puraňi. No oda, so imar hin purano the phuro, na ľikerela but a sig našľola.
58009001	Andre ešebno zmluva sas o pravidla pre sentňi služba le Devleske a sas la pro svetos the o Sentno than.
58009002	Sas kerdo o Stankos a andre sas o momeľaris a o skamind kaj thovenas o mare anglo Del. Oda ešebno than pes vičhinelas Sentno than.
58009003	Andro Stankos sas pal o dujto pochtan mek jekh aver than, so pes vičhinelas Neksentneder than,
58009004	a andre sas o somnakuno oltaris pre savo pes labarelas o sagošne obeti the e Archa la zmluvakeri so sas obthoďi pal savore seri le somnakaha. Andre Archa sas o somnakuno čaro la mannaha, le Aronoskeri paca so rozkvitňisaľiľa, the o barune tabli la zmluvakere.
58009005	Upral e Archa sas o cherubi la slavakere, so peskere kridlenca učarenas andre oda than pre savo pes odmukel o bini. No akana nane časos (ideos) te vakerel pal kala savore veci.
58009006	Kavke oda sas savoro kerdo a o rašaja džan furt andre ešebno than a ode služinen.
58009007	Ale andre dujto than džal ča o nekbareder rašaj jekhvar beršeste, no ča le rateha so peha anel vaš peskere bini the vaš le manušengere bini, save o manuša kerenas a aňi na džanenas, hoj oda hin bini.
58009008	Oleha del te džanel o Sentno Duchos, hoj medik ačhel o ešebno than, nane mek phundrado o drom andro Neksentneder than.
58009009	Oda sikavel the pre kada časos, hoj o dari the o obeti, so pes anen, našči obžužaren andro jilo oles ko lašarel le Devles.
58009010	Bo oda hin ča pal o chaben, pijiben the všelijake sposobi sar pes te žužarel. Oda hin sa ča o avrune pravidla, so ľikeren ča dži akor, medik na kerela o Del neve.
58009011	Ale sar avľa o Kristus, avľa sar o nekbareder rašaj ole lačhe darenca prekal o bareder the dokonaleder Stankos, so na sas kerdo le manušeskere vasteha: oda Stankos nane andral kada svetos.
58009012	O Kristus geľa jekhvar a pro furt andro Neksentneder than, ale na le rateha le capendar vaj le gurumňorendar, ale korkoro peskere rateha: avke dochudňa o večno dživipen prekal amende.
58009013	O rat le capengero, le bikengero the o prachos, so ačhiľa pal e labarďi gurumňori, sentňarelas olen so sas melale a žužarelas len pro ťelos.
58009014	Te oda hin avke, ta keci buter o rat le Kristoskero amenge žužarela o svedomje andral amare mule skutki! Avke šaj služinas le džide Devleske, bo o Ježiš anďa pes korkores sar dokonalo obeta le Devleske, prekal e zor le večne Duchoskeri.
58009015	Vaš oda kerďa o Kristus nevi zmluva maškar o manuša the maškar o Del, hoj savore so sas vičhimen le Devlestar te chuden o večno barvaľipen pal savo len o Del diňa lav, hoj len dela. Bo o Kristus muľa hoj len te cinel avri le binendar, so kerde akor medik sas e ešebno zmluva.
58009016	Ode kaj hin pisimen o testament (e posledno voľa) pes mušinel te presikavel, hoj imar muľa oda, ko les pisinďa.
58009017	Bo e posledno voľa nane pre ňisoste, medik dživel oda ko la kerďa.
58009018	Vaš oda aňi e ešebno zmluva na sas kerďi bi o rat.
58009019	Bo sar o Mojžiš diňa te džanel savore manušenge savore prikazaňia pal o zakonos, iľa o rat le capengero the le bikengero a mišinďa le paňeha, iľa e ľoľi vlna the o konaricis pal o izopos a pokropinďa e kňižka the savore manušen.
58009020	A phenďa: “Kada hin o rat la zmluvakero, so o Del diňa prekal tumende.”
58009021	Avke pokropinďa le rateha o Stanos the savore veci, soha pes kerelas e služba le Devleske.
58009022	Andro zakonos pes maj savoro obžužarel le rateha a te nane avričhordo o rat, nane odmukle o bini.
58009023	Vaš oda kampelas kavke te obžužarel ola veci, so ča maren pre ola so hine andro ňebos, ale o ňeboskere veci kampel te obžužarel federe obeťenca sar kala.
58009024	Se o Kristus na geľa andro Sentno than so sas kerdo le vasteha. Oda than hino ča o angluno obrazis oleske, so hino čačes. Ale ov geľa dži andro ňebos, hoj pes akana te sikavel vaš amenge anglo Del.
58009025	Aňi na vaš oda, hoj pes buterval te obetinel, avke sar o nekbareder rašaj džal sako berš andro Neksentneder than avre rateha.
58009026	Se paľis o Ježiš mušinďahas buterval te cerpinel kanastar sas kerdo o svetos. Ale ov pes sikaďa akana andre ostatne berša jekhvar a pro furt, hoj pes te obetinel a te zňičinel o binos.
58009027	Avke sar hin dino le manušenge jekhvar te merel a paľis ela o sudos,
58009028	avke the o Kristus pes jekhvar obetinďa, hoj te odlel o bini but manušengere. Ale sar pes dujtovar sikavela, oda imar na ela vaš oda hoj te odlel o binos, ale hoj te zachraňinel olen so pre leste užaren.
58010001	O zakonos ča sikavel pro oda lačhipen so avela, ale oda nane calo the čačo obrazis ole vecenge. Vaš oda našči furt ole jekhe obeťenca, so pes anel berš pre beršeste, te kerel dokonalen olen so aven kijo Del.
58010002	Te o manuša, so lašaren le Devles, ulehas jekhvar a pro furt obžužarde peskere binendar, ta imar na šundehas andro jilo hoj hine binošne a preačhilehas imar te obetinel.
58010003	Ale ipen o obeti leperen berš pre beršeste le manušenge o bini.
58010004	Bo o rat le capengero the le bikengero šoha (ňikda) našči odlel o bini.
58010005	Vaš oda, sar o Kristus avelas pro svetos, phenďa: “ O obeti, aňi o sentne dari na kamehas, ale diňal man ťelos.
58010006	Na sas tuke pre dzeka o labarde obeti, aňi o obeti vaš o binos.
58010007	Akor phenďom: ‘Dikh, avav te kerel oda so tu kames, ó Devla, avke sar pal ma hin pisimen andre kňižka le zakonoskeri.’ ”
58010008	Ešeb phenel: “ O obeti, aňi o sentne dari, aňi o labarde obeti, aňi o obeti vaš o binos na kamehas a na sas tuke pre dzeka,” (the te pes kala obeti anel avke, sar oda phenel o zakonos.)
58010009	Paľis phenďa: “ Avav te kerel, ó Devla, oda so tu kames.” Prephagel o ešebno, hoj te ačhavel o dujto.
58010010	Vaš oda, hoj o Ježiš Kristus kerďa oda, so o Del kamelas hoj te kerel, sam amen savore obžužarde le binendar prekal e obeta so ov kerďa peskere ťelostar jekhvar pro furt.
58010011	Dojekh rašaj kerel sako džives e bohoslužba a anel buterval furt ola jekh obeti, save šoha našči odlen o bini.
58010012	No o Kristus anďa jekh obeta vaš o bini pro furt a bešľa peske pal e čači sera le Devleske.
58010013	Akorestar užarel medik leske na ena thode leskere ňeprijaťeľa tel o pindre.
58010014	Bo jekha obeťaha kerďa dokonalen olen, so pes obžužaren le binendar.
58010015	A the o Sentno Duchos amenge hino švedkos, akor sar phenel:
58010016	“ Kada hin e zmluva so lenca kerava pal ola dživesa so avena, phenel o Raj. Thovava mire zakoni andre lengere jile a pisinava len andre lengere goďa.
58010017	A pre lengere bini the nalačhipena mange imar buter na leperava.”
58010018	Ode kaj hin kavke odmuklo, na kampel imar buter obeti vaš o bini.
58010019	Phralale, akana šaj džas prekal o rat le Ježišoskero bi e dar andro Neksentneder than,
58010020	pal o nevo the džido drom so amenge otkerďa prekal o pochtan, so hin leskero ťelos.
58010021	Hin amen nekbareder rašaj upral o kher le Devleskero.
58010022	Vaš oda, aven džas paš o Del čače jileha, savore pačabnaha, le jileha so hino obžužardo andral o nalačho svedomje, the le ťeloha so hino thodo le žuže paňeha.
58010023	Aven, chudas pes zoraha olestar so viznavinas the pre soste pes zmukas, bo šaj pačas le Devleske, hoj ov doľikerel peskere lava so amen diňa.
58010024	Das pozora jekh pre aver, hoj jekh avreske te pomožinas te sikavel o kamiben a te kerel o lačho.
58010025	Na omukas amaro zhromažďeňje, avke sar peske oda vareko sikľiľa te kerel, ale zoraľaren jekh avres buter a buter, se dikhen hoj oda džives le Rajeskero hino pašeder.
58010026	Bo te amen korkore džas a kamas te kerel o binos, pal oda sar imar prindžarďam o čačipen, ta akor imar nane prekal amende aver obeta vaš amare bini,
58010027	ale užarel amen imar ča o strašno sudos the e bari jag, so zňičinela olen so pes ačhaven le Devleske.
58010028	Te vareko na doľikerela le Mojžišoskero zakonos a ela pre leste duj abo trin švedki, merela a našči leske presikavena o lačhipen.
58010029	No akana, gondoľinen: te vareko uštarel pro Čhavo le Devleskero a tele dikhel o rat la zmluvakero so les obžužarďa a dophenel le Duchoske, so les diňa milosť, keci bareder trestos peske zasogaľinel?
58010030	Se prindžaras oles, ko phenďa: “ Me dava pale, me počinava.” A pale phenďa: “ O Raj sudzinela peskere manušen.”
58010031	Igen bari dar hin te perel andro vasta le džide Devleske!
58010032	Ma bisteren pre ola phare dživesa the pre ola phare veci savenca pregeľan, akor sar avľan andro svetlos.
58010033	Akor sar tumen tele dikhenas a namište tumenca kerenas anglal o manuša a paľis pre aver dživesa zľidžanas o pharipena avrenca, so cerpinenas avke sar tumen.
58010034	A sas tumenge pharo vaš o bertenoša, a sar tumenge rozčhorde o barvaľipen radišagoha oda zľidžanas, bo džanenas hoj tumen hin vareso feder so ačhela pro furt.
58010035	Vaš oda bi e dar džan dureder, bo te ľikerena avri, užarel tumen baro počiňiben.
58010036	Kampel tumenge te ľikerel avri, hoj te keren oda so kamel o Del, hoj te chuden lestar oda so tumenge phenďa, hoj dela.
58010037	Bo hin pisimen: “ Imar ča sikra, sikrica a avela oda, kaske kampel te avel a na avela nasig.
58010038	Miro čačipnaskero manuš dživela le pačabnastar. Ale te džala palal, na ela mange pre dzeka.”
58010039	Ale amen na sam o manuša so kamas te džal palal andro meriben, ale o manuša so pačas hoj laha o dživipen.
58011001	O pačaben hin te avel peske isto pal ola veci pre save pes mukas a te avel presvedčimen pal ola veci, so pes na dikhel.
58011002	Bo amare phure dada sas le pačabnaha pre dzeka le Devleske.
58011003	Le pačabnaha achaľuvas, hoj o ňebos the e phuv hino kerdo le Devleskere laveha, avke hoj olestar, so na dičhol, hino kerdo oda so dičhol.
58011004	Le pačabnaha anďa o Abel le Devleske feder obeta sar o Kain. Vaš oda pre leste phenďa o Del, hoj hino čačipnaskero, bo leskere dari sas le Devleske pre dzeka. A the te o Abel hino imar mulo, leskero pačaben mek furt vakerel vaš leste.
58011005	Le pačabnaha sas o Enoch ilo upre, hoj te na dikhel o meriben. Na arakhle les, bo o Del les iľa upre. Ale mek angle oda, sar sas upre ilo, phenďa pal leste o Del hoj leske hino pre dzeka.
58011006	Ale bi o pačaben našči avas pre dzeka le Devleske. Bo oda ko avel kijo Del, mušinel te pačal hoj o Del hin a hoj počinela pale olenge so les roden.
58011007	O Noach le pačabnaha šunďa le Devles akor sar leske o Del diňa te džanel oda so mek pes na dikhľa a ačhaďa o korabos, hoj te zachraňinel peskero kher. Le pačabnaha odsudzinďa o svetos a o Noach chudňa le Devlestar o čačipnaskeriben so avel le pačabnastar.
58011008	Le pačabnaha o Abraham šunďa le Devles, akor sar les vičhinďa hoj te džal avri andral peskeri phuv pre oda than so leske o Del kamňa te del. A ov geľa bi oda hoj te džanľahas kaj džal.
58011009	Le pačabnaha dživelas sar cudzincos andre odi phuv so o Del phenďa hoj leske dela. Dživelas andro stani, avke sar o Izak the o Jakob, so thiš chudle oda lav le Devlestar.
58011010	Bo užarelas o foros le zorale zakladenca, savo gondoľinďa avri the ačhaďa o Del.
58011011	Le pačabnaha the e Sara, so la našči uľa čhave, chudňa zor te ačhel khabňi, the te sas imar phuri. Bo pačalas hoj o Del šaj kerel oda so lake phenďa.
58011012	Vaš oda jekhestar, le Abrahamostar, so imar sas maj mulo, uľile ajci but čhave keci hin o čercheňa pro ňebos the e poši paš o moros, so pes aňi na del te zrachinel.
58011013	Kala savore mule andro pačaben bi oda hoj te chudlehas le Devlestar oda, so lenge phenďa hoj len dela, ale ča dural oda dikhenas a radisaľonas oleske. Phenenas, hoj pal e phuv ča predžan a nane ade khere.
58011014	Ola, so avke vakeren, sikaven hoj roden peskeri phuv.
58011015	Se te gondoľindehas pre odi phuv andral savi avle avri, mek šaj gelehas pale.
58011016	Ale on radisaľon pro feder kher, pro ňeboskero kher. Vaš oda pes aňi o Del na ladžal te vičhinel lengero Del, se pripravinďa lenge o foros.
58011017	Le pačabnaha obetinďa o Abraham le Izak, sar sas probaľimen le Devlestar. Sas pripravimen te obetinel peskere jekhore čhas, the te ov sas oda kas o Del diňa lav,
58011018	sar leske phenďa: “Andral o Izak avela tiro potomstvos.”
58011019	O Abraham achaľolas avke, hoj o Del hino zoralo les te uštavel andral o meriben. A oda sas avke sar te o Del diňahas pale le Abrahamoske le Izak andral o meriben.
58011020	Le pačabnaha požehňinďa o Izak le Jakob the le Ezau pal ola veci so avena.
58011021	Le pačabnaha o Jakob, sar imar merelas, požehňinďa savore Jozefoskere čhaven. Zmukľa o šero pre paca a lašarelas le Devles.
58011022	Le pačabnaha o Jozef phenďa angle oda sar merelas, hoj le Izraeloskere čhave džana avri andral o Egipt a phenďa lenge so te keren leskere kokalenca.
58011023	Le pačabnaha garuvenas le Mojžišoskeri daj the dad le Mojžiš trin čhon pal oda sar uľiľa (pes narodzinďa), bo džanenas hoj o čhavoro hino šukar a na daranas pes le Faraonoskere rozkazistar.
58011024	Le pačabnaha o Mojžiš, sar bariľa avri, na kamňa hoj les te vičhinen čhavo le Faraonoskera čhakero.
58011025	Radeder peske kidňa avri te cerpinel le Devleskere manušenca, sar te radisaľol pro cikno časos (ideos) le binostar.
58011026	Te cerpinel vaš o Kristus sas prekal leste feder sar o barvaľipen andral o Egipt, bo dikhelas anglal pre peskero počiňiben.
58011027	Le pačabnaha omukľa o Egipt a na daralas pes le kraľiskera choľatar. Ale ľikerďa avri avke sar te dikhľahas le Devles saves našči te dikhel.
58011028	Le pačabnaha kerďa hoj pes te doľikerel e Pascha a phenďa, hoj te makhen o vudara le rateha, hoj te na murdarel o meribnaskero aňjelos lengere ešebne čhavoren.
58011029	Le pačabnaha pregele prekal o Lolo moros, sar pal e šuki phuv a sar oda kamle te kerel the o Egipťana, takoj tasľile.
58011030	Le pačabnaha pele o muri andro foros Jericho, sar pašal lende efta džives phirenas.
58011031	Le pačabnaha na muľa e lubňi e Rachab olenca so na kamenas le Devles te šunel, bo priiľa šukares olen so avle počoral te predikhel e phuv.
58011032	A mek so te phenel? Se imar man nane kana te vakerel pal o Gedeon, Barak, Samson, Jefta, David, Samuel, the pal o proroka
58011033	so le pačabnaha domarenas o kraľišagi, kerenas o čačipnaskeriben a dochudenas o lava so len o Del diňa. Le ľevenge phandenas andre o piski,
58011034	murdarde andre o jaga a denašle le meribnastar la šabľatar; le slabendar ačhenas zorale, zoraľonas andro maribena a roztradenas o armadi andral aver fori.
58011035	Le pačabnaha o džuvľa chudle pale peskere mulen uštaden andral o meriben. Aver manušen igen trapinenas, no on na kamle te el premukle, bo kamenas te chudel feder uščiben andral o meriben.
58011036	Aver sas asade avri, marde len le bičoha a ke oda sas andro lanci andre bertena.
58011037	Murdarenas len le barenca the le šabľenca a prečhingerenas len. Aver phirenas upre tele urde andro bakrane the kozakere cipi. Na sas len sostar te dživel, džanas pre lende a dukhavenas len.
58011038	On sas ajse manuša, saven peske o svetos na zaslužinďa, so bludzinenas pro pušťi, pro verchi, andro jaskiňi the andro cheva andre phuv.
58011039	A on savore, the te pes presikade andro pačaben, na dochudle oda so lenge o Del phenďa, hoj len dela.
58011040	Na dochudle oda, bo o Del pripravinďa prekal amende vareso feder, hoj on jekhetane amenca te ačhen dokonale.
58012001	Vaš oda the amen, te hin amen ajci but švedki so hine pašal amende sar ajsi bari chmara, čhivas pal peste tele savoro so amen cirdel tele. The o binos, so amen phandel andre, čhivas tele a ľikeras avri andro denašiben so hin angle amende.
58012002	Dikhas pro Ježiš, pre oda so zachudňa amaro pačaben a the les dokerela. Ov precerpinďa o meriben pro kerestos a pregeľa bara ladžaha, bo džanelas hoj pre leste užarel baro radišagos. Paľis peske bešľa pal e čači sera le Devleskere tronoske.
58012003	Gondoľinen pro Ježiš, so zľigenďa kajci nalačhe lava le binošnendar so džanas pre leste, hoj tumen te na podden a te na slabisaľon pro duchos.
58012004	Bo mek tumen na ačhaďan le binoske andre tumaro mariben dži andro rat.
58012005	Bisterďan pro lava so tumen zoraľaren a vakeren kije tumende sar kijo čhave? Čhavo miro, sar tut o Raj bararel avri, ma le tuke lokes oda, aňi ma slabisaľuv, akor sar tut marel.
58012006	Bo kas o Raj kamel, oles bararel zoraha avri a marel sakones, kas prilel peskere čhaske.
58012007	Ľikeren avri andre oda pharipen so pre tumende avel ča vaš oda, hoj tumen te bararel avri, bo o Del tumenca avke kerel, sar peskere čhavenca. Bo savo dad na bararel zoraha avri peskere čhas?
58012008	Ale te na san bararde avri avke sar hine savore leskere čhave, akor san o kopirdana a na san leskere čhave.
58012009	The amare ťelesne dada amen zoraha bararenas avri a ľikerahas peske len, či pes na poddaha buter le duchovne Dadeske, hoj te dživas?
58012010	Amare dada amen zoraha bararenas avri andre ola berša medik samas čhavore, avke sar peske on gondoľinenas, hoj hin mište. No o Del amen bararel avri pre amari hasna, hoj amen te el leskere sentňipnastar.
58012011	Hin čačo, hoj te amen vareko zoraha bararel avri, ipen akor pes amenge oda na dičhol sar vareso so del o radišagos, ale o pharipen. Ale paľis anel o smirom the o čačipnaskeriben, so hin pre hasna olenge kas avrisikaďa.
58012012	Vaš oda rovňaren avri o vasta so hine zmukle tele, the o khoča so tel tumende izdran
58012013	a tumare pindre mi phiren pal o rovne droma, hoj oda pindro so hino bango te na chučel avri pal peskero than, ale te sasťol avri.
58012014	Keren sa prekal oda, hoj tumen te el o smirom sakoneha a hoj te dživen o sentno dživipen, bijal savo ňiko na dikhela le Devles.
58012015	Dikhen mište pre oda, hoj ňiko te na visaľol palal le Devleskere lačhipnastar, hoj te na barol ňisavo kirko koreňis so anďahas pharipen the dukh a musarďahas but dženen.
58012016	Ňiko te na el lubaris the nažužo avke sar o Ezau, so vaš jekh chaben bikenďa peskero pravos, so les sas sar le ešebne čhas.
58012017	Se džanen, hoj paľis the te kamelas te chudel le dadestar o požehnaňje, sas odčhido a imar pes oda na delas te prikerel, the te rovibnaha oda kamelas.
58012018	Se tumen na avľan kijo verchos savestar pes o manuš šaj chudel, abo savo labolas la jagatar, abo kijo kaľipen, kije rat abo kije burka,
58012019	aňi kijo hangos la trubakero, aňi kijo hangos le lavengero. Ola, so šunde oda hangos, pes mangenas hoj imar te na vakerel dureder.
58012020	Bo našči zľidžanas oda so pes lenge prikazinelas: “ Te ča o džviros pes chudňahas le verchostar, mušinel pes les te murdarel le barenca.”
58012021	Oda so dikhle sas ajso strašno, hoj o Mojžiš phenďa: “ Izdrav a darav man.”
58012022	No tumen avľan kijo verchos Sion the kijo foros le džide Devleskero, kijo ňeboskero Jeruzalem, kijo ezera-ezerenge aňjela.
58012023	Avľan kijo radišagoskero zhromažďeňje, kijo ešebne čhave le Devleskere, so hine andre pisimen andro ňebos. Avľan kijo Del, so hin savorengero Sudcas, kijo duchi le čačipnaskere manušengere, so imar sas zdokonalimen.
58012024	Avľan kijo Ježiš, so anďa e nevi zmluva the kije leskero rat, so čhorďiľa avri a vakerel feder sar o rat le Abeloskero.
58012025	Den tumenge pozora pre oda, hoj te šunen a te na odčhiven oles, ko vakerel! On, so na kamenas te šunel oles ko lenge pre phuv phenelas le Devleskeri voľa, na denašle. Aňi amen našči denašaha, te pes visaraha olestar, ko vakerel andral o ňebos.
58012026	Leskero hangos akor čhalaďa la phuvaha, no akana mek diňa lav: “ Me mek jekhvar čhalavava, na ča la phuvaha, ale the le ňeboha.”
58012027	Oda, hoj phenel “mek jekhvar” igen mište sikavel pre oda, hoj ola kerde veci so pes čhalaven ena prethode, hoj te ačhen ča ola veci so pes na čhalaven.
58012028	Vaš oda, te amen prilas oda kraľišagos so pes na čhalavel, kampel amenge te paľikerel a te bararel le Devles andre bari pačiv the andre sentňi dar, avke sar leske oda hin pre dzeka.
58012029	Bo amaro Del hin e jag so zlabarel.
58013001	O kamiben maškar o phrala te na preačhel.
58013002	Ma bisteren te prilel le hoscen a te presikavel lenge e pačiv, bo avke vareko priile the le aňjelen a aňi olestar na džanenas.
58013003	Gondoľinen the pro bertenoša, avke sar te the tumen uľanas lenca andre bertena. A gondoľinen the pre ola so cerpinen, avke sar te the tumen cerpinďanas lenca.
58013004	Sako peske mi ľikerel o manželstvo andre pačiv. O rom la romňaha peske mi en pačivale, bo le lubaren the olen, so rozmaren o manželstvo, sudzinela o Del.
58013005	Ma dživen avke hoj tumen te zakamen andro love a aven spokojne oleha so tumen hin. Bo ov phenďa: “ Na mukava tut, aňi tut šoha (ňikda) na omukava.”
58013006	Vaš oda bi e dar šaj phenas: “ O Raj mange pomožinel a na darava man. So man šaj kerel o manuš?”
58013007	Gondoľinen pre ola so tumen ľidžanas a vakerenas tumenge o lav le Devleskero. Gondoľinen pre lengero dživipen, hoj sar on dživenas the sar gele pal kadi phuv. Keren andro pačaben avke sar on kerenas.
58013008	O Ježiš Kristus hino oda jekh idž, adadžives the furt.
58013009	Ma den tumen te odlel všelijake avre sikavibenenca. Bo hin mište te prilel andro jilo e zor le Devleskere lačhipnastar a te na šunel ola zakoni pal o chabena, so na pomožinde olenge so oda doľikeren.
58013010	Amen hin o oltaris pal savo našči chan aňi o rašaja so služinen andro stanos.
58013011	O nekbareder rašaj lel o rat le džvirengero andre svetiňa vaš o bini, ale lengere ťela labaren avri le taboristar.
58013012	Vaš oda the o Ježiš cerpinelas avri pal e brana le foroskeri, hoj te sentňarel le manušen peskere rateha.
58013013	Aven džas pal leste avri andral o taboris a zľidžas leha leskeri ladž.
58013014	Bo pre kadi phuv amen nane foros so ačhela pro furt, ale užaras pre oda so avela.
58013015	Vaš oda, aven, obetinas furt le Devleske e chvalakeri obeta prekal o Ježiš, oda hin o ovocje andral o muj so viznavinel leskero nav.
58013016	Ma bisteren te kerel o lačhipen the te pomožinel jekh avreske. Bo oda hin o obeti so hin le Devleske pre dzeka.
58013017	Šunen olen so tumen ľidžan a podden tumen lenge, bo on pes starinen pal tumare duši a ačhena vaš tumenge anglo Del. Šunen len, hoj on oda te keren radišagoha a na rovibnaha, bo na uľahas tumenge oda pre ňisoste.
58013018	Modľinen tumen vaš amenge. Amen mište džanas hoj amen hin žuže jile, bo andre savoreste pes kamas mište te ľikerel.
58013019	A mek buter tumen mangav te keren oda, hoj te džav pale so sigeder ke tumende.
58013020	O Del, so del o smirom a uštaďa amare Rajes le Ježiš andral o meriben, savo hin o baro Pasťjeris le bakrengero prekal o rat so anďa e večno zmluva,
58013021	mi kerel tumendar ajsen so kamena te kerel savoro lačhipen, so ov kamel. Mi kerel andre tumende oda so hin leske pre dzeka, prekal o Ježiš Kristus. Leske mi džal e slava pro furt. Amen.
58013022	Na pisinďom tumenge but, phralale, no mangav tumen hoj te prilen kala lava, so hin pre oda hoj tumen te zoraľaren.
58013023	Kamav hoj te džanen, hoj amaro phral o Timoteus sas premuklo. Te avela sigeder, džava ke tumende jekhetane leha.
58013024	Pozdravinen savore tumare vodcen the savore sentnen. O phrala andral e Italija tumen pozdravinen.
58013025	O lačhipen le Devleskero mi el tumenca savorenca!
59001001	O Jakob, so služinel le Devleske the le Rajeske le Ježišoske Kristoske, bičhavel paľikeriben dešuduje kmeňenge so hine rozčhide pal o svetos.
59001002	Phralale mire, len tumenge oda sar baro radišagos, te pre tumende avela e proba (e skuška),
59001003	se džanen, hoj te ela tumaro pačaben probaľimen avri, hoj oda tumen dela avriľikeriben.
59001004	A tumaro avriľikeriben pes mi presikavel oleha so keren, hoj te aven žuže andro jile a lačhe andre savoreste, hoj tumenge ňič te na chibaľinel.
59001005	Te varekaske tumendar kampel goďi, mi mangel peske le Devlestar a ela leske diňi. Bo ov del sakones a na čhivkerel pro jakha.
59001006	Ale mi mangel andro pačaben a te na pochibinel. Bo oda ko pochibinel hino sar moroskeri vlna, sava tradel e balvaj a ispidel pal jekh sera pre aver.
59001007	Te na peske gondoľinel kajso manuš, hoj chudela vareso le Rajestar.
59001008	O murš, so na džanel so kamel, perel pre savore peskere droma.
59001009	O phral so hino čoro pes mi lašarel oleha, hoj hino upre hazdlo andro Kristus.
59001010	A o barvalo pal peste te na gondoľinel but, bo našľola sar e kvitka la čharakeri.
59001011	Bo avľa avri o kham le tačipnaha so labarel, šučarďa avri e čhar, lakeri kvitka peľa tele a lakero šukariben našľiľa. Avke perela tele the o barvalo pre peskere droma.
59001012	Bachtalo murš savo zľidžal e proba (e skuška), bo te obačhela chudela odi koruna le dživipnaskeri, savi o Raj diňa lav hoj dela olen, so les kamen.
59001013	Ňiko te na phenel sar les cirdel pro binos: “Se oda o Del man cirdňa!” Se le Devles našči te cirdel pro nalačho a ov thiš ňikas na cirdel andro binos.
59001014	Ale sako hin cirdlo andro binos peskera žadoscatar, so les cirdel a vabinel.
59001015	A paľis e žadosca sar avel, khabňol a uľol (narodzinel pes) o binos a o binos sar hino kerdo, anel o meriben.
59001016	Ma den tumenca avri te thovel mire lačhe phralale!
59001017	Savore lačhe veci a dojekh dokonalo daros avel upral le Dadestar, olestar so kerďa o kham the o čhon, bo ov hino furt jekh a na visarel pes avke sar o ciňos.
59001018	Peskera voľatar amen diňa o dživipen prekal o čačipnaskero lav, hoj te avas ešebne savorestar so kerďa!
59001019	Mire lačhe phralale, sako sig mi šunel, polokes mi vakerel a polokes andre choľi.
59001020	Bo o manuš andre choľi na kerel avke sar o Del kamel.
59001021	Vaš oda, čhiven tele savori mel the ostatno choľi a šukares prilen oda sadzimen lav, so šaj zachraňinel tumare dživipena.
59001022	Aven ola so dživen pal le Devleskero lav a na ola so ča šunen a oleha pes korkoren klaminen budžande gondoľišagoha.
59001023	Bo te vareko hin ajso hoj ča šunel o lav a na doľikerel les, hino sar o manuš so dikhel peskero muj andro gendalos.
59001024	Dikhľa pes, geľa het a takoj bisterďa savo sas.
59001025	Ale ko pes mište zadikhela andro dokonalo zakonos a achaľola hoj les o Del kamel oleha te oslobodzinel, ov ela bachtalo andre savoreste so kerela. Bo ov nane sar ajso manuš so šunel a bisterel, ale hino ajso so doľikerel le Devleskero lav.
59001026	Te pes varekaske tumendar dičhol, hoj hino pobožno a na zľikerel peske e čhib, klaminel korkoro pes a oda so kerel prekal o Raj na anel hasna.
59001027	Anglo Del amaro Dad hin kada pačaben žužo the bi e mel: te starinel pes pal o široti the pal o vdovi andre lengero pharipen a te na meľarel pes andre le svetoha.
59002001	Phralale mire, sar ola so pačan andro Ježiš Kristus, andro Raj la slavakero, ma dikhen pro manuš a ma kiden tumenge avri le manušen.
59002002	Bo te avľahas andre tumari khangeri murš somnakuňa angrusaha urdo andro šukar gada, a te avľahas the čoro murš andro melale gada,
59002003	a dikhľanas pre oda pre kaste hin ola šukar gada a phenďanas leske: “Tu tuke šukares beš kade,” a le čoreske phenďanas: “Tu ačh kode, abo beš tuke kade tel mire pindre,”
59002004	či na keren oleha rozďjelis maškar tumende? Či na ačhiľan sudci so namište gondoľinen a sudzinen?
59002005	Šunen, mire lačhe phralale! Či peske na kidňa o Del avri le čoren andral kada svetos, hoj te ačhen barvale andro pačaben a te prilen o kraľišagos, pal savo o Del diňa lav olenge, so les kamen?
59002006	Ale tumen tele dikhľan le čores! Či nane oda ipen o barvale so pre tumende zoraha ispiden a so tumen cirden pal o sudi?
59002007	Či nane oda on so namište vakeren pre oda lačho nav le Rajeskero, savo tumenge o Del diňa?
59002008	No, te doľikeren o zakonos le kraľišagoskero, avke sar hin pisimen: “ Kameha avre manušes, avke sar pes korkores,” ta akor mište keren.
59002009	Ale te dikhen pro manuš, akor keren binos a o zakonos pre tumende sikavel sar pre ola so namište keren.
59002010	Bo oda, ko doľikerďahas calo zakonos, ale jekh prikazaňie na doľikerďahas, hino vinovato andre savore.
59002011	Bo oda, ko phenďa te na keres lubipen, phenďa the te na murdares. No, the te na keres lubipen, ale murdares, na doľikeres o zakonos.
59002012	Avke, vakeren the keren sar ola so ena sudzimen pal o zakonos la slobodakero.
59002013	Bo o sudos na ela lačhejileskero ke oda ko na sas lačhejileskero. No, o lačhejileskeriben ňerinel (zviťazinel) upral o sudos!
59002014	So hin olestar, phralale mire, sar vareko phenel hoj les hin o pačaben a nane les o skutki? Či šaj les oda pačaben zachraňinel?
59002015	A te le phrales abo la pheňa na uľahas so te urel a na uľahas len o dživeseskero chaben,
59002016	a te lenge vareko tumendar phenďahas: “Džan andro smirom, tačaren tumen a chan,” ale te len na diňanas oda so kampel le ťeloske, so len hin olestar?
59002017	Avke the o pačaben, te les nane o skutki, hino mulo korkoro andre peste.
59002018	Ale vareko phenela: “Tut hin o pačaben a man hin o skutki.” Sikav mange tiro pačaben bi o skutki a me tuke sikavava miro pačaben andral mire skutki.
59002019	Tu pačas, hoj hin jekh Del? Mište keres. The o demona pačan a izdran.
59002020	Kames hoj tuke te sikavav, tu nagoďaver manušeja, hoj o pačaben bi o skutki hino mulo?
59002021	Či na sas o Abraham, amaro dad, ospravedlňimen le skutkendar sar anďa peskere čhas le Izak te obetinel pro oltaris?
59002022	Akor dikhes, hoj o pačaben kerelas jekhetane leskere skutkenca a hoj o pačaben sas presikado le skutkendar.
59002023	A ačhiľa pes, so hin pisimen: “ O Abraham pačanďiľa le Devleske a rachinelas pes leske oda vaš o spravodľišagos.” A sas vičhimen le Devleskero prijaťeľis.
59002024	Avke akor dikhen, hoj o manuš pes ospravedlňinel le skutkendar a na ča le pačabnastar.
59002025	Avke sas the paš e lubňi Rachab: či na sas ospravedlňimen le skutkendar sar priiľa olen so sas bičhade a kerďa hoj te džan het avre dromeha?
59002026	Bo avke sar o ťelos hino mulo bi o duchos, avke hin the o pačaben bi o skutki mulo.
59003001	Phralale mire, ma keren tumendar savore učiťeľa. Se džanen, hoj avaha zoraleder sudzimen.
59003002	Savoredžene but peras. Ale te vareko na perel andro lav, oda hin dokonalo murš, saves hin zor te ľikerel the calo ťelos avke sar le grajes pre uzda.
59003003	Dikh, le grajenge thovas andro piski o zubadla, hoj amen te šunen a avke visaras calo lengero ťelos, kaj kamas.
59003004	A dikh, the te hine o loďi kajse bare a traden len o zorale balvaja, oda ko len ľidžal len šaj ľidžal ciknore kormidloha ode kaj kamel.
59003005	Avke the e čhib hiňi cikno kotor, ale šaj kerel bare veci. Dikh, savo baro veš labarďa e cikňi jagori!
59003006	E čhib hiňi sar jag, o nalačhipen cale svetoske. Kajsi hiňi the e čhib, hoj šaj meľarel andre calo amaro ťelos. Rozlabarel calo manušeskero dživipen a korkori hiňi rozlabarďi le peklostar.
59003007	O manuš šaj phandel a thovel tele savore dzive džviren the le čiriklen, le sapen a the le džviren andro moros,
59003008	ale e čhib ňiko le manušendar našči phandel. Hiňi o nalačhipen so našči te ľidžal a hiňi pherdo meribnaskero jedos.
59003009	La čhibaha lašaras le Rajes, le Devles the le Dades - a ola čhibaha the košas le manušen, so hine kerde pre le Devleskeri podoba.
59003010	Andral oda jekh muj avel avri o lašariben the o košiben. Našči oda avke avel, phralale mire!
59003011	Či šaj andral jekh chaňig, andral jekh chev, avel avri gulo the kirko paňi?
59003012	Či šaj barol, phralale mire, pro figovňikos o olivi, vaj pro viňičis o figi? Avke the ňisavi lonďi chaňig našči del gulo paňi.
59003013	Ko hin maškar tumende goďaver a kas hin goďi? Mi sikavel peskere dživipnaha o lačhe skutki a mi avel pokorno the goďaver andre savoreste so kerel.
59003014	Ale te tumen hin andre tumare jile o kirko hamišagos a ča pre tumende dikhen, ma lašaren tumen a ma džan pro čačipen.
59003015	Odi goďi na avel upral, ale hiňi pal e phuv, ťelesno, benguňaľi.
59003016	Bo ode, kaj hin o hamišagos a o manuša dikhen ča pre peste, ode hin the o nasmirom the dojekh nalačhi veca.
59003017	Ale e goďi le ňebostar hiňi ešeb žuži, paľis ajsi so kamel o smirom, skromno a phundraďi te šunel; hiňi ajsi so sajinel avres a anel o lačho ovocje, chudel paš o čačipen a hiňi čačipnaskeri.
59003018	Ola, ko anen o smirom, sadzinen o ďiv (o zrnos) le smiromoskero a kidena upre o lačhipen.
59004001	Khatar aven o maribena a soske tumen maškar tumende maren? Či na andral tumare ťelesne žadosci, so pes andre tumende maren?
59004002	Tumen kamen vareso a nane tumen, murdaren a san hamišne a našči dochuden - ispiden tumen a maren, ale nane tumen, bo tumenge na mangen.
59004003	Tumen mangen a na len, bo namište tumenge mangen, bo kamen oda prekal tumare nalačhe žadosci.
59004004	Lubarale the lubňale, či na džanen hoj oda ko kamel te el lačho le svetoha hino nalačho le Devleha? Oda manuš ko kamňahas te el lačho le svetoha, oda paľis ačhel nalačho le Devleha.
59004005	Abo gondoľinen tumenge hoj ča avke phenel le Devleskero Lav: “O Duchos, saves diňa andre amende te bešel, amen igen kamel, až dži e zavisť?”
59004006	Se o Del del bareder lačhipen. Vaš oda phenel le Devleskero Lav: “ O Del džal pro barikane, ale le pokornen del peskero lačhipen.”
59004007	Vaš oda, podden tumen le Devleske a ačhaven tumen le bengeske a denašela tumendar.
59004008	Aven pašeder paš o Del a ov avela pašeder paš tumende. Thoven avri o vasta, tumen binošne! A žužaren o jile, tumen, so na džanen so kamen!
59004009	Zagondoľinen tumen upral tumaro čoripen, aven andre žaľa a roven! Tumaro asaben pes mi visarel pro apsa a o radišagos pro roviben!
59004010	Poňižinen tumen anglo Raj a ov tumen hazdela upre.
59004011	Ma vakeren namište jekh pre aver, phralale! Oda, ko vakerel namište pro phral, abo sudzinel peskere phrales, vakerel pro zakonos a sudzinel o zakonos. A te sudzines o zakonos, na sal oda so dživel pal le Devleskero zakonos, ale sal leskero sudcas.
59004012	Ča jekh o Del diňa o zakonos a ov hin the o sudcas. Ov šaj zachraňinel a šaj zatracinel. Ale ko sal tu hoj sudzines avres?
59004013	Noča akana tumen so phenen: “Adadžives abo tajsa džaha andre kada abo andre koda foros, ačaha ode berš, keraha buči a ela amen.”
59004014	Se tumen na džanen so ela tajsa! A so hin tumaro dživipen? San sar e para so pes pro sikra sikavel a paľis našľol.
59004015	Ale kampel tumenge te phenel kavke: “Te o Raj kamela, dživaha a keraha kada abo koda.”
59004016	Ale akana tumen lašaren tumare baripnaha. Nane mište avke pes te lašarel.
59004017	Oda ko džanel mište te kerel, a na kerel oda, hin les binos.
59005001	Noča akana, tumen barvale, roven a hikinen upral tumare čoripena so pre tumende avena!
59005002	Tumaro barvaľipen kirňiľa a tumare gada chale o kirme.
59005003	Tumaro somnakaj the o rup hardzavisaľiľa a odi hardza sikavela pre tumende a chala tumare ťela sar jag. Skidňan o barvaľipen pro ostatne dživesa.
59005004	Le čore manušenge so kerenas buči pre tumare maľi na počinďan! Vaš oda, dikh, lengero počiňiben rovel pre tumende! O roviben olengero, so kidenas upre pal tumare maľi, avľa andro kana le Nekzoraledere Rajeske.
59005005	Dživenas pre kadi phuv andro kiňešagos the andro baripen a čaľarďan tumare jile avke sar ola bale, so pes pripravinen hoj len te začhinen.
59005006	Odsudzinďan a murdarďan le čačipnaskeres the te ov na džalas pre tumende.
59005007	Vaš oda phralale, ľikeren avri medik na avela o Raj. Dikh, o manuš so kerel buči pre maľa užarel medik na avela o jaruno the o jesuno brišind a dela les o lačho uľipen andral e phuv.
59005008	Avke the tumen: užaren a zoraľaren tumare jile, bo o Raj avela maj pale.
59005009	Phralale, ma vakeren jekh pre aver, hoj te na aven odsudzimen. Dikh, o sudcas ačhel anglo vudar!
59005010	Len tumenge, phralale, pal o proroka so vakerenas andro nav le Rajeskero a dikhen pre lende sar te cerpinel a te ľikerel avri.
59005011	Dikhen, amen phenas pal ola so ľikerde avri, hoj hine bachtale. Šunďan sar o Job ľikerďa avri a dikhľan sar oda o Raj paš leste dokerďa; bo o Raj hino igen lačho the jileskero.
59005012	Ale angle savoreste, phralale mire, ma len vera aňi pro ňebos aňi pre phuv, aňi ňisavi aver vera. Ale te phenen “He,” mi avel oda čačes “he,” a te phenen “Na,” mi avel oda “na”.
59005013	Cerpinel vareko maškar tumende? Mi modľinel pes. Hin varekas radišagos andro jilo? Mi giľavel le Devleske.
59005014	Hin vareko maškar tumende nasvalo? Mi vičhinel peske le phurederen andral o zboros. On pes vaš leste mi modľinen a mi makhen les le oľejoha andro nav le Rajeskero.
59005015	A e modľitba andro pačaben sasťarela le nasvales a o Raj les hazdela upre. Te kerďa bini, odmukela pes leske.
59005016	Vaš oda, phenen avri jekh avreske o bini a modľinen tumen jekh vaš aver, hoj te sasťon avri. E modľitba le čačipnaskere manušeskeri šaj kerel but a hin la bari zor.
59005017	O Eliaš sas ajso manuš sar the amen a modľinelas pes hoj te na del o brišind a na diňa o brišind pre phuv trin berš the šov čhon.
59005018	A pale pes modľinelas a o ňebos diňa o brišind a e phuv diňa peskero uľipen.
59005019	Phralale mire, te vareko tumendar odgeľahas le čačipnastar a te les vareko visarďahas pale,
59005020	mi džanel, hoj oda ko visarel le binošnones pal leskero nalačho drom, zachraňinela leskero dživipen andral o meriben a učarela andre but bini.
60001001	Me, o Peter, o apoštolos le Ježišoskero Kristoskero, pisinav tumenge so san kidle avri le Devlestar - tumenge, so dživen sar o cudzinci a san rozčhide andro Pontus, Galacija, Kapadokija, Azija the Bitynija.
60001002	O Del amaro Dad peske tumen avrikidňa pre peskero planos a prekal peskero Duchos tumen sentňarďa hoj te šunen le Ježiš Kristus a te aven obžužarde leskere rateha. Mi Del tumen o Del pherdo lačhipen the smirom!
60001003	Lašaras le Devles, so hin o Dad amare Rajeske le Ježišoske Kristoske. Bo peskere bare lačhipnaha amen diňa o nevo dživipen the o džido užaripen (nadej) oleha, hoj uštaďa le Ježiš Kristus andral o meriben.
60001004	Vaš oda, hoj te chudas ole barvaľipnastar, so šoha (ňikda) na preačhela, na musaľola aňi na kirňola a hino garudo andro ňebos prekal tumende.
60001005	E zor le Devleskeri tumen ľikerel prekal o pačaben, hoj te aven zachraňimen. Odi zachrana hiňi pripravimen a sikavela pes andro posledno časos (ideos).
60001006	Radisaľon olestar, the te mek akana pes tumenge kampel sikra te trapinel andro všelijake probi (skuški),
60001007	hoj pes te sikavel hoj tumaro pačaben hino probaľimen avri. Bo ajso pačaben mol buter sar o somnakaj so našľol, ale pes mušinel thiš andre jag te probaľinel. Vaš ajso pačaben chudena o lašariben, o baripen the e pačiv andre oda džives sar pes sikavela o Ježiš Kristus.
60001008	Les šoha na dikhľan a the avke les kamen; aňi akana les na dikhen, ale pačan andre leste a radisaľon bare radišagoha the baripnaha, oda hin ajso radišagos, so pes aňi na del avri te phenel le lavenca.
60001009	Bo dochuden oda pal soste džanas andro pačaben - e zachrana prekal tumare duši.
60001010	O proroka, so prorokinenas pal le Devleskero lačhipen prekal tumende, igen rodenas a dophučenas pes pal kadi zachrana.
60001011	A dophučenas pes le Kristoskere Duchostar pal oda, hoj kana oda časos ela, the sar oda avela. A o Duchos so sas andre lende anglal phenelas avri pal o cerpišagi le Kristoskere the pal e slava so avela paľis.
60001012	Lenge sas sikado, hoj na služinde peske, ale tumenge, oleha so tumenge hin akana vakerdo prekal lende. Bo on tumenge vakerenas o evaňjelium andro Sentno Duchos, so sas bičhado andral o ňebos. The o aňjela pre oda igen kamenas te dikhel.
60001013	Vaš oda, gondoľinen pal oda so keren, aven strižbe a muken tumen igen pre le Devleskero lačhipen, so tumenge ela dino sar pes sikavela o Ježiš Kristus.
60001014	Aven sar ola čhave so šunen le Dades a ma den tumen te ľidžal ole žadoscenge so tumen sas varekana, sar mek na džanenas o čačipen.
60001015	Ale aven sentne andre savoreste so keren, sar hino sentno oda ko tumen vičhinďa.
60001016	Bo hin pisimen: “Aven sentne, bo me som sentno!”
60001017	A te vičhinen “Dado” le Devles - so na dikhel pro manuš, ale sudzinel pal oda, ko so kerel - ta dživen daraha anglo Del, medik san pre kadi phuv.
60001018	Oda purano dživipen, so sikľilan tumare dadendar, sas bi e hasna. No, džanen hoj sanas cinde avri andral oda dživipen a na sas vaš tumenge počimen le somnakaha aňi le rupeha - so našľona -
60001019	ale le vzacne Kristoskere rateha. Ov sas sar o bakroro bi e chiba the bi o binos.
60001020	Ov sas pre oda imar anglal avrikidlo mek angle oda sar sas o svetos kerdo, ale sas sikado andro posledne dživesa prekal tumende.
60001021	Prekal leste pačan andro Del, savo les uštaďa andral o meriben a diňa les e slava. Vaš oda šaj pačan the užaren pro Del.
60001022	No akana imar žužarďan tumare jile, oleha hoj kerenas oda so phenel o čačipen a hoj kamenas le phralen čače kamibnaha. Vaš oda, the akana kamen jekh avres andral o žužo jilo.
60001023	Se uľiľan (narodzinďan pes) mek jekhvar, na andral o ďiv (zrnos) so kirňol, ale andral o ďiv so na kirňol, andral o džido lav le večne Devleskero.
60001024	Bo hin pisimen: “ Dojekh ťelos hin sar e čhar a caľi leskeri slava hin sar e kvitka la čharakeri. E čhar šučiľa avri a lakeri kvitka peľa tele,
60001025	ale o lav le Rajeskero ačhel pro furt.” Oda lav hin o evaňjelium so pes tumenge vakerďa.
60002001	Vaš oda, ma aven dujemujengere a odčhiven tumendar savori choľi, savore pľetki a dojekh klamišagos the hamišagos.
60002002	Sar o čhavore so mekča akana uľile (pes narodzinde), mangen tumenge o žužo duchovno thud, hoj lestar te baron a te aven zachraňimen,
60002003	te imar koštoľinďan oda, hoj o Raj hino lačho.
60002004	Aven kije leste, kijo džido Bar, saves o manuša odčhide, ale sas kidlo avri the igen vzacno anglo Del.
60002005	The tumen, sar o džide bara, ačhaven o duchovno kher. Tumen san the o sentno rašajipen, hoj te anen o duchovne obeti, so hin šukar le Devleske prekal o Ježiš Kristus.
60002006	Vaš oda hin pisimen andro Lav le Devleskero: “ Thovav pro Sion o hlavno bar, o avrikidlo the igen vzacno bar; oda, ko andre leste pačal, na ladžala pes.”
60002007	Tumenge so pačan, oda bar hino vzacno, ale olenge so na pačan: “ O bar savo odčhide o murara, ačhiľa pre stavba hlavno;
60002008	o bar pre savo pes demen the e skala so pharavel.” Ola, so na dživen pal oda lav, peren pre oda bar, bo o Del oda avke kamelas.
60002009	Ale tumen san o manuša so hine avrikidle, le Kraľiskere rašaja a le Devleskero sentno narodos, pre oda, hoj te vakeren avri ola bare veci so kerel o Del - ov so tumen vičhinďa avri andral o kaľipen andre peskero igen šukar svetlos:
60002010	tumen, so varekana na sanas le Devleskere manuša, no akana san o manuša le Devleskere; tumen, so varekana na prindžarenas o lačhipen le Devleskero, ale akana les chudňan.
60002011	Phralale mire, phenav tumenge sar olenge, so nane khere kade pre phuv the sar olenge, so ča pal kadi phuv predžan: zľikeren tumen le ťelesne žadoscendar, so pes maren la dušaha!
60002012	Dživen mište tumaro dživipen maškar ola so na pačan - the te pre tumende namište vakeren sar pro živaňa - hoj te dikhen tumare lačhe skutki a te lašaren le Devles andre oda džives sar avela.
60002013	O Raj kamel, hoj tumen te podden savorenge so hine ačhade le manušendar: či le kraľiske, sar le nekbaredereske,
60002014	abo le vladarenge. Bo ov len bičhavel te marel olen so namište keren a te lašarel olen so mište keren.
60002015	Bo kada hin so o Del kamel, hoj te keren o lačhipen a oleha te phanden o muja ole manušenge so nane goďaver a na džanen so vakeren.
60002016	Dživen sar o slobodne, ale ma garuven andre o nalačhipen tumara slobodaha; dživen sar o sluhi le Devleskere.
60002017	Savoren den pačiv: le phralen kamen, le Devlestar daran, le kraľis den pačiv.
60002018	A tumen, o sluhi, podden tumen tumare rajenge a šunen len andre savoreste. Ale ma podden tumen ča le lačhenge the le jileskerenge, ale the le nalačhenge.
60002019	Bo ada hin lačho, te vareko zľidžal o pharipen vaš oda, hoj prindžarel le Devles a cerpinel the te ňič nalačho na kerďa.
60002020	Bo so hin olestar, hoj ľikeren avri sar tumen dukhaven, te tumen keren o bini? Ale te mište keren a avke bi e vina cerpinen a ľikeren avri, kada hin le Devleske pre dzeka.
60002021	Se pre oda sanas le Devlestar vičhinde, bo the o Ježiš cerpinelas vaš tumenge a sikaďa tumenge sar te dživel, hoj te keren avke sar ov.
60002022	Ov šoha (ňikda) na kerďa binos, aňi o klamišagos šoha na sas andre leskero muj.
60002023	Sar les košenas, na košelas pale a sar cerpinelas, na daravelas avri, ale mukelas pes pre oda so čačipnaha sudzinel.
60002024	Ov korkoro ľigenďa amare bini peskere ťeloha pro kerestos, hoj te meras le binenge a te dživas le čačipnaske. Leskere dukhenca sanas sasťarde avri.
60002025	Bo sanas sar o bakrore so na džanenas kaj džan, ale akana san visarde kijo Pasťjeris the ke oda, so pes starinel pal tumare duši.
60003001	Avke the tumen o džuvľa, podden tumen tumare romenge. A te varesave lendar na pačan le Devleskere laveske, dochuden len paš o Del bi o lava, tumare dživipnaha,
60003002	oleha, hoj on dikhena tumaro pačivalo dživipen a dikhena sar tumen lenge podden.
60003003	Tumaro šukariben te na avel avruno, hoj tumenge dena te kerel o bala pro šere, figinena pre tumende o somnakaj, abo urena tumen andro barvale gada.
60003004	Ale tumaro šukariben mi el andro jilo - o andruno manuš - kovlo the pokorno duchos, bo ada hin so ačhel pro furt a hino le Devleske pre dzeka.
60003005	Bo kavke pes varekana šukaľarnas the o sentne džuvľa so pačanas andro Del a poddenas pes peskere romenge.
60003006	Sar e Sara šunelas le Abraham a vičhinelas les “rajeja”. Tumen san lakere čhaja te keren o lačhipen a na daran tumen ňisostar.
60003007	The tumen o murša: dživen jekhetane tumare romňenca avke, hoj len te achaľon, hoj hine kovleder. Presikaven lenge e pačiv, hoj tumare modľitbi ňič te na zaačhavel, bo the on tumenca jekhetane chudena le Devlestar o dživipen.
60003008	Pro ostatkos: mi el tumen savoren jekh gondoľišagos, kamen le phralen, mi el tumenge pharo vaš aver, aven lačhejileskere a ma ľidžan tumen upre.
60003009	Ma den pale o nalačho nalačhipnaha abo o košiben košibnaha, ale keren oda previsara: žehňinen, bo pre oda san vičhimen, hoj te chuden o požehnaňje.
60003010	Bo hin pisimen: “ Oda, ko kamel hoj les te el bachtalo dživipen a kamel te dikhel o lačhe dživesa, mi zľikerel peskeri čhib le nalačhestar the peskere vušta hoj te na vakerel o klamišagos,
60003011	mi visarel pes le nalačhestar a mi kerel o lačhipen a mi rodel o smirom andral calo jilo.
60003012	Bo le Rajeskere jakha dikhen pro čačipnaskere a leskere kana šunen pre lengero mangipen. Ale o Raj džal pre ola džene so keren namište.”
60003013	A ko tumenge kerela namište, te labona pal o lačhipen?
60003014	Ale the te cerpinďanas vaš o čačipen, bachtale san. A ma daran tumen lendar, aňi ma predaran.
60003015	Ale den le Kristus pačiv, sar le sentne Rajes andre tumare jile. Aven furt pripravimen te odphenel sakoneske ko tumendar phučľahas pal oda so užaren andre tumaro jilo -
60003016	ale polokes a andro smirom. Mi el tumen žuže jile sar pre tumende namište vakeren, hoj pes te ladžan ola džene so vakeren namište pal tumaro pačivalo dživipen le Kristoha.
60003017	Bo te o Del kamňahas hoj te cerpinas, ta feder hin, hoj te cerpinen vaš o lačho sar vaš o nalačho.
60003018	Bo the o Kristus jekhvar cerpinelas a muľa vaš o bini - o čačipnaskero vaš o načačipnaskere - hoj tumen te anel kijo Del. Sas murdardo ťelesňe, ale obdžiďardo andro Duchos.
60003019	A andre oda Duchos geľa te vakerel le duchenge andre bertena,
60003020	so varekana na šunenas, medik o Del ľikerelas avri a užarelas pre lende andro dživesa le Noachoskere. Oda sas akor medik pes ačhavelas o korabos, andre savo gele ča frima - oda hin ochto džene - a sas zachraňimen prekal o paňi.
60003021	Oda paňi sas oda angluno obrazis le boľipnaske. No o boľipen nane oda hoj thovas amari mel pal o ťelos, ale oda hin o mangipen kijo Del vaš o žužo jilo. A o boľipen tumen akana zachraňinel prekal ada, hoj o Ježiš uščiľa andral o meriben
60003022	a ov geľa andro ňebos a hino pal e čači sera le Devleske a hin leske poddine o aňjela, o učibena the o zora.
60004001	Te o Kristus avke cerpinďa vaš amenge pro ťelos, ta the tumen pes zoraľaren ajse gondoľišagoha, bo oda, ko cerpinďa pro ťelos, preačhiľa te kerel o binos.
60004002	Vaš oda, medik dživen pre phuv, ma dživen buter le manušeskere žadoscenge, ale oleske so kamel o Del.
60004003	Se imar dos dživenas avke sar dživen o bijedevleskere manuša. Ňisostar tumen na ladžanas, dživenas andro nalačhe žadosci, mačarenas tumen la moľaha, mulatinenas, pijenas a previsardes služinenas le modlenge.
60004004	A sar imar lenca oda na keren a na dživen avke rozmukles sar on, čudaľinen pes oleske a namište pal tumende vakeren.
60004005	Ola manuša pes jekhvar ačhavena anglo Del, so hino pripravimen te sudzinel le džiden the le mulen.
60004006	Se vaš oda pes vakerelas o evaňjelium the le mulenge, hoj te aven sudzimen pal oda sar dživenas andro ťelos, ale te dživen andro duchos avke sar kamel o Del.
60004007	O agor savoreske hino pašes. Vaš oda aven goďaver the strižbe, hoj tumen te šaj modľinen.
60004008	Ale anglal savoreste, mi el tumen jekh kije aver baro kamiben, bo o kamiben učarel andre but bini.
60004009	Presikaven e pačiv jekh avreske, bi o dudrišagos.
60004010	Sar o lačhe chulaja, saven o Del diňa všelijake dari, služinen tumenge jekh avreske, sako ole duchovne daroha so chudňa.
60004011	Te vareko vakerel, mi vakerel sar o lava le Devleskere; te vareko služinel, mi kerel oda andral e zor so les del o Del: hoj te avel andre savoreste barardo o Del prekal o Ježiš Kristus, bo leskeri hiňi e slava the e zor pro furt. Amen.
60004012	Mire lačhe phralale, ma čudaľinen tumen la jagake savi pre tumende avľa hoj tumen te probaľinel avri, sar te pes tumenge ačhiľahas vareso, soske pes musaj te čudaľinel.
60004013	Ale radisaľon vaš oda, hoj cerpinen vaš o Kristus, hoj te radisaľon bares the akor sar pes sikavela andre peskeri slava.
60004014	Te tumen tele dikhen vaš o nav le Kristoskero, bachtale san, bo o Duchos la slavakero, o Duchos le Devleskero, ačhel pre tumende.
60004015	Ale ňiko tumendar te na cerpinel sar vrahos, živaňis abo zbuňikos, vaj sar oda so pes thovel andro aver džene.
60004016	Ale te cerpinel vareko sar kresťanos, te na pes ladžal, ale mi bararel le Devles, hoj hin les kada nav.
60004017	Imar hin e ora, hoj o Del te chudel o sudos peskere manušendar. Ale te pes chudela ešeb amendar, savo ela o koňec ole dženengero so na šunen o evaňjelium le Devleskero?
60004018	A sar hin pisimen: “ Te o manuš, so hino čačipnaskero, ča ajci-ajci hoj pes zachraňinela, kaj ela o binošno the o bijedevleskero?”
60004019	Vaš oda the ola džene, so cerpinen avke sar kamel o Del, mi podden pes korkoren le verne Stvoriťeľiske a mi keren o lačho.
60005001	Me, sar o starši so dikhľom le Kristoskero cerpišagos a ela man ola slavatar so pes sikavela, mangav le staršen maškar tumende:
60005002	Ľidžan o stados so tumenge o Del diňa. Na vaš oda, hoj tumen andre oda vareko ispidel, ale radišagostar - avke sar tumendar kamel o Del - na vaš o love, ale vaš oda, hoj lenge kamen andral o jile čačes te služinel.
60005003	Aňi ma ľidžan olen, so tumenge o Raj diňa, sar te uľanas lengere raja, ale aven priklados le stadoske.
60005004	A sar pes sikavela o nekbareder Pasťjeris, chudena e slavno koruna, so šoha (ňikda) na kirňola.
60005005	Avke the o terneder: podden tumen le phurederenge a savore tumen podden jekh avrenge. A uren tumen andre pokora, bo o Del pro barikane džal, ale le pokornen del peskero lačhipen.
60005006	Podden tumen tel o zoralo vast le Devleskero, hoj tumen te hazdel upre andre peskero časos (ideos).
60005007	Savore tumare pharipena čhiven pre leste, bo ov pes pal tumende starinel.
60005008	Aven paš e goďi a ma soven! Bo oda, so pre tumende džal, o beng, phirel upre-tele sar oda choľamen ľevos so rodel kas te chal.
60005009	Ačhaven tumen leske, aven zorale andro pačaben a džanen hoj tumare phrala avrether pal o svetos thiš predžan prekal ajse pharipena.
60005010	Te sikra cerpinena, o Del, so amen igen kamel a andro Ježiš Kristus amen vičhinďa andre peskeri slava, ov korkoro tumen dokerela, zoraľarela, kerela hoj te na peren a thovela tumen pro zoralo zaklados.
60005011	Leske e slava the e zor pro furt. Amen.
60005012	Ča sikra tumenge pisinďom le Silasoha, saves me lav sar pačivale phrales. Bo kamav tumen te podhazdel andro pačaben a kamav te svedčinel, hoj kada hin oda čačo lačhipen le Devleskero. Ačhen andre oda!
60005013	Miro čhavo Marek, the e khangeri andro Babilon, tumenge bičhavel o paľikeriben.
60005014	Pozdravinen šukares jekh avres le jilestar. Smirom tumenge savorenge so san andro Ježiš Kristus. Amen.
61001001	Me o Šimon Peter, o otrokos the o apoštolos le Ježišoskero Kristoskero, pisinav olenge so chudle ajso pačaben sar the amen, amare čačipnaskere Devlestar the amare Spasiťeľistar le Ježišostar Kristostar.
61001002	O lačhipen le Devleskero the o smirom mi rozbarol maškar tumende andre oda, hoj čačes te prindžaren le Devles the le Ježiš, amare Rajes.
61001003	Le Devleskeri zor amen diňa sa so amenge kampel, hoj te dživas avke sar ov kamel. Diňa amenge oda akor, sar prindžarďam oles so amen vičhinďa avri peskera slavaha the zoraha.
61001004	A prekal oda amen o Del diňa lav, hoj chudaha igen bare the barvale dari. Ole darenca amen ela kotor pre leskero devľipen a šaj denašaha het le svetoskere džungipnastar. E nalačhi žadosca amen cirdel andre oda džungipen.
61001005	Ipen vaš oda, den avri pre oda savori zor a prithoven kijo pačaben o žužipen a andro žužipen o prindžaripen.
61001006	A andre oda prindžaripen prithoven o zľikeriben a andro zľikeriben o avriľikeriben a andro avriľikeriben o dživipen so hin le Devleske pre dzeka.
61001007	A andre oda dživipen prithoven o lačhipen kijo phrala a andro lačhipen kijo phrala o kamiben le Devlestar.
61001008	Te kada savoro tumen hin a barol oda andre tumende, ta avena ajse so anen e hasna bo prindžaren amare Rajes le Ježiš Kristus.
61001009	Bo oda, kas nane kala veci, hino koro, na dikhel dur a bisterďa pre oda, hoj sas obžužardo peskere binendar so varekana kerelas.
61001010	Vaš oda, mire phralale, keren sa prekal oda hoj te aven zoraleder andre oda pre soste san vičhimen the kidle avri, bo te kada kerena, šoha (ňikda) na perena
61001011	a avke tumen igen šukares prilena andro večno kraľišagos amare Rajeskero the Spasiťeľiskero le Ježišoskero Kristoskero.
61001012	Vaš oda tumenge ada kamav furt te leperel, the te oda džanen a imar san zorale andro čačipen so priiľan.
61001013	Medik som andro kada ťeloskero stankos, dikhel pes mange oda mište, hoj tumenge te leperav kala veci,
61001014	bo džanav hoj imar kada stankos maj omukava, sar mange oda diňa te džanel amaro Raj o Ježiš Kristus.
61001015	A kerava sa prekal oda, hoj tumenge te leperen kala veci sar imar me ade na avava.
61001016	Sar tumenge vakerahas pal e zor the pal oda, hoj amaro Raj o Ježiš Kristus avela, ta na gondoľinahas peske avri varesave paramisa. Bo korokore peskere jakhenca dikhľam savo baro hino.
61001017	Se chudňa le Dadestar le Devlestar e pačiv the o baripen sar avľa pre leste andral e Bari Slava kada hangos: “Kada hino miro Čhavo kas kamav, lestar man hin o radišagos.”
61001018	Amen šunďam oda hangos, so avľa tele andral o ňebos, sar leha samas pre oda sentno verchos.
61001019	Kada amen diňa mek buter pačaben andre oda so vakerenas o proroka. A mište keren hoj tumen zadikhen pre oda prorocko lav, bo hino sar e momeľi so labol andro kaľipen, medik na avela o džives a e tosarutňi čercheň tumenge na anela o nevo svetlos andro jile.
61001020	Ale savorestar nekbuter mušinen te achaľol oda, hoj aňi jekh proroctvos andral o pisimen Lav le Devleskero našči achaľol o manuš korkoro.
61001021	Bo o proroctvos šoha (ňikda) na avľa andral e voľa le manušeskeri, ale o manuša andro Del vakerenas avke sar len ľidžalas o Sentno Duchos.
61002001	Ale maškar o nipi sas the falošne proroka, avke sar the maškar tumende ena o falošne učiťeľa so počoral anena o falošno sikaviben. A the le Bare Rajes, so len cinďa avri, zaprinena a avke pre peste korkore anena o sigo meriben.
61002002	But manuša džana pal lengero džungipen a vaš lende namište vakerena pro čačipnaskero drom.
61002003	No ola falošne učiťeľa kamena ča tumare love, vaš oda tumenca thovena avri a phenena tumenge o paramisa so peske gondoľinde avri. A le Devleskero sudos kale falošne učiťeľenge imar hino pripravimen čirla a Oda, ko len zničinela, na sovel.
61002004	Se o Del na sajinďa le aňjelen so kerde binos, ale čhiďa len andre bertena a zaphandľa len andre le lancenca andro kaľipen, andro peklos, hoj ode pes pre lende te stražinel dži o sudos.
61002005	O Del na sajinďa aňi o phurikano svetos, sar anďa e potopa pro binošno svetos, ale le Noach the mek efta aver dženen o Del zachraňinďa. Bo ov sas manuš so zoraha dovakerelas le manušenge hoj te dživen andro čačipen.
61002006	The o fori e Sodoma the e Gomora labarďa la jagaha a ačhiľa pal lende ča o prachos. Oleha sikaďa hoj pes o manuša, so dživen bi o Del, te daran olestar so avela.
61002007	Ale o Del zachraňinďa le Lot, bo sas čačipnaskero a cerpinelas oleha sar dikhelas o džungalo dživipen le bijedevleskere manušengero.
61002008	Oda čačipnaskero manuš bešelas maškar lende a džives so džives andre peskeri čačipnaskeri duša cerpinelas, sar dikhelas the šunelas, savo nalačhipen kerenas.
61002009	O Raj džanel te cirdel avri le pobožne manušen andral o pharipena a le nalačhen te marel medik len užarel o sudno džives.
61002010	Mek buter marela olen so džan pal o ťelos; so keren o džungale žadosci a na podden pes le Devleskera zorake. Ola manuša na daran ňikastar, ňikastar na ačhen a bi e dar vakeren namište pro ňeboskere bitosťi.
61002011	Ale o aňjela, so hine zoraleder the bareder andre zor, na odsudzinen ole bitosťen a na vakeren pre lende nalačhe lava anglo Raj.
61002012	Ale kala hine sar o dzive džviri, bi e goďi a imar anglal uľile (pes narodzinde) pre oda, hoj len te chuden a te zňičinen. Pre ola veci namište vakeren so na achaľon; ena zňičimen avke sar o dzive džviri.
61002013	A vaš lengero nalačhipen pes lenge počinela pale. Imar andro parno džives keren rado o džungipen. On hine e mel the e ladž pre tumare hoscini, kaj pes presikaven peskere diliňipnaha.
61002014	Lengere jakha džan igen pal o lubipen a o bini lenge nane šoha (ňikda) dos; odcirden le slabe manušen a lengere jile hine sikade avri andro hamišagos, o prekošle manuša.
61002015	Ola falošne učiťeľa omukle o čačo drom, našade pes a gele pal o drom le Balamoskero, le Beoroskere čhaskero so rado kerelas vaš o love o nalačhe veci.
61002016	Ale vaš leskere bini leske sas phendo pre goďi: o ňemo somaris kije leste prevakerďa manušeskere hangoha a zaačhaďa o diliňipen le prorokoskero.
61002017	On hine sar o chaňiga bi o paňi; o chmari saven tradel e zoraľi balvaj. Prekal lende hin pripravimen o nekkaleder kaľipen.
61002018	Bo vakeren bare lava, so na anen ňisavi hasna a cirden andro džungale ťelesne žadosci ajse manušen so mekča akana denašle olendar, so dživen andro diliňipen.
61002019	On lenge phenen hoj ena slobodne, ale on korkore hine otroka le džungipnaske. Bo oleske sal otrokos, ko upral tu ňerinel (zviťazinel).
61002020	Bo te denašle le nalačhipnastar andral o svetos oleha, hoj prindžarde le Rajes the le Spasiťeľis le Ježiš Kristus, a te len o svetos paľis pale zachudľa a ňerinďa upral lende, ta akor hin lengere posledne veci goreder sar o ešebne.
61002021	Bo feder lenge uľahas te na prindžarel o čačipnaskero drom, sar te prindžarel a te visarel pes andral oda sentno prikazaňie so lenge sas dino.
61002022	Ačhiľa pes lenge avke, sar pes vakerel: “ O rikono geľa pale paš oda so čandľa avri,” the: “O žužo balo pes geľa pale te meľarel andre čhik.”
61003001	Kada ľil imar hino dujto so tumenge pisinav, mire lačhe phralale. Andro soduj kamav tumen te sikavel hoj mište te gondoľinen. A kamav tumenge te leperel,
61003002	hoj te na bisteren pro lava so imar anglal phende o sentne proroka aňi pro prikazaňie le Rajeskero the le Spasiťeľiskero, so tumenge sas dino prekal o apoštola.
61003003	Ale anglal savoreste džanen oda, hoj andro ostatne dživesa avena ajse manuša, so dživena pal peskere binošne žadosci. Asana tumen avri
61003004	a phenena: “Kaj hine ola lava le Devleskere, so phenďa hoj avela? Se kanastar mule o dada, sa hin avke sar sas.”
61003005	Bo on narokom na kamen te džanel hoj imar čirlastar o Del kerďa o ňebos the e phuv le laveha. Na kamen te džanel oda, hoj e phuv sas kerďi le paňestar a le paňeha
61003006	a hoj e čirlatuňi phuv sas tasľarďi a zňičimen ole paňeha.
61003007	Adadžives, oda lav ľikerel a garuvel kada ňebos the kadi phuv la jagake. Ľikerel len prekal oda džives sar ena odsudzimen a zňičimen o bijedevleskere manuša.
61003008	Ale ma bisteren, mire lačhe phralale, hoj jekh džives hin ko Raj sar ezeros (1,000) berša a ezeros (1,000) berša sar jekh džives.
61003009	O Raj na avela nasig te kerel oda so phenďa, avke sar peske vareko gondoľinel. Ov mek užarel, bo na kamel hoj vareko te merel, ale kamel, hoj pes savoredžene te visaren kijo Del.
61003010	A o džives le Rajeskero avela sar o živaňis rači. Andre oda džives o ňebos našľola bara vikaha a sa so hin upre pro ňebos zlabola andre jag a e phuv the sa, so pre late hin, ela zňičimen.
61003011	Te kada savoro kavke našľola, save mušinen te avel andre tumaro dživipen sentne the pobožne?
61003012	Save manuša mušinen te avel tumen so užaren oda džives le Devleskero a igen kamen hoj te avel sig?
61003013	No amen užaras pre oda lav, so amenge diňa: pro nevo ňebos the pre nevi phuv, andre save bešela o spravodľišagos.
61003014	Vaš oda, mire lačhe phralale: te užaren kala veci, keren sa hoj pes tumen te arakhel andro smirom le Rajeha, žužen the bi o binos.
61003015	Len sar tumari zachrana oda, hoj amaro Raj mek užarel. Bo avke tumenge pisinelas the amaro lačho phral, o Pavol, ola goďaha so leske sas diňi.
61003016	Avke vakerel pal kala veci andre savore peskere ľila. Andre ola ľila hin varesave veci so hin phares te achaľol, vaš oda len previsaren o manuša so nane sikade avri a nane zorale. On previsaren the aver pisimen Lav a oleha zňičinen pes korkoren.
61003017	Ale te oda imar anglal džanen, mire lačhe phralale, chraňinen tumen, hoj tumen te na scirden o bijedevleskere manuša le klamišagoha a te na odperen andral tumaro zoralo pačaben.
61003018	Ale baron andro lačhipen le Rajeskero, hoj feder te prindžaren le Ježiš Kristus, amare Rajes the Spasiťeľis. Leske e slava the akana the pro furt! Amen.
62001001	So sas ešebnovarestar, so šunďam, so dikhľam peskere jakhenca; pre soste dikhahas a sostar pes amare vasta chudenas, pal oda vakeras, pal oda lav so del o dživipen.
62001002	A sar pes oda dživipen sikaďa, dikhľam a svedčinas tumenge pal oda večno dživipen, so sas ko Dad a sikaďa pes amenge.
62001003	Avke oda so dikhľam the šunďam vakeras avri the tumenge, hoj the tumen te aven amenca jekhetane. A amen sam jekhetane le Dadeha the leskere Čhaha, le Ježišoha Kristoha.
62001004	Kada tumenge pisinas vaš oda, hoj amaro radišagos te avel pherardo.
62001005	Kada hin oda, so šunďam lestar a vakeras avri tumenge, hoj o Del hin o svetlo a andre leste nane ňisavo kaľipen.
62001006	Te phenas, hoj sam leha jekhetane, ale phiras andro kaľipen, klaminas a na keras o čačipen.
62001007	Ale te phiras andro svetlo avke sar ov hino andro svetlo, akor sam jekhetane jekh avreha anglo Del a o rat le Ježišoskero Kristoskero, leskere Čhaskero, amen obžužarel andral dojekh binos.
62001008	Te phenas, hoj amen nane bini, korkore pes klaminas a nane andre amende o čačipen.
62001009	Ale te viznavinas peskere bini, verno hino the čačipnaskero, hoj amenge te odmukel o bini a te žužarel amen andral savore nalačhipena.
62001010	Te phenas, hoj na kerďam binos, keras lestar klamaris a nane andre amende leskero lav.
62002001	Mire čhavorale, kada tumenge pisinav vaš oda, hoj te na keren o bini. A te vareko kerďahas binos, hin amen vareko, ko paš amende ačhel anglo Dad, o Ježiš Kristus o čačipnaskero.
62002002	Prekal leste amenge hin odmukle o bini - no, na ča amenge, ale the cale svetoske.
62002003	Pal oda džanas, hoj les prindžaras, te doľikeras leskere lava.
62002004	Oda ko phenel: “Prindžarav les” ale leskere lava na doľikerel, hino klamaris a andre leste nane o čačipen.
62002005	Ale oda, ko doľikerel leskero lav, oda čačes kamel le Devles. Pal oda džanas, hoj sam andre leste.
62002006	Oda, ko phenel hoj ačhel andre leste, mušinel te dživel avke sar ov dživelas.
62002007	Mire lačhe phralale, na pisinav tumenge nevo prikazaňie, ale o purano prikazaňie, savo tumende sas ešebnovarestar. Oda purano prikazaňie hin o lav so šunďan ešebnovarestar.
62002008	A the nevo prikazaňie tumenge pisinav, bo oda čačipen dičhol andro Kristus a the andre tumende, bo o kaľipen džal het a o čačo svetlos imar švicinel.
62002009	Oda, ko phenel hoj hino andro svetlos a našči avri ačhel peskere phrales, hino mek furt andro kaľipen.
62002010	Oda, ko kamel peskere phrales, ačhel andro svetlos a nane andre leste ňič ajso, pre soste šaj perel.
62002011	Ale oda, ko našči avri ačhel peskere phrales, hino andro kaľipen a phirel andro kaľipen. A na džanel kaj džal, bo o kaľipen korarďa leskere jakha.
62002012	Pisinav tumenge čhavorale, hoj vaš leskero nav tumenge hin o bini odmukle.
62002013	Pisinav tumenge dadale, hoj prindžarďan oles, ko hin ešebnovarestar. Pisinav tumenge terne čhavale, hoj ňerinďan (zviťazinďan) upral o nalačho.
62002014	Pisinav tumenge čhavale, hoj prindžarenas le Dades. Pisinďom tumenge dadale, hoj prindžarenas oles, ko hin ešebnovarestar. Pisinďom tumenge terne čhavale, hoj san zorale the hoj le Devleskero lav ačhel andre tumende a ňerinďan (zviťazinďan) upral o nalačho.
62002015	Ma kamen o svetos, aňi o veci so hin pro svetos. Bo andre oda manuš, ko kamel o svetos, nane o kamiben le Dadeskero.
62002016	Bo ňič olestar, so hin pro svetos - e žadosca le ťeloskeri, e žadosca le jakhengeri, abo o barikano dživipen - nane le Dadestar, ale hin andral o svetos.
62002017	A o svetos the leskeri žadosca našľol, ale oda ko kerel e voľa le Devleskeri ačhel pro furt.
62002018	Čhavale, hin ade e ostatno ora a avke sar šunďan hoj avela o antikrist, avke imar akana avle but antikristi, vaš oda džanas hoj hin e ostatno ora.
62002019	Avle avri amendar, ale na sas amendar, bo te ulehas amendar, ačhilehas amenca. Ale kada pes ačhiľa hoj pes te sikaven, hoj nane savore amendar.
62002020	Tumen san pomazimen le Sentnonestar a savoro džanen.
62002021	Na pisinďom tumenge vaš oda, hoj na džanen o čačipen, ale vaš oda, bo les džanen a džanen, hoj ňisavo klamišagos na avel andral o čačipen.
62002022	A ko hin klamaris te na oda, ko zaprinel hoj o Ježiš hino o Kristus? Oda, ko zaprinel le Dades the le Čhas, hin oda antikrist.
62002023	Ole manušes, savo zaprinel le Čhas, nane aňi o Dad. Ale oda, ko viznavinel le Čhas, oles hin the o Dad.
62002024	Vaš oda, mi ačhel andre tumende oda, so šunďan ešebnovarestar. Te oda, so šunďan ešebnovarestar, ačhela andre tumende, ta the tumen ačhena andro Čhavo the andro Dad.
62002025	A o Ježiš diňa lav, hoj amen dela kada: o večno dživipen.
62002026	Kada tumenge pisinďom pal ola, so tumen cirden andro binos.
62002027	No pre tumende čhiďa o Kristus avri peskere Duchos a na kampel tumenge, hoj tumen vareko te sikavel. Ale vaš oda, ačhen andre leste avke sar tumen sikaďa. Bo oda Duchos tumen sikavel pal savoreste a hino čačipnaskero a na klamišagoskero.
62002028	A akana čhavorale, ačhas andre leste, hoj akor sar pes sikavela, te avas bi e dar a te na pes ladžas lestar sar avela.
62002029	Te džanen, hoj ov hino čačipnaskero, ta džanen, hoj sako ko kerel oda so hin lačho, uľiľa (pes narodzinďa) lestar.
62003001	Dikhen, savo kamiben amen diňa o Dad, hoj pes te vičhinas le Devleskere čhave. A amen the sam! Vaš oda amen o svetos na prindžarel, bo les na prindžarďa.
62003002	Mire lačhe phralale, akana sam le Devleskere čhave, ale mek pes na sikaďa so avaha. Ale džanas, hoj sar pes sikavela, avaha ajse sar ov, bo dikhaha les avke sar hino.
62003003	Sako, kas hin kajso užaripen (nadej) andre leste, pes žužarel avke sar ov hino žužo.
62003004	Sako, ko kerel binos, na doľikerel o zakonos; bo sar na doľikerel o manuš o zakonos, akor kerel binos.
62003005	A džanen, hoj o Ježiš pes sikaďa vaš oda, hoj te lel amare bini, ale andre leste nane binos.
62003006	Sako, ko ačhel andre leste na kerel o bini a sako, ko kerel o bini, les na dikhľa, aňi les na prindžarel.
62003007	Čhavorale, ňiko tumenca te na thovel avri! Oda, ko kerel oda so hin lačho, hino čačipnaskero avke sar ov hino čačipnaskero.
62003008	Oda, ko kerel o binos, hino le bengestar, bo o beng kerel o bini ešebnovarestar. Vaš oda pes sikaďa o Čhavo le Devleskero, hoj te musarel le bengeskere buča.
62003009	Sako, ko uľiľa (pes narodzinďa) le Devlestar, na kerel bini, bo le Devleskero semjenkos ačhel andre leste a aňi našči kerel bini, bo uľiľa (pes narodzinďa) le Devlestar.
62003010	Pal oda šaj te prindžarel le Devleskere čhaven, the le bengeskere čhaven. Sako, ko kerel oda so hin nalačho, nane le Devlestar a the oda, ko na kamel peskere phrales.
62003011	Bo kada hin oda, so šunďan ešebnovarestar, hoj te kamas jekh avres.
62003012	Na avke sar o Kain, so sas le nalačhestar a murdarďa peskere phrales. A soske les murdarďa? Bo oda, so o Kain kerelas, sas nalačho a oda, so kerelas leskero phral, o Abel, sas lačho.
62003013	Ma čudaľinen tumen, phralale mire, te tumen o svetos našči avri ačhel.
62003014	Amen džanas, hoj pregeľam andral o meriben andro dživipen, bo kamas le phralen. Oda, ko na kamel le phrales ačhel andro meriben.
62003015	Sako, ko našči avri ačhel peskere phrales hino vrahos a džanen, hoj ňisave vrahos nane andre peste o večno dživipen.
62003016	Pal oda prindžarďam le Devleskero kamiben, hoj ov diňa peskero dživipen vaš amenge. Avke the amen mušinas te del peskero dživipen vaš o phrala.
62003017	Te varekas hin o barvaľipen andre kada svetos a te dikhela, hoj le phrales nane vareso, ale phandela angle leste peskero jilo, sar paľis andre leste šaj avel le Devleskero kamiben?
62003018	Mire čhavorale, te na kamas ča le lavenca the la čhibaha, ale oleha, so čačes keras.
62003019	Pal oda džanas, hoj sam le čačipnastar a hin amen anglo Del smirom andro jile,
62003020	bo te šunas andro jilo hoj namište keras, o Del hino bareder sar amaro jilo a džanel savoro.
62003021	Phralale, te šunas andro jilo hoj amen nane binos, šaj džas anglo Del bi e dar.
62003022	A chudas lestar savoro so mangas, bo doľikeras leskere prikazaňia a keras oda so leske hin pre dzeka.
62003023	Kada hin oda leskero prikazaňie: hoj te pačas andre leskero Čhavo, andro nav Ježiš Kristus a hoj te kamas jekh avres, avke sar amenge diňa o prikazaňie.
62003024	Oda, ko doľikerel leskere prikazaňia, ačhel andre leste a ov thiš andre leste. A džanas hoj ačhel andre amende, bo diňa amenge le Duchos.
62004001	Phralale mire, ma pačan dojekhe duchoske. Probaľinen le duchen, či hine le Devlestar, bo but falošne proroka avle andro svetos.
62004002	Pal kada prindžarena le Devleskere Duchos: dojekh duchos savo pridžanel, hoj o Ježiš Kristus avľa andro ťelos, hino le Devlestar.
62004003	A dojekh duchos, savo na pridžanel, hoj o Ježiš Kristus avľa andro ťelos, nane le Devlestar. Oda hin oda duchos le antikristoskero pal savo šunďan hoj avela a akana imar hino pro svetos.
62004004	Čhavorale, tumen san le Devlestar a ňerinďan (zviťazinďan) upral lende, bo oda, ko hin andre tumende, hino bareder sar oda, ko hin andro svetos.
62004005	On hine andral o svetos, vaš oda vakeren avke sar o svetos a o svetos len šunel.
62004006	Amen sam le Devlestar a oda, ko prindžarel le Devles, šunel amen - ale oda, ko nane le Devlestar, na šunel amen. Pal oda prindžaras le čačipnaskere Duchos the le duchos so cirdel andro klamišagos.
62004007	Phralale mire, kamas jekh avres, bo o kamiben hin le Devlestar a sako ko kamel, uľiľa (pes narodzinďa) le Devlestar a prindžarel le Devles.
62004008	Oda, ko na kamel, na prindžarďa le Devles, bo o Del hin o kamiben.
62004009	Le Devleskero kamiben ke amende pes sikaďa avke, hoj o Del bičhaďa peskere jekhore Čhas pro svetos, hoj amen te dživas prekal leste.
62004010	O kamiben hin andre kada, na hoj amen kamahas le Devles, ale hoj ov kamelas amen a bičhaďa peskere Čhas, hoj prekal leste amenge te aven odmukle o bini.
62004011	Phralale mire, te amen o Del avke kamelas, the amen mušinas te kamel jekh avres.
62004012	Le Devles šoha (ňikda) ňiko na dikhľa, ale te kamas jekh avres, o Del ačhel andre amende a leskero kamiben hin dokerdo andre amende.
62004013	Pal oda džanas, hoj ačhas andre leste a ov andre amende, hoj amen diňa peskere Duchostar.
62004014	Amen dikhľam a svedčinas, hoj o Dad bičhaďa le Čhas sar Spasiťeľis le svetoske.
62004015	O Del ačhel andre dojekh manuš, ko viznavinel hoj o Ježiš hin o Čhavo le Devleskero, a the oda manuš ačhel andro Del.
62004016	Amen pačanďiľam a prindžarďam o kamiben, so hin le Devles ke amende. O Del hin o kamiben a oda, ko ačhel andro kamiben, ačhel andro Del a o Del andre leste.
62004017	Avke hin o kamiben dokerdo andre amende, hoj te avas bi e dar pro sudno džives. Bo ajso sar ov hino andre kada svetos, ajse sam the amen.
62004018	Andro kamiben nane dar. Ale o kamiben so hino dokonalo tradel avri e dar, bo andre dar hin o pharipen. Vaš oda, ko pes daral, nane dokonalo andro kamiben.
62004019	Amen les kamas, bo ov amen ešebno kamelas.
62004020	Te vareko phenel: “Kamav le Devles,” ale peskere phrales našči avri ačhel, hino klamaris. Bo te o manuš na kamel peskere phrales, saves dikhľa, sar šaj kamel le Devles, saves na dikhľa?
62004021	A kada prikazaňie amen hin le Kristostar: oda, ko kamel le Devles, mi kamel the peskere phrales.
62005001	Sako, ko pačal hoj o Ježiš hin o Kristus, uľiľa (pes narodzinďa) le Devlestar; a sako ko kamel le Dades, kamel the leskere čhas.
62005002	Pal oda džanas, hoj kamas le Devleskere Čhaven, te kamas le Devles a doľikeras leskere prikazaňia.
62005003	Bo kada hin oda kamiben le Devleskero, hoj te doľikeras leskere prikazaňia a leskere prikazaňia nane phare.
62005004	Bo savoro, so uľiľa (pes narodzinďa) le Devlestar, ňerinel (zviťazinel) upral o svetos. A amaro pačaben hin oda so ňerinďa upral o svetos.
62005005	Ko šaj ňerinel upral o svetos? Ča oda, ko pačal hoj o Ježiš hin o Čhavo le Devleskero.
62005006	O Ježiš Kristus hin oda, so avľa prekal o paňi the prekal o rat. Na avľa ča le paňeha, ale le paňeha the le rateha. A o Duchos hin so svedčinel, bo o Duchos hin o čačipen.
62005007	Bo trin hine, so svečinen:
62005008	o Duchos, o paňi the o rat. A on trin hine jekh andre oda.
62005009	Te prilas o sveďectvo le manušengero, o sveďectvo le Devleskero hino bareder. Le Devleskero sveďectvo hin oda, so phenďa pal peskero Čhavo.
62005010	Oda, ko pačal andro Čhavo le Devleskero, oles hin o sveďectvo andre peste. Ko na pačal le Devleske, oda lestar kerďa klamaris, bo na pačanďiľa ole sveďectvoske so phenďa o Del pal peskero Čhavo.
62005011	A kada hin oda sveďectvo, hoj amen o Del diňa večno dživipen a oda dživipen hin andre leskero Čhavo.
62005012	Kas hin o Čhavo, oles hin o dživipen; a kas nane o Čhavo le Devleskero, oles nane o dživipen.
62005013	Kada pisinďom tumenge, so pačan andro nav le Devleskere Čhaskero, hoj te džanen, hoj tumen hin o večno dživipen.
62005014	Paš leste amen hin kadi istota, hoj ov amen šunel sar mangas vareso pal leskeri voľa.
62005015	Te džanas hoj amen šunel andre savoreste so mangas, ta džanas, hoj pes amenge imar ačhiľa oda so lestar mangľam.
62005016	Te vareko dikhľahas peskere phrales, hoj kerel binos so les na ľidžal pro meriben, mi mangel vaš leske a o Del les dela dživipen, ale ča te na kerďa binos pro meriben. Te vareko kerďa ajso binos so ľidžal pro meriben, na phenav hoj pes te mangel vaš ajso manuš.
62005017	Dojekh nalačhipen hin binos, ale hin the binos so na ľidžal pro meriben.
62005018	Džanas hoj o manuš, savo uľiľa (pes narodzinďa) le Devlestar, na kerel o bini. Ale oda, ko uľiľa le Devlestar, pes chraňinel a o nalačho pes lestar na chudel.
62005019	Džanas, hoj sam le Devlestar a calo svetos hin andre zor le bengeskeri.
62005020	A džanas hoj o Čhavo le Devleskero amen avľa te del goďi, hoj te prindžaras ole čačipnaskeres. A sam andre oda čačipnaskero, andre leskero Čhavo, andro Ježiš Kristus. Ov hin oda čačipnaskero Del the o večno dživipen.
62005021	Čhavorale, chraňinen tumen le modlendar. Amen!
63001001	Me o phureder: la Raňake, so hiňi avri kidňi le Devlestar, the lakere čhavenge, saven čačes kamav - a na ča me korkoro, ale the savore so prindžarde o čačipen -
63001002	vaš o čačipen, so ačhel andre amende a ela amenca pro furt.
63001003	Mi el amenca o lačhipen le Devleskere jilestar, the o smirom khatal o Del amaro Dad the khatal o Raj Ježiš Kristus, o Čhavo le Dadeskero, andro čačipen the andro kamiben.
63001004	Igen radisaľiľom hoj arakhľom tire čhavendar ajsen, so phiren andro čačipen avke sar chudňam o prikazaňie le Dadestar.
63001005	Akana, Raňije, na pisinav tuke nevo prikazaňie, ale oda, so amen sas ešebnovarestar. Mangav tut, hoj te kamas jekh avren.
63001006	A o kamiben hin oda, hoj te phiras andre leskere prikazaňia. A oda prikazaňie hin te phirel andro kamiben, avke sar šunďan ešebnovarestar.
63001007	Bo andro svetos avle but klamara, so na viznavinen, hoj o Ježiš Kristus avľa andro ťelos: ajso manuš hino klamaris the o antikrist.
63001008	Den pre tumende pozoris, hoj te na našaven oda pre soste kerenas, ale hoj te chuden calo počiňiben.
63001009	Ole manušes nane o Del, ko džal dureder a na ačhel andro sikaviben le Kristoskero, ale ko ačhel andro sikaviben le Kristoskero, oles hin the o Dad the o Čhavo.
63001010	Te vareko avel ke tumende a na anel kada sikaviben, ma prilen les andro kher, aňi leske ma paľikeren.
63001011	Bo oda, ko leske paľikerel, lel pre peste leskere nalačhe skutki.
63001012	Hin man but, so tumenge te pisinel, ale na kamav pro papiris la tintaha. Bo pačav hoj avava ke tumende a vakeraha jekh avreha, a avke ela amaro radišagos pherdo.
63001013	O čhave tira pheňakere, so hiňi kidňi avri le Devlestar, tuke bičhaven paľikeriben. Amen.
64001001	Me o phureder pisinav le lačhe phraleske, le Gajoske, saves kamav andro čačipen.
64001002	Miro lačho Gajona, mangav hoj tuke te avel mište andre savoreste a hoj te aves sasto, avke sar hin mište tira dušake.
64001003	Bo igen radisaľiľom sar avenas o phrala a vakerenas pal o čačipen so hin andre tu, hoj sar džives andro čačipen.
64001004	Nane man bareder radišagos sar oda, hoj te šunav hoj mire čhave dživen andro čačipen.
64001005	Phrala miro lačho, sa so keres le phralenge the le hoscenge, keres pačivalones.
64001006	On phende avri angle khangeri pal tiro kamiben. A sar len des oda, so lenge kampel pro drom, mište keres, bo avke oda kamel o Del.
64001007	Se vaš le Kristoskero nav pes dine pro drom a na lenas ňič le manušendar so na pačan.
64001008	Amenge kampel kajse phralen te prilel, bo avke keras jekhetane e buči prekal o čačipen.
64001009	Pisinavas le zboroske, ale o Diotrefes, savo pestar kerel ešebno maškar lende, amen na priiľa.
64001010	Vaš oda, sar avava, leperava so kerel, hoj vakerel pal amende nalačhe lava. A aňi oda leske nane dos, ale mek korkoro na prilel le phralen a olenge, so kamlehas, na domukel a čhivel len avri andral o zboros.
64001011	Phrala miro lačho, ma ľiker tut pal o nalačho, ale pal o lačho. Oda, ko kerel o lačho hin le Devlestar, ale ko kerel o nalačho, na dikhľa le Devles.
64001012	Sako - the korkoro o čačipen - vakerel mište pal o Demetrios. The amen svedčinas a džanen, hoj amare lava hine čačipnaskere.
64001013	Uľahas man tuke but so te phenel, ale na kamav tuke te pisinel andro ľil.
64001014	Ale pačav hoj tut sig dikhava a vakeraha jekh avreha.
64001015	Smirom tuke! O phrala tuke bičhaven paľikeriben. Pozdravin mandar dojekhe phrales pro nav.
65001001	Me o Juda, le Ježišoskero sluhas the le Jakoboskero phral, pisinav tumenge, so san vičhimen avri, kas o Del o Dad kamel a ľikerel andro Ježiš Kristus.
65001002	O lačhipen, o kamiben the o smirom maškar tumende mi rozbaron.
65001003	Phralale mire, igen tumenge kamavas te pisinel pal amari jekhetaňi zachrana, ale akana tumenge mušinav te pisinel a te priphenel tumenge, hoj te keren sa vaš o pačaben so sas dino le sentnenge jekhvar a pro furt.
65001004	Bo varesave manuša pes avre dromenca ispidle andre počoral. Ole manušengero sudos hin pisimen imar čirla anglal. On hine o bijedevleskere manuša, so čerinen o lačhipen amare Devleskero vaš o nažužipena a na pridžanen pes ke amaro jekh vladcas the Raj, Ježiš Kristus.
65001005	Kamav tumenge te leperel, the te oda imar savoro džanen, hoj o Raj ešeb zachraňinďa le manušen andral e Egiptsko phuv, ale paľis olen so na pačanďile merarďa.
65001006	A le aňjelen, so omukle peskero than a na ačhile andre oda so lenge sas dino, ľikerel andro kaľipen andro večne puta, medik len na sudzinela andre oda baro džives.
65001007	Avke sar e Sodoma the e Gomora the o fori pašal lende, so kerenas ajso baro lubipen hoj džalas o murš muršeha a vaš oda sas marde la jagaha so šoha (ňikda) na preačhel. Oda hin dino prekal amende, hoj pal oda te džanas a te daras.
65001008	Avke hin the kale manušenca: ľidžan len o sune a meľaren andre peskere ťela le binenca, ňikastar na ačhen a namište vakeren pro aňjela andre slava.
65001009	Sar o archaňjelos o Michal pes marelas le bengeha vaš o ťelos le Mojžišoskero, pes na opovažinďa leske namište te phenel, ča phenďa: “O Raj tut mi marel!”
65001010	Ale kala vakeren namište pre savoreste so na achaľon, hine sar o dzive džviri a keren ča avke sar pes šunen, no vaš oda ena zňičimen.
65001011	Vigos lenge! Bo gele ajse dromeha sar o Kain. Vaš o love pes dine te lel andro diliňipen, avke sar o Balam. A mule avke sar o Korach, bo pes vzburinde sar the ov.
65001012	Sar tumen zdžan jekhetane te chal, on hine sar o melale fleki; chan tumenca bi e ladž a starinen pes ča pal peste. O balvaja len ľidžan avrether a hine sar o chmari bi o paňi; sar o jesutne stromi bi o ovocje, duvar avrimule, avricirdle the le koreňenca.
65001013	Hine sar o dzive moroskere vlni so anen avri o peni - peskero džungipen. Ola manuša hine sar o našade čercheňa a prekal lende hin pripravimen e kaľi chmara pro furt.
65001014	Prorokinelas pal lende the o Enoch, o eftato murš pal o Adam, sar phenďa: “Dikh, o Raj avela peskere sentnenca, so ena ezera-ezerenge,
65001015	hoj te odsudzinel a te marel savore bijedevleskere manušen, vaš savore bijedevleskere veci so kerenas the vaš savore džungale lava, so o binošne manuša pre leste phende.”
65001016	Oda hin o dudroša, so lenge nane ňič pre dzeka; dživen pal peskere žadosci. Lengere vušta vakeren bare zorale veci a le manušen lašaren, ča vaš oda, hoj lendar vareso te dochuden.
65001017	Ale tumen, mire lačhe phralale, ma bisteren pro lava so tumenge sas anglal phende prekal o apoštola so bičhaďa amaro Raj, o Ježiš Kristus.
65001018	On tumenge phenenas, hoj andro ostatne časi avena ajse manuša so asana a dživena pal peskere binošne žadosci.
65001019	Oda hin ola so tumen odcirden the rozulaven, ťelesne manuša bi o Duchos.
65001020	Ale tumen, mire phralale, baron andre tumaro igen sentno pačaben a modľinen tumen andro Sentno Duchos.
65001021	Ľikeren tumen andre le Devleskero kamiben a užaren pro lačhipen so tumen ľidžala andro večno dživipen. Oda lačhipen tumen dela amaro Raj o Ježiš Kristus.
65001022	Aven lačhejileskere kije ola džene, so hine slabe andro pačaben.
65001023	Cirden len avri andral e jag a zachraňinen len. Avrenge aven lačhejileskere daraha anglo Del, no mi džungľol tumenge mek the ola gada, so sas andre meľarde lengere binenca.
65001024	O Del hino zoralo a pomožinela tumenge hoj te na peren. Ov tumen šaj anel andre peskeri slava bare radišagoha a bi e mel.
65001025	Mi džal e slava, o baripen, e zor the o rajipen le jekhe Devleske, amare Spasiťeľiske, prekal amaro Raj Ježiš Kristus, anglal savore časi, the akana, the pre savore časi. Amen.
66001001	Kada hin o zjaveňie le Ježišoskero Kristoskero, so les diňa o Del hoj te sikavel peskere sluhenge pal oda so pes mušinela sig te ačhel. O Ježiš bičhaďa peskere aňjelos, hoj oda te del te džanel peskere sluhaske le Janoske.
66001002	Ov vakerelas avri savoro so dikhľa - oda hin o lav le Devleskero the o sveďectvo le Ježišoskero Kristoskero.
66001003	Bachtalo hin oda ko genel the ola so šunen o lava andral kada proroctvo a doľikeren oda, so hin andre pisimen, bo o časos (ideos) hino pašes.
66001004	O Jan paľikerel le efta khangerenge so hine andre Azija: o lačhipen the o smirom tumenge olestar ko hin, ko sas a ko avela, the ole efta duchendar so hine anglal leskero tronos,
66001005	the le Ježišostar Kristostar. Ov hin o verno švedkos, ešebno olendar so sas uštade andral o meriben a hin les zor upral savore kraľišagi pre phuv. O Ježiš peske amen zakamňa, peskere rateha amen thoďa avri amare binendar
66001006	a kerďa amendar kraľa the rašaja le Devleske peskere Dadeske. Leske o baripen the e zor pro furt. Amen.
66001007	Dikh, avel le chmarenca a dikhela les dojekh jakh, the ola so les predemade a rovena upral leste savore nipi pre phuv. Avke hin, Amen!
66001008	“Me som e Alfa the Omega, o Ešebno the o Posledno,” phenel o Raj o Del, “oda ko hin, ko sas the ko avela, oda Nekzoraleder.”
66001009	Me o Jan, tumaro phral, jekhetane tumenca ľikerav avri o pharipen so amen hin vaš o kraľišagos le Ježišoskero Kristoskero. Somas pro ostrovos Patmos vaš o lav le Devleskero the vaš oda, hoj vakeravas avri pal o Ježiš.
66001010	Andre le Rajeskero džives somas andro Duchos a šunďom pal mande zoralo hangos, sar o hangos la trubakero,
66001011	savo vakerelas: “Oda so dikhes pisin andre kňižka a bičhav le efta zborenge so hin andre Azija: andro Efezus, andre Smirna, andro Pergamos, andre Tiatira, andro Sardis, andre Filadelfia the andre Laodikea.”
66001012	Visaľiľom palal, hoj te dikhav oles ko manca vakerelas. A sar visaľiľom, dikhľom efta somnakune momeľara
66001013	a maškar ola efta momeľara dikhľom varekas ko marelas pro Čhavo le Devleskero. Sas urdo andro džinďarde gada dži o pindre a somnakuno pasos les sas prephandlo prekal e brekh (o čuča).
66001014	Leskero šero the leskere bala sas igen parne - parne sar jiv - a leskere jakha sas sar o jagale plameňa.
66001015	A leskere pindre sas sar o bľišťaco trast rozlabardo andro bov a leskero hangos sas sar o hangos but paňengero.
66001016	Andro čačo vast les sas efta čercheňa a andral leskero muj avelas avri ostro šabľa so čhinel pal soduj seri. A leskero muj sas sar o kham so labol andre peskeri zor.
66001017	Sar les dikhľom, peľom leske paš o pindre sar mulo. Ov pre ma thoďa peskero čačo vast a phenďa mange: “Ma dara tut! Me som o Ešebno the o Posledno
66001018	a oda Džido. Somas mulo, ale dikh, som džido pro furt. Amen. Mande hin o kleji le peklostar the le meribnastar.
66001019	Vaš oda pisin andre savoro so akana dikhľal, a the oda, so pes paľis pal kada mušinel te ačhel.
66001020	Ola efta čercheňa, so dikhľal andre miro čačo vast, the ola efta somnakune momeľara, hin garuďipen. A oda hin kada: o efta čercheňa hin o aňjela le efta khangerengere a o efta momeľara hin o efta khangera.”
66002001	“Le aňjeloske andre khangeri Efezus pisin: Kada vakerel oda, so ľikerel ola efta čercheňa andre peskero čačo vast a phirel peske maškar ola efta somnakune momeľara.
66002002	Džanav olestar so keres a džanav the pal tiri buči the pal tiro avriľikeriben a hoj našči zľidžas le nalačhen. Probaľinďal olen, so pal peste phenen hoj hine apoštola, ale nane. A avľal pre oda, hoj hine klamara.
66002003	Ľikerďal avri but a kerehas buči vaš miro nav a na preačhiľal.
66002004	Ale hin man pre tu oda, hoj omukľal tiro ešebno kamiben.
66002005	Ma bister pre oda kaj salas a khatar peľal avri, visar tut ole binendar a ker oda so ešeb kerehas. Ale te tut na visareha le binendar, avava pre tu a čhalavava tiro momeľaris pal leskero than.
66002006	Ale jekh veca keres mište, hoj našči avri ačhes oda so keren o Mikulašenci, so the me našči avri ačhav.
66002007	Kas hin kana, mi šunel, so o Duchos phenel le khangerenge! Oles, ko ňerinel (zviťazinel), dava te chal pal o stromos le dživipnaskero so hin andro rajos le Devleskero.”
66002008	“Le aňjeloske andre khangeri Smirna pisin: Kada vakerel oda Ešebno the o Posledno, oda, ko sas mulo a obdžiďiľa.
66002009	Džanav tiro pharipen the tiro čoripen, ale sal barvalo. Džanav the pal ola so tut džungľaren a keren pre tu pľetki a phenen pal peste hoj hine Židi, ale nane a hine e sinagoga le satanoskeri.
66002010	Ma dara olestar so cerpineha! Dikh, o beng čhivela varesaven tumendar andre bertena, hoj te aven probaľimen avri a ela tumen pharipen deš džives. Av pačivalo dži o meriben a dava tut e koruna le dživipnaskeri.
66002011	Kas hin kana, mi šunel so o Duchos phenel le khangerenge! Oles ko ňerinel (zviťazinel) o dujto meriben na dukhavela.”
66002012	“Le aňjeloske andre khangeri Pergamos pisin: Kada vakerel oda, kas hin odi ostro šabľa so čhinel pal soduj seri:
66002013	Džanav, kaj bešes, ode kaj hin o tronos le satanoskero. Ale ľikeres tut mire navestar a na preačhiľal andre ma te pačal, aňi andre ola dživesa sar svedčinelas o Antipas, miro pačivalo švedkos, saves murdarde andro tumaro foros, ode, kaj bešel o Satan.
66002014	Ale hin man pre tu sikra vareso: hoj tut ode hin ajse džene so ľikeren o sikaviben le Balamoskero. Bo ov sikavelas le Balak sar te ľidžal le Izraeloskere čhaven pro bini, hoj te chan oda so hin obetimen le modlenge a te keren o lubipen.
66002015	A the tut hin ajse džene so ľikeren o sikaviben le Mikulašengero.
66002016	Visar tut olestar! Bo sar na, avava pre tu sig a marava man lenca la šabľaha andral miro muj.
66002017	Kas hin kana, mi šunel so o Duchos phenel le khangerenge! Oles, ko ňerinel, dava andral e garuďi manna a dava les parno baroro pre savo ela pisimen o nevo nav, savo na džanel ňiko, ča oda, ko les lel.”
66002018	“Le aňjeloske andre khangeri Tyatira pisin: Kada vakerel o Čhavo le Devleskero, so les hin o jakha sar o jagale plameňa a o pindre sar o bľišťaco trast.
66002019	Džanav pal oda so keres, the pal tiro kamiben, the pal tiri buči, the pal tiro pačivaľiben, the pal tiro avriľikeriben. Džanav the oda, hoj akana keres buter sar akor, sar andre ma pačanďiľal.
66002020	Ale hin man pre tu sikra vareso: hoj domukes la džuvľa Jezabel, savi phenel pal peste hoj hiňi prorokiňa, te sikavel a te odcirdel mire služobňiken, hoj te keren o lubipen a te chan oda so hin obetimen le modlenge.
66002021	A diňom la časos (ideos), hoj pes te visarel andral peskero lubipen, ale na visarďa pes.
66002022	Dikh, me pre late mukava o nasvaľiben. A pre ola, so laha keren o lubipen, domukava baro pharipen, te pes na visarena olestar so keren.
66002023	The lakere čhaven marava le meribnaha. A dodžanena pes savore khangera, hoj me som so prindžarav o jile the o goďa a sakoneske tumendar počinava pal oda, so kerel.
66002024	Ale phenav tumenge savorenge andro Tyatir - so tumen na ľikeren ole sikavibnastar a so na prindžarďan ‘o bare garuďipena le satanoskere’ - hoj na thovav pre tumende aver pharipen.
66002025	Ale ľikeren mište oda so tumen hin, medik me na avava.
66002026	Oles dava zor upral o aver narodi, ko ňerinela (zviťazinela) a kerela oda so me kamav dži o agor -
66002027	‘ľidžala len la trastuňa pacaha a phagerela len pro kotora sar čikakere pira’ - avke sar the me priiľom e zor mire Dadestar.
66002028	A dava les the e tosarutňi čercheň.
66002029	Kas hin kana, mi šunel so o Duchos phenel le khangerenge!”
66003001	“Le aňjeloske andre khangeri Sardis pisin: Kada vakerel oda, so les hin o efta duchi le Devleskere the o efta čercheňa. Džanav pal oda so keres, hoj tut hin nav hoj džives, ale sal mulo.
66003002	Ušči a zoraľar savoro so mek ačhiľa a so hin pašes paš o meriben. Bo na dikhav hoj oda so keres hin mište angle miro Del.
66003003	Ma bister pre oda, sar oda priiľal the šunďal, doľiker oda a visar tut le binendar! Dikh hoj te na zasoves, bo avava pre tu sar o živaňis a aňi na džaneha savi ora pre tu avava.
66003004	Ale hin tut the andro Sardis vajkeci frima manuša, so peske na meľarde andre o gada. On peske phirena manca andro parne gada, bo on peske oda zasogaľinen.
66003005	Oda ko ňerinel (zviťazinel) ela urdo andro parne gada a leskero nav na khosava avri andral e kňižka le dživipnaskeri. A pridžanava man ke leskero nav anglal miro Dad the anglal leskere aňjela.
66003006	Kas hin kana, mi šunel so o Duchos phenel le khangerenge!”
66003007	“Le aňjeloske andre khangeri Filadelfia pisin: Kada vakerel o Sentno, o Čačipnaskero, kaste hin e kleja le Davidoskeri, oda, ko phundravel avke, hoj ňiko našči phandel andre a phandel andre avke, hoj ňiko našči phundravel:
66003008	Džanav olestar, so keres. Dikh, phundraďom anglal tu o vudar a ňiko les našči phandel andre. Bo kajte tut hin ča sikra zor, doľikeres miro lav a pridžanľal tut ke miro nav.
66003009	Dikh, dav varesave dženen andral le satanoskeri sinagoga, so phenen pal peste hoj hine Židi a nane, ale klaminen - dikh, me kerava oda, hoj on te aven a te banďon anglal tire pindre a te prindžaren, hoj me mange tut zakamňom.
66003010	Vaš oda, bo tu doľikerďal miro lav a ľikerďal avri, the me pre tu zadikhava a lava tut avri ola oratar andral o pokušeňje so avela pre calo svetos, hoj te probaľinel avri olen, so bešen pre phuv.
66003011	Dikh, avava sigo. Ľiker oda, so tut hin, hoj tuke ňiko te na lel tiri koruna!
66003012	Oda, ko ňerinela, oles kerava sluposke andro chramos mire Devleske. Imar šoha (ňikda) odarik na avela avri. Pisinava pre leste o nav mire Devleskero the o nav mire Devleskere forostar, ole neve Jeruzalemostar, so avel tele mire Devlestar andral o ňebos; a pisinava pre leste the miro nevo nav.
66003013	Kas hin kana, mi šunel so o Duchos phenel le khangerenge!”
66003014	“Le aňjeloske andre khangeri Laodikea pisin: Kada vakerel oda, ko pes vičhinel Amen, oda pačivalo the čačipnaskero švedkos, oda prekal kaste o Del kerďa savore veci.
66003015	Džanav olestar so keres, hoj na sal aňi šilalo aňi tato. Igen kamňomas, hoj te aves šilalo, abo tato!
66003016	Ale vaš oda, hoj sal ľetno a na sal aňi šilalo aňi tato, čhungarava tut avri andral miro muj.
66003017	Bo phenes: ‘Som barvalo, barvaľiľom, na kampel mange ňikas’ a tu na džanes, hoj sal čoro, pro roviben, bidno, koro the lango.
66003018	Dav tut goďi: cin tuke mandar o somnakaj prežužardo andre jag, hoj te barvaľos. Cin tuke the o parne gada, hoj tut te ures, hoj pes te na sikavel e ladž tire langipnaskeri. A cin mandar the e masca te makhel pro jakha, hoj te dikhes.
66003019	Me dovakerav a bararav avri sakones kas kamav. Vaš oda, dža čačes pal o Del a visar tut le binendar.
66003020	Dikh, me ačhav paš o vudar a durkinav. Te vareko šunďahas miro hangos a phundraďahas o vudar, džava andre ke leste a chava leha a ov manca.
66003021	Oleske, ko ňerinela (zviťazinela), dava te bešel manca pre miro tronos, avke sar the me ňerinďom a bešav mire Dadeha pre leskero tronos.
66003022	Kas hin kana, mi šunel so o Duchos phenel le khangerenge!”
66004001	Paľis dikhľom a dikh, o vudar sas phundrado pro ňebos. A oda ešebno hangos, so šunďom sar o hangos la trubakero manca vakerelas a phenďa: “Av kade upre, a me tuke sikavava so pes mušinela paľis te ačhel.”
66004002	A takoj somas andro duchos. Dikh, o tronos ačhelas pro ňebos a pro tronos vareko bešelas.
66004003	Oda, ko bešelas pre oda tronos, dičholas avri sar o bar jaspis the sardis a pašal o tronos sas e duha, so dičholas avri sar o smaragdos.
66004004	Pašal o tronos ačhenas bišuštar (24) troni a pro troni dikhľom te bešel bišuštar (24) phuren. Sas urde andro parne gada a pro šere len sas o somnakune koruni.
66004005	Andral o tronos avenas avri o bleski the o perumi the o hangi a anglo tronos labonas efta jagale lampaša, so hin o efta duchi le Devleskere.
66004006	A anglo tronos sas ajso vareso sar cakluno moros, so dičholas avri sar krištalos. A maškar o tronos the pašal o tronos sas štar džide bitosťi, saven sas pherdo jakha anglunestar the palunestar.
66004007	Ešebno džiďi bitosť marelas pro ľevos; dujto džiďi bitosť marelas pre gurumňori; la tritona bitosť sas ajso muj sar le manušes; a štarto džiďi bitosť marelas pro orlos so leťinel.
66004008	Štar džide bitosťi a dojekha lendar sas po šov kridli a pašal peste the andrunestar len sas pherdo jakha. A na preačhen aňi dživese aňi rači te giľavel: “Sentno, sentno, sentno hin o Raj, o Del saves hin savori zor, oda ko sas, ko hin, the ko avela.”
66004009	A sar dine o džide bitosťi o baripen, e pačiv the o paľikeriben oleske, so bešel pro tronos a dživel pro furt,
66004010	akor pele o bišuštar (24) phure anglal oda ko bešel pro tronos a banďile anglal o džido pro furt. A čhide peskere koruni anglo tronos a phende:
66004011	“Tu sal hodno, Rajeja amaro Devla, te lel o baripen, e pačiv the e zor. Bo tu kerďal savore veci a vaš oda dživen the hine, bo tu kamehas.”
66005001	Dikhľom e kňižka andre čačo vast oleske so bešelas pro tronos. A sas pisimen andre the andral the avral a sas zaphandľi efta pečaťenca.
66005002	A dikhľom jekhe zorale aňjelos te vakerel zorale hangoha: “Ko hino hodno te phundravel e kňižka a te prephagel lakere pečaťe?”
66005003	A ňiko pro ňebos, aňi pre phuv, aňi tel e phuv la našči phundraďa, aňi andre našči dikhľa.
66005004	Me igen rovavas, hoj pes ňiko na arakhľa hodno te phundravel a te pregenel e kňižka, aňi andre te dikhel.
66005005	Jekh le phurendar mange phenďa: “Ma rov! Dikh, ňerinďa (zviťazinďa) o Ľevos andral o kmeňos le Judoskero, o Koreňis le Davidoskero, hoj te phundravel e kňižka a te prephagel lakere efta pečaťe.”
66005006	A dikhľom te ačhel le Bakrores maškar o tronos the maškar ola štar džide bitosťi the maškar ola phuredera. O Bakroro dičholas avri sar murdardo a sas les efta rohi the efta jakha, so hine o efta duchi le Devleskere, bičhade pre caľi phuv.
66005007	Ov avľa a iľa e kňižka andral o čačo vast olestar so bešelas pro tronos.
66005008	Sar iľa odi kňižka, o štar džide bitosťi the o bišuštar (24) phure pele anglal o Bakroro. Sakones lendar sas jekh harfa the somnakuňi kuči pherarďi le sagošne thuveha, so hin o modľitbi le sentnengere.
66005009	Giľavenas nevi giľi a phenenas: “Hodno sal te lel e kňižka a te phundravel lakere pečaťe. Bo salas murdardo a cinďal le manušen avri le Devleske tire rateha, andral dojekh kmeňos, dojekh čhib, nipi the narodi.
66005010	A kerďal lendar kraľa the rašaja amare Devleske, a kraľinaha pre phuv.”
66005011	Dikhľom a šunďom o hangos but aňjelengero pašal o tronos, pašal o džide bitosťi the pašal o phure. Sas ode milioni-milionenge the ezera-ezerenge aňjela.
66005012	A on vičhinenas zorale hangoha: “Hodno hino o Bakroro, oda murdardo, te lel e zor, the o barvaľipen, the o goďaveripen, the o rajipen, the e pačiv, the o baripen, the o lačhovakeriben!”
66005013	Savoro so dživel pro ňebos, pre phuv, tel e phuv, pro moros a sa so hin andre, šunďom te phenel: “Oleske, so bešel pro tronos, the le Bakroreske o lačhovakeriben, e pačiv, o baripen the e zor pro furt!”
66005014	A o štar džide bitosťi phende: “Amen.” A o bišuštar (24) phure pele pre phuv a banďonas anglal leste.
66006001	Dikhľom sar phundraďa o Bakroro jekh le efta pečaťendar a šunďom jekha le džide bitosťendar te vakerel perumoskere hangoha: “Av!”
66006002	Me dikhľom a ode sas jekh parno graj a oles, ko upre bešelas, sas jekh lukos. Sas leske diňi e koruna a geľa hoj te ňerinel (zviťazinel), bo ov imar buterval ňerinďa.
66006003	Sar phundraďa e dujto pečať, šunďom sar e dujto džiďi bitosťa vakerelas: “Av!”
66006004	A aver graj avľa avri, jagalo-lolo, a diňa pes oleske so upre bešelas, hoj te lel o smirom pal e phuv, hoj pes o manuša jekh avres te murdaren. A diňa pes leske jekh bari šabľa.
66006005	Sar phundraďa e trito pečať, šunďom sar e trito džiďi bitosťa vakerelas: “Av!” Dikhľom a ode sas jekh kalo graj a oda, ko upre bešelas, ľikerelas andro vast e vaha.
66006006	A šunďom jekh hangos maškar ola štar džide bitosťi, so phenelas: “Jepaš kilos žužoďiv (zrnos), vaš jekhe dživeseskero počiňiben a kilos the jepaš jačmeňis thiš vaš ajci, ale o olejis the e mol ma musar!”
66006007	Sar phundraďa e štarto pečať, šunďom o hangos sar e štarto džiďi bitosťa vakerelas: “Av!”
66006008	Dikhľom a ode sas jekh šivo graj a oda, ko upre bešelas, pes vičhinelas o Meriben. A o Peklos džalas jekhetane pal leste. Diňa pes len e zor upral jekh štvrťina la phuvatar, hoj te murdarel la šabľaha, la bokhaha, le meribnaskere nasvaľibnaha, the le dzive džvirenca pre phuv.
66006009	Sar phundraďa e pandžto pečať, dikhľom tel o oltaris o duše ole manušengere so sas murdarde vaš o lav le Devleskero the vaš o sveďectvo so ľikerenas.
66006010	Vriskinenas zorale hangoha a phenenas: “Zoralo Rajeja, sentno the čačipnaskero, kana imar sudzineha ole manušen pre phuv vaš oda, hoj amen murdarde?”
66006011	A dojekheske lendar sas dine džinďarde parne gada a sas lenge phendo hoj mek sikra te odpočovinen, medik na ena murdarde the lengere phrala, so lenca služinenas, bo the on mušinen te avel murdarde.
66006012	Sar phundraďa e šovto pečať, dikhľom hoj e phuv chudňa igen te razisaľol, o kham kaľiľa andre a o čhon sas calo sar rat.
66006013	A o ňeboskere čercheňa perenas pre phuv, avke sar pal o figovňikos peren tele o figi, te pre leste phurdel e zoraľi balvaj a razinel leha.
66006014	O ňebos pes scirdňa andre sar zapačardo papiris a savore verchi the ostrovi pes čalade pal peskere thana.
66006015	O kraľa pre phuv, o bare manuša, o barvale, o generala, o zorale, o otroka the o slobodne pes garude andro jaskiňi the andro skali le verchengere
66006016	a phenenas le verchenge the le skalenge: “Peren pre amende a zaučaren amen anglal oda ko bešel pro tronos the anglal e choľi le Bakroreskeri!
66006017	Bo avľa oda baro džives lengera choľakero a ko šaj obačhel?”
66007001	Paľis dikhľom štare aňjelen, sar ačhenas pro štar agora la phuvakere a chudenas la phuvakere balvaja, hoj te na phurdel e balvaj pre phuv, aňi pro moros, aňi pre ňisavo stromos.
66007002	A dikhľom avre aňjelos, savo avelas upre pal o vichodos le khamestar a saves sas e pečať le džide Devleskeri. Ov vriskinelas zorale hangoha pro štar aňjela, savenge sas dino hoj te dukhaven e phuv the o moros,
66007003	a phenďa lenge: “Ma dukhaven e phuv, aňi o moros, aňi o stromi, medik amen na daha e pečať pro čekata ole dženen so služinen amare Devleske.”
66007004	Šunďom keci džene sas zapečaťimen: šel-saranda-the-štar ezera (144,000) džene andral savore kmeňi andral o Izrael.
66007005	Andral o kmeňos le Judaskero dešuduj ezera (12,000) zapečaťimen, andral o kmeňos le Rubenoskero dešuduj ezera (12,000), andral o kmeňos le Gadoskero dešuduj ezera (12,000),
66007006	andral o kmeňos le Aseroskero dešuduj ezera (12,000), andral o kmeňos le Neftalimoskero dešuduj ezera (12,000), andral o kmeňos le Manasesoskero dešuduj ezera (12,000),
66007007	andral o kmeňos le Simeonoskero dešuduj ezera (12,000), andral o kmeňos le Leviskero dešuduj ezera (12,000), andral o kmeňos le Izacharoskero dešuduj ezera (12,000),
66007008	andral o kmeňos le Zabulonoskero dešuduj ezera (12,000), andral o kmeňos le Jozefoskero dešuduj ezera (12,000), andral o kmeňos le Benjaminoskero dešuduj ezera (12,000) zapečaťimen.
66007009	Paľis dikhľom a sas ode pherdo nipi saven ňiko našči zrachinelas, andral dojekh narodos, andral savore kmeňi, andral savore manuša the čhiba. Ola manuša ačhenas anglo tronos the anglo Bakroro, urde andro džinďarde parne gada a andro vasta len sas o palmi.
66007010	Vriskinenas zorale hangoha a phenenas: “Amen sam spasimen amare Devlestar, so bešel pro tronos, the le Bakrorestar!”
66007011	Savore aňjela ačhenas pašal o tronos the pašal o phure the pašal o štar džide bitosťi. Pele pro muj anglo tronos, banďonas le Devleske
66007012	a phenenas: “Amen! O lačhovakeriben, o baripen, e goďi, o paľikeriben, e pačiv, e zor the o rajipen amare Devleske pro furt! Amen!”
66007013	Jekh le phurendar mandar phučľa: “Ko hine kala džene, so hine urde andro džinďarde parne gada? A khatar avle?”
66007014	Me leske odphenďom: “Rajeja, tu džanes.” A phenďa mange: “Kala hine ola džene so aven andral oda baro pharipen a rajbinde peskere gada a parňarde len andro rat le Bakroreskero.
66007015	Vaš oda hine anglo tronos le Devleskero a služinen leske rat-džives andre leskero chramos. A oda, ko bešel pro tronos, dživela maškar lende.
66007016	Imar na ena buter bokhale, aňi smedne. O kham len imar buter na labarela a aňi ňisavo aver tačipen.
66007017	Bo o Bakroro, so hino maškar o tronos, pes pal lende starinela a ľidžala len ode, khatar džal o džido paňi a o Del lenge khosela savore apsa pal o jakha.”
66008001	Sar phundraďa o Bakroro e eftato pečať, sas pro ňebos čhit vaj pre jepaš ora.
66008002	Dikhľom ole efta aňjelen, so ačhen anglo Del a chudle o efta trubi.
66008003	Avľa jekh aver aňjelos a ačhiľa paš o oltaris. Sas les somnakuno thuvalo čaroro a chudňa but sagošno thuv hoj les te thovel le modľitbenca savore sentne manušengere pro somnakuno oltaris, so hin anglo tronos.
66008004	O thuv ole thuvale čarorestar, savo o aňjelos chudelas andro vast, avelas upre jekhetane le sentne manušengere modľitbenca anglo Del.
66008005	Paľis iľa o aňjelos o thuvalo čaroro, pherarďa les la jagaha pal o oltaris a čhiďa les pre phuv. A avle o hangi, herminenas o perumi the o bleski a e phuv razisaľolas.
66008006	Ola efta aňjela, saven sas o efta trubi, pes pripravinde te trubinel.
66008007	Ešebno aňjelos zatrubinďa a perenas o ľegi the e jag mišimen le rateha a sas oda čhido pre phuv. A zlabiľa jekh treťina la phuvatar, jekh treťina le stromendar the savori zeleno čar.
66008008	Dujto aňjelos zatrubinďa a ajso vareso sar baro verchos, so labolas la jagaha, sas čhido andro moros. A jekh treťina le morostar pes čerinďa pro rat
66008009	a muľa jekh treťina olendar so dživenas andro moros. A jekh treťina le loďendar sas zňičimen.
66008010	Trito aňjelos zatrubinďa a andral o ňebos peľa jekh bari čercheň. Labolas sar e fakľa a peľa pre jekh treťina le paňendar the pro chaňiga.
66008011	Odi čercheň pes vičhinel Palina. Jekh treťina le paňendar kirkiľa a but manuša mule le paňendar, bo kirkile.
66008012	Štarto aňjelos zatrubinďa. Demaďa pre treťina le khamestar, treťina le čhonestar the treťina le čercheňendar, avke hoj kaľisaľiľa andre. A jekh treťina le dživesestar na sas švetlos, a avke sas the prekal e rat.
66008013	Sar dikhľom, šunďom jekhe orlos, sar leťinel upre a vičhinelas zorale hangoha: “Jaj vigos, vigos, vigos olenge so bešen pre phuv, okle trine aňjelendar, so mek mušinena te trubinel!”
66009001	O pandžto aňjelos zatrubinďa a dikhľom e čercheň savi peľa andral o ňebos pre phuv a diňa pes lake e kleja andral e chaňig, andral e bari chev.
66009002	Odi čercheň otkerďa e chaňig, odi bari chev. A andral odi chev avľa avri ajso baro thuv, sar andral o baro bov. Ole thuvestar kaľiľa andre o kham the o luftos.
66009003	Andral o thuv avle avri pre phuv o maľakere grajora a chudle ajsi zor sar hin le škorpijonen pre phuv.
66009004	A sas lenge phendo hoj te na musaren e čhar pre phuv, aňi o stromi, aňi ňič so hin zeleno, ale hoj te dukhaven le manušen saven nane le Devleskeri pečať pro čekat.
66009005	Sas lenge phendo hoj len te na murdaren, ale hoj len bares te dukhaven pandž čhon. Lengeri dukh sas ajsi bari, sar ole manušes saves danderďa o škorpijonos.
66009006	Andre ola dživesa o manuša rodena o meriben, ale na arakhena les. Igen peske mangena te merel, ale o meriben lendar denašela.
66009007	Ola maľakere grajora dičhonas avri sar ajse graja so hine pripravimen te džal andro mariben. Pro šere len sas ajso vareso sar somnakune koruni a lengere muja sas ajse sar o muja le manušengere.
66009008	Lengere bala sas ajse sar džuvľikane bala a lengere danda sas ajse sar o danda le ľevengere.
66009009	Sas pre lende urde ajse pancjera sar trastune pancjera a o kridli lenge šunďonas avke sar te o graja le verdanenca denašlehas pro mariben.
66009010	Sas len chvosti sar le škorpijonen the o žihadla. A andro chvosti len sas e zor te dukhavel le manušen pandž čhon.
66009011	Upral lende hin o kraľis, o aňjelos andral odi bari chev, savo pes hebrejski vičhinel Abaddon a andre grecko čhib leske hin Apollyon.
66009012	Ešebno dukh pregeľa. Dikh, pal kada avena mek duj aver dukha.
66009013	O šovto aňjelos zatrubinďa a pašal o štar agora le somnakune oltaristar, so hin anglo Del, šunďom o hangos
66009014	a oda hangos phenelas le šovtone aňjeloske la trubaha: “Muk avri ole štare aňjelen so hine zaphandle andre paš o baro paňi Eufrat!”
66009015	A sas mukle avri ola štar aňjela, save sas pripravimen pre kadi ora, pre kada džives, pre kada čhon the pre kada berš, hoj te murdaren jekh treťina le manušendar.
66009016	O slugaďa, so sas pre ola graja, sas dešuduj milioni. Šunďom keci ode sas.
66009017	Andro viďenie dikhľom le grajen the olen so upre bešenas a sas len jagale pancjera, belave the šarge. O šere le grajengere sas sar o šere le ľevengere a andral o muj lenge avelas avri e jag, o thuv the e sira.
66009018	Kale trine dukhendar, la jagatar, le thuvestar the la siratar, so avenas avri andral lengere muja, sas murdarďi jekh treťina le manušendar.
66009019	Bo le grajengeri zor hin andre lengere muja the andro chvosti. Lengere chvosti hine sar o sapa, so peskere šerenca dukhaven le manušen.
66009020	Ola manuša, so na mule ole dukhendar, pes mek aňi akor na visarde le binendar, aňi olestar so keren lengere vasta. Na preačhile te banďol anglal o demoni the anglal o somnakune, rupune, meďošne, barune the kaštune modli, save na dikhen, na šunen a aňi našči phiren.
66009021	Aňi pes na visarde le binendar. Na preačhile te murdarel, te vražinel, te kerel o lubipen, abo te čorel.
66010001	Dikhľom avre zorale aňjelos te avel tele andral o ňebos, savo sas urdo andre chmara. Pro šero les sas e duha, leskero muj sas sar o kham a leskere pindre sas sar jagale slupi.
66010002	Andro vast les sas phundrado cikno zvitkos. Le čače pindreha ačhelas pro moros a le baľogneha pre phuv
66010003	a vriskinďa zorale hangoha, sar o ľevos. Sar vriskinďa, o efta perumi prevakerde peskere hangenca.
66010004	Sar prevakerde o efta perumi, kamňom te pisinel, ale šunďom andral o ňebos o hangos, savo mange phenďa: “Ma phen avri oda, so vakerenas ola efta perumi a ma pisin oda!”
66010005	O aňjelos, saves dikhľom te ačhel pro moros the pre phuv, hazdňa peskero čačo vast kijo ňebos
66010006	a diňa lav andro nav le Devleskero, so hino džido pro furt a kerďa o ňebos the oda so andre hin, the e phuv the oda so upre hin, the o moros the oda so andre hin. A phenďa: “Imar buter na užarela,
66010007	ale andre oda džives, sar o eftato aňjelos trubinela, pes dokerela o garuďipen le Devleskero, avke sar oda vakerelas peskere sluhenge le prorokenge.”
66010008	Pale manca vakerelas oda hangos, so šunďom andral o ňebos, a phenďa: “Dža a le oda phundrado zvitkos, so hin andro vast le aňjeloste so ačhel pro moros the pre phuv.”
66010009	Akor geľom kijo aňjelos a phenďom leske, hoj mange te del oda cikno zvitkos. A ov mange phenďa: “Le, cha les a kerela tuke andro per kirkiben, ale andro muj tuke ela gulo sar medos.”
66010010	Iľom oda cikno zvitkos andral o vast le aňjeloske a chaľom les. A sas mange andro muj gulo sar medos, ale sar les nakhaďom, kirkiľa mange andro per.
66010011	A phende mange: “Mušines pale te prorokinel pro manuša the pro narodi the pro čhiba the pro but kraľa.”
66011001	Sas mange dino kaštoro, ajso sar paca a sas mange phendo: “Ušči a merin o chramos le Devleskero the o oltaris a rachin olen so pes andre modľinen.”
66011002	Ale e avruňi chramoskeri dvora muk avri, ma merin la, bo hiňi diňi avre narodenge a on uštarena pro sentno foros saranda the duj (42) čhon.
66011003	A me dava mire duje švedkenge te prorokinel ezeros the duj šel the šovardeš (1,260) džives a ena urde andro gone.”
66011004	Kada hin ola duj olivi the o duj momeľara, so ačhen anglo Del, anglo Raj la phuvake.
66011005	Te len kamela vareko te dukhavel, avela lenge avri andral o muj e jag a chala olen so pre lende džan. Te len kamňahas vareko te dukhavel, avke mušinela te merel.
66011006	Len hin zor te phandel andre o ňebos, hoj te na del o brišind andre ola dživesa sar on prorokinena. A hin len zor upral o paňa, te čerinel o paňi pro rat. Hin len the zor te marel e phuv savore dukhenca, kana ča oda on kamena.
66011007	Sar dovakerena peskero sveďectvo, e šelma so avel avri andral odi bari chev pes lenca marela, ňerinela upral lende a murdarela len.
66011008	Lengere mule ťela pašľona pre uľica andre oda baro foros, savo pes duchovňe vičhinel Sodoma the Egipt, kaj sas the amaro Raj ukrižimen.
66011009	But manuša andral o but kmeňi the čhiba the narodi dikhena lengere mule ťela trin the jepaš džives, ale na domukena te parunel lengere mule ťela andro hrobos.
66011010	Ola, so bešen pre phuv, radisaľona upral lende a thovena baripen a jekh avreske bičhavena o dari, bo kala duj proroka dukhavenas le manušen pre phuv.
66011011	Ale pal ola trin the jepaš dživesa phurdňa o Del andre lende o dichos le dživipnaskero a uščile. A pre ola džene so len dikhle avľa bari dar.
66011012	Šunde zoralo hangos andral o ňebos, savo lenge phenďa: “Aven kade upre!” Avke gele upre andro ňebos andre chmara. A ola, so pre lende džanas, pre lende dikhenas.
66011013	Andre odi ora chudňa e phuv igen te razisaľol. Jekh ďesaťina le forostar peľa tele a efta ezera (7,000) manuša mule akor sar e phuv razisaľolas. Okla džene predaranďile a dine o baripen le Devleske pro ňebos.
66011014	Dujto vigos pregeľa, dikh, trito vigos avela maj!
66011015	Eftato aňjelos zatrubinďa a pro ňebos šunďile zorale hangi, save phenenas: “O kraľišagos le svetoskero ačhiľa o kraľišagos le Rajeskero the leskere Kristoskero a ela kraľis pro furt a furt.”
66011016	O bišuštar (24) phure, so bešen anglo Del pre peskere troni, pele sako pre peskero muj a banďonas anglo Del
66011017	a phenenas: “Paľikeras tuke, Rajeja, Devla so savoro šaj keres, tuke, ko sal a ko salas! Bo preiľal tiri bari zor a chudňal te kraľinel!
66011018	O narodi pes choľarde, ale avľa tiri choľi. Avľa the o časos (ideos) te sudzinel le mulen a te počinel tire sluhenge, le prorokenge, le sentnenge the olenge so pes daran tire navestar - le ciknenge the le barenge. A avľa the o časos hoj te zňičines olen so ňičinen e phuv.”
66011019	Pal ada pes phundraďa o chramos le Devleskero andro ňebos a sikaďa pes e truhla leskera zmluvakeri. Avle o bleski, šunďile o hlasi a demade o perumi a e phuv chudňa te razisaľol a perenas igen bares o ľegi.
66012001	Pro ňebos pes sikaďa baro znameňje: jekh džuvľi urďi andro kham. O čhon lake sas tel o pindre a pro šero la sas e koruna le dešuduje čercheňendar.
66012002	Oj sas khabňi, vriskinelas andro dukha a cerpinelas, bo imar la sas o ločhibnaskere dukha.
66012003	A sikaďa pes the aver znameňje pro ňebos: dikh, baro lolo drakos saves sas efta šere the deš rohi a pro šere les sas efta diademi.
66012004	A le chvostoha cirdňa pal peste tele jekh treťina le čercheňendar a čhiďa len pre phuv. O drakos pes thoďa te ačhel angle džuvľi so užarelas te ločhol (te pašľol tele), hoj sar ločhola, takoj lake te chal le čhavores.
66012005	Uľiľa lake čhavo, muršoro, so ľidžala le naroden la trastuňa pacaha. A lakero čhavoro sas ilo upre kijo Del the kije leskero tronos.
66012006	E džuvľi denašľa pre pušťa, kaj la hin than pripravimen le Devlestar, hoj pes pal late ode te starinen ezeros duj šel the šovardeš (1,260) dživesa.
66012007	Andro ňebos pes chudle te marel: o Michael the leskere aňjela pes marenas le drakoha a marelas pes the o drakos the leskere aňjela.
66012008	Ale on na ľikerde avri a imar buter na sas prekal lende andro ňebos than.
66012009	A sas avri čhido oda baro drakos, oda phuro sap, savo pes vičhinel o beng the o Satan. Ov, so odcirdel calo svetos, sas čhido tele pre phuv a leskere aňjela sas čhide leha.
66012010	A šunďom te vakerel zoralo hangos andral o ňebos: “Akana avľa e zachrana, e zor the o kraľišagos amare Devleskero, the o rajipen leskere Kristoskero. Bo sas čhido tele oda so vakerelas pre amare phrala, oda so pre lende rat-džives vakerelas angle amaro Del.
66012011	A on ňerinde (zviťazinde) upral leste prekal o rat le Bakroreskero the prekal lengero sveďectvo a na kamenas peskero dživipen až dži o meriben.
66012012	Vaš oda radisaľuv ňebona savorenca so andre tu dživen! Ale vigos olenge so bešen pre phuv the andro moros, bo avľa tele ke tumende o beng a les hin bari choľi, bo džanel hoj les hin frima časos (ideos).”
66012013	Sar dikhľa o drakos hoj hino čhido pre phuv, denašelas pal e džuvľi savake uľiľa (pes narodzinďa) oda čhavoro.
66012014	Ale la džuvľa pes dine duj kridli ole bare orloskere, hoj te leťinel pre pušťa pre peskero than. Ode pes pal late starinena jekh časos, duj časi the jepaš časos, dur le sapestar.
66012015	O sap mukľa andral peskero muj pre džuvľi baro paňi, hoj la te lel oda paňi.
66012016	Ale e phuv pomožinďa la džuvľake, bo e phuv phundraďa peskero muj a piľa andre oda paňi so mukľa o drakos andral peskero muj.
66012017	O drakos choľisaľiľa pre džuvľi a odgeľa pes te marel okle dženenca andral lakeri famelija, so doľikeren o prikazaňia le Devleskere the o sveďectvo le Ježišoskero.
66012018	Paľis ačhelas pre poši paš o moros.
66013001	Dikhľom te avel avri andral o moros la šelma. Sas la efta šere the deš rohi a pro rohi la sas deš diademi a pre dojekh šero la sas o nav so džungľarelas le Devles.
66013002	E šelma, so la dikhľom, marelas pro leopardos, o pindre la sas sar le medveďis a o piskos la sas sar le ľevos. O drakos lake diňa peskeri zor the peskero tronos the peskeri autorita.
66013003	A dikhľom hoj jekh lakere šerendar sas pro meriben mardo, ale lakeri meribnaskeri rana sasťiľa avri. Caľi phuv pes čudaľinelas upral e šelma.
66013004	A banďonas anglal o drakos so diňa la šelma ajsi zor a banďonas the anglal e šelma a phenenas: “Ko hin ajso sar e šelma a ko pes laha šaj marel?”
66013005	La šelmake sas dino muj hoj te vakerel bare the nalačhe veci pro Del a chudňa zor pro saranda the duj (42) čhona.
66013006	Phundraďa peskero muj hoj te vakerel namište pro Del, te vakerel pre leskero nav the pro than, kaj o Del bešel the pre ola so bešen pro ňebos.
66013007	Diňa pes lake hoj pes te marel le sentnenca a te ňerinel (te zviťazinel) a chudňa e zor upral dojekh kmeňos, nipi, čhib the narodi.
66013008	A savore so bešen pre phuv banďona anglal e šelma - ola, kaskere nava nane pisimen kanastar sas kerdo o svetos andre kňižka le dživipnaskeri le Bakroreskeri savo sas murdardo.
66013009	Kas hin kana, mi šunel!
66013010	Te mušinel vareko te el phandlo andre bertena, ela phandlo andre bertena, te mušinel vareko te el murdardo la šabľaha, ela murdardo la šabľaha. Kade kampel le sentnenge te ľikerel avri the te pačal.
66013011	A dikhľom avra šelma, sar avelas avri andral e phuv. Sas la duj rohi so dičhonas avri sar le Bakroreskere, ale vakerelas sar o drakos.
66013012	Oj kerelas sa andre zor la ešebnona šelmakeri angle late. Ispidelas zoraha oda, hoj savore manuša so bešen pre phuv te banďon anglal e ešebno šelma, savake sasťiľa e meribnaskeri rana avri.
66013013	Kerelas bare zazraki, avke hoj až e jag andral o ňebos avelas tele pre phuv, anglo jakha le manušenge.
66013014	A cirdelas pal peste le manušen pre phuv le zazrakenca, save lake sas dine hoj te kerel anglal e šelma. Rozkazinďa le manušenge pre phuv hoj te keren obrazis la šelmake savi sas dukhaďi la šabľaha a obžiďiľa.
66013015	Sas lake diňi e zor hoj te del duchos andro obrazis la šelmakero, hoj oda obrazis the te vakerel a te kerel the oda, hoj te aven murdarde savore so na banďona anglal o obrazis la šelmakero.
66013016	Kerelas oda, hoj savore: o cikne the o bare, o barvale the o čore, o slobodne the o sluhi - peske te den te kerel o znameňje pre peskero čačo vast abo pre lengero čekat,
66013017	hoj ňiko aňi te na cinel, aňi te na bikenel, ča oda kas hin o znameňje, abo o nav la šelmakero, abo o čislos lakere naveskero.
66013018	Andre kada hin o goďaveripen: kas hin goďi, mi zrachinel o čislos la šelmakero, bo oda hin o čislos le manušeskero. A leskero čislos hin šov šel šovardeš the šov (666).
66014001	Paľis dikhľom hoj o Bakroro ačhelas pro verchos Sion a leha šel-saranda-the-štar ezera (144,000) ajse, saven hin leskero nav the o nav leskere Dadeskero pisimen pre lengere čekata.
66014002	Šunďom o hangos andral o ňebos sar o hangos but paňengero, sar o hangos le zorale perumoskero. Oda hangos, so šunďom, sas ajso sar kana o lavutara bašaven pre peskere harfi.
66014003	A giľavenas nevi giľi anglo tronos the anglo štar džide bitosťi the anglo phure. Ňiko našči sikľiľa odi giľi, ča ola šel-saranda-the-štar ezera (144,000) manuša, saven peske o Del pal e phuv cinďa avri.
66014004	Oda hine ola so pes na meľarde andre le džuvľenca, bo hine pačivale. Oda hine ola so džan pal o Bakroro, všadzik kaj džal. On hine ola so sas cinde avri le manušendar, sar oda ešebno daros le Devleske the le Bakroreske.
66014005	Andre lengero muj na sas arakhlo ňisavo klamišagos, bo on šoha (ňikda) na kerde ňisavo nalačhipen.
66014006	Paľis dikhľom maškar o ňebos te leťinel avre aňjelos. Les sas o večno evaňjelium, hoj les te vakerel olenge so bešen pre phuv, savore narodenge, savore kmeňenge, savore čhibenge the manušenge.
66014007	A phenelas zorale hangoha: “Daran tumen le Devlestar a den leske o baripen, bo avľa leskeri ora hoj te sudzinel! Banďon anglal oda so kerďa o ňebos the e phuv, the o moros, the o chaňiga le paňengere!”
66014008	Pal leste avelas dujto aňjelos a phenelas: “Peľa, peľa tele oda baro Babilon so mačarelas savore naroden la moľaha peskera lubikaňa žadoscaha.”
66014009	Pal lende avelas trito aňjelos a phenelas zorale hangoha: “Te banďola vareko anglal e šelma the anglal lakero obrazis a prilela o znameňje pre peskero čekat abo pre peskero vast,
66014010	the ov pijela andral le Devleskeri choľi e zoraľi mol, savi hiňi čhiďi andre leskeri choľakeri kuči. A cerpinela andre jag the andre sira anglo sentne aňjela the anglo Bakroro.
66014011	O thuv lengere cerpišagostar avela upre pro furt. A na ela len smirom aňi dživese aňi rači, olen so banďon anglal e šelma the anglal lakero obrazis a the olen, so prilena o znakos lakere naveskero.”
66014012	Kade kampel le sentnenge te ľikerel avri, olenge so doľikeren o prikazaňia le Devleskere the o pačaben andro Ježiš.
66014013	Šunďom o hangos andral o ňebos so mange phenelas: “Pisin! Bachtale hine o mule so akanastar meren andro Raj.” “He, avke,” phenel o Duchos, “hoj len te el o smirom andral peskere buča, bo oda so kerenas džal pal lende.”
66014014	Dikhľom parňi chmara a dikh, oda ko upre bešelas sas ajso vareko sar o Čhavo le manušeskero. Pro šero les sas e somnakuňi koruna a andre peskero vast ostro kosakos.
66014015	Aver aňjelos avľa avri andral o chramos a vičhinelas zorale hangoha pre oda so bešel pre chmara: “Bičhav tiro kosakos a skide upre, bo avľa tiri ora te skidel o uľipen, bo imar dobariľa oda so kampel te skidel pal e phuv.”
66014016	Oda so bešelas pre chmara, chudňa te kosinel e phuv a o uľipen sas skidlo upre.
66014017	Pale aver aňjelos avľa avri andral o chramos so hin pro ňebos. A the les sas ostro kosakos.
66014018	A mek the aver aňjelos avľa avri andral o oltaris. Les sas zor upral e jag a vičhinďa zorale hangoha pre oda so les sas oda ostro kosakos: “Bičhav tiro kosakos a obkide o hroznos andral e viňica pre phuv, bo o hroznos imar hino lačho.”
66014019	O aňjelos chudňa te obkidel a obkidňa e phuvakeri viňica. Oda, so obkidňa, čhiďa andre baruňi chev le Devleskera choľatar, kaj pes pučinel avri e šťava andral o hroznos.
66014020	A o hroznos pes pučinelas avri le forostar a avľa odarik avri o rat dži upre kijo danda le grajengere, dur pro trin šel (300) kilometri.
66015001	A dikhľom aver znameňje pro ňebos, baro the igen čudno: efta aňjelen le efta posledne dukhenca, bo lenca pes dokerela e choľi le Devleskeri.
66015002	Dikhľom ajso vareso sar cakluno moros, mišimen la jagaha. Dikhľom the olen, so ňerinde (zviťazinde) upral e šelma the upral lakero obrazis the upral o čislos lakere naveskero, hoj ačhenas pro cakluno moros. A sas len o harfi so len diňa o Del.
66015003	A giľavenas e giľi le Mojžišoskeri, so služinelas le Devleske a giľavenas the e giľi le Bakroreskeri a phenenas: “Baro the igen šukar hin oda so tu keres, Rajeja, Devla so savoro šaj keres! Čačipnaskere the lačhe hin tire droma, ó Kraľina le narodengero!
66015004	Ko pes tutar na daranďiľahas, ó Rajeja, a na lašarďahas tiro nav? Bo ča tu jekh sal Sentno! Savore narodi avena a banďona anglal tu, bo dičhol tire čačipnaskere sudi.”
66015005	Paľis dikhľom a phundraďa pes o chramos andro ňebos. A andre sas o sentno Stankos.
66015006	Andral o chramos avle avri efta aňjela, saven sas o efta dukha. Sas urde andro igen parne gada a prekal e brekh (o čuča) sas prephandle somnakune pasenca.
66015007	A jekh le štare džide bitosťendar diňa le efta aňjelenge o efta somnakune kuča, pherde le Devleskera choľaha, savo hino džido pro furt.
66015008	O chramos pes pherarďa le thuveha le Devleskere baripnaha the leskera zoraha a ňiko našči geľa andro chramos, medik pes na dokerde o efta dukha ole efta aňjelengere.
66016001	Šunďom andral o ňebos zoralo hangos, savo phenelas le efta aňjelenge: “Džan a čhiven avri pre phuv le Devleskeri choľi, so hin andre ola efta kuča!”
66016002	Avke odgeľa o ešebno a čhiďa avri pre phuv oda, so les sas andre peskeri kuči. A čhide pes avri o džungale the dukhade buklomati pro manuša, so len sas o znameňje la šelmakero, the pre ola, so banďonas anglal lakero obrazis.
66016003	Dujto aňjelos čhiďa avri peskeri kuči pro moros a o paňi andro moros pes čerinďa pro rat. A sas ajso sar le mule manušeskero rat a muľa savoro so dživelas andro moros.
66016004	Trito aňjelos čhiďa avri peskeri kuči pro paňa the pro chaňiga le paňengere a čerinde pes pro rat.
66016005	A šunďom sar o aňjelos le paňengero phenel le Devleske: “Čačipnaskero sal, ó Rajeja, tu, ko sal a ko salas, oda Sentno, hoj oda avke rozsudzinďal,
66016006	bo o rat le sentnengero the le prorokengero on čhivenas avri a oda rat lenge diňal te pijel, bo on peske oda zaslužinde.”
66016007	Šunďom sar o oltaris vičhinelas: ‘‘He, Rajeja, Devla so savoro šaj keres, čačipnaskere the lačhe hin tire sudi.’’
66016008	A štarto aňjelos čhiďa avri peskeri kuči pro kham a sas leske dino hoj te labarel le manušen la jagaha.
66016009	A o manuša zlabile ole bare tačipnastar a košenas le Devles, saves hin zor upral ola dukha. A na visarde pes le binendar, hoj leske te den e slava.
66016010	Pandžto aňjelos čhiďa avri peskeri kuči pro tronos la šelmakero a lakero kraľišagos kaľiľa andre. A dukhatar peske danderenas o čhiba
66016011	a košenas le Devles pro ňebos, vaš peskere dukha the buklomati. Ale na visarde pes olestar so kerenas.
66016012	Šovto aňjelos čhiďa avri peskeri kuči pro baro paňi Eufrates a šučiľa avri lakero paňi, hoj pes te pripravinel o drom le kraľenge andral o vichodos.
66016013	Dikhľom sar aven trin nalačhe duchi avri andral o muj le drakoske, andral o muj la šelmake the andral o muj le falošne prorokoske. A o duchi dičhonas avri sar žabi.
66016014	Oda hin o duchi le demonengere so keren o zazraki. On hine ola so džan avri kijo kraľa pal calo svetos, hoj len te sthoven andro mariben andre oda baro džives le Devleskero saves hin savori zor.
66016015	“Dikh, avava avke sar o živaňis, hoj aňi na džaneha kana! Bachtalo oda ko užarel, na sovel a starinel pes pal peskere gada, hoj te na phirel lango a hoj te na dikhen leskeri ladž.”
66016016	A ola nalačhe duchi len sthode pro than, so pes hebrejski vičhinel Harmagedon.
66016017	Eftato aňjelos čhiďa avri peskeri kuči pro luftos a andral o ňeboskero chramos le tronostar avľa avri zoralo hangos a phenďa: ‘‘Imar hin sa dokerdo!’’
66016018	Avle o hangi, o perumi the o bleski a e phuv chudňa igen te razisaľol. Avke sar mek na sas akorestar, kanastar hino o manuš pre phuv, avke zoraha razisaľiľa e phuv.
66016019	A oda baro foros pes prečhinďa pro trin kotora a o fori le narodengere pele. O Del na bisterďa aňi pre oda baro Babilon, hoj leske te del e kuči la moľaha, peskera bara choľaha.
66016020	A našľile savore ostrovi a aňi o verchi imar na sas.
66016021	Pro manuša perenas andral o ňebos igen phare ľegi, sar bare bara. A o manuša košenas le Devles vaš e dukh le ľegengeri, bo adi dukh sas igen bari.
66017001	Avľa jekh ole efta aňjelendar, saven sas ola efta kuča, prevakerďa manca a phenďa mange: “Av a sikavava tuke sar odsudzinava ola bara lubňa so bešel pro but paňa.
66017002	Laha kerenas o lubipen la phuvakere kraľa a ola, so bešenas pre phuv, mačonas lakera lubikaňa moľatar.”
66017003	A ľigenďa man andro duchos pre pušťa. Dikhľom la džuvľa, savi bešelas pre ľoľi šelma. Pre odi šelma sas pherdo nava so pes ruhinenas le Devleske a sas la efta šere the deš rohi.
66017004	E džuvľi sas urďi andro fijalove the lole gada a sas avrišukaľarďi le somnakaha, le dragane barenca the le perlenca. Andro vast la sas o somnakuno poharis, pherdo le džungipnaha the la meľaha lakere lubipnastar.
66017005	Pro čekat la sas pisimen nav, so hin o garuďipen: O BARO BABILON E DAJ LE LUBŇENGERI THE LE DŽUNGIPNASKERI PRE PHUV.
66017006	A dikhľom la džuvľa, hoj sas mači le Devleskere manušengere ratestar the le ratestar le Ježišoskere švedkengere. Sar la dikhľom, igen man čudaľinavas.
66017007	O aňjelos mange phenďa: “Soske tut čudaľines? Me tuke phenava o garuďipen la džuvľakero the la šelmakero so la ľidžal a sava hin efta šere the deš rohi.
66017008	E šelma, sava dikhľal, sas, a nane, ale avela avri andral e bari chev a džala andro večno našaďipen. Ola, so bešen pre phuv, so lengere nava nane pisimen andre kňižka le dživipnaskeri kanastar sas kerdo o svetos, čudaľinena pes sar dikhena la šelma, hoj sas a akana nane, no mek pale avela.
66017009	Pre kada kampel bari goďi: o efta šere hin o efta verchi, pre save bešel e džuvľi. A hin efta kraľa:
66017010	pandž lendar sas murdarde, jekh hin a oda dujto mek na avľa. Sar avela, mušinela te kraľinel ča pro frima časos (ideos).
66017011	E šelma, so sas a nane, the oj korkori hiňi ochtoto kraľis. Hiňi ole eftendar a džal andro našaďipen.
66017012	O deš rohi, so dikhľal, hin o deš kraľa save mek na chudle o kraľišagos, ale chudena e zor te kraľinel pre jekh ora jekhetane la šelmaha.
66017013	Len hin jekh gondoľišagos a peskeri zor the peskero rajipen dena la šelmake.
66017014	On pes marena le Bakroreha a o Bakroro upral lende ňerinela, bo ov hino o Raj le rajenge a o Kraľis le kraľenge. A leha sas the o vičhimen, o avrikidle the o pačivale manuša.”
66017015	Phenďa mange: “Ola paňa so dikhľal, hoj odi džuvľi upre bešel, hin o manuša, o nipi, o narodi the o čhiba.
66017016	E šelma the o deš rohi so dikhľal, našči avri ačhena ola džuvľa so kerel o lubipen. Čhivena la tele, mukena la langa, chana lakero mas a la jagaha la zlabarena.
66017017	Bo oda o Del lenge thoďa andro jilo, hoj te keren oda so ov kamel, hoj jekhetane te den peskero kraľišagos la šelmake, medik pes na ačhena o lava le Devleskere.
66017018	Odi džuvľi, sava dikhľal, hin oda baro foros savo kraľinel upral savore kraľa pre phuv.”
66018001	Paľis dikhľom te avel tele andral o ňebos avre aňjelos, saves sas bari zor. E phuv rozvidňisaľiľa leskere svetlostar.
66018002	A vriskinďa zorale hangoha: “Peľa, peľa tele o baro Babilon! Ačhiľa lestar kher prekal o demona the o than prekal o dojekh nalačho duchos the dojekh nažužo džungalo čiriklo.
66018003	Bo savore narodi pijenas andral leskeri lubikaňi mol. O kraľa pre phuv leha kerenas o lubipen a ola, so cinen the bikenen, barvaľile leskera zoratar the leskere bare barvaľipnastar.”
66018004	Šunďom aver hangos andral o ňebos, savo phenelas: “Aven odarik avri, mire manušale! Hoj te na keren leha o bini a hoj te na chuden andral leskere dukha!
66018005	Bo leskere bini doavle dži o ňebos a o Del peske leperďa pre leskero nalačhipen.
66018006	Visaren le Babilonoske pale avke sar ov tumenge kerelas. Den leske duvar ajci pal oda sar kerelas. Andre oda poharis, andre savo ov čhivkerelas, čhiven leske duvar ajci.
66018007	A keci pes lašarelas a ľidžalas pes upre, ajci les den cerpišagos the pharipen. Bo andro jilo peske phenel o Babilon: ‘Bešav mange sar e kraľovna, na som vdova a šoha (ňikda) na dikhava o pharipen.’
66018008	Vaš oda andre jekh džives avena pre leste o dukha, o meriben, e žaľa the e bokh a ela zlabardo la jagaha, bo zoralo hin o Raj, o Del, so les sudzinel.
66018009	O kraľa la phuvakere rovena pre leste a hikinena upral leste sar dikhena leskero thuv, hoj labol. Bo leha kerenas o lubipen a kiňešnones dživenas andro barvaľipen.
66018010	Ačhena dural, daratar leskere dukhendar a phenena: ‘Jaj, vigos! Vigos o baro foros, oda zoralo foros Babilon, bo andre jekh ora avľa leskero sudos!’
66018011	The ola, so cinen the bikenen pre phuv, rovena a ena andre žaľa upral leste, bo imar ňiko na cinela lengero tovaris:
66018012	o somnakaj, o rup, o dragane bara, o perli, o kmentos, o purpur, o hodvab, o šarlat, o všelijake sagutne kašta, o všelijake veci le slonoskere kokalostar, o nekdraganeder kašta, o meďos, o trast, o mramoris,
66018013	e škorica, o sagutno amonos, o tymian, e myrha, o kaďidlos, e mol, o olejis, o jemno aro, o ďiv (zrnos), o gurumňa, o bakre, o graja, o verdana, o otroka the o manuša.
66018014	Našľiľa tutar o ovocje pal savo igen džalas tiri duša a the savoro so sas vzacno the bľišťaco a imar šoha oda na arakhena!
66018015	Ola, so cinen the bikenen kala veci, so lestar barvaľile, ačhena dural daratar leskere dukhendar. Rovena, ena andre žaľa
66018016	a phenena: ‘Jaj vigos! Vigos, oda baro foros so sas urdo andro šukar lole the fijalove pochtana a sas učardo andre le somnakaha, le dragane barenca the le perlenca!
66018017	Tel jekh ora sas zňičimen kajso baro barvaľipen!’ Ačhela dural dojekh kormiďelňikos the sako, ko odarik predžal la loďaha, o namorňika the savore so dživen le morostar
66018018	a vriskinena sar dikhena o thuv, hoj labol o foros. A phenena: ‘Savo foros sas ajso sar kada baro foros?’
66018019	Čhivkerenas peske o prachos pro šere a rovibnaha the pharipnaha vriskinenas: ‘Jaj, vigos! Vigos oda baro foros, so leskere barvaľipnastar barvaľile savore, so len sas o loďi pro moros. Bo tel jekh ora sas zňičimen!’
66018020	Radisaľon upral leste savore pro ňebos! Radisaľon the tumen, o sentne, o apoštola the o proroka! Bo o Del les odsudzinďa vaš oda, so tumenca kerelas.”
66018021	A jekh zoralo aňjelos hazdňa igen baro bar, čhiďa les andro moros a phenďa: “Avke zoraha ela tele čhido o Babilon, oda baro foros a šoha pes imar na arakhela.
66018022	Imar šoha andre tu na šunďola o hangos le harfeňikengero the avre lavutarengero, olengero, so piskinen the le trubačengero. Imar šoha pes andre tu na arakhela ňisavo majstros so kerel varesavi buči, aňi andre tu na šunďola o hangos le mlinoskero.
66018023	Šoha imar na labola andre tu o svetlos la momeľakero, aňi imar na šunďola andre tu o hangos le terneskero the la terňakero. Ola manuša, so tutar cinenas the bikenenas, sas bare manuša pre phuv. Savore narodi sas andre diliňarde tire čarenca.
66018024	A arakhľa pes andre leste o rat le prorokengero the le sentnengero the savore manušengero, so sas murdarde pre phuv.”
66019001	Paľis šunďom andro ňebos ajso sar zoralo hangos but nipengero, sar vičhinenas: “Haleluja! O spaseňie, e slava the e zor hin le Rajestar, amare Devlestar!
66019002	Bo lačhe the čačipnaskere hin leskere sudi, bo odsudzinďa ola bara lubňa, so musarelas e phuv peskere lubipnaha a diňa lake pale vaš o rat peskere služobňikengero.”
66019003	Phende the dujtovar: “Haleluja! A o thuv latar avela upre pro furt.”
66019004	O bišuštar (24) phure the o štar džide bitosťi pele a banďonas anglo Del, so bešel pro tronos a phende: “Amen, Haleluja!”
66019005	A andral o tronos avľa avri o hangos, savo phenďa: “Lašaren amare Devles savore leskere služobňika the tumen so lestar daran, o cikne the o bare!”
66019006	Pale šunďom sar hangos but nipengero the but paňengero the zorale perumengero, so phenenas: “Haleluja! Bo chudňa te kraľinel o Raj, amaro Del saves hin savori zor.
66019007	Radisaľuvas, khelas a das leske o lašariben, bo avľa o bijav le Bakroreskero a leskeri terňi pes pripravinďa.
66019008	A diňa pes lake, hoj pes te urel andro žuže, igen šukar, bľišťace gada.” (Ola gada hine o čačipnaskere skutki le sentne manušengere.)
66019009	O aňjelos mange phenďa: “Pisin: ‘Bachtale hine ola, so hine vičhimen pro bijav le Bakroreskero.’ ” A pale mange phenďa: “Kala lava hine o čačipnaskere lava le Devleskere.”
66019010	Me peľom paš leskere pindre, hoj te banďuvav anglal leste. Ale ov mange phenďa: “Dikh, ma ker ada! Me služinav le Devleske avke sar the tu the tire phrala, so ľikeren o sveďectvo le Ježišoskero. Anglo Del banďuv! Bo o sveďectvo le Ježišoskero hin o prorocko duchos.”
66019011	Dikhľom phundrado o ňebos a jekhvareste pes sikaďa o parno graj a oda, ko upre bešelas, pes vičhinelas Pačivalo the Čačipnaskero. Andro čačipen sudzinel the marel pes.
66019012	A leskere jakha sas sar o jagale plameňa, pro šero les sas but diademi a sas les pisimen nav, savo na džanelas ňiko, ča ov korkoro.
66019013	Urdo sas andro gada, so sas močimen andro rat a leskero nav sas: “O Lav le Devleskero.”
66019014	A o ňeboskere armadi džanas pal leste pro parne graja a sas urde andro žuže, parne gada.
66019015	Andral leskero muj avelas avri ostro šabľa, hoj laha te marel le naroden. Ov len ľidžala la trastuňa pacaha a ov pučinela avri andral o moľakero lisos e mol, e choľi le Nekzoraledere Devleskeri.
66019016	A pre leskere gada the pre leskero klubos les hin pisimen nav: O KRAĽIS LE KRAĽENGERO THE O RAJ LE RAJENGERO.
66019017	Paľis dikhľom te ačhel jekhe aňjelos andro kham. Zorale hangoha vriskinďa pre savore čirikle, so leťinenas andro luftos: “Aven skiden tumen pre le Devleskeri bari hoscina,
66019018	hoj te chan o ťela le kraľengere, o ťela le generalengere, o ťela le zoralengere, o ťela le grajengere the olengere so upre bešen, the o ťela savore slobodnengere the le otrokengere, le ciknengere the le barengere.”
66019019	Dikhľom la šelma the le kraľen pal e phuv the lengere slugaďen, sar pes skidle upre, hoj pes te maren oleha, so bešelas pre oda graj the leskere slugaďenca.
66019020	A e šelma sas zachudňi a laha the o falošno prorokos so kerelas anglal late o zazraki, savenca odcirdňa andro diliňipen olen so priile o znameňje la šelmakero the olen so banďonas anglal lakero obrazis. Sodujdženen čhide džidonen andro jagalo jazeros so labol la siraha.
66019021	Okla sas murdarde la šabľaha, so avelas avri andral o muj oleske, so bešelas pro graj. A savore čirikle čaľile lengere ťelendar.
66020001	Dikhľom le aňjelos, so avelas tele andral o ňebos. Les sas e kleja andral odi bari chev a andro vast les sas baro lancos.
66020002	A chudňa le drakos, ole phure sapes so hin o beng the o Satan, a phandľa les andre pro ezeros berša.
66020003	Čhiďa les andre odi bari chev a zaphandľa a zapečaťinďa la andre, hoj imar buter te na odcirdel le manušen le Devlestar, medik na predžana o ezeros berša. A paľis mušinel te avel premuklo pro cikno časos (ideos).
66020004	Dikhľom o troni a bešle peske upre ola so chudle e zor te sudzinel. Dikhľom the o duše ole dženengere, so lenge sas odčhinde o šere vaš o sveďectvo le Ježišoskero the vaš o lav le Devleskero. Oda sas ola so na banďile anglal e šelma aňi anglal lakero obrazis a na priile o znameňje pre peskero čekat aňi pre peskero vast. Obdžiďile a kraľinenas le Kristoha ezeros berša.
66020005	Kada hin o ešebno uščiben andral o meriben. Ale okla aver mule na obdžiďile medik na predžana o ezeros berša.
66020006	Bachtalo the sentno hin oda, kas o Del uštaďa andro ešebno uščiben. Ole dženen o dujto meriben našči kerel ňič. Ale ena o rašaja le Devleske the le Kristoske a leha kraľinena ezeros berša.
66020007	Sar predžana ola ezeros berša, ela rozphandlo o Satan a premuklo andral peskeri bertena.
66020008	Avela avri hoj te diliňarel andre le naroden so hine pro štar agora pre phuv, e Goga the e Magoga, hoj len te skidel andro mariben. Ena ajci but sar e moroskeri poši.
66020009	Dikhľom sar gele pal caľi phuv a zaile andre o taboris le sentnengero the o foros so o Del kamel. Ale avľa tele e jag andral o ňebos a zlabarďa len.
66020010	O beng, so len diliňarelas, sas čhido andro jagalo the sirakero jazeros, kaj hiňi the e šelma the o falošno prorokos. Ode ena mučimen rat-džives pro furt a furt.
66020011	Dikhľom baro parno tronos the oles ko upre bešelas. E phuv the o ňebos anglal leste denašľa a na sas prekal lende than.
66020012	A dikhľom le mulen, le ciknen the le baren, te ačhel anglo tronos le Devleskero. A phundrade pes o kňižki a phundraďa pes the aver kňižka, e kňižka le dživipnaskeri. O mule sas sudzimen pal oda, so sas pisimen andro kňižki, pal oda so kerenas.
66020013	O moros diňa avri peskere mulen so sas andre leste; o meriben the o peklos dine le mulen so sas andre lende, a sako sas sudzimen pal oda, so kerelas.
66020014	O meriben the o peklos sas čhide andre oda jagalo jazeros. Kada jagalo jazeros hin oda dujto meriben.
66020015	A te varekaskero nav na sas pisimen andre kňižka le dživipnaskeri, sas čhido andro jagalo jazeros.
66021001	A dikhľom o nevo ňebos the e nevi phuv, bo ešebno ňebos the ešebno phuv našľile a aňi moros imar na sas.
66021002	Me, o Jan, dikhľom oda sentno foros, o nevo Jeruzalem te avel tele le Devlestar andral o ňebos. Sas pripravimen sar jekh terňi, so hiňi šukares urďi prekal peskero rom.
66021003	A šunďom zoralo hangos le tronostar andral o ňebos, savo phenďa: “Dikh, o stanos le Devleskero hin maškar o manuša a bešela maškar lende. On ena leskere manuša a korkoro o Del ela lenca a ela lengero Del.
66021004	Ov khosela savore apsa pal lengere jakha a o meriben imar buter na ela - aňi žaľa, aňi vika, aňi dukha imar buter na ena, bo o ešebne veci našľile.”
66021005	Oda, ko bešelas pro tronos, phenďa: “Dikh, kerav savoro nevo.” A phenďa mange: “Pisin, bo kala lava hine pačivale the čačipnaskere.”
66021006	Phenďa mange: “Imar hin sa dokerdo! Me som e Alfa the Omega, o ešebno the o posledno. Me dava oles ko hino smedno hijaba andral e chaňig o džido paňi.
66021007	Ko ňerinela (zviťazinela), oleske ačhela savoro a me avava leskero Del a ov ela miro čhavo.
66021008	Ale ola so daran, o napačivale, o melale, o vrahi, o lubara, o čaroďejňika a ola so služinen le modlenge, ena čhide andro jazeros so labol la jagaha the la siraha. Kada hin oda dujto meriben.”
66021009	Avľa ke ma jekh le efta aňjelendar so len sas ola efta kuča, pherarde le efta posledne dukhenca a phenďa mange: “Av, sikavava tuke la terňa, la romňa le Bakroreskera.”
66021010	A ľigenďa man andro duchos pro baro the učo verchos a sikaďa mange oda baro foros, o sentno Jeruzalem, sar avel tele le Devlestar andral o ňebos.
66021011	Hin les e slava le Devleskeri a švicinelas sar krištalos, avke sar o igen dragano bar jaspis.
66021012	Le foros sas baro muros the učo a sas les dešuduj brani a paš o brani dešuduj aňjela. Pre ola brani sas pisimen o nava le dešuduje kmeňengere le Izraeloskere čhavendar.
66021013	Sas trin brani pal o vichod, trin brani pal o sever, trin brani pal o juh a trin brani pal o zapad.
66021014	Le foroskere muros sas dešuduj (12) zakladi a pre lende dešuduj nava le dešuduje (12) apoštolengere le Bakroreskere.
66021015	A oles, so manca vakerelas sas somnakuňi paca, hoj te merinel o foros the leskere brani the leskero muros.
66021016	O foros hino štareagorengero, ajci hino džinďardo sar the buchlo. A merinďa o foros la pacaha duj ezera the duj šel (2,200) kilometri. Ajci keci hino džinďardo, ajci hino the buchlo the učo.
66021017	A merinďa leskero muros a sas šovardeš the šov (66) metri le manušeskera miraha, so hin thiš mira le aňjeloskeri.
66021018	A oda muros sas ačhado le barestar jaspis a oda foros le žuže somnakajestar so dičholas sar žužo caklos.
66021019	O zakladi le muroskere andro foros sas šukaľarde avri savore dragane barenca. Ešebno zaklados sas jaspis, dujto sas zafir, trito chalcedon, štarto smaragd,
66021020	pandžto sardonyx, šovto sardion, eftato chryzolit, ochtoto beryl, eňato topas, dešto chryzopras, dešujekhto hyacint a dešudujto ametyst.
66021021	Dešuduj (12) brani sas dešuduj (12) perli, dojekh brana sas andral jekh perla. E uľica le foroskeri sas žuži somnakaj, sar žužo caklos.
66021022	O chramos andre na dikhľom, bo o Raj, o Nekzoraleder Del, the o Bakroro, hino leskero chramos.
66021023	Le foroske na kampel hoj leske te labol o kham vaj o čhon, bo e slava le Devleskeri leske labol a leskeri lampa hin o Bakroro.
66021024	O narodi phirena andre leskero svetlos a o kraľa pal e phuv anena andre leste peskero baripen.
66021025	Leskere brani pes dživese na phandena andre a e rat ode na ela.
66021026	Anena andre leste o baripen the e pačiv le narodengeri.
66021027	A na džala andre leste šoha (ňikda) ňič nažužo, aňi oda ko kerel o džungipen the o klamišagos, ča ola so hine pisimen andre le Bakroreskeri kňižka le dživipnaskeri.
66022001	Sikaďa mange žužo baro paňi, o paňi le dživipnaskero, so blišťisaľolas sar o krištalos. A avelas avri andral le Devleskero the le Bakroreskero tronos
66022002	a džalas maškar e uľica le foroskeri. A pal o soduj seri le paňeske sas o stromos le dživipnaskero, so anel dešuduvar beršeste ovocje. Sako čhon del peskero ovocje a o prajti pal o stromos hin pro sasťipen le narodenge.
66022003	Imar na ela ňič prekošlo, ale le Devleskero the le Bakroreskero tronos ela andre leste a leskere služobňika leske služinena.
66022004	Dikhena leskero muj a leskero nav ela pre lengere čekata.
66022005	E rat imar na ela, na kampela lenge o svetlos la lampatar aňi le khamestar, bo o Raj, o Del, ela lengero svetlos. A on kraľinena pro furt a furt.
66022006	A phenďa mange o aňjelos: “Kala lava hine pačivale the čačipnaskere. O Raj, o Del so del le proroken peskere Duchos, bičhaďa peskere aňjelos, hoj te sikavel peskere služobňikenge so pes mušinela sig te ačhel.”
66022007	A o Ježiš phenel: “Dikh, avava sig!” Bachtalo hino oda ko doľikerel o prorocke lava kala kňižkakere.”
66022008	Me, o Jan, oda dikhľom the šunďom. Sar oda dikhľom the šunďom, peľom tel o pindre le aňjeloske so mange oda sikavelas, hoj les te bararav.
66022009	Ale ov mange phenďa: “Dikh, ma ker ada! Bo the me služinav le Devleske avke sar tu the tire phrala, o proroka the ola so doľikeren o lava kala kňižkakere. Anglo Del banďuv!”
66022010	A phenďa mange: “Ma zapečaťin andre o prorocke lava andral kadi kňižka, bo e ora hiňi pašes!
66022011	Ko kerel o nalačhipen, mi kerel o nalačhipen dureder; o melalo pes mi meľarel dureder; o čačipnaskero mi kerel dureder o čačipen a o sentno pes mi žužarel dureder.”
66022012	“Dikh!” phenel o Ježiš. “Avava sig a miro počiňiben manca, hoj te počinav sakoneske pal oda, sar kerelas.
66022013	Me som e Alfa the Omega, o Ešebno the o Posledno, oda ko savoro chudel te kerel a the savoro dokerel.
66022014	Bachtale hine ola, so peske rajbinen o gada. Len ela pravos kijo stromos le dživipnaskero a šaj džana andro foros prekal o brani.
66022015	Ale avri ačhena o rikone, o čarodejňika the ola so keren o lubipen, so murdaren, so služinen le sochenge the sako, ko rado dikhel o klamišagos the savore klamara.
66022016	Me, o Ježiš, bičhaďom mire aňjelos hoj tumenge te vakerel avri kala veci pal o khangera. Me som o koreňis andral o pokoleňie le Davidoskero, e jasno tosarutňi čercheň.”
66022017	O Duchos the e terňi phenen: “Av!” Oda, ko šunel, mi phenel: “Av!” Ko hino smedno, mi avel; ko kamel, mi lel peske o džido paňi hijaba.
66022018	Me dosvedčinav sakoneske ko šunel o prorocke lava andral kadi kňižka: te na vareso kije kala lava dothovel, bo oleske o Del dothovela o dukha so hin pisimen andre kadi kňižka.
66022019	A te vareko odlela kale prorocke lavendar andral kadi kňižka, oleske o Del odlela leskero kotor pal o stromos le dživipnaskero the le sentne forostar, pal save hin pisimen andre kadi kňižka.
66022020	Oda, ko dosvedčinel kala veci, phenel: “He, avava sig!” Amen! Av, Rajeja Ježiš!
66022021	O lačhipen le Rajeskero le Ježišoskero mi el tumenca! Amen.
