40001001	Hih in Zeisu Khazih khang ciamtehna ahi hi. Amah in David tapa hi a, David in Abraham tapa ahi hi.
40001002	Abraham tapa Isaac, Isaac tapa Jacob, Jacob tapa Judah le a sanggam pasal teng ahi hi.
40001003	Judah in a zi Tamar tawh a neih a tapa Perez le Zerah, Perez tapa Hezron, Hezron tapa Ram,
40001004	Ram tapa Amminadab, Amminadab tapa Nahshon, Nahshon tapa Salmon,
40001005	Salmon in a zi Rahab tawh a neih a tapa Boaz, Boaz in a zi Ruth tawh a neih a tapa Obed, Obed tapa Jesse,
40001006	Jesse tapa kumpipa David ahi hi. David in Uriah zi tawh a neih a tapa Solomon,
40001007	Solomon tapa Rehoboam, Rehoboam tapa Abijah, Abijah tapa Asa,
40001008	Asa tapa Jehoshaphat, Jehoshaphat tapa Joram, Joram tapa Uzziah,
40001009	Uzziah tapa Jotham, Jotham tapa Ahaz, Ahaz tapa Hezekiah,
40001010	Hezekiah tapa Manasseh, Manasseh tapa Amon, Amon tapa Josiah ahi hi.
40001011	Jeconiah le a sanggam pasal tengin Babylon gamah sala a kipaipih madeuh in a suak Josiah tate ahi uh hi.
40001012	Babylon gama saltan khit ciangin Jeconiah in a neih a tapa Shealtiel, Shealtiel tapa Zerubbabel,
40001013	Zerubbabel tapa Abiud, Abiud tapa Eliakim, Eliakim tapa Azor,
40001014	Azor tapa Zadok, Zadok tapa Achim, Achim tapa Eliud,
40001015	Eliud tapa Eleazar, Eleazar tapa Matthan, Matthan tapa Jacob,
40001016	Jacob tapa Joseph hi a, Joseph in Khazih a kici Zeisu a hong suahna Mary pasal ahi hi.
40001017	Tua hi a, Abraham khang panin David khang ciang a vekin khang sawm le khang li, David khang panin Babylon gama saltang dinga a kimat hun ciang khang sawm le khang li, Babylon gama saltan hun pan Khazih khang ciang khang sawm le khang li mah ahi hi.
40001018	Zeisu Khazih a suahzia hih bang ahi hi. A nu Mary pen Joseph zi dingin zuthawl kipiasa hi a, a kiteenma un Kha Siangtho hangin gai hi ci in kithei hi.
40001019	A lawmpa Joseph in mi lungsim hoih hi a, a lawmnu Mary min daisak nuamlo ahih manin maksim dingin a ngaihsun hi.
40001020	Tua banga a ngaihsut laitak in Topa vantungmi khat a mang sungah kilang a, “David tapa Joseph aw, na lawmnu Mary na teenpih ding lauthawng kei in. Banghang hiam cihleh a sunga a paai nau pen Kha Siangtho hangin nau a paai ahi hi.
40001021	Amah in tapa khat nei dinga, tua tapa in ama mite a mawhna panun honkhia ding ahih manin a min ZEISU na phuak ding hi,” a ci hi.
40001022	Topa in kamsangpa tunga a gensa thu a tangtun nadingin hih thu khempeuh a piang ahi hi.
40001023	Kamsangpa in, “Ngai un, nungak siangtho khat gaai in Tapa khat nei dinga, ama min Immanuel kici ding hi,” a ci hi. Immanuel a khiatna in, “Eite tawh Pasian hong omkhawm hi,” a cihna ahi hi.
40001024	Joseph a ihmutna panin khanglo a, Topa vantungmi thupiakna bangin a lawmnu a teenpih hi.
40001025	Ahi zongin tua a tacil a suah khit mateng in a lawmnu luppih lo a, a suah ciangin a min dingin ZEISU a phuak hi.
40002001	Kumpipa Herod a maan laitak in Judea gam Bethlehem khua ah Zeisu a suak hi. A suah khit ciangin en in, nisuahna lam panin a hong pai mipilte Jerusalem khuapi a hong tung uh hi.
40002002	Amaute in, “Judah mite Kumpi dinga hong suakpa koi ah om ahi hiam? Nisuahna lam panin ama aksi ka muh uh ciangin amah bia dingin kong pai uh hi,” a ci uh hi.
40002003	Kumpipa Herod in tua thu a zak ciangin Jerusalem khua mi khempeuh tawh a patau mahmah uh hi.
40002004	Herod in siampi liante le thukhamhilh siate khempeuh kaikhawm in Khazih suah nading mun a dong hi.
40002005	Amaute in, “Judea gam Bethlehem khua ah a suak ding hi. Banghang hiam cihleh kamsangpa in,
40002006	‘Judah gam Bethlehem khua aw, Judah gam ukpite lakah khuaneu khua ginalo pen na hi kei hi. Banghang hiam cihleh keima mi Israelte a cing ding Ukpa khat nangma sung panin a piang ding hi,’ ci in a gelh khinzo hi,” a ci uh hi.
40002007	Tua khit ciangin Herod in mipilte samsim a, aksi kilat hun teltak in a dong hi.
40002008	Amah in Bethlehem khua ah amaute sawl a, “Pai unla, tua naupangno va mukhia hamtang un. Kei zong pai in ka va biak theih nadingin na muh khit uh ciangin ka kiangah hong zasakkik un,” a ci hi.
40002009	Amaute in kumpipa vaikhakna a zak khit uh ciangin, a paikhia uh hi. Tua ciangin nisuahna lama a muhsa uh aksi in naupangno omna tung a tun masiah amaute mai ah a pai hi.
40002010	Aksi a muh uh ciangin a lungdam mahmah uh hi.
40002011	Inn sungah a lut uh ciangin naupangno le a nu Mary mu uh a, bokin amah a bia uh hi. A van manphate uh suahkhia in kham, paknamtui le paknamtui kha‑teɠ letsong in a pia uh hi.
40002012	Herod kiangah a paikik nawnloh nadingun Pasian in amaute mang sungah hilh ahih manin lampi dang tawnin amaute gamah a ciahkik uh hi.
40002013	Mipilte a ciah khit uh ciangin Topa vantungmi khat Joseph mang sungah va kilang a, “Tho inla, naupangno le a nu Egypt gamah taipih in. Herod in naupangno that nuam in zong ding ahih manin thu kong zaksakkik mateng tualai ah va om phot un,” a ci hi.
40002014	Joseph zong tho in naupangno le a nu zankimpi mahin Egypt gamah a paikhiatpih hi.
40002015	Herod a sih mateng tualai ah a va om uh hi. Hih in, “Egypt gam panin ka Tapa ka samkhia hi,” ci a, kamsangpa tungtawn in Topa gensa thu a tangtun nading ahi hi.
40002016	Herod in mipilte khemna a theih ciangin heh mahmah 2:11 paknamtui: Greek ah “libanos” kici a, zatui leh biakpiakna a kizang khawm paknamtui nam khat ahi hi. hi. Tua ahih manin mipilte a dotna panin a hun ding seh a, Bethlehem khua le a kim gam sunga om pasalno kum nih le a nuaisiah khempeuh a thatsak hi.
40002017	Kamsangpa Jeremiah in a gensa thu hihlai ah a tangtung hi. Amah in,
40002018	“Ramah khua ah, Tamlawhna, kahna le nakpi in thumna aw kiza hi. Rachel in a tate kahkah a, Amaute om nawnlo ahih manin, A kihehnep ding a ut kei hi,” a ci hi.
40002019	Herod a sih khit ciangin, en in, Egypt gama om Joseph mang sungah Topa vantungmi khat a va kilang hi.
40002020	Amah in, “Naupangno a that nuamte si khinzo ahih manin tho inla naupangno le a nu Israel gamah ciahpih in,” a ci hi.
40002021	Amah zong tho a, naupangno le a nu tawh Israel gam hong zuan uh hi.
40002022	Archelaus in a pa Herod za luahin Judea gam uk hi cih thu a zak ciangin tua gamah pai ngamlo a, Pasian in a mang sunga a hilhkholh mah bangin Galilee gamah a pai hi.
40002023	“Amah Nazareth mi kici ding hi,” ci a, kamsangte gensa thu a tangtun nadingin Nazareth kici khua ah hong pai in tualai ah a teeng hi.
40003001	Tua hun in Judea gam gamlak ah Tuiphumpa John thuhilh in hong pai a,
40003002	“Vantung kumpigam hong nai zo ahih manin na mawhna uh kisikkik un!” ci in a tangko hi.
40003003	Kamsangpa Isaiah in, “Gamlak a kikopa awging in, ‘Topa pai nading lam na sial unla, Ama lampite na tangsak un,’ ci hi,” ci a, a genpa in hih John ahi hi.
40003004	John in kala‑oh mul tawh a kigan puan silhin savun kawnggak tawh a kawng gak a, kauphe le gamlak khuaizu an in a nei hi.
40003005	Tua hun sungin Jerusalem a kipan Judea gam sung khempeuh le Jordan gunkuam mun khempeuh panin John kiangah mite a va pai uh hi.
40003006	Amaute in a mawhnate uh pulak in John in Jordan gunah a tuiphum hi.
40003007	Pharisee pawlte le Sadducee pawlte tampi tui kiphum dinga hong pai John in a muh ciangin amaute kiangah, “A gupha gul suante aw, a hong tung ding Pasian hehna panin a kihemkhia dingin kua in hong hilhkhol ahi hiam?
40003008	Tua ahih manin kisikkikna tawh a kilawm gah na gah un.
40003009	Note lungsim sungah, ‘Ka pa uh Abraham hi,’ ci in kimuang kha kei un. Banghang hiam cihleh ken kong cih in ah Pasian in hih suangte nangawn Abraham tate a suaksak thei hi.
40003010	Tu mahmah in zong singphung tengah hei kinga zo hi. Tua ahih manin gah hoih a gahlo singkung khempeuh kiphuk in meikuang sungah kikhul ding hi.
40003011	“Kisikkikna tungtawn in note tui kong phum hi. Ahi zongin keima khit ciangin a hong pai ding pa in kei sangin vanglian zaw a, ama khedap tawi dingin zong ka kilawm kei hi. Amah in note Kha Siangtho le mei tawh hong phum ding hi.
40003012	Amah in a buhcilna tual hahsiang dingin a khutah ansi zapna a tawi hi. Antak teng a ansal sungah sung dinga, ansite ahih leh a mit ngeilo meikuang sungah a khul ding hi,” a ci hi.
40003013	Tua ciangin John tui kiphumsak dingin Galilee gam panin Jordan gunah Zeisu a hong pai hi.
40003014	Ahih hangin John in, “Nangmah in kei nong tuiphum ding hi zaw napi in banghang in kei kiangah hong pai zawsop na hi hiam?” ci in a mang nuam kei hi.
40003015	Tua ciangin Zeisu in, “Thuman khempeuh i tangtungsak ding kilawm ahih manin tu in hong mang in,” a cih ciangin John in zong a mang hi.
40003016	Zeisu tui a kiphum khit ciangin tui sung panin a dingto pah hi. Tua laitak in, en in, vantung kihong a, Pasian Kha in vakhu bangin hong kumsuk in Zeisu tungah a khawl, John in a mu hi.
40003017	Vantung pan thakhat in aw khat hong gingkhia a, “Hihpa in a hong lungdamsak mahmah ka it ka Tapa ahi hi,” a ci hi.
40004001	Tua khit ciangin Dawimangpa ze‑etna thuak dingin Kha in gamlak ah Zeisu a paipih hi.
40004002	Zeisu in sun 40 le zan 40 an a tan khit ciangin a gil a kial hi.
40004003	Tua ciangin a ze‑et ding pa ama kiangah va pai a, “Pasian Tapa na hih leh hih suangte anlum a suah nadingin thu pia in,” a ci hi.
40004004	Ahih hangin Zeisu in, “ ‘Mihing in an bek tawh a nungta hilo in Pasian kam panin a pusuak thu khempeuh tawh a nungta ding hi zaw hi,’ zci in Lai Siangtho sungah kigelh hi,” ci in a dawng hi.
40004005	Tua khit ciangin Dawimangpa in khuapi siangtho sungah Zeisu lutpih in biakinnpi khumdawn ah a koih hi.
40004006	Tua ciangin ama kiangah, “Pasian Tapa na hih leh lengkhiasuk in. Banghang hiam cihleh, ‘Amah in nang hong kem dingin, Ama vantungmite thupia dinga, Na khe le suang a kitah khakloh nadingin, A khut uh tawh nang hong dom ding uh hi,’ ci in Lai Siangtho sungah kigelh hi,” a ci hi.
40004007	Zeisu in ama kiangah, “ ‘Topa na Pasian na ze‑et kei ding hi,’ ci in Lai Siangtho sungah kigelh hi,” a ci hi.
40004008	Dawimangpa in mualsang mahmah khat dawn ah Zeisu paitohpih a, leitung gam khempeuh le tuate thupina teng a vekpi in a lak hi.
40004009	Tua ciangin ama kiangah, “Bokin hong bia leteh hih na khempeuh kong pia ding hi,” a ci hi.
40004010	Zeisu in ama kiangah, “Satan aw, ka nungah kihemkhia in! ‘Topa na Pasian na bia dinga, ama na bek na sem ding hi,’ ci in Lai Siangtho sungah kigelh hi,” a ci hi.
40004011	Tua ciangin Dawimangpa in amah nusia a, en in, vantungmite hong pai in amah a kem uh hi.
40004012	Thong sungah John a kikhiatna thu Zeisu in a zak ciangin Galilee gamah a pai hi.
40004013	Nazareth khua nusia in Zebulun le Naphtali gamnawl, tuilipi gei‑a om Capernaum khua ah a teeng hi.
40004014	Tua in kamsangpa Isaiah gensa thu a tangtun nading ahi hi. Amah in,
40004015	“Zebulun gam le Naphtali gamke‑te in, Jordan gungal tuili zuatna lampidung ah om a, Gentile‑te teenna, Galilee gamhuam ahi hi.
40004016	Khuamial sunga om tua mite in, A tang mahmah khuavak mu uh a, Sihna gam sung le sihna lim nuai‑a om, Tua mite tungah, Khuavak a tang ta hi,” a ci hi.
40004017	Tua hun a kipan Zeisu thuhilh kipan a, “Vantung kumpigam hong nai zo ahih manin na mawhna uh kisikkik un,” a ci hi.
40004018	Galilee tuilipi gei ah Zeisu a pai laitak in unau nih mu a, Peter a kici Simon le a sanggampa Andrew‑te ahi hi. Amaute ngabeng mi ahih manun tuili ah ngen khuh in a om uh hi.
40004019	Tua ciangin amah in, “Ka nung hong zui un, mi mante kong suaksak ding hi,” a ci hi.
40004020	Amaute in a ngen uh nusia in Zeisu nung a zui pah uh hi.
40004021	Tua mun pan a paikhiat ciangin a dang unau nihte a mu hi. Amaute in Zebedee tapa James le a sanggampa John hi a, a pa uh Zebedee tawh gunkuang sungah ngen khui in a om uh hi. Amah in amaute a sap ciangin,
40004022	thakhat in a gunkuang le a pa uh nusia in amah a zui uh hi.
40004023	Galilee gam sungteng ah Zeisu vak kawikawi a, kikhopna innte ah thuhilh in vantung kumpigam tawh kipawl lungdamna thu a tangko hi. Amaute laka cinate le natna tuamtuam a nei khempeuh zong a damsak hi.
40004024	Syria gam sung khempeuh ah a minthanna kizel in natna le zawngkhalna a tuamtuam a nei cina khempeuh le dawilutte, a sibuptheite, pumzawte hong paipih uh a, amah in a damsak hi.
40004025	Galilee gam, Decapolis gam, Jerusalem a kipan Judea gam le Jordan gungal panin hong pai mihonpi in amah a zui uh hi.
40005001	Zeisu in mihonpite a muh ciangin mualtung ah kahto in tu a, ama kiangah a nungzuite in hong naih uh hi.
40005002	Tua ciangin amah in thu a hilh inah,
40005003	“A lunggim mite in mihampha ahi uh hi. Banghang hiam cihleh vantung kumpigam in amaute aa ahi hi.
40005004	A dah a kapte in mihampha ahi uh hi. Banghang hiam cihleh amaute in hehnepna a ngah ding uh hi.
40005005	A lungnemte in mihampha ahi uh hi. Banghang hiam cihleh amaute in leitung a luah ding uh hi.
40005006	Gilkial dangtak banga dikna thu a lunggulhte in mihampha ahi uh hi. Banghang hiam cihleh amaute a gilvah ding uh hi.
40005007	Midang a hehpih theite in mihampha ahi uh hi. Banghang hiam cihleh amaute in hehpihna a ngah ding uh hi.
40005008	Lungsim siangthote in mihampha ahi uh hi. Banghang hiam cihleh amaute in Pasian a mu ding uh hi.
40005009	Kilemna a bawlte in mihampha ahi uh hi. Banghang hiam cihleh amaute in Pasian tate cihna a ngah ding uh hi.
40005010	Dikna thu hanga bawlsiatna a thuakte in mihampha ahi uh hi. Banghang hiam cihleh vantung kumpigam in amaute aa ahi hi.
40005011	“Keima hangin zahkona, bawlsiatna, a maanlopi a mawhsakna namkim na thuak uh ciangin mihampha na hi uh hi.
40005012	Vantung ah thaman lianpi sang ding na hih manun kipak unla lungdam mahmah un. Note ma‑a kamsangte zong tua bangin a bawlsia zo uh hi.
40005013	“Note in leitung mite aa dingin ci na hi uh hi. Ahih hangin ci pen al nawn kei leh bangci bangin ki‑alkiksak thei ding ahi hiam? Paikhia a mite tuatcil gawp ding longal a kimanna om lo hi.
40005014	“Note in leitung mite aa dingin khuavak na hi uh hi. Mual dawna om khua kiliah theilo hi.
40005015	Kuamah in mei a vak khit ciangin seeng a khuh ngei kei hi. Inn sunga om mi khempeuh in khuavak a ngah theih nadingin meivak tunna tungah meivak a koih zaw uh hi.
40005016	Tuamah bangin mite in note gamtatphate mu a, vana om na Pa uh a phat theih nadingun mite mai ah na khuavak uh na tangsak un.
40005017	“Thukham ahi a, Kamsangte laibu‑te ahi zongin a beisak dinga hong pai hong sa kei un. A beisak dinga hong pai hilo in a kicingsak dinga hong pai ka hi zaw hi.
40005018	“Aman takpi kong cih in ah, van le lei a mangthang zongin thukham khempeuh a tangtun khit mateng laimal neu khat ahi a, laimal them khat nangawn ahi zongin a mangthang kei ding hi.
40005019	Tua ahih manin thupiakte lak panin a neupen khat nangawn palsat a, midangte zong a palsat dinga a hilh mi peuhmah vantung kumpigam sungah a neupen kici ding hi. Ahi zongin hih thupiaknate zui in midangte zong a zui dingin a hilh mi peuhmah vantung kumpigam sungah milian a kici ding hi.
40005020	Tua hi a, ken kong cih in ah na dikna uh in thukhamhilh siate le Pharisee‑te dikna a khup zawh kei leh vantung kumpigam sungah na lutthei kei ding uh hi.
40005021	“ ‘Mi na that kei ding hi. Mithatte in thukhenna thuak ding uh hi,’ ci a, tanglai mite tunga a kigensa thu na zazo uh hi.
40005022	Ahih hangin ken kong cih in ah a sanggampa tungah a thu omlopi a a heh mi in thukhenna a thuak ding lauhuai hi. A sanggampa kiangah, ‘Nang, miginalo‡!’ a ci mi in zong thukhenteɠ thusitna a thuak ding lauhuai hi. A sanggampa kiangah, ‘Nang, mihai!’ a cite hellɠ meikuang sungah a kikhul ding lauhuai hi.
40005023	“Biaknatau ah Pasian biak nading nate tawi‑a na om laitak in na sanggampa nang tungah lungkim lo hi ci a, na phawk leh,
40005024	Pasian na biak nading nate pen biaknatau mai ah koihphot in ciahkik inla, na sanggampa tawh va kilem masa in. Tua khit ciangin paikik inla Pasian na biakna nate piapan in.
40005025	“Na langpa tawh thukhen zum lam na zuat kawmkawm mahin kilem mengmeng in. Tua hi kei leh amah in thukhenpa tungah hong khia in thukhenpa in palikte tungah hong ap dinga, palikte in thong sungah a hong khum ding uh hi.
40005026	“Aman takpi kong cih in ah, na liausum dangka na piak khit mateng in thong panin na suakta thei kei ding hi.
40005027	“ ‘Ang na kawm kei ding hi,’ ci a, tanglai mite tunga a kigen thu na zazo uh hi.
40005028	Ahih hangin ken kong cih in ah mawhnopna lungsim tawh numei khat a en mi peuhmah, tua numei tungah a lungsim mawh zo hi.
40005029	“Tua ahih manin na taklam mitin hong khialhsak leh khelkhia inla pai in. Banghang hiam cihleh hellɠ sungah na pumpi bupin hong kikhiat sangin na pumpi nate khat kisia leh a hoih zaw hi.
40005030	Na taklam khutin hong khialhsak leh sattan inla pai in. Na pumpi bupin hellɠ sungah hong kikhiat sangin na pumpi nate khat kisia leh a hoih zaw hi.
40005031	“Tua banah, ‘A zi a ma nuam mi peuhmah in, a zi tungah kikhenna lai pia tahen,’ a cihna thu na thei zo uh hi.
40005032	Ahih hangin ken kong cih in ah mi khatpeuh in pasal dang tawh a mawhna longal thu dang khatpeuh hangin a zi a mak leh a zi midang tawh a mawh dingin a bawl ahi hi. A kimasa numei a teenpih mi peuhmah zong mi zi tawh a mawh ahi hi.
40005033	“Tua banah, ‘A manlopi in na kiciam kei dinga, ahi zongin Topa tunga na kamciamte tangtungsak in,’ ci in tanglai mite tunga a kigen thu na thei zo uh hi.
40005034	Ahih hangin ken kong cih in ah na kiciam peuhmah kei un. Vantung in Pasian tokhom ahih manin vantung tawh kiciam kei un.
40005035	Leitung in ama khengakna ahih manin leitung tawh kiciam kei un. A lian Kumpipa khuapi ahi Jerusalem min tawh kiciam kei un.
40005036	Na lutang uh tawh zong kiciam kei in. Banghang hiam cihleh na samzang khat na kangsak, na vomsak thei kei hi.
40005037	Ahi thute, ‘Hi mah hi,’ ci unla, a hilo thute, ‘Hilo hi,’ ci un. Hih zah val in a tam zawk leh gilopa kiang panin a hong piang ahi hi.
40005038	“ ‘Mittang khat tangin mittang khat, hatang khat tangin hatang khat,’ a cihna thu na zazo uh hi.
40005039	Ahih hangin ken kong cih in ah mi gilopa na dokik kei un. Mi khatpeuh in na pang taklam a hong bet leh a langkhat zong na dawh in.
40005040	Mi khatpeuh in na puanak a hong suh nop manin zumah khiat a hong sawm leh na puan tungsilh zong na piak beh in.
40005041	Zawhthawh thu tawh taiɠ khat hong paipih nuamte, tai nih dong na zui in.
40005042	Hong ngente na pia in. Hong leitawi nuamte na nungngat kei in.
40005043	“ ‘Na vengte it inla, na galte mudah in,’ cih thu na zazo uh hi.
40005044	Ahi zongin ken kong cih in ah na galte na it un. Hong samsiate thupha na pia un. Hong mudahte tungah thupha na bawl un. A hong simmawh mite le hong bawlsia mite aa dingin thu na ngetsak un.
40005045	Tua hi leh vana om na Pa uh tate na hi taktak ding uh hi. Banghang hiam cihleh amah in mihoihlote le mihoihte tungah a kibang in ama ni suaksak a, midikte le midiklote tungah guah zong a zusak tuak hi.
40005046	Hong itte bek it le uh teh bang lemlawh tuam ding na hi uh hiam? Siahdongte nangawn in zong amau a itte it uh hilo ahi hiam?
40005047	Na lawmte bek maitai le uh teh midangte sangin na hoih zawkna uh bang om tuan ding ahi hiam? Siahdongte nangawn in zong tua bangmah in hih uh hilo ahi hiam?
40005048	Tua ahih ciangin vana om na Pa uh a hoihkim bangin note zong na hoihkim un,” a ci hi.
40006001	“Na hoih na sep uh ciangin mite muh theihtheih dingin na hih khakloh nadingun kidawm un. Tua hi kei leh vantung a om na Pa un thaman a hong pia kei ding hi.
40006002	“Tua ahih manin a kitangsam mite huhna na piak uh ciangin a kineihkhem mite piak bangin pia kei un. Amaute in midangte pahtak ding lametna tawh kongzing lak le kikhopna innte ah pengkul tumkawmsa in a pia uh hi. Aman takpi kong cih in ah, amaute in thaman a ngah zo uh hi.
40006003	Ahi zongin note in a kitangsam mite huhna na piak uh ciangin na taklam khut tawh na piakte uh na veilam khut theisak kei un.
40006004	Tua hi leh a kitangsam mite na huhnate uh kilangkhia lo dinga a kilanglote a mu na Pa un a kilangtang in thaman hong pia ding hi.
40006005	“Thu na nget uh ciangin zong a kineihkhem mite hih bangin hih kei un. Amaute in mite muh theihtheih dingin kikhopna innte le lamkabom khawng ah dinga, thunget ding a ut uh hi. Aman takpi kong cih in ah, amaute in thaman a ngah zo uh hi.
40006006	Note in thu na nget uh ciangin inndei sungah lut unla kong na khak khit uh ciangin a kilanglo a om na Pa uh kiangah ngen un. Tua hi leh a kilanglote a mu na Pa un a kilangtang in thaman hong pia ding hi.
40006007	Thu na nget uh ciangin lawkite bangin na gen sasa uh gen phapha kei un. Amaute in gen pha kikkik le uh a ngahdeuh ding kisa uh hi.
40006008	Tua ahih manin amaute bang hi kei un. Banghang hiam cihleh na Pa un na kisapnate uh na ngetma un a thei khinzo hi.
40006009	“Tua ahih manin hih bangin thu na ngen un, Vantung a om kote Pa aw, Na min siangtho kizahtak hen.
40006010	Na kumpigam hong piang tahen. Vantung ah na deihna a kisep mah bangin, Leitung ah zong kisem tahen.
40006011	Tuni a ka nek ding uh an hong pia in.
40006012	Ko tunga hong khialte ka maisak uh bangin, Kote khialhna zong hong maisak ta in.
40006013	Ze‑etna sungah hong lutsak kei inla, Gilopa kiang panin hong honkhia in. Banghang hiam cihleh ukzawhna, Vangliatna le minthanna, Nang aa ahi tawntung hi. Amen.
40006014	“Mite khialhnate na maisak uh leh vana om na Pa un zong note khialhnate hong maisak ding hi.
40006015	Mite khialhnate na maisak kei uh leh na Pa un zong note khialhna hong maisak lo ding hi.
40006016	“Tua banah an na tan uh ciangin, a kineihkhem mite bangin na mai uh vulsak kei un. Banghang hiam cihleh amaute in antang ahihna uh mite mai ah a kilat theih nadingin a maipuak uh a khel uh hi. Aman takpi kong cih in ah, amaute in thaman a ngah zo uh hi.
40006017	Ahi zongin note in an na tan uh ciangin na lu uh sathau nilh unla na mai uh phiat un.
40006018	Tua hi leh na antan lam uh mite mai ah kilang lo dinga, a kilanglo a om na Pa uh mai bekah a kilang ding hi. Tua ciangin a kilanglote a mu na Pa un a kilangtang in thaman a hong pia ding hi.
40006019	“Na sum na paite uh nget in a nek theihna, a kekseu theihna le gutate in luh in a guk theihna hih leitung ah khol kei un.
40006020	Nget in a nek theih lohna, a kekseu theih lohna, gutate in luhin a guk theih lohna vantung ah khol zaw un.
40006021	Banghang hiam cihleh na sum a omna munah na lungsim zong a om ding hi.
40006022	“Mittang in pumpi aa dingin meivak ahi hi. Tua ahih manin na mit a ciim leh na pumpi bup a vak ding hi.
40006023	Ahih hangin na mit a mial leh na pumpi bup a mial ding hi. Tua ahih manin na sunga om khuavak pen khuamial hi leh a nak mial mahmah ding hi.
40006024	“Kuamah in to nih na semkhawm zolo hi. Banghang hiam cihleh khat mudah in khat a it ding hi. Ahih keileh khat tungah kipia in khat a simmawh ding hi. Note in Pasian aa ding le sum le pai aa dingin na na semkhawm zo kei ding uh hi.
40006025	“Tua ahih manin note kianga kong cih in ah, bang ne in bang dawn ding ka hi hiam ci in nuntak nading lunghimawh kei un. Bang silh bang teeng ding ka hi hiam ci in pumpi aa ding lunghimawh kei un. Nek le dawn sangin nuntakna thupi zaw a, silh le teen sangin pumpi thupi zaw hilo ahi hiam?
40006026	Vana leng vasate en dih un. Amaute in khaici tuh lo, an zong la loin bem le salah zong an a khol kei uh hi. Ahi zongin, vana om na Pa un amaute an a vak hi. Vasate sangin manpha zaw hilo na hi uh hiam?
40006027	Na lunghimawh manun na tun uh tong khat nangawn a behlap thei kua om na hi uh hiam?
40006028	“Tua ahih leh banghang in puansilh ding lunghimawh na hi uh hiam? Gamlak a unokpakte khankhiatzia ngaihsun dih un. Amaute in na sem loin khau zong khek lo uh hi.
40006029	Ahih hangin ken kong cih in ah Solomon in a minthanna puan tawh kizem a a om laitak nangawn in hih pakte khat zahin hoih zo nailo hi.
40006030	Upna neu mite aw, tuni in oma zingciang in meikhuk ah a kikhul ding gamlak a pakte nangawn Pasian in tua bangin puansilh guan ahih leh note hong limguat zawkan ding hilo ahi hiam?
40006031	Tua ahih manin, ‘Bang ka ne dinga, bang ka dawn ding hiam, bang silh dinga bang teeng ding ka hi hiam?’ ci in lunghimawh kei un.
40006032	Gentile‑te in hih thute khempeuh a zon pipen uh ahi hi. Vana om na Pa un hih na khempeuh na kisap lam uh a hong thei hi.
40006033	Tua ahih manin Pasian kumpigam le ama dikna zong masa un. Tua hi leh amah in hih nate khempeuh a hong piak beh ding hi.
40006034	Tua ahih manin zingciang aa dingin lunghimawh khol kei un. Banghang hiam cihleh zingciang vai ding zingciang mahin hong lunghimawh ding hi. Tuni a lungkhamna pen tuni aa dingin kicing khin hi.
40007001	“Thukhenna na thuak loh nadingun midangte tungah thu na khen kei un.
40007002	Banghang hiam cihleh midangte tunga thu na khen bangun no tungah zong thu hong kikhen ding hi. Note zat tehna tektek mah tawh note aa dingin a hong kitehsakkik ding hi.
40007003	“Nangma mita singluang phawk kha loin banghang in na sanggampa mita ninthem muhsak na hi hiam?
40007004	Ngaihsun dih in na mit ah singluang khat om napi banghang in na sanggampa kiangah, ‘Na mita ninthem hong lakkhiatsak ning,’ ci thei na hi hiam?
40007005	A kineihkhem mipa aw! Nangma mita singluang lakhia masa in. Tua hi leh na sanggampa mita ninthem telmuh in na lakkhiatsak thei pan ding hi.
40007006	“A siangtho nate uite pia kei un. Kepsuangmanphate zong vokpi mai ah lot kha kei un. Na lotkhak leh a khe tawh tuangawp in kihei in nang a hong petgawp ding hi.
40007007	“Ngen un, hong kipia ding hi. Zong un, na mu ding uh hi. Kiu un, hong kihon ding hi.
40007008	Banghang hiam cihleh a ngente in ngah a, a zongte in mu in, a kiute kong kihon hi.
40007009	“Note lakah a ta in anlum ngen leh suang a pia ding,
40007010	ngasa ngen leh gul a pia ding kua om na hi uh hiam?
40007011	No mihoihlote nangawn in na tate uh na hoih piak ding thei na hih uh leh vana om na Pa un ama kianga a ngente na hoih hong pia zawthamlo ding ahi hiam!
40007012	Tua ahih manin note tunga hong kibawl dinga na deih khempeuh uh midangte tungah zong na bawl un. Thukham le Kamsangte laibu‑te zong hih thu mah ahi hi.
40007013	“Kong kawcik ah lut un. Banghang hiam cihleh siatna mun tun nading kongpi zai a, lampi zong tanzau ahih manin mi tampi in tua lampi a tawn uh hi.
40007014	Nuntakna mun tun nading kong kawcik a, lampi zong neu ahih manin mi tawmcik bekin a zui uh hi.
40007015	“A lungsim tawng uh ngia bangin gilo napi tuuvun silh a, note kianga a hong pai kamsangzuaute na kidawm un.
40007016	Amaute bangci mi hiam cih a gah panun na thei ding uh hi. Lingkung panin lenggah kilo thei ahi hiam? Thangling kung panin theigah kilo thei ahi hiam?
40007017	Tua ahih manin singkung hoih leh a gah hoih in singkung hoih kei leh a gah zong a hoih kei hi.
40007018	Singkung hoih in gah hoihlo gah theilo a, singkung hoihlo in gah hoih a gah thei kei hi.
40007019	Gah hoih a gahlo singkung khempeuh kiphuk in meikuang sungah kikhul ding hi.
40007020	Tua ahih manin amaute bangci mi hiam cih a gah panun na thei ding uh hi.
40007021	“ ‘Topa aw, Topa aw,’ hong ci peuhmah vantung kumpigam sungah a lutkim kei ding uh hi. Vana ka Pa deih banga a gamtate bek a lut ding uh hi.
40007022	Tua ni ciangin mi tampi in, ‘Topa aw, Topa aw, nangma min tawh kamsang in thugen hilo ka hi uh hiam? Nangma min tawh dawite hawlkhia in nangma min tawh nalamdang bawl hilo ka hi uh hiam?’ hong ci ding uh hi.
40007023	Tua ciangin, ‘Note kong thei ngei kei hi. Siatna a bawl mite aw, ka kiang panin paikhia un!’ ka ci ding hi.
40007024	“Tua ahih manin hih ka thugente za‑a a zui mi khatpeuh in suangpi tunga innlam mipilpa tawh kibang hi ci in ka gen ding hi.
40007025	Guahzu in tui hong khang a, huihpi nungin tua inn a nawk hangin suangpi tungah kilam ahih manin a puk kei hi.
40007026	Hih ka thugente za napi in a zuilo mi in, sehnel tunga innlam mihaipa tawh kibang hi ci in ka gen ding hi.
40007027	Guahzu in tui hong khang a, huihpi nungin tua inn a nawk ciangin a puk hi. Tua pukna in a lian mahmah pukna ahi hi,” a ci hi.
40007028	Zeisu in hih thute a gen khit ciangin mihonpite in a thuhilhna lamdang a sa mahmah uh hi.
40007029	Banghang hiam cihleh thukhamhilh siate bangin hilh loin thuneipa bangin a hilh hi.
40008001	Zeisu mualtung pan hong kumsuk khit ciangin mihonpite in amah a zui uh hi.
40008002	Tua ciangin, en in, miphak khat hong pai in amah bia a, “Topa aw, hong damsak nuam lecin nong damsak thei hi,” a ci hi.
40008003	Zeisu in a khut zanin amah lawng a, “Kong damsak nuam hi, damta in,” ci a, thu a piak ciangin thakhat in a dam pah hi.
40008004	Tua ciangin Zeisu in ama kiangah, “Hih thu kuama kiangah gen kei in. Ahi zongin pai inla siampipa kiangah va kilak in. Amaute tungah teci ahi dingin Moses hong thupiakna bangin biakpiakna khat va pia in,” a ci hi.
40008005	Capernaum khua ah Zeisu a lut ciangin galkap 100 ukpa khat hong pai in,
40008006	“Topa aw, ka inn ah ka nasempa a pumzaw in lumcip a, genthei mahmah hi,” ci in a ko hi.
40008007	Zeisu in ama kiangah, “Hong pai in amah ka damsak ding hi,” a ci hi.
40008008	Tua ciangin galkap 100 ukpa in dawngkik a, “Topa aw, ka inn sunga nong lut ding ka kilawm kei hi. Thu pia ziau leteh ka nasempa a dam ding hi.
40008009	Banghang hiam cihleh kei zong mite khutnuai‑a om ka hi a, kei khut nuai ah zong galkapte a om hi. Khat kiangah, ‘Va pai in,’ ka cih ciangin a pai hi. A dang khat kiangah, ‘Hong pai in,’ ka cih ciangin a hong pai hi. Ka nasempa kiangah, ‘Hih sem in,’ ka cih ciangin a sem hi,” a ci hi.
40008010	Zeisu in tua thu a zak ciangin lamdangsa mahmah a, amah a zui mite kiangah, “Aman takpi kong cih in ah, Israel mite lak nangawn ah hi zahtak a lian upna a nei ka mu ngei kei hi!
40008011	Ken kong cih in ah nisuahna le nitumna lam panin mi tampi hong pai in Abraham, Isaac le Jacob‑te tawh vantung kumpigam sungah a tukhawm ding uh hi.
40008012	Ahi zongin tua kumpigam tate ahih leh a pualam khuamial lakah a lawnkhia ding hi. Tua munah kahna leh hagawina a om ding hi,” a ci hi.
40008013	Tua khit ciangin Zeisu in galkap 100 ukpa kiangah, “Ciahkik in. Na upna bangin nang aa dingin piang tahen,” a ci hi. Tua hun lian mahin a nasempa a dam hi.
40008014	Tua khit ciangin Peter inn ah Zeisu hong hawh in Peter sunghnu nattun in lupna tunga lum a mu hi.
40008015	Amah in tua nu khut a lawn ciangin a natna dam a, tho in amaute zin a do pah hi.
40008016	Nitak lam ciangin dawilut mi tampi Zeisu kiangah hong paipih uh a, tua dawite kam khat pauna bek tawh a hawlkhia ziau hi. Cina khempeuh zong a damsak hi.
40008017	Hih thu in, “Amah in i zawngkhalna teng lakhia in, I cinatna teng a pua hi,” ci a, kamsangpa Isaiah in a gensa thu a tangtunna ahi hi.
40008018	Zeisu in ama kima om mihonpite a muh ciangin gal khat lamah galkah dingin a nungzuite thu a pia hi.
40008019	Tua laitak in thukhamhilh siapa khat ama kiangah hong pai a, “Sia aw, na paina peuh ah kong zui ding hi,” a ci hi.
40008020	Zeisu in ama kiangah, “Ngiate in kua nei uh a, vana leng vasate in zong bu a nei uh hi. Ahih hangin Mihing Tapa in a lutang ngakh nading mun a nei kei hi,” a ci hi.
40008021	Tua khit ciangin ama nungzuite khat in, “Topa aw, ka pa vui dingin hong paisak masa phot in,” a ci hi.
40008022	Ahih hangin Zeisu in ama kiangah, “Hong zui in. Misi pen misite mahin na vui uh hen,” a ci hi.
40008023	Gunkuang sungah amah a kahtoh ciangin a nungzuite in zong a zui uh hi.
40008024	Tua ciangin tuilipi tungah thakhat in huih khauh mahmah hong nung a, tuihual in gunkuang a tum dekdek hi. Zeisu ahih leh a ihmu hi.
40008025	A nungzuite ama kiangah pai in phong uh a, “Topa aw, a simang ding ka hita uh hi, hong hon in!” a ci uh hi.
40008026	Zeisu in, “Upna neu mite aw, banghang in hi zahtak in lau na hi uh hiam?” a cih khit ciangin tho a, huihpi le tuihual a taii leh a dai pah hi.
40008027	Amaute in lamdangsa mahmah uh a, “Hihpa bangci bang mi hi zawzen ahi hiam? Huihpi le tuihualte nangawn in ama thu a mang tazen uh hi,” a ci uh hi.
40008028	Zeisu tuilipi galkhat a om Gergesa mite teenna kuam a tun ciangin dawilut mi nih han pan hong paikhia uh a, amah a na dawntuah uh hi. Amaute gilo in gamhtat mahmah uh ahih manin kuamah in tua lampi a tawn ngam kei uh hi.
40008029	Amaute thakhat in awng uh a, “Pasian Tapa Zeisu aw, nang tawh ka kisaina uh bang om ahi hiam? A hun tung nailopi in kote bawlsia dinga hong pai na hi hiam?” a ci uh hi.
40008030	Amaute tawh a kigamla simsim ah vok honpi khat a om hi.
40008031	Dawite in ama kiangah, “Nong hawlkhiat leh hualai a vok honte sungah hong lutsak in,” ci in a thum uh hi.
40008032	Tua ciangin Zeisu in, “Pai un,” ci in thupia a, tua dawite paikhia in vok honte sungah a lut uh hi. Thakhat thu mahin vok hon khempeuh ken lakah taiphialsuk uh a, tuilipi sung kidenna in a si khin uh hi.
40008033	Vokcingte tai pah vingveng uh a, dawilut mite tunga thupiang khempeuh khua sungah a va ko uh hi.
40008034	Tua ciangin tua khua mite a khuazang un Zeisu en dingin hong paikhia uh a, a muh uh ciangin amau gam panin a paikhiat nading a thum uh hi.
40009001	Tua ciangin Zeisu gunkuang tuangin galkah a, ama khua a tung hi.
40009002	Tua leh, en in, pumzaw mi khat a lupna tawh zawng in ama kiangah a hong paipih uh hi. Zeisu in amaute upna a muh ciangin pumzawpa kiangah, “Ka ta aw, lungnuam in na mawhnate hong kimaisak zo hi,” a ci hi.
40009003	Tua thu a zak phetun thukhamhilh siate pawlkhat in a lungsim uh ah, “Hihpa Pasian tungah a pausia hi!” a ci pah uh hi.
40009004	Zeisu in amaute lungsim thei ahih manin, “Banghang in note lungsim sungah thusia ngaihsun na hi uh hiam?
40009005	‘Na mawhnate hong kimaisak zo hi,’ cih ding le, ‘Tho inla lampai in,’ cih ding koi baih zaw ahi hiam?
40009006	Ahi zongin Mihing Tapa in leitung ah mawhmaisak theihna thu a neih lam na theih nadingun,” a cih khit ciangin pumzawpa kiangah, “Tho in, na lupna pua inla, na inn ah ciah in,” a ci hi.
40009007	Tua pa zong tho in a inn ah a ciah hi.
40009008	Mihonpite in hih thupiang a muh uh ciangin, lamdangsa mahmah uh a, mihingte tungah tua bang vangliatna a pia Pasian a phat uh hi.
40009009	Tua mun panin Zeisu paisuak a, siahdonna buuk sunga a tu Matthew kici mi khat a muh ciangin, “Hong zui in,” a ci hi. Matthew zong dingkhia in Zeisu a zui hi.
40009010	Inn sungah Zeisu an ne‑a a tut laitak in, en in, siahdongte le mawhneite tampitak hong pai in Zeisu le a nungzuite tawh ankuang a umkhawm uh hi.
40009011	Pharisee pawlte in a muh uh ciangin a nungzuite kiangah, “Banghang in na siapa un siahdongte le mawhneite tawh an nekhawm ahi hiam?” a ci uh hi.
40009012	Tua thu a zak ciangin Zeisu in amaute kiangah, “Mi cidamte aa dingin siavuan kisam lo a, mi cinate aa ding bekin kisam hi.
40009013	Ahih hangin va pai unla, ‘Gangawh biakna sangin hehpihna ka deih zaw hi,’ a cihna thu a khiatna va kantel phot un. Banghang hiam cihleh midikte sam dinga hong pai ka hi kei hi. Mawhneite a kisikkik theih nadingun a sam dinga hong pai ka hi hi,” a ci hi.
40009014	Tua khit ciangin John nungzuite a kiangah hong pai uh a, “Kote le Pharisee pawlte in an ka tang zelzel uh hi. Banghang in na nungzuite in antang lo uh ahi hiam?” a ci uh hi.
40009015	Tua ciangin Zeisu in, “Zineipa tawh a omkhop sungun a lawm a gualte thum le tau in ombuang ding uh ahi hiam? Ahih hangin amaute kiang pan zineipa a kilakkhiat hun hong tung dinga, tua ciangin bel an a tang ding uh hi.
40009016	“Puan lui a kiphop ciangin kuamah in a ton nailo puanbek a thak tawh a phop kei hi. Tua bangin phop leh a phopna puanbek a thak in puan lui kaikek in, a kekna a zai semsem ding hi.
40009017	Kuamah in savun um lui sungah lenggahtui thak a thun kei hi. Tua bangin kithun leh savun um puakkham in lenggahtui teng luangkhia dinga, savun um zong a kisia ding hi. Lenggahtui thakte savun um thak sung mahah a kithun hi. Tua hi leh a nih tuakin bitkhawm in sawtveipi kikoih thei hi,” a ci hi.
40009018	Hih thute a gengen laitak in, en in, makaipa khat hong pai in amah bia a, “Ka tanu tu mahmah in a si hi. Ahi zongin nang hong pai in a tungah na khut nga leteh a hing ding hi,” a ci hi.
40009019	Zeisu dingkhia in amah zui a, a nungzuite in zong a zui uh hi.
40009020	Tua laitak in kum sawm le kum nih sung tawntung siluang natna a vei numei khatin Zeisu nunglam panin a puanmongtep thakhat in a va lawng hi.
40009021	Amah in a lungsim sungah, “A puan va lawng beek leng zong ka dam ding hi,” a ci hi.
40009022	Zeisu a nunglam ah kihei a, amah a muh ciangin, “Ka tanu aw, lungnuam in, na upna in a hong damsak zo hi,” a ci hi. Tua hun lian mahin tua numei a dam hi.
40009023	Makaipa inn sungah Zeisu a lut ciangin tamngai tumte le kap a gamlum ngeingai mihonpi a mu hi.
40009024	Tua ciangin amah in tua mite kiangah, “Na awn un. Numeino a si hilo in a ihmu ahi hi,” a cih leh amaute in zahpih in a nuihsan uh hi.
40009025	Ahih hangin Zeisu in mihonpi a pusuahsak khit ciangin inn sungah lut a, numeino khut a let ciangin numeino a tho hi.
40009026	Hih thu tua gam mun khempeuh ah a kizel hi.
40009027	Tua mun pan Zeisu a paikhiat ciangin, mittaw nih in amah zui uh a, “David Tapa aw, kote hong hehpih in!” ci in a kiko uh hi.
40009028	Inn sungah amah a lut ciangin, mittaw nihte in zong a zui uh hi. Tua ciangin Zeisu in, “Na mit uh a vaksak thei dingin nong um uh hiam?” ci in dong a, amaute in, “Kong um uh hi Topa aw,” a ci uh hi.
40009029	Tua ciangin amah in a mit uh lawnsak a, “Na upna bangun, note tungah hong piang tahen,” a cih leh,
40009030	a mit uh kihong pah hi. Zeisu in amaute kiangah, “Hih thu kuamah theisak peuhmah kei un,” ci in khauhtak in thu a pia hi.
40009031	Ahih hangin amaute paikhia uh a, tua gam sung khempeuh ah ama thu a kizelsak uh hi.
40009032	Tua mi nihte a paikhiat laitak mah un, en in, a pautheilo dawilut mi khat ama kiangah hong paipih uh hi.
40009033	Amah in dawi a hawlkhiat ciangin, a pautheilo pa hong pauthei pah hi. Mihonpi in lamdangsa mahmah uh a, “Israel mite lakah hih bang i mu ngei kei hi!” a ci uh hi.
40009034	Ahih hangin, Pharisee‑te in, “Amah in dawi mangpipa min suangin dawigilote a hawlkhia ahi hi,” a ci uh hi.
40009035	Tua bangin khuapi khuata kici tengah Zeisu vak kawikawi in amaute kikhopna innte ah thu a hilh hi. Pasian kumpigam lungdamna thu tangko in cina le natna tuamtuam a nei mi khempeuh a damsak hi.
40009036	Amah in mihonpite a et ciangin hehpihhuai a sa mahmah hi. Banghang hiam cihleh amaute a cing omlo, a thabei, a kithehthang zelzul tuute tawh kibang uh hi.
40009037	Tua hi a, a nungzuite kiangah, “An lak ding tam mahmah napi nasemte a tawm hi.
40009038	Tua ahih manin an la ding nasemte hong sawl nadingin an nei Topa kiangah ngen un,” a ci hi.
40010001	Zeisu in a nungzui sawm le nihte sam a, dawigilote hawlkhiat theih nading le cinatna nam khempeuh le natna namkim a damsak theih nadingun thuneihna a pia hi.
40010002	Tua sawltak sawm le nihte min in a khatna ah Peter kici Simon le a sanggampa Andrew, Zebedee tapa James le a sanggampa John,
40010003	Philip le Bartholomew, Thomas le siahdongpa Matthew, Alphaeus tapa James, Thaddaeus a kici Lebbaeus,
40010004	Canaan mi Simon le amah a lehhekpa Judas Iscariot‑te ahi uh hi.
40010005	Zeisu in tua sawm le nihte sawlkhia in amaute kiangah, “Gentile‑te kiangah pai kei unla, Samaria mite khua ah zong lut kei un.
40010006	Tuu banga a gammang Israel innkuante kiang bekah pai un.
40010007	Na pai ciangun, ‘Vantung kumpigam hong naita hi,’ ci in tangko un.
40010008	Cinate damsak unla, miphakte damsak un. Misite thosak in dawite hawlkhia un. Man piak loh a na ngah bangun manngen loin na pia un.
40010009	Kham, ngun le sumngote sumbawm sungah keng kei un.
40010010	Lampi a na zat ding uh thungip, puanak nih, khedap le ciangkhut cihte zong keng kei un. Banghang hiam cihleh nasempa in a nekkhop a ngah dingin a kilawm hi.
40010011	“Khuapi khuata mun khatpeuh ah na lut uh ciangin, zintun nadingin a kilawm mi kan unla, na ciah mateng un tua inn ah tamsuak un.
40010012	Inn khatpeuh ah na lut uh ciangun hopih un.
40010013	Tua innkuan in nopna ngah dinga a kilawm leh note piak nopna ngah henla, a kilawm kei leh note tungah tua nopna hong tungkik hen.
40010014	Note hong nolha na thu uh a ngai nuamlo mi khatpeuh a om leh tua inn hiam tua khua hiam pan na ciah uh ciangin note khe tunga leivuite singkhia un.
40010015	Aman takpi kong cih in ah, thukhen ni ciangin Sodom le Gomorrah khuate thuakna in tua khua thuakna sangin a thuaknop zaw lai ding hi!
40010016	“Ngai un, ngiahon laka a kikhah tuute bangin note kong sawlkhia hi. Tua ahih manin gul bangin pilvang unla, vakhu bangin migi un.
40010017	Mite in thukhente khut ah hong apin kikhopna innte ah hong sat ding uh ahih manin kidawm un.
40010018	Keima hangin kumpite le mangpite mai ah hong puak ding uh a, tua in amaute le Gentile‑te tungah teci na suah nading uh ahi hi.
40010019	Amaute in hong ap uh ciangin bang thu genin bangci gen ding cih lungkham khol kei un. Banghang hiam cihleh na thu gen ding uh a hun lianin hong kihilh ding hi.
40010020	A gen ding note hilo in note sung panin na Pa uh Kha in a gen ding hi.
40010021	“Unau khat le khat a sih nadingun a kilehhek ding uh hi. Pa in a tate lehhek dinga, tate in a nu le a pa langpan in a si dingin a lehhek ding uh hi.
40010022	Keima min hangin mi khempeuh in note hong mudah ding uh hi. Ahi zongin a tawp donga a kipte in hotkhiatna a ngah ding uh hi.
40010023	Hih khua ah hong kibawlsiat leh khua dang khat ah tai un. Aman takpi kong cih in ah, Israel gam khua khempeuh na khitma un Mihing Tapa a hong pai ding hi.
40010024	“Nungzuipa in a siapa sangin lian zawlo a, nasempa in a topa sangin lian zawlo hi.
40010025	Nungzuipa in a siapa tawh hong kibang a, nasempa in a topa tawh a kibat leh phazo hi. A inntekpipa Beelzebubɠ hi ci khin uh ahih teh a innkuanpih dangte bel nakcih zawkan lo ding uh ahi hiam!
40010026	“Tua ahih manin amaute kihta kei un. Banghang hiam cihleh a kilang lo dinga a kisincip thei le a kithei lo dinga a ki‑iimcip thei bangmah a om kei hi.
40010027	“Khuamial sunga kong gen thute khuavak ah gen un. Na zak thute uh innkhumzang panin tangkokhia un.
40010028	Pumpi bek that thei‑a kha a that theilote kihta kei un. Ahi zongin kha le pumpi a nih in hellɠ sungah a khia theipa kihta un.
40010029	Kawlgit nih ciangin dangkasanɠ tang khat tawh kizuak hilo ahi hiam? Tuate khat nangawn na Pa uh deihna om loin lei ah a mawkkiat kei hi.
40010030	Note lutung a samzang khempeuh zong a kisim khinzo ahi hi.
40010031	Tua ahih manin lau kei un. Kawlgit tampi sangin na manpha zaw uh hi.
40010032	“Tua hi a, mite mai ah kei a hong pawlpih mi peuhmah vana ka Pa mai ah zong ka sang ding hi.
40010033	Mite mai ah kei a hong nial mi peuhmah vana ka Pa mai ah zong ka nial ding hi.
40010034	“Leitung ah kilemna bawl dinga hong pai hi ci in hong ngaihsun kei un. Ahi zongin kilemna bawl ding hilo in namsau khah dinga hong pai ka hi zaw hi.
40010035	Tapa le a pa, tanu le a nu, monu le teknu a kilangpansak dinga hong pai ka hi hi.
40010036	Mi khat galin ama innkuanpihte mah ahi ding hi.
40010037	“Kei sangin a nu a pa, a tanu a tapa a it zawte kei tawh kipawl theilo hi.
40010038	Ama singlamteh pua loin ka nung a hong zuite zong kei tawh kituak lo hi.
40010039	A nuntakna a hu nuam mi in a nuntakna tan dinga, keima hanga a nuntakna a tan mi in nuntakna a ngah ding hi.
40010040	“Note hong sang mi in kei hong sang hi a, kei hong sang mi in kei a hong sawlpa zong a sang ahi hi.
40010041	Kamsang khat pen kamsang ahih mana a sang mi in tua kamsangpa ngah bangbang thaman a ngah ding hi. Midik khat pen midik ahih mana a sang mi in tua midikpa ngah bangbang thaman a ngah ding hi.
40010042	Aman takpi kong cih in ah, hih naupangnote khat peuhpeuh keima nungzui ahih mana tuivot haikhat nangawn a suah mi peuhmah in thaman ngah loin a om kei ding hi,” a ci hi.
40011001	Zeisu in nungzui sawm le nihte thu a piak khit ciangin khuapite ah thugen ding le thuhilh dingin tua mun panin a paikhia hi.
40011002	John in thongsung panin Khazih nasepnate a zak ciangin a nungzuite nih sawl a,
40011003	“Hong pai ding pa mah na hi hiam, ahih keileh a dang khat lamen lai ding ka hi uh hiam?” ci in a dongsak hi.
40011004	Zeisu in amaute kiangah, “Pai unla, na muhsa na zaksa khempeuh uh John kiangah va gen un.
40011005	Mittawte in khuamu in khebaite lam a pai uh hi. Miphakte damsiang uh a, bengngongte in khua a za uh hi. Misite kithokiksak a, mizawngte tungah lungdamna thu a kihilh hi.
40011006	Keima hanga a puklo mi in mihampha ahi hi,” ci in a dawng hi.
40011007	Amaute a paikhiat khit uh ciangin John tawh kisai Zeisu in mihonpite kiangah a gen in ah, “Bang en dingin gamlak ah paikhia na hi uh hiam? Huihin a mut ciangin a kihuang diamdiam pumpeng kungte en dinga paikhia na hi uh hiam?
40011008	Ahih keileh bang en ding na hi uh hiam? Puansilh nel niknek tawh a kizem khatpeuh en dinga paikhia na hi uh hiam? En un, puannel niknek a silhte in kumpi inn sunga a teengte ahi uh hi.
40011009	Tua ahih leh bang en ding taktak a paikhia na hi uh hiam? Kamsangpa khat en dinga paikhia na hi uh hiam? Hi takpi hi. Note kong gen in ah, amah in kamsang mawkmawk khat ciang bek hilo hi.
40011010	Banghang hiam cihleh Lai Siangtho ah a kigelh mah bangin, ‘En in, nangma lampi a sialkhol dingin, Na mai ah ka kamtaipa ka sawl ding hi,’ a cihpa in amah ahi hi.
40011011	“Aman takpi kong cih in ah, numei sung panin a suak mite lakah Tuiphumpa John sanga a lianzaw kuamah a om kei hi. Ahi zongin vantung kumpigam sunga a neupenpa nangawn amah sangin a lianzaw hi.
40011012	Tuiphumpa John hun a kipan tuhun dong vantung kumpigam in zawhthawh bawlna thuak a, a zawhthawh bawlte in thagum suangin a la uh hi.
40011013	Banghang hiam cihleh thukham le kamsangte khempeuh in John hun donga a piang ding thute a genkhol hi.
40011014	Note in na sannop uh leh hong pai ding hi ci a, a kigenpa Elijah in amah ahi hi.
40011015	Zak nading bil a nei mi in za tahen!
40011016	“Hih khang mite bang tawh genteh ding ka hi hiam? Sumbuuk ah tu in a lawmte kiangah,
40011017	‘Tamngai ka tumtum uh hangin, Na lam tuan kei uh a, Ka tamlawh uh hangin lah, Na kap tuan kei uh hi,’ a ci naupangte tawh kibang uh hi.
40011018	“Banghang hiam cihleh John hong pai in an ne lo, tuidawn lo‑a a om ciangin amaute in, ‘Dawilawm neipa hi,’ a ci uh hi.
40011019	Mihing Tapa hong pai a, anne tuidawn in a om ciangin lah, ‘En un, anhai, zuhaipa, siahdongte le mawhneite zawlpa,’ a ci zel uh hi. Ahih hangin ciimna in a gamtatnate panin hong kilangkhia hi,” a ci hi.
40011020	Zeisu in nalamdang a tam pen a bawlna khuapite a mawhna uh kisikkik lo uh ahih manin,
40011021	mawhsak a a taii in ah, “Chorazin khua aw, gimna na thuak ding hi! Bethsaida khua aw, gimna na thuak ding hi! Banghang hiam cihleh no tunga hong kibawl nalamdangte Tyre khua le Sidon khuate ah a kibawl hi leh tanglai pekin amaute in ippi puan silhin vut kibuak in a mawhna uh kisikkik khinzo ding uh hi.
40011022	Tua ahih manin ken kong cih in ah thukhen ni ciangin Tyre khua le Sidon khuate thuakna in note thuakna sangin a thuaknop zaw ding hi.
40011023	Vantung donga hong kilamto Capernaum khua aw, Hadesɠ dongah hong kikhiasuk ding hi. Banghang hiam cihleh nangma sunga hong kibawl nalamdangte Sodom khua ah a kibawl hi leh tuni dongin tua khua kiplai ding hi.
40011024	Tua ahih manin ken kong cih in ah thukhen ni ciangin Sodom khuapi thuakna in nangma thuakna sangin a thuaknop zaw ding hi,” a ci hi.
40011025	Tua laitak mahin Zeisu in, “Vantung le leitung a uk ka Pa aw, hih nate mipil misiamte kiang pan selin naungekte tungah lakkhia na hih manin nang tungah ka lungdam hi.
40011026	Hi hi, Pa aw, tua banga a pian ding hoih na sak ahi hi.
40011027	“Ka Pa in na khempeuh kei tungah a hong ap khinzo hi. Pa simloh kuamah in Tapa a thei kei hi. Tapa le Tapa in a kitheihsak nop mite simloh kuamah in Pa a thei kei hi.
40011028	“Vangik pua‑a a gim mi khempeuhte aw, ka kiangah hong paita un, tawldamna kong pia ding hi.
40011029	Keima hakkol kisuan unla, ka kiangah hong kisin un. Banghang hiam cihleh keimah in lungnem in a kiniamkhiat mi ka hi hi. Tua hi leh lungsim tawldamna na ngah ding uh hi.
40011030	Banghang hiam cihleh keima hakkol puaknop a, ka van zong a zang hi,” a ci hi.
40012001	Tua hun sung Sabbath ni khatin buhlei kantan in Zeisu a pai hi. A nungzuite gilkial uh a, buhvuite zutin a bak uh hi.
40012002	Pharisee‑te in a muh uh ciangin, “En in, na nungzuite in Sabbath ni‑a sep dinga thukham in a phalloh na a sem uh hi!” a ci uh hi.
40012003	Ahih hangin Zeisu in amaute kiangah, “David le a pawlte a gilkial laitak un,
40012004	Pasian inn sungah lut uh a, amah le a pawlte nek theih ding a hilo, siampite bek nek theih ding Ompihna Anlumte ne uh hi cih thu sim ngeilo na hi uh hiam?
40012005	Ahih keileh Sabbath ni in siampite in biakinnpi sungah Sabbath ngeina a palsat uh hangin mawhna in kiciamteh lo ahihlam thukham laibu sungah sim ngeilo na hi uh hiam?
40012006	Ken kong cih in ah biakinnpi sangin a lianzawpa hi lai ah a om hi.
40012007	Ahih hangin, ‘Gangawh biakpiakna sangin hehpihna ka deih zaw hi,’ a cihna thu theitel hi le uh teh khialhna a neilo mipa na mawhsak kei ding uh hi.
40012008	Banghang hiam cihleh Mihing Tapa in Sabbath ni zong a Ukpa ahi hi,” a ci hi.
40012009	Tu in tua mun panin amah paikhia in amaute kikhopna inn sungah a lut hi.
40012010	En in, tua lai ah a khut langkhat a si mi khat a om hi. Amaute in Zeisu a mawhmat nop manun, “Sabbath ni in cina damsak ding thukham tawh a kituak hiam?” ci in a dong uh hi.
40012011	Tua ciangin Zeisu in amaute kiangah, “Sabbath ni in tuu khat bek a neih guam sungah kia leh a lakhia lo ding note lakah kua om na hi uh hiam?
40012012	Tuu khat sangin mihing khat manpha zaw mahmah hilo ahi hiam? Tua ahih manin Sabbath ni in a pha bawl ding thukham tawh kituak hi,” a ci hi.
40012013	Tua khit ciangin mipa kiangah, “Na khut zan in,” a ci hi. A zan ciangin a lang khat lam tawh a kibangkik hi.
40012014	Tua khit ciangin Pharisee‑te paikhia in amah thah theih nading thu a kikum uh hi.
40012015	Zeisu in tua thu a theih ciangin tua mun pan paikhia a, mihonpi in a zui uh hi. Amah in amaute khempeuh a damsak hi.
40012016	Ama thu kuama kiangah a gen loh nadingun a kham hi.
40012017	Hih in kamsangpa Isaiah gensa thu a tangtun nading ahi hi.
40012018	Isaiah in, “En un! hihin ka teelsa ka nasempa, Ka itpa le ka lung hong damsak mahmah pa ahi hi! Ama tungah ka Kha ka koih dinga, Gentile‑te tungah thuman a hilh ding hi.
40012019	Amah in thu sel loin, A aw sangkhai lo dinga, Kongzing lakah zong kuamah in, Ama aw a za kei ding hi.
40012020	Thuman thutang a gualzawhsak mateng in, A kitamsa pumpeng kuaitan loin, A tanglai meivak a sumit kei ding hi.
40012021	Gentile‑te in ama min a muang ding uh hi,” a ci hi.
40012022	Tua khit ciangin a mittaw in a pautheilo dawilut mi khat Zeisu kiangah hong paipih uh hi. Zeisu in tua pa damsak ahih manin mittaw in a pautheilo pa pauthei in khua zong a mu thei hi.
40012023	Tua ciangin mipi khempeuh in lamdangsa mahmah uh a, “Hihpa in David Tapa hi thei ding ahi hiam?” a ci uh hi.
40012024	Tu in Pharisee‑te in hih thu a zak uh ciangin, “Hihpa in dawite mangpipa Beelzebubɠ min suangin dawite a hawlkhia ahi hi,” a cihsan uh hi.
40012025	Zeisu in amaute ngaihsutnate thei ahih manin amaute kiangah, “Kumpigam khat peuhpeuh amah le amah kilangkhen a, a kido leh a mangthang lel ding hi. Khua sung khat ahi a, innkuan khat ahi zongin amau le amau a kilem kei uh leh ding zolo ding uh hi.
40012026	Satan in Satan hawlkhia in amah le amah kilem kei leh ama kumpigam bangci in kip thei ding ahi hiam?
40012027	Beelzebubɠ suangin dawite hawlkhia ka hih leh na tate un kua min suangin dawite hawlkhia uh ahi hiam? Tua ahih ciangin amaute in note tungah thu a hong khente a suak ding uh hi.
40012028	Ahih hangin Pasian Kha tawh dawite hawlkhia ka hih manin note tungah Pasian kumpigam hong tung zo hi.
40012029	Ahih keileh mi khatin mi thahat khat hencip masa lopi in a inn luhin a neih a lamte bangci laksak thei ding ahi hiam? A hencip khit ciang bekin a inn a luh zo pan ding hi.
40012030	Kei tawh a hong pangkhawmlo peuhmah ka langpang hi a, a hong kaihkhoppihlo peuhmah a thehthang mi ahi hi.
40012031	“Tua hi a, ken kong cih in ah mawhna namkim le Pasian tunga pausiatna peuhmah a kimaisak ding hi. Ahi zongin Kha tunga pausiatnate a kimaisak kei ding hi.
40012032	Mihing Tapa langpanna kam a paute kimaisak dinga, Kha Siangtho langpanna kam a paute ahih leh tu khang le hong tung ding khang dongin a kimaisak kei ding hi.
40012033	“Singkung a hoih leh a gah hoih a, singkung a hoih kei leh a gah hoih lo hi. Banghang hiam cihleh singkungte a gah panin a kithei hi.
40012034	A gupha gul suante aw! Mi hoihlote na hih manun kamhoih bangci zat theih ding na hi uh hiam? Banghang hiam cihleh lungsim sunga a dimlet thute kam panin a hong phulkhia ahi hi.
40012035	Mihoih in ama lungsim hoih sunga a khol thuhoihte genkhia a, mihoihlo in thusia khol in thusia mah a genkhia hi.
40012036	Ken kong cih in ah mite in kimanna neilo, a mawkpauna kammalte uh hangin thukhen ni ciangin sittelna a thuak ding uh hi.
40012037	Banghang hiam cihleh na kampauna zui in dik hong kitangsak dinga, na kampauna mah zui in hong kimawhsak ding hi,” a ci hi.
40012038	Tua ciangin thukhamhilh siate le Pharisee‑te pawlkhat in, “Sia aw, limlamdang khat hong lak leteh ka mu nuam uh hi,” a ci uh hi.
40012039	Tua ciangin Zeisu in dawngkik a, “A gilo le a paktat tulai khang mite in limlamdang a nget uh hangin kamsangpa Jonah tunga piang limlamdang longal a dang kilak lo ding hi.
40012040	Jonah in ngapi gil sungah sun thum le zan thum a om bangin Mihing Tapa zong lei sungah sun thum le zan thum a om ding hi.
40012041	Thukhen ni ciangin Nineveh khua mite hong dingto in tulai khang mite a mawhsak ding uh hi. Banghang hiam cihleh Jonah tangkona hangin amaute mawhna a kisikkik uh hi. En un, Jonah sanga a lianzawpa hi lai ah a om hi.
40012042	Thukhen ni ciangin Khanglam gam kumpinu in tulai khang mite tawh dingkhawm in amaute a mawhsak ding hi. Banghang hiam cihleh Solomon pilna a ngai dingin leimong khat panin amah a hong pai hi. En un, Solomon sanga a lianzawpa hi lai ah a om hi.
40012043	“Dawigilo in mi khat sung pan a paikhiat khit ciangin tawlngak nading zongin munkeuna tengah a vak kawikawi hangin a mu zo kei hi.
40012044	Tua ciangin amah in, ‘Ka paikhiatna inn mahah ciahkik ning,’ a ci hi. A tun ciangin tua inn na awngin kiphiat kipuah sinsen a om a mu hi.
40012045	Tua ciangin amah sanga a gilo zaw dawi sagih va zawn a, tua inn ah lutpih in a teeng uh hi. Tu‑a tua pa dinmun in a masa sangin a sia zaw hi. A gilo tulai khang mite tungah zong tua bangin a piang ding hi,” a ci hi.
40012046	Zeisu in mihonpite thu a hilhhilh laitak in a nu le a sanggamte in amah hopih nuamin innpua ah a ding uh hi.
40012047	Tua ciangin mi khat in, “En in, na nu le na sanggamte in nang hong hopih nuamin innpua ah a ding uh hi,” a ci hi.
40012048	Ahih hangin Zeisu in tua mi kiangah, “Ka nu kua hi a, ka sanggamte kua ahi hiam?” ci in
40012049	a nungzuite lamah a khut zan a, “En un, hih mite in ka nu le ka sanggamte ahi uh hi!
40012050	Banghang hiam cihleh vantung a om ka Pa deihna bangin a gamta mi khat peuhpeuh ka sanggampa, ka sanggamnu le ka nu ahi uh hi,” a ci hi.
40013001	Tua ni mahin inn pan Zeisu paikhia a, tuilipi gei ah a tu hi.
40013002	Mihonpi hong kikhawm uh ahih manin gunkuang tungah kahto in tu a, mipi khempeuh ahih leh tuili gei ah a ding uh hi.
40013003	Amah in thugentehna tawh thu tampi a hilh in ah, “Ngai un, khaici vawhpa in khaici vawh dingin a kuankhia hi.
40013004	Amah in khaici a vawh laitak in pawlkhat lamdung ah kia a, vasate hong pai in tawmin a ne uh hi.
40013005	Pawlkhatte suang kitawphah lei tawmna munah kia in lei dai ahih manin thakhat in a po pah hi.
40013006	Ahih hangin ni hong sa in halvul a, zungkha zo loin, a keumang hi.
40013007	Pawlkhatte ling lakah kia a, lingkungte hong khangin tuate a depgawp hi.
40013008	Ahih hangin a dangte lei hoihna ah kia a, pawlkhatte a zah 100, pawlkhatte a zah 60, pawlkhatte a zah 30 a gah hi.
40013009	Zak nading bil a nei mi in za tahen!” a ci hi.
40013010	A nungzuite in va naih uh a, “Banghang in gentehna tawh amaute thu hilh na hi hiam?” ci in a dong uh hi.
40013011	Amah in dawngkik a, “Vantung kumpigam tawh kisai a kisel thusimte theihtheihna note hong kipiak hangin amaute kipia lo hi.
40013012	A neite kipiak beh in tampitak a nei ding uh hi. A neilote ahih leh a neih sunsun nangawn uh a kilakkhiatsak ding hi.
40013013	Amaute in enen napi mu theilo, ngaingai napi za theilo in a theih theihloh nadingun thugentehna tawh ka hilh ahi hi.
40013014	Tua mite tungah Isaiah genkholhna a tangtung hi. Amah in, ‘Note in zaza napi in, Na telthei kei ding uh hi. Mumu napi in na phawk thei kei ding uh hi.
40013015	Banghang hiam cihleh hih mite a lungsim uh mawl in, A bil un khuaza hak mahmah a, A mit uh zong a sicip uh hi. Tua hi kei leh a mit un khuamu in, A bil un khua a za ding hi. A lungsim un theitel in, Hong kiheikik ding uh a, Amaute ka damsak ding hi,’ a ci hi.
40013016	“Ahih hangin note na hih uh leh na mit un khuamu in na bil un khuaza ahih manin mihampha na hi uh hi.
40013017	Aman takpi kong cih in ah, kamsangte le midikte in note muhte a muhnop uh hangin a mu kha kei uh hi. Na zakte uh a zaknop uh hangin a za kha kei uh hi.
40013018	“Tua ahih ciangin khaici vawhpa tawh thugentehna na ngai un.
40013019	Mi khatin vantung kumpigam thu a zak ciangin theitel zolo ahih manin gilopa hong pai in ama lungsim sunga kivawhsa khaici a lakkhiatsak hi. Tua mi in lamdung a a kia khaici ahi hi.
40013020	A nuai ah suang om a, a tungtham lei tawm a omna munah a kia khaici in thu a zak ciangin lungdamna tawh a sang pah mi ahi hi.
40013021	Ahih hangin ama sungah zungkha lo ahih manin tawlkhat sung bek a kip hi. Banghang hiam cihleh Pasian thu hanga haksatna ahih keileh bawlsiatna hong tun ciangin a lungkia pah hi.
40013022	Tu in ling laka a kia khaici in thu za napi leitung nuntakna aa ding lunghihmawhna le khemna tawh kidim hauhnopna in ama thu sansa depgawp ahih manin a gah zolo mi ahi hi.
40013023	Ahi zongin lei hoihna muna a kia khaici in thu a zak ciangin theitel a, gahsuah in a pungsak mi ahi hi. Pawlkhatte a zah 100, pawlkhate a zah 60, pawlkhatte a zah 30 a gah uh hi,” a ci hi.
40013024	Zeisu in thugentehna a dang khat a gen in ah, “Vantung kumpigam in lolai a khaici hoih a vawh mi tawh kibang hi.
40013025	Ahih hangin mi khempeuh a ihmut kalin ama galpa hong pai in tang lakah tahum tang a vawh khit ciangin a paikhia hi.
40013026	Tang tangte hong po in a vuih ciangin tahum kungte zong hong dawkkhia hi.
40013027	Lo neipa nasemte hong pai in ama kiangah, ‘Pu aw, na lo‑a na vawh khaici hoih hilo ahi hiam? Tahum kungte koi pana hong piang himawk ahi hiam?’ a ci uh hi.
40013028	“Amah in, ‘Galpa vawh ahi hi,’ a ci hi. “Nasemte in, ‘Tua ahih leh kote va pai in tahum kungte ka botkhiat ding uh na deih hiam?’ a ci uh hi.
40013029	“Amah in, ‘Botkhia nai kei un tahum kung le tang kung na botkhawm kha ding uh hi.
40013030	Anlak hun dong a nih in khangkhawmsak phot un. Anlak hun ciangin anlate kiangah, “Tahum teng bot masa unla, mei‑a khul dingin lomhen un. Tang ahih leh ka ansal ah hong sung un,” ci in ka vaikhak ding hi,’ ” a ci hi.
40013031	Amah in gentehna dang khat a gen in ah, “Vantung kumpigam in mi khatin lolai a a vawh ankamtang tawh kibang hi.
40013032	Ankamtang in khaici tang khempeuh lakah a neupen ahih hangin a khan khit ciangin anteh kung dangte sangin golzaw a, a kung lianpi khat hong suak hi. Vana leng vasate in zong a hiang lakah bu a tom thei uh hi,” a ci hi.
40013033	Amah in thugentehna dang khat a gen in ah, “Vantung kumpigam in numei khatin annel lawhbeuɠ thum a tawk dinga a sawh silngo tawh kibang hi,” a ci hi.
40013034	Zeisu in hih thute khempeuh thugentehna tawh mihonpite hilh a, thugentehna loin thu a hilh kei hi.
40013035	Banghang hiam cihleh, “Thugentehna tawh thu ka hilh dinga, Leitung piancil a kipan a ki‑iimcip thute ka pulak ding hi,” ci a, kamsangpa gensa thu a tangtun nading ahi hi.
40013036	Zeisu in mihonpi a ciahsak khit ciangin inn sungah a lut hi. A nungzuite in amah hong naih uh a, “Lolai a po tahum kung thugentehna a khiatna hong gen in,” a ci uh hi.
40013037	Tua ciangin Zeisu in, “Khaici hoih vawhpa in Mihing Tapa ahi hi.
40013038	Lo in leitung ahi hi. Khaici hoihte pen kumpigam sung mite hi uh a, tahum kungte pen gilopa mite ahi uh hi.
40013039	Tahumtang a vawh galpa in Dawimangpa ahi hi. Anlak hun pen leitung hun beina hi a, tang late in vantungmite ahi uh hi.
40013040	“Tahum kungte botkhia in mei sungah a kikhul bangin hih leitung hun a bei ciangin a piang ding hi.
40013041	Mihing Tapa in ama vantungmite sawl dinga, amaute in mi a puksak khempeuh le siatna a bawl mi khempeuh ama kumpigam sung panin a paikhia ding uh hi.
40013042	Meikhukpi sungah amaute khul dinga, tua munah kahna le hagawina a om ding hi.
40013043	Tua ciangin midikte in a Pa uh kumpigam sungah ni bangin a tang ding uh hi. Zak nading bil a nei mi in za tahen!
40013044	“Tua banah vantung kumpigam in lolai a kisel sum tawh kibang hi. Mi khatin tua sum a muh ciangin selkik in lungdam mahmah in ciah a, a neihsa khempeuh zuak in tua lo a lei hi.
40013045	“Vantung kumpigam in a hoih mahmah kepsuangmanpha a zong sumbawlpa tawh kibang hi.
40013046	Amah in a mantam mahmah kepsuangmanpha khat a muh ciangin ciah a, a neihsa khempeuh zuak in tua kepsuang a lei hi.
40013047	“Vantung kumpigam in tuili sungah a kikhuh ciangin ngasa namkim a man ngenpi tawh kibang hi.
40013048	Tua ngenpi ah ngasa a dimtak a awk ciangin tuili gei ah kaikhia in tu uh a, a hoih teng bawm sungah guangin a hoihlo teng a paikhia uh hi.
40013049	Leitung hun a bei ciangin zong tuamah bangin a piang ding hi. Vantungmite hong pai ding uh a, midikte lak panin migilote a khenkhia ding uh hi.
40013050	Meikhukpi sungah amaute khul ding uh a, tua munah kahna le hagawina a om ding hi,” a ci hi.
40013051	Zeisu in amaute kiangah, “Hih thute a vekpi in na theitel ta uh hiam?” ci a, a dot ciangin amaute in, “Topa aw, ka theitel ta uh hi,” a ci uh hi.
40013052	Tua ciangin amah in, “Vantung kumpigam thuhilhna a sang khin thukhamhilh sia peuhmah in ama sumkoihna sung panin a lui a thak a lakhia ziauziau thei innneipa tawh kibang hi,” a ci hi.
40013053	Zeisu in hih thugentehna khempeuh a gen khit ciangin tua mun panin a paikhia hi.
40013054	Ama khankhiatna khua a tun ciangin amaute kikhopna inn sungah thu a hilh hi. Amaute in lamdangsa mahmah uh a, “Hihpa in hih pilna le nalamdang pipi sep theihnate koipan ngah ahi hiam?
40013055	Amah khutsiampa tapa hilo ahi hiam? A nu zong Mary a kici nu hi a, a sanggamte zong James, Joses, Simon le Judah‑te hilo uh ahi hiam?
40013056	Ama sanggam numei khempeuh zong eite kiangah om hilo uh ahi hiam? Tua hi napi, hih mipa in hih thuteng koipan ngahkhia ahi hiam?” a ci uh hi.
40013057	Tua ahih manin ama hangin a lungkia uh hi. Ahih hangin Zeisu in, “Kamsang kici peuhmah ama khua le ama innkuan sung simloh mundang khempeuh ah pahtawina ngah loin a om kei hi,” a ci hi.
40013058	Amaute in um lo uh ahih manin tualai ah nalamdang tampi a bawl kei hi.
40014001	Tua huna gam uk mangpa Herod in Zeisu thu a za hi.
40014002	Tua ciangin a nasemte kiangah, “Hihpa in Tuiphumpa John hi a, misite lak pan hong thokik ahih manin hih nalamdangte a bawl ahi hi,” a ci hi.
40014003	Herod in a sanggampa Philip zi Herodias tawh kisai in John manin hen a, thong sungah a khum hi.
40014004	Banghang hiam cihleh John in ama kiangah, “Na sanggampa zi na teenpih pen thukham tawh kituak lo hi,” ci in a gen ngei hi.
40014005	Herod in John a thahnop hangin mipite a kihta hi. Banghang hiam cihleh mihonpite in kamsang khatin John ngaihsun uh hi.
40014006	Herod in ama suahpawi bawl a, amaute mai ah Herodias tanu a lam hi. Tua ciangin amah lungdam mahmah a,
40014007	“Nong nget peuhpeuh kong pia ding hi,” ci in kamciam a pia hi.
40014008	Tua nu in a nu sawlna bangin, “Tuiphumpa John lutang kuangdai sung khatah hong pia in,” a ci hi.
40014009	Kumpipa dah mahmah a, ahi zongin a kiciamna sa le amah tawh omkhawm mite hangin tua nu ngetna piak dingin thu a pia hi.
40014010	Tua bangin mi sawl pah a, thong sunga om John ngawng a tansak hi.
40014011	Amaute in John lutang kuangdai tawh hong tawi in nungakno pia uh a, nungakno in a nu kiangah a puak hi.
40014012	Tua ciangin John nungzuite hong pai in a luang la in vui uh a, tua khit ciangin Zeisu kiangah a va ko uh hi.
40014013	Tu in, hih thu Zeisu in a zak ciangin tua mun panin gamdaihna mun khatah gunkuang tuangin a kihemkhia hi. Ahih hangin mihonpi in hih thu a zak uh ciangin amau khua ciat pan khe tawh hong pai in amah a zuan uh hi.
40014014	Zeisu gamdaihna mun a hong tun ciangin mihonpi mu a, amaute hehpihhuai sa ahih manin cinate a damsak hi.
40014015	Nitak lam ciangin a nungzuite ama kiangah hong pai uh a, “Hih mun in gamlak ahih banah ni niamta ahih manin mihonte an lei dingin khua sungah paisak in,” a ci uh hi.
40014016	Zeisu in, “Amaute mundang a paikhiat ding uh kul lo hi. A nek ding uh bang khat peuhpeuh pia un,” a ci hi.
40014017	Amaute in, “Anlum nga le ngasa nih bek ka nei uh hi,” ci in dawng uh hi.
40014018	Amah in, “Tuate ka kiangah hong la un,” a ci hi.
40014019	Tua khit ciangin mihonpite lopa tungah a tusak hi. Anlum nga le ngasa nihte la in, vantung lam ento a thupha a piak khit ciangin anlumte balkham in nungzuite pia a, nungzuite in mihonpite lakah a hawm uh hi.
40014020	A vekpi un gilvahtak in ne uh a, a kikhamval a themneng teng a khop uh ciangin lawh sawm le lawh nih dim a ngah uh hi.
40014021	Anne mi peuhmah numei le naupang simloh pasal bekbek 5,000 bang a pha uh hi.
40014022	Zeisu in mihonpite a ciahsak laitak in a nungzuite zong gunkuang tungah tuangsak mengmeng a, ama mai ah a galkahsak hi.
40014023	Mihonpite a ciahkhiatsak khit ciangin thungen dingin mualtung ah amah bek a kahto hi. Khuamial ciangin tualai ah amah guak a om hi.
40014024	Ahih hangin gunkuang pen tuili laizang ah om a, huihin lehmut ahih manin tuihual in a lokgawp hi.
40014025	Zanvil lina ciangin amaute lam manawh in Zeisu tui tungah a khe tawh hong pai hi.
40014026	Nungzuite in amah tui tunga pai a muh uh ciangin patau uh a, ‘Sikha hi!’ ci in lau in a kiko uh hi.
40014027	Zeisu in zong, “Lungnuam un! Keimah ka hi hi. Lau kei un,” a ci hi.
40014028	Peter in, “Topa aw, nangmah na hih leh tui tungtawn in nang kiangah kong pai theih nading thu hong pia in,” a ci hi.
40014029	Zeisu in, “Hong pai in,” a cih ciangin gunkuang pan Peter kumkhia in, Zeisu kiang zuanin tui tungah a pai hi.
40014030	Ahih hangin huihpi kizial a muh ciangin lau a, tui sungah tum dektak ahih manin, “Topa aw, hong hon in,” ci in a kiko hi.
40014031	Zeisu in thakhat in a khut zanin len a, “Upna neu mipa aw, banghang in muanglah na hi hiam?” a ci hi.
40014032	Amau gel gunkuang sung a tun uh ciangin huihpi a dai hi.
40014033	Tua ciangin gunkuang sunga mite hong pai in, “Pasian Tapa taktak na hi hi,” ci in amah a bia uh hi.
40014034	A gal khat ah a kah khit uh ciangin Gennesaret gamah a pai uh hi.
40014035	Tua muna om mite in amah ahihlam a theih uh ciangin khuakim khuapam ah thu zasak uha cina khempeuh ama kiangah a hong paipih uh hi.
40014036	Ama puanmongtep tawm a lawnziau theih nadingun ngen uh a, a lawng kha zahzah in damsiangthona a ngah uh hi.
40015001	Tua khit ciangin Jerusalem khuapi a om thukhamhilh siate le Pharisee pawlte Zeisu kiangah hong pai uh a,
40015002	“Na nungzuite in banghang in tanglai ngeina palsat in khutsil lopi in an ne uh ahi hiam?” a ci uh hi.
40015003	Zeisu in, “Banghang in note in zong tanglai ngeina paulam in Pasian thupiak palsat na hi uh hiam?
40015004	Banghang hiam cihleh Pasian in, ‘Na nu le na pa zahtak in. A nu ahi a, a pa ahi zongin a samsiate in thahna thuak tahen,’ ci in thu hong pia hi.
40015005	“Ahi zongin note in, ‘Mi khatin a nu le a pa kiangah, “Kei tung pana na ngah ding khempeuh uh Pasian ka pia khinzo hi,”
40015006	ci peuh leh a nu le a pa piak kul nawnlo hi,’ na ci uh hi. Tua bangin tanglai ngeina paulam in Pasian thupiakna a mawkna na suaksak uh hi.
40015007	A kineihkhem mite aw, Isaiah in note thu a genkholhna a maan mahmah hi. Amah in,
40015008	‘Hih mite in a kam uh tawh kei hong zuanin, A kam uh tawh a hong pahtawi uh hangin, A lungsim uh kei tawh kigamla hi.
40015009	Mihing phuahtawm thupiakte kihilh uh ahih manin, Kei hong biak uh hangin a mawkna a suak hi,’ ci hi,” ci in a gen hi.
40015010	Amah in mihonpite ama kiangah a sap khit ciangin, “Hih thu ngai unla theitel un.
40015011	Kam sunga a lutsukte in mihing ninsak lo a, kamsung pan a pusuakte bekin mihing a ninsak hi,” a ci hi.
40015012	Tua khit ciangin a nungzuite ama kiangah pai uh a, “Pharisee‑te in hih na thugen zadah mahmah uh hi cih na thei hiam?” a ci uh hi.
40015013	Ahih hangin Zeisu in, “Vantung a ka Pa in a suanloh peuhmah kibotkhia ding hi.
40015014	Tua mite awlmawh kei un. Amaute in mittawte a makaih mittaw makaite ahi uh hi. Mittaw in mittaw makaih leh a nih un guam sungah kia ding uh hi,” a ci hi.
40015015	Tua ciangin Peter in, “Hih thugentehna a khiatna hong hilh in,” a ci hi.
40015016	Tua ciangin Zeisu in, “Note nangawn in hih thu tel zo nailo lailai na hi uh hiam?
40015017	Kam sunga a lutsuk peuhmah gilpi sung tung a, tua panin kithakhia hi cih thei lo na hi uh hiam?
40015018	Ahih hangin kam sung pana a pusuakte in lungsim pan hong paikhia ahih manin mihing a ninsak hi.
40015019	Banghang hiam cihleh ngaihsut hoihlote, mithahna, mi zi tawh mawhna, numei pasal mawhna, guktakna, a maanlopi a teci panna le kosiatnate lungsim sung panin a hong paikhia ahi hi.
40015020	Hite in mi ninsak a, ahih hangin khutsil lo a annekna in mi a ninsak kei hi,” a ci hi.
40015021	Tua ciangin tua mun panin Zeisu paikhia in, Tyre le Sidon gamah a pai hi.
40015022	En un, tua gam pana hong pai Canaan numei khat in, “David Tapa, Topa aw, kei hong hehpih in. Ka tanu dawilut a, nasiatak in bawlsiatna a thuak hi,” ci in a kiko hi.
40015023	Ahih hangin Zeisu in kam khat beek a dawng kei hi. A nungzuite zong hong pai in, “Eite nungah hih numei hong kiko niloh ahih manin hawlkhia in,” ci in a kun uh hi.
40015024	Ahih hangin amah in, “Tuu banga a mangthang Israel minamte kiang longal ah kei hong kisawl lo hi,” ci in a dawng hi.
40015025	Tua ciangin tua nu hong pai in, “Topa aw, hong huh in,” ci in a bia hi.
40015026	Zeisu in, “Tate annek lai lakhia in uite piak ding kilawm lo hi,” ci in a dawng hi.
40015027	Tua nu in, “Hi mah hi, Topa aw, ahi zongin uite in a pu sabuai pana anneng kiate ne khasam uh hilo ahi hiam,” a ci hi.
40015028	Tua ciangin Zeisu in, “Numei aw, na upna a lian hi. Na lunggulhna bangin nang tungah piang tahen,” a ci hi. Tua hun lian mahin a tanu a dam pah hi.
40015029	Zeisu in tua mun nusia in Galilee tuilipi lamah pai a, mualtung ah kahto in tualai ah a tu hi.
40015030	Tua ciangin mihonpite ama kiangah hong pai uh a, khebai, mittaw, pautheilo le a poite a kipan a dang cina tampi hong paipih uh a, Zeisu khebul ah nga in amah in tuate khempeuh a damsak hi.
40015031	A pautheilote pau thei uh a, a poite damkik in, khebaite lampai thei uh a, mittawte in khua a mukik uh hi. Mihonpite in tuate a muh uh ciangin lamdangsa uh a, Israel Pasian a phat uh hi.
40015032	Tu in Zeisu in a nungzuite ama kiangah sam in, “Hih mihonpite ni thum tawntung kei tawh omkhawm uh a, nek ding bangmah neilo uh ahih manin hehpihhuai ka sa hi. Lamkal ah phukhong vei kha ding uh ahih manin gilkialsa in ka ciahsak nuam kei hi,” a ci hi.
40015033	Tua ciangin a nungzuite in, “Mihon hi zah kham ding an hih gamlak ah koi pan ngah mawk ding i hi hiam?” a ci uh hi.
40015034	Zeisu in, “Anlum bangzah na nei uh hiam?” ci in a dot ciangin amaute in, “Anlum sagih le ngasaneu tawmkha ka nei uh hi,” a ci uh hi.
40015035	Tua ciangin Zeisu in mihonpite leilak ah a tusak hi.
40015036	Tua ciangin anlum sagih le ngasa la in lungdam a koh khit ciangin balnen a, a nungzuite a pia hi. Nungzuite in mihonpite lakah a hawmkhia uh hi.
40015037	Amaute khempeuh in khamtak in a nek khit uh ciangin nungzuite in a kikhamval a themneng teng kaikhawm uh a, lawhbeu gol sagih dim a ngah uh hi.
40015038	Anne mi numei le naupang simloh pasal bekbek 4,000 a pha uh hi.
40015039	Zeisu in mihonpite a ciahsak khit ciangin gunkuang tuangin Magdala gamah a pai hi.
40016001	Tua ciangin Sadducee‑te le Pharisee‑te hong pai uh a, amah a ze‑et nadingun, “Vantung pan theihsakna limkhat hong lak in,” ci in a ngen uh hi.
40016002	Zeisu in, “Note in, ‘Nitak lam in meiisan hong suah leh khua pha ding hi,’ na ci uh hi.
40016003	Zingsang lam ahih leh, ‘Tuni in meiisan in khua nim ahih manin khuahun a sia ding hi,’ na ci uh hi. A kineihkhem mite aw, tua bangin van maitang khentel thei napi uh cin banghang in a hun zui a piang theihsakna limte khentel theilo na hi uh hiam!
40016004	A gilo le angkawm hat tulai khang mite in limlamdang a nget uh hangin kamsangpa Jonah tunga piang limlamdang bek a kipia ding hi,” a ci hi. Tua khit ciangin amaute nusia in a paikhia hi.
40016005	Tu in a nungzuite a gal khat hong tun uh ciangin anlum a puak ding uh a mangngilh lam a phawk uh hi.
40016006	Tua ciangin Zeisu in amaute kiangah, “Pharisee‑te le Sadducee‑te silngo kidawm un,” a ci hi.
40016007	Tua ciangin amaute in, “Anlum i puak loh manin hih bangin a hong gen hi ding hi,” ci in a kikum uh hi.
40016008	Ahih hangin Zeisu in tua thu a theih ciangin, “Upna neu mite aw, banghang in anlum na puak loh uh kikum na hi uh hiam?
40016009	Theitel nailo lailai na hi uh hiam? Mihing 5,000 in anlum nga a nek khit un ciangin a khamval lawh bangzah pha cih mangngilh ta na hi uh hiam?
40016010	Mihing 4,000 in anlum sagih a nek khit uh ciangin a khamval uh lawhbeu gol bangzah pha cih phawk nawnlo na hi uh hiam?
40016011	Annek tawh kisai thu gen ka hi kei a, Pharisee‑te le Sadducee‑te silngo na kidop ding uh a gen ka hih lam banghang in tel zolo na hi uh hiam?” a ci hi.
40016012	Tua ciangin annel laka kisawh silngo hilo in Pharisee‑te le Sadducee‑te thuhilhna kidawm un Zeisu in a cihna ahihlam amaute in a tel pan uh hi.
40016013	Tu in Caesarea Philippi gamah Zeisu a hong tun ciangin a nungzuite kiangah, “Mite in keimah, Mihing Tapa, kua hi hong ci uh hiam?” ci in a dong hi.
40016014	Amaute in a gen in ah, “Mi pawlkhat in, Tuiphumpa John, pawlkhat in Elijah, Jeremiah, ahih keileh kamsangte khat peuhpeuh hi hong ci uh hi,” ci in a dawng uh hi.
40016015	Amah in amaute kiangah, “Tua ahih leh note in kei kua hi nong ci uh hiam?” a ci hi.
40016016	Tua ciangin Simon Peter in, “Nang in a nungta Pasian Tapa, Khazih na hi hi,” ci in a dawng hi.
40016017	Zeisu in, “Jonah tapa Simon aw, mi hampha na hi hi. Banghang hiam cihleh hih thu ci le sa in a hong theihsak hilo in vana om ka Pa in a hong theihsak ahi hi.
40016018	Ken kong cih in ah nang in Peter na hi hi. Hih suangpi tungah ka pawlpi ka lam dinga, Hadesɠ kongpite in a zo kei ding uh hi.
40016019	Vantung kumpigam kong honna tawhtang nang kong pia ding hi. Leitung a na hen khempeuh vantung ah kihen dinga, leitung a na phel khempeuh zong vantung ah kiphel ding hi,” a ci hi.
40016020	Tua ciangin amah Zeisu Khazih ahihlam a nungzuite in kuama kiangah a gen loh nadingun khauhtak in a kham hi.
40016021	Tua huna kipan Zeisu in Jerusalem khuapi ah pai in makaite, siampi liante le thukhamhilh siate tung panin gimna tampi a thuak nadingte le tua mite in amah thatin a ni thum ni ciangin a kithawhkiksak nading thute a nungzuite kiangah a sianggen hi.
40016022	Tua ciangin Peter in amah samkhia a, “Topa aw, hih thu nang tawh kipelh henla hih thu nang tungah piang kei tapeuh hen,” ci in a taii hi.
40016023	Ahih hangin Peter lamah Zeisu kihei a, “Satan aw, ka nung lamah kihemkhia in. Pasian thu sangin mihing thu ngaihsut in nei zaw na hih manin keima suihkhak ding na na hi hi,” a ci hi.
40016024	Tua ciangin a nungzuite kiangah, “Mi khatpeuh in kei a hong zuihnop leh ama pumpi nialin a singlamteh kisuan henla hong zui hen.
40016025	Banghang hiam cihleh ama nuntakna a kemcing nuam mi in a nuntakna a tan ding hi. Keima hanga a nuntakna a tan mi in a nuntakna a kemcing ding hi.
40016026	Mi khatin leitung buppi a ngah hangin ama nuntakna a tan leh bang phattuamna om ding ahi hiam? Ahih keileh mi khatpeuh in ama nuntakna bang tawh khekkik thei ding ahi hiam?
40016027	A Pa minthanna le ama vantungmite tawh Mihing Tapa a hong pai ciangin mi khempeuh amau sepna ciat zui in thaman a pia ding hi.
40016028	Aman takpi kong cih in ah, hihlai ah a ding mi pawlkhat in Mihing Tapa, ama kumpigam sungah hong pai a muh mateng un sihna a ciam kei ding uh hi,” a ci hi.
40017001	Ni guk khit ciangin Zeisu in Peter, James le a sanggampa John‑te samin mualsang khat tungah amau teng bek a paipih hi.
40017002	Amaute mai ah ama mel kikhel in a maitang ni bangin tanga a puante khuavak bangin a tee hi.
40017003	En in, amaute kiangah Moses le Elijah hong kilang in Zeisu tawh a kiho uh hi.
40017004	Tua ciangin Peter in Zeisu kiangah, “Topa aw, hihlai nuam ka sa uh hi. Hoih na sak leh nang aa ding buuk khat, Moses aa ding buuk khat, Elijah aa ding buuk khat, buuk thum kong lamsak ding uh hi,” a ci hi.
40017005	Amah a pau laitak in meiingo khatin amaute tuam a, tua meii sung panin, “Hihpa in hong lungdamsak mahmah ka it ka Tapa ahi hi. Ama thu na mang un!” ci in aw khat a hong gingkhia hi.
40017006	A nungzuite in tua awging a zak uh ciangin lau mahmah uha lei ah a bok uh hi.
40017007	Ahih hangin Zeisu hong pai in amaute lawng a, “Tho un. Lau kei un,” a ci hi.
40017008	Amaute a khuadaktoh uh ciangin Zeisu longal kuamah dang a mu nawn kei uh hi.
40017009	Mualtung pan a hong kumsuk uh ciangin Zeisu in amaute kiangah, “Mihing Tapa misite lak pan a kithawhkiksak mateng in hih na muhte uh kuama kiangah gen kei un,” ci in thu a pia hi.
40017010	A nungzuite in, “Tua ahih leh thukhamhilh siate in banghang in Elijah hong pai masa ding hi ci uh ahi hiam?” ci in a dong uh hi.
40017011	Zeisu in, “Elijah hong pai masa takpi dinga na khempeuh a bawlthak ding hi.
40017012	Ahih hangin ken kong cih in ah Elijah hong pai khin a, amaute in amah thei lo uh ahih manin a ut bangbang un a bawl uh hi. Tuamah bangin Mihing Tapa in zong tua mite khut sungah gimna a thuak ding hi,” ci in a dawng hi.
40017013	Tua ciangin a nungzuite in Tuiphumpa John a cihna ahihlam a thei uh hi.
40017014	Mihonpite kiang a tun uh ciangin mi khat hong pai in ama mai ah khukdin a,
40017015	“Topa aw, ka tapa hong hehpih in. Amah in sibup natna vei in nasia mahmah a, meikhuk sung khawng, tuisung khawng ah a tuk pahpah hi.
40017016	Na nungzuite kiangah ka paipih hangin a damsak zo kei uh hi,” a ci hi.
40017017	Tua ciangin Zeisu in, “Upna a neilo, a lehtat khang mite aw, bang tanvei hong ompih lai in bang tanvei hong thuak lai ding ka hi hiam? Tua naupang ka kiangah hong paipih un,” a ci hi.
40017018	Zeisu in tua dawi a taii ciangin naupangno sung pan taikhia a, thakhat in naupangno a dam hi.
40017019	Tua ciangin nungzuite amau guak Zeisu kiangah hong tuam pai uh a, “Banghang in kote in tua dawi hawlkhia zolo ka hi uh hiam?” ci in a dong uh hi.
40017020	Zeisu in, “Na up loh man uh ahi hi. Aman takpi kong cih in ah, ankamtang cia upna nei le uh teh, ‘Hih mualpi kiangah hih mun panin hualai ah va kikhinkhia in,’ ci le uh teh zong kikhinkhia ding hi. Note aa dingin a piang theilo bangmah a om kei ding hi.
40017021	Ahi zongin hih bang dawi namte thungetna le antannalo tawh a paikhia kei hi,” a ci hi.
40017022	Galilee gamah a taam sungun Zeisu in amaute kiangah, “Mihing Tapa mite khut sungah hong kilehhek ding hita hi.
40017023	Amaute in amah that ding uha a ni thum ni in a kithokiksak ding hi,” a cih ciangin amaute a dah mahmah uh hi.
40017024	Capernaum khua a tun uh ciangin Peter kiangah biakinnpi siah a dongte va pai uh a, “Na siapa in biakinnpi siah pia lo ahi hiam?” ci a, a dot uh ciangin
40017025	Peter in, “Pia mah hi,” a ci hi. Inn sungah Peter a lut phetin Zeisu in na hopih masa a, “Simon aw, bang na ci ngaihsut hiam? Leitung kumpite in mangmu ahi a, mimal siah ahi zongin a don uh ciangin a tate uh tung pan dong uh ahi hiam ahih keileh midangte tung pan dong zaw uh ahi hiam?” ci in a dong hi.
40017026	Peter in, “Midangte tung panin dong zaw uh hi,” a cih ciangin Zeisu in, “Tua ahih leh a tate a kimap ahi hi.
40017027	Ahi zongin amaute a puksak i suah khakloh nadingin tuili ah pai in ngakawi va siah in. A awk masa penpen a kam phen leteh shekel khat na mu ding hi. Tua shekel la inla, nang aa ding le kei aa dingin siah va pia in,” a ci hi.
40018001	Tua laitak in Zeisu kiangah a nungzuite hong pai uh a, 17:24 biakinnpi siah: Greek in “didrachma” hi a, mi khatin kum khat sung aa dingin ni nih thaman ahi denarius nih siah in a pia hi. “Vantung kumpigam sungah kua lianpen ding ahi hiam?” ci in a dong uh hi.
40018002	Zeisu in naupangno khat samin, amaute laizang ah dingsak a,
40018003	“Aman takpi kong cih in ah, kikhel a naupang note na bat kei uh leh vantung kumpigam sungah na lutthei ngei kei ding uh hi.
40018004	Tua ahih manin hih naupangno bang a, a kiniamkhiatte in vantung kumpigam sungah a lianpen ahi ding uh hi.
40018005	“Keima min hanga hih bang naupangno khat a sang mi in kei zong a hong sang ahi hi.
40018006	Ahi zongin, kei hong um hih naupangnote khat a khialsak mi khatpeuh in a ngawngah angawina suang khih henla tuipi sungah kikhia leh ama aa dingin a hoih zaw ding hi.
40018007	“Khialh theih nading thute hangin leitung in gimna a thuak ding hi! Banghang hiam cihleh khialh theih nading thute a om ding mah hi a, ahi zongin a khialsak mi in gimna a thuak ding hi!
40018008	Tua ahih manin na khut khat na khe khatin a hong khialhsak leh sattan inla pai in. Khutkim khekim tawh tawntung meikuangpi sungah hong kikhiat sangin khuttawng khetawng a poisa in nuntakna sungah lut leteh nang aa dingin a hoih zaw ding hi.
40018009	Tua ahih ciangin na mit in a hong khialhsak leh khelkhia inla pai in. Mittang nih tawh hellɠ meikuang sungah hong kikhiat sangin mittang khat bek tawh nuntakna sungah lut leteh nang aa dingin a hoih zaw hi.
40018010	“Hih naupangnote khatpeuh na simmawh khakloh nadingun kidawm un. Banghang hiam cihleh amau vantungmite in vana om ka Pa maitang a mu den uh hi.
40018011	Banghang hiam cihleh Mihing Tapa in a mangthang mite hon dinga hong pai ahi hi.
40018012	“Note in bangci ngaihsut na hi uh hiam? Mi khatin tuu 100 a neih lak panin khat gammang leh 99te nusia in tua a gammang zong dingin mualtung lamah kuankhia lo ding ahi hiam?
40018013	Aman takpi kong cih in ah, tua tuu mang khat a muh ciangin a lungdamna pen a gammanglo 99te hanga a lungdamna sangin a lianzaw ding hi.
40018014	Tuamah bangin hih naupangnote khat nangawn a kisiat ding vantung a om na Pa un a deih kei hi.
40018015	“Tua thamlo in mi khat nang tungah a hong khialh leh a kiangah pai inla note gel kia theih in a khialhna va gen in. Na thu a hong man leh tua pa a zo na hi hi.
40018016	Nangma thu a hong mannop kei leh, ‘thu khempeuh teci nih bang thum bang thugenna tawh a kip theih nadingin’ mi khat le nih tawh va pai in.
40018017	Tua mite thu a nial lai leh pawlpi tungah ko in. Pawlpi thu nangawn a nial leh lawki le siahdongte bangin omsak in.
40018018	“Aman takpi kong cih in ah, leitung a na hen khempeuh uh vantung ah kihen dinga, leitung a na phel khempeuh uh vantung ah kiphel ding hi.
40018019	“Khatvei kong genkik in ah leitung ah mi nih kilungtuak a thu a nget uh leh a nget peuhpeuh uh vantung a om ka Pa in a pia ding hi.
40018020	Banghang hiam cihleh keima min tawh nih le thum bang a kikhop uh ciangin amaute laizang ah ka om hi,” ci in Zeisu in a gen hi.
40018021	Tua khit ciangin ama kiangah Peter hong pai a, “Topa aw, ka sanggampa in ka tungah hong khialh leh bangzah vei ka maisak ding hiam? Sagihvei dongin ka maisak ding hiam?” a ci hi.
40018022	Zeisu in, “Sagihvei dongin maisak in kong ci kei hi. 70 mun sagihvei dongin maisak in kong ci hi.
40018023	Tua ahih manin vantung kumpigam in a nasemte sum sazian a sittel nuam kumpipa tawh kibang hi.
40018024	Amah in sum sazian a sit laitak in talentɠ 10,000 a bapa khat ama kiangah a hong paipih uh hi.
40018025	Amah in a leiba loh zolo ahih manin a pu in amah le a zi a tate a kipan a neihsa khempeuh zuak a, a leiba a loh nadingin thu a pia hi.
40018026	“Tua ciangin tua nasempa zong kumpipa mai ah bokin, ‘Pu aw, hong ngak keikai lai in a vekpi in kong loh ding hi,’ a ci hi.
40018027	A topa in tua nasempa khasiathuaisa ahih manin a leiba teng maisak in a khah hi.
40018028	“Tua nasempa paikhia a, ama sum denariusɠ 100 a ba, a lawm nasem dang khat tawh a kituak hi. Amah in tua pa manin gawlmek a, ‘Nong sum bat hong loh in,’ a ci hi.
40018029	“A lawm silapa zong a khe phungah bokin, ‘Hong ngak keikai lai in a vekpi in kong loh ding hi,’ ci in a thum hi.
40018030	“Ahih hangin tua pa in mang zolo a, a leiba khempeuh a loh khit mateng a lawmpa thong sungah a khum hi.
40018031	A lawm nasem dangte in tua thupiang teng a theih uh ciangin lungnuam hetlo uha a pu uh kiangah pai in thupiang teng a ko uh hi.
40018032	“Tua ciangin a pu in tua pa samsak a, ‘Nang a gilo nasempa aw, nong thum manin na leiba khempeuh kong maisak hi.
40018033	Nang kong hehpih bangin na lawm nasempa na hehpih ding kilawm hilo ahi hiam?’ a ci hi.
40018034	A pu hehlua ahih manin a leiba khempeuh a loh khit mateng in mi bawlsiate khut sungah tua nasempa a pia hi.
40018035	“Note in zong na sanggampa nang tunga a hong khialhnate na lungsim panin na maisak kei leh vantung a om ka Pa in tuamah bangin nang tungah a hong bawl ding hi,” a ci hi.
40019001	Zeisu in hih thute a gen khit ciangin Galilee gam panin Jordan gungal khat a om Judea gamah a pai hi.
40019002	Mi tampi in amah zui uha amah in amaute tua munah a damsak hi.
40019003	Pharisee pawlte zong hong pai uh a, “Mi khatin thu khatpeuh hangin a zi a mak ding thukham tawh a kituak hiam?” ci in a ze‑et uh hi.
40019004	Zeisu in dawngkik a, “Amaute a bawlpa in a kipat cilin numei le pasal a bawl hi.
40019005	‘Tua ahih manin pasal in a nu le a pa nusia in a zi tawh kigawm dinga, Amaute gel pumkhat sakhat a suak ding uh hi,’ cih thu sim kha ngeilo na hi uh hiam?
40019006	Tua hi a, amaute nih hi nawnlo in pumkhat ahi uh hi. Tua ahih ciangin Pasian in a gawmsate mihing in khen kei tahen,” a ci hi.
40019007	Tua ciangin amaute in, “Tua ahih leh banghang in Moses in kikhenna lai pia‑a zi mak theih nading thu hong pia ahi hiam?” a ci uh hi.
40019008	Amah in, “Na lungtang uh khauhlua ahih manin zi na mak theih nadingun a hong phal ahi hi. Ahih hangin a kipat cilin tua bang ahi kei hi.
40019009	Ken kong cih in ah numei pasal mawhna hang longal thu dang hangin a zi ma‑a numei dang khat a teenpihpa in angkawm ahi hi. A kimasa numei a teenpihpa zong angkawm mah ahi hi,” a ci hi.
40019010	Tua ciangin a nungzuite in, “Nupa vai tua bang ding ahih leh zi neilo a om ding hoih zaw hi,” a ci uh hi.
40019011	Tua ciangin amah in, “Mi khempeuh in hih thu a sangkim zo kei uh hi. Pasian in a tuam vilvel a a piakte bekin a sangzo uh hi.
40019012	A nu gilsung panin gehsa banga a suak pawl a om hi. A kiget tawm pawl zong oma pawl khatte ahih leh vantung kumpigam thu hangin geh bangin a om uh hi. Hih thu a sang zote in sang un,” a ci hi.
40019013	Zeisu in naupangte tungah a khut nga‑a thu a ngetsak theih nadingin mite in naupangte hong paipih uh hi. Ahih hangin nungzuite in amaute na taiigawp uh hi.
40019014	Zeisu in, “Naupangte ka kiangah a hong pai ding kham kei unla hong paisak zaw un. Vantung kumpigam in naupang tawh a kibangte aa ahi hi,” a ci hi.
40019015	Tua khit ciangin naupangte tungah a khut nga‑a tua mun panin a paikhia hi.
40019016	Tu in, en in, ama kiangah mi khat hong pai a, “Sia hoih aw, nuntak tawntungna ka ngah theih nadingin a pha bang ka bawl ding hiam?” a ci hi.
40019017	Tua ciangin Zeisu in, “Banghang in mihoih hong ci na hi hiam? Pasian longal a hoih kuamah a om kei hi. Ahi zongin, nuntakna sungah na lutnop leh thupiakte na zui in,” a ci hi.
40019018	Amah in, “Bang thukham teng zui ding ka hi hiam?” a cih ciangin Zeisu in, “Mi that kei in. Angkawm kei in. Guta kei in. A maanlopi in teci pang kei in.
40019019	Na nu le na pa zahtak in. Nang le nang na ki‑it bangin na vengpa it in,” a ci hi.
40019020	Tangvalpa in, “Tuate khempeuh ka neu tunga kipan ka zuihsa ahi hi. Bang kisam lai ka hi hiam?” a ci hi.
40019021	Zeisu in, “A hoihkim a ut taktak na hih leh pai inla na neihsa teng zuak in mizawngte pia leteh vantung ah sum na nei ding hi. Tua khit ciangin hong pai inla ka nung hong zui in,” a ci hi.
40019022	Tangvalpa in tua thu a zak ciangin maikhingsa in a paikhia hi. Banghang hiam cihleh amah mihau mahmah khat ahi hi.
40019023	Tua khit ciangin Zeisu in a nungzuite kiangah, “Aman takpi kong cih in ah, mihaute vantung kumpigam sung a lut nading uh haksa mahmah hi.
40019024	Khatvei kong cihkik in ah mihau khat Pasian kumpigam sungah a lut ding sangin kala‑oh khat phimbilvang sungah khum ding baih zaw hi,” a ci hi.
40019025	A nungzuite in hih thu a zak uh ciangin lamdangsa mahmah uh a, “Tua bang ahih mawk leh kua in hotkhiatna ngah zo ding ahi hiam?” a ci uh hi.
40019026	Zeisu in amaute en in a gen in ah, “Hih thu bel mihing tawh a piang theilo mah ahi hi. Ahi zongin Pasian tawh na khempeuh a piang thei hi,” a ci hi.
40019027	Tua ciangin Peter in ama kiangah, “En in, kote in na khempeuh nusia in nang hong zui ka hih manun bang ngah ding ka hi uh hiam?” a ci hi.
40019028	Zeisu in amaute kiangah, “Aman takpi kong cih in ah, bawlthak hun ah Mihing Tapa in ama minthanna kumpi tokhom tungah a hong tut hun ciangin kei hong zui note in kumpi tokhom sawm le nih tungah tu in Israel nam sawm le nam nihte tungah thu na khen ding uh hi.
40019029	Keima min hangin a inn, a sanggampa, a sanggamnu, a pa, a nu, a zi, a tate le a lote khat peuhpeuh a nusia mi in a zah 100 ngah dinga, nuntak tawntungna zong a luah ding hi.
40019030	Ahi zongin a masa mi tampite nunung ding uh a, a nunung mi tampite a masa ding uh hi,” a ci hi.
40020001	“Banghang hiam cihleh vantung kumpigam in ama lenggah huan a nasem ding mi a cial dingin zingsang tunga a kuankhia loneipa tawh kibang hi.
40020002	Tu in, nitha denariusɠ khat piak dingin nasemte tawh kithukim uha lenggah huanah amaute a kuansak hi.
40020003	“Nai thum pawl ciangin loneipa a paikhiat leh vanzuakna phual ah sepmel nei loin a mawk om mi pawlkhat a mu hi.
40020004	Amaute kiangah zong, ‘Ka lenggah huanah va kuan un. Thaman a kilawm zah kong pia ding hi,’ a cih ciangin amaute zong a kuan uh hi.
40020005	Nai guk le nai kua pawlin khatvei, paikhiakik a tuamah bangin a va cial hi.
40020006	Nai sawm le nai khat pawlin zong paikhia a, a mawk om mi pawlkhat a muh ciangin amaute kiangah, ‘Banghang in hihlai ah sun thapai in mawk om na hi uh hiam?’ a ci hi.
40020007	“Amaute in, ‘Kuamah in hong cial lo hi,’ a cih uh ciangin amah in, ‘Note zong ka lenggah huanah va kuan un. Thaman a kilawm zah kong pia ding hi,’ a ci hi.
40020008	“Nitak ciangin lenggah loneipa in nasem ukpa kiangah, ‘Nasemte sam inla, a kuan nunung pen pan a kuan masa pen dongin a thaman uh pia in,’ a ci hi.
40020009	“Tua ciangin nai sawm leh nai khat pawla a cialte hong pai uh a, denariusɠ khat ciat a ngah uh hi.
40020010	A kuan masate hong pai uh ciangin a tam zaw ngah dingin kilamen uha ahi zongin amaute in zong denariusɠ khat ciat bek mah a ngah uh hi.
40020011	Tua banga a ngah uh ciangin loneipa phunsan uh a,
40020012	‘Hih a kuan nunungte in nai khat sung bek nasem man uh hi napi in sun thapai nisa thuakin a gim mahmah kote tawh thaman a kikim na ngahsak veve hi,’ a ci uh hi.
40020013	“Ahih hangin loneipa in amaute laka khatpa kiangah, ‘Lawm aw, nang tungah ka khial kei hi. Denariusɠ khat piak ding mah a thukim hilo na hi hiam?
40020014	Na thaman ding la inla ciah in. Hih a kuan nunung penpa zong nang aa zah mah ka pia nuam hi.
40020015	Keima neihsa ka ut bangbang a ka zek theih hi lello ahi hiam? Ka cit, ka siam manin nang heh laizang ding na hi hiam?’ a ci hi.
40020016	“Tua ahih manin a nunungte masa ding uh a, a masate a nunung ding uh hi. Banghang hiam cihleh a kisam mi a tam hangin a kiteel mi a tawm hi,” a ci hi.
40020017	Tu in Jerusalem khuapi ah Zeisu a paitoh kawmin lampi ah sawm le nihte tuam tonpih in thu a hilh hi.
40020018	Amah in, “En un, Jerusalem khuapi ah i paito ding hi. Siampi liante le thukhamhilh siate tungah Mihing Tapa kilehhek dinga, amaute in thah dingin thu a khen ding uh hi.
40020019	Amaute in Gentile‑te zahko ding, sat ding le khailup dingin amah pia ding uha a ni thum ni in a thokik ding hi,” a ci hi.
40020020	Tua khit ciangin Zebedee tapate nu in ngetnop khat nei ahih manin a tapate tawh Zeisu kiangah pai in, a mai ah a khukdin uh hi.
40020021	Tua ciangin Zeisu in nupinu kiangah, “Bang deih na hi hiam?” ci in a dong hi. Tua nu in, “Na kumpigam sungah hih ka tapa nihte na taklam ah khat na veilam ah khat na tutsak ding ka deih hi,” a ci hi.
40020022	Ahih hangin Zeisu in, “Nong na nget uh bang hiam cih na thei kei uh hi. A sawtlo a ka dawn ding hai dawn zo ding na hi uh hiam? Ka kibaptize na ah kibaptize zo ding na hi uh hiam?” a cih ciangin amaute in, “Hi zo mah nung,” a ci uh hi.
40020023	Tua ciangin amah in, “Ka dawn ding hai na dawn takpi ding uh a, ka kibaptize na ah zong na kibaptize takpi ding uh hi. Ahih hangin ka taklam le ka veilam a tut theih nading thu pen kei hong piak theih hilo in ka Pa in a sehkholhsa mite aa ding ahi hi,” a ci hi.
40020024	A dang sawmte in tua thu a zak uh ciangin tua unau nihte tungah a lungkim kei uh hi.
40020025	Ahi zongin Zeisu in amaute samkhawm a, “Gentile‑te sungah ukna neite in a mipite uh ukcip uh a, a miliante un a mipite tungah thuneihna zang uh hi cih na thei uh hi.
40020026	Ahi zongin note sungah tua bang ding hilo hi. Note lakah a lian a suak nuam mite in note nasem hi tahen.
40020027	Note lakah a masa pen a suak nuamte in note sila hi tahen.
40020028	Mihing Tapa nangawn ama na a kisepsak dinga hong pai hilo hi. Midangte na a sepsak ding le a nuntakna pia in mi tampi a tankhia dinga hong pai ahi hi,” a ci hi.
40020029	Jericho khua pan a paikhiat uh ciangin mihonpi in Zeisu nung a zui uh hi.
40020030	Tua ciangin lamgei a tu mittaw nihin amaute lamah Zeisu hong pai hi cih a zak uh ciangin, “David Tapa, Topa aw, kote hong hehpih in,” ci in a kiko uh hi.
40020031	Amaute a daih nadingun mihonpi in a taiihuan uh hi. Ahih hangin amaute in, “David Tapa, Topa aw, kote hong hehpih in,” ci in nakpi in a kiko semsem uh hi.
40020032	Tua ciangin Zeisu a dinsa in khawla amaute sam in, “Bang kong hihsak ding ut na hi uh hiam?” a ci hi.
40020033	Amaute in, “Topa aw, khua nong muhsak ding ka ut uh hi,” a ci uh hi.
40020034	Zeisu in amaute hehpihhuai sa in a mit uh a lawnsak leh thakhat in khua mu pah uh a, ama nung a zui uh hi.
40021001	Jerusalem khuapi tun kuan, Tanluan mual kianga om Bethphage khua a tun uh ciangin Zeisu in a nungzuite nih sawl a,
40021002	“Note mai‑a khua ah va lut un. Laapi khat kikhih a om na mu pah ding uha a no zong a kiangah na om ding hi. Suut unla hong kai un.
40021003	Mi khatpeuh in hong paupih leh, ‘Topa in amaute zang nuam hi, hong puakkik pah ding hi,’ ci un,” a ci hi.
40021004	Hih thute khempeuh in kamsangpa gensa thute a tangtun nadinga piang ahi hi.
40021005	Amah in, “ ‘En in, laapi ta laano tungah tuangin, Na Kumpipa lungnemtak in, Nang kiangah hong pai hi,’ ci in, Zion tanu kiangah gen in,” a ci hi.
40021006	Tua ciangin nungzuite gel zong pai uh a, Zeisu thupiak bangin ahih uh hi.
40021007	Laapi le laano hong kai uha tuate tungah a puante uh phahin Zeisu a tuangsak uh hi.
40021008	Mihon tampitak in a puante uh lampi ah phah uh hi. Pawlkhatte in singhiangte satin phah uh hi.
40021009	A nung le a mai‑a a pai mihonpite kiko uh a, “David Tapa tungah Hosannaɠ! Topa min tawh a hong paipa in, Thupha ngah tahen! A sangbel munah Hosanna!” ci in a kiko uh hi.
40021010	Jerusalem khuapi sung a lut ciangin khuapi sunga om mi khempeuh ciak ngeingai uh a, “Hihpa kua ahi hiam?” ci in khat le khat a kidong uh hi.
40021011	Mihonpi in, “Galilee gam Nazareth khua mi kamsangpa Zeisu ahi hi,” a ci uh hi.
40021012	Tua khit ciangin Pasian biakinnpi huang sungah Zeisu lut a, biakinnpi huang sungah vanlei, vanzuak a om mi khempeuh a hawlkhia hi. Sumkhekteɠ sabuaite le vakhu zuakte tutphahte zong a lumletsak hi.
40021013	Tua khit ciangin amaute kiangah, “ ‘Ka inn in thungetna inn kici ding hi,’ ahih hangin note in ‘gutate phualpi’ na suaksak uh hi ci in Lai Siangtho sungah kigelh hi,” a ci hi.
40021014	Biakinnpi huang sunga a om laitak in ama kiangah mittawte le khebaite hong pai uh a, amah in amaute a damsak hi.
40021015	Siampi liante le thukhamhilh siate in ama bawl nalamdangte mu in, “David Tapa tungah Hosannaɠ!” ci in biakinnpi huang sunga a om naupangnote kikona aw a zak uh ciangin a heh mahmah uh hi.
40021016	Tua ciangin ama kiangah, “Hih naupangte kikona aw na za hiam?” a ci uh hi. Zeisu in amaute kiangah, “Ka za hi, ‘Naupangnote le nawine naungekte kam panin phatna kicing na gingkhiasak hi,’ a cihna thu sim ngeilo na hi uh hiam?” a ci hi.
40021017	Tua khit ciangin amaute nusia in khuapi sung pan Bethany khualam zuanin paikhia a, tua khua ah a giak hi.
40021018	Zingsang tungin khuapi lam zuanin Zeisu hong paikik a, lamkal ah a gilkial hi.
40021019	Lamgei ah theikung khat mu in a phungah a va pai leh a teh longal bangmah a mu kei hi. Tua ciangin Zeisu in, “Tu a kipan gah ngei nawn peuhmah kei in,” a cih ciangin tua theikung thakhat in a keugaw hi.
40021020	Nungzuite in a muh uh ciangin, lamdangsa mahmah uh a, “Banghang in hih theikung keugaw pah zawzen ahi hiam?” a ci uh hi.
40021021	Zeisu in amaute kiangah, “Aman takpi kong cih in ah, lunghiang loin um taktak le uh teh hih theikung tunga thupiang bang bek hilo in hih mualpi kiangah zong, ‘Kihemkhia inla tuipi sung kidenna in,’ ci le uh cin tua bangin a piang ding hi.
40021022	Upna tawh na nget uh leh na nget peuhpeuh uh a vekpi in na ngah ding uh hi,” a ci hi.
40021023	Biakinnpi huang sungah Zeisu lutin thu a hilh laitak in siampi liante le Judah mite makaite ama kiangah va pai uh a, “Hih bang nate na sep theih nadingin kua kiang panin thu ngah na hi hiam? Hih thuneihna kua in nang hong pia ahi hiam?” ci in a dong uh hi.
40021024	Zeisu in, “Ken zong note thukhat kong dong ding hi. Nong dawn theih uh leh hih nate kua thuneihna tawh hih ka hi hiam cih kong gen pan ding hi.
40021025	John tuiphumna thu vantung pana thuneihna tawh ahi hiam, mihing pana thuneihna tawh ahi hiam?” a ci hi. Tua ciangin amaute kikum uh a, “ ‘Vantung pana thuneihna tawh hi,’ ci lehang, ‘Tua ahih leh banghang in amah um lo na hi uh hiam?’ hong ci ding hi.
40021026	‘Mihing thuneihna tawh hi,’ ci lehang lah mi khempeuh in John pen kamsangpa a a san khitsa uh ahih manin mihonte kihtakhuai hi,” a kici uh hi.
40021027	Tua ahih manin, “Ka thei kei uh hi,” ci in a dawng uh hi. Tua ciangin Zeisu in, “Ken zong hih nate kua thuneihna tawh sem ka hi hiam cih kong gen kei ding hi.
40021028	“Ahi zongin hih kong gen ding thu bang na ci ngaihsut uh hiam? Mi khatin tapa nih a nei hi. A ta uzawpa kiangah va pai a, ‘Ka ta aw, tuni in ka lenggah lo ah va kuan in,’ a ci hi.
40021029	“Tua a tapa in, ‘Ka kuan nuam kei hi,’ a cih hangin a nung ciangin kisikkik in a kuan hi.
40021030	“Tua khit ciangin a nauzawpa kiangah pai a, tuamah bangin a gen hi. A tapa in, ‘Pa aw, ka kuan ding hi,’ ci in dawng napi a kuan kei hi.
40021031	“Tua ta nihte kua zaw in a pa deihna mang ahi hiam?” a cih ciangin amaute in, “A upapen in a mang zaw hi,” a ci uh hi. Zeisu in amaute kiangah, “Aman takpi kong cih in ah, siahdongte le numei kizuakte in Pasian kumpigam sungah note ma in a lut uh hi.
40021032	Banghang hiam cihleh John hong pai in thuman lampi hong lah hangin amah na um kei uh hi. Ahi zongin siahdongte le numei kizuakte in amah a um uh hi. Note in hih thu na muh khit nangawn un kisik in amah na um tuan kei uh hi.
40021033	“A dang thugentehna khat na ngai un. Leitang neipa khatin lenggah lo khat bawl in a kim ah phung ciangin um a, lenggah cilna phual khat bawl in buuktau khat zong a dawh hi. Tua khit ciangin lenggah lo kho dingin mi cial a, khual gamlapi khatah a zinkhia hi.
40021034	Tu in lenggah lak hun hong naita a, lenggahte a kaikhawm dingin lokhawh thalawhte kiangah a nasemte a sawl hi.
40021035	“Lokhawh thalawhte in a nasemte man uh a, khat vuagawp in khat that uh a, a dang khat pen suang tawh a denglum uh hi.
40021036	Tua ciangin loneipa in a sawl masakte sangin a tam zaw a nasemte pawlkhat sawlkik leuleu a, tuate zong a masate a bawl mah bangun a bawl veve uh hi.
40021037	A tawpna ah loneipa in, ‘Ka tapa zahtak kha ding uh hi,’ ci in a tapa a paisak hi.
40021038	“Ahih hangin lokhawh thalawhte in a tapa a muh uh ciangin kikum uh a, ‘Hihpa innluah ding pa ahi hi. Pai dih un, amah thatin a luah ding teng sut ni,’ a kici uh hi.
40021039	Tua ciangin amah man uh a, lenggah lo pua lamah kaikhia in a that uh hi.
40021040	“Tua hi a, lenggah loneipa a hong pai ciangin tua lokhawh thalawhte bang a ci bawl ding hiam?” a ci hi.
40021041	Amaute in, “Amah in tua migilote nasiatak in a susia ding hi. Lenggah lak hun ciangin loneipa tungah lenggah a ngah zah ding a pia ding a dang lokhawh thalawhte a khosak ding hi,” a ci uh hi.
40021042	Zeisu in amaute kiangah, “ ‘Innlamte in a nilkhiat suang, Innkiusuang bulpi a suak hi. Hih in Topa sep hi a, Eite muhna ah lamdang hi,’ ci in Lai Siangtho sunga a kigelh thu sim ngeilo na hi uh hiam?
40021043	“Tua ahih manin note kianga kong gen in ah, note tung panin Pasian kumpigam kilakhia dinga, a gahsak ding minamdangte khat tungah kipia ding hi.
40021044	Hih suang tungah mi khatpeuh a kiat leh kitamkham dinga, hih suangin mi khatpeuh a den leh a zanciim ding hi,” a ci hi.
40021045	Tu in siampi liante le Pharisee pawlte in ama thugentehnate a zak uh ciangin amaute a cihna ahihlam a thei uh hi.
40021046	Zeisu mat a sawm uh hangin mihonpi in kamsangpa hi ci in um khin uh ahih manin mihonpi a kihta zel uh hi.
40022001	Zeisu in amaute dawngin thugentehna tawh thu a gen inah,
40022002	“Vantung kumpigam in a tapa aa ding mopawi a bawl kumpipa tawh kibang hi.
40022003	Amah in mopawi sim dinga a khohsate sam dingin a nasemte a sawl ciangin tua a khohsate a pai nuam kei uh hi.
40022004	“Amah in nasem dangte sawl leuleu a, ‘Ka khohsate kiangah hih bangin va gen un. “En un, nitak an min khin ta hi. Bawngtalte le ganthaute kigo zo a, na khempeuh a baihsa in om khin hi. Mopawi ah hong paita un,” va ci un,’ a ci hi.
40022005	“Ahih hangin amaute in thusim loin, amau utna ciat ah a pai uh hi. Khat in lo kuansan a, a dang khatin sum bawl dingin a zinkhiatsan hi.
40022006	A dangte in a nasemte manin bawlsia in a that uh hi.
40022007	Kumpipa in tua thu a zak ciangin heh mahmah a, a galkapte kuansak in tua mi thatte a thahsak khit ciangin a khua uh zong a haltumsak hi.
40022008	“Tua khit ciangin a nasemte kiangah, ‘Mopawi ankuang kilui khinzo hi. Ahih hangin ka khohsate tua pawi an ne dingin a kilawm kei uh hi.
40022009	Tua ahih ciangin lam lianpite ah va pai kawikawi unla mi na muh peuhpeuh uh mopawi ah hong sam un,’ a ci hi.
40022010	Tua ciangin nasemte zong lam lianpite ah va pai in mi a muh khempeuh uh misia, mipha a kaihkhop uh ciangin mopawi inn sungah mi a dim hi.
40022011	“Tua pawisimte en dingin kumpipa a lut ciangin mopuan a silhlo mi khat a mu hi.
40022012	Tua ciangin amah in, ‘Lawm aw, mopuan silh lopi in banghang in hih mun hong tung thei na hi hiam?’ a cih ciangin tua pa in a dawng thei kei hi.
40022013	“Tua ciangin kumpipa in a nasemte kiangah, ‘Hihpa a khut le a khe hen unla kaikhia in pualam khuamial lakah lawnkhia un. Tualai ah kahna le hagawina a om ding hi.’
40022014	“A kisam mi a tam hangin a kiteel mi a tawm hi,” a ci hi.
40022015	Tua khit ciangin Pharisee pawlte paikhia uh a, ama kampau mah tawh Zeisu a awksak theih nadingun a kikum uh hi.
40022016	Tua khit ciangin amau nungzuite le Herod pawlte Zeisu kiangah a sawl uh hi. Amaute in, “Sia aw, nang mi thuman khat na hi hi. Maitang zahtak tuam neilo na hih manin angvan tuam zong na nei kei‑a a maantak in Pasian thu na hilh hi cih kong thei uh hi.
40022017	Tua ahih ciangin Caesar kumpipa tungah mimal siah piakhuai hiam piakhuai lo hiam na ngaihsutna hong gen in,” a ci uh hi.
40022018	Ahih hangin, Zeisu in amaute gitloh gelna thei ahih manin, “A kineihkhem mite aw, banghang in hong ze‑et na hi uh hiam?
40022019	Mimal siah dinga na piak uh dangkatang khat hong lak un,” a cih ciangin denariusɠ tang khat a pia uh hi.
40022020	Amah in, “Hih in kua lim le kua min ahi hiam?” a ci hi.
40022021	Amaute in, “Caesar kumpipa min le lim ahi hi,” a ci uh hi. Tua ciangin Zeisu in, “Caesar kumpipa neihsate Caesar kumpipa pia unla Pasian neihsate Pasian pia un,” a ci hi.
40022022	Amaute in hih thu a zak uh ciangin lamdangsa mahmah uha amah nusia in a paikhia uh hi.
40022023	Tua ni mahin thawhkikna om lo hi a ci Sadducee pawlte hong pai in thu a dong uh hi.
40022024	Amaute in, “Sia aw, mi khatin ta nei loin a sih leh a naupa in a zi luah henla, a upa aa dingin suan leh khak tawisak hen ci in Moses in thu hong pia hi.
40022025	Tu in ko kiangah unau pasal sagih a om hi. A upapen in zi nei a, ta nei loin a si hi. Tua ciangin a naupa in a zi a luah hi.
40022026	A nihna le a thumna pa a kipan a sagihna dongin tua bangin a piang hi.
40022027	A tawpna ah tua numei zong a si hi.
40022028	Tua ahih teh thawhkik ni ciangin tua numei in unau pasal sagihte sung panin kua pen zi in a om ding hiam? Banghang hiam cihleh a vekpi un tua numei a teenpih khin uh hi,” a ci uh hi.
40022029	Zeisu in amaute kiangah, “Lai Siangtho ahi a, Pasian vangliatna ahi zongin thei lo na hih manun na sangkhial uh hi.
40022030	Thawhkik ni ciangin kipi kiteenna om nawnlo dinga, vana om Pasian vantungmite tawh a kibang ding uh hi.
40022031	Misite thawhkikna thu Pasian hong genna sim ngeilo na hi uh hiam?
40022032	Amah in, ‘Keimah in Abraham Pasian, Isaac Pasian, Jacob Pasian ka hi hi,’ a ci hi. Pasian in misite Pasian hilo in, a nungta mite Pasian ahi hi,” ci in a dawng hi.
40022033	Mihonpi in hih thu a zak uh ciangin ama thuhilhna lamdang a sa mahmah uh hi.
40022034	Zeisu in Sadducee pawlte cih nading thei loin a koih lam Pharisee pawlte in a zak uh ciangin a kikhawm uh hi.
40022035	Amaute lak panin thukhamhilh sia khatin, Zeisu a ze‑etna in thu dong a,
40022036	“Sia aw, thukham sung panin a lianpen thupiak bang ahi hiam?” a ci hi.
40022037	Zeisu in, “ ‘Na lungsim khempeuh, na nuntakna khempeuh, le na ngaihsutna khempeuh tawh Topa na Pasian it in.’
40022038	Hih in a masa le a lianpen thupiak ahi hi.
40022039	A nihna in a masa mah tawh a kibang hi a, ‘Nang le nang na ki‑it bangin na vengpa na it in,’ cih thu ahi hi.
40022040	“Thukham le Kamsangte laibu‑te khempeuh in hih thupiak nihte pana a hong mengkhia ahi hi,” a ci hi.
40022041	Pharisee‑te a kikaihkhop laitak un Zeisu in,
40022042	“Khazih bang na cih ngaihsut uh hiam? Amah kua tapa ahi hiam?” ci in a dong hi. Amaute in, “David Tapa ahi hi,” a ci uh hi.
40022043	Zeisu in, “Tua ahih leh banghang in David in Kha theihsakna tawh amah Topa ci thei ahi hiam?
40022044	David in a genna ah, ‘Topa in ka Topa kiangah, “Na galte na khengakna ka suahsak khit mateng in, Ka taklam ah na tu in,” ci hi,’ a ci hi.
40022045	“David in amah Topa ci ahih leh banghang in ama tapa hi thei zel ding ahi hiam?” a ci hi.
40022046	Kuamah in kam khat beek dawng theilo uh ahih manin tua ni a kipan kuamah in thu a dong ngam nawn kei uh hi.
40023001	Tua khit ciangin Zeisu in mihonpite le a nungzuite thu a hilh hi.
40023002	Amah in, “Thukhamhilh siate le Pharisee pawlte in Moses tutna a luah uh hi.
40023003	Tua ahih manin zuih dinga hong gen khempeuh uh zui unla sem un. Ahi zongin amaute in a gen bangun gamta lo uh ahih manin amaute gamtat bangin gamta kei un.
40023004	Banghang hiam cihleh amaute in midangte liangko tungah a puak hak theithei ding vangik suan napi uh amaute in tuate a khutme dawn nangawn uh tawh a lawng nuam kei uh hi.
40023005	“A sep a bawl khempeuh uh mite muh theihtheih dingin ahih uh hi. Thunget cianga a zat uh talsuante le banbulhteɠ a gol theithei zangin a puanmongtepte uh a sau theithei in a bawl uh hi.
40023006	Pawi annekna ah mun hoih penpen ngah nuam uha kikhopna innte ah tutna thupi tata a deih uh hi.
40023007	Sumbuuk ah mite in, ‘Rabbi aw, Rabbi aw,’ ci in a hopih ding uh a ut uh hi.
40023008	“Khazih khat bek note Siapa hi a, note khempeuh unau khat na hih manun kuamah ‘Rabbi,’ kicisak kei un.
40023009	Vantung a om Pa khat bek nei na hih manun leitung ah kuamah pa ci kei un.
40023010	Khazih khat bek na Siapa uh ahih manin kuamah sia kicisak kei un.
40023011	Note laka a lianpenpa in note nasem ahi ding hi.
40023012	Amah le amah a kilamsang mi peuhmah in niamkhiatna thuak dinga a kiniamkhiat mi peuhmah a kilamsang ding hi.
40023013	“A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh vantung kumpigam kong na khak uh a, note lah lut loin a lut nuamte zong na lutsak kei uh hi.
40023014	A kineih thukhamhilh siate le Pharisee pawlte aw, gimna na thuak ding uh hi! Meigongte neihsa teng na nektumsak uh a, kineih tawmin thu sau pipi ngen na hih manun a nasia zaw thukhenna na thuak ding uh hi.
40023015	“A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh mi khat na ngah nadingun leitung tuitung tengah na zin kawikawi uh a, na ngah khit uh ciangin note sanga a zah nihin a sia zaw hellɠ tapa na suaksak uh hi.
40023016	“Lamhilh mittawte aw, gimna na thuak ding uh hi! ‘Mi khatpeuh biakinnpi tawh a kiciam leh phamawh loin a sunga kham tawh a kiciam leh a kiciamna in a khih hi,’ na ci uh hi.
40023017	Mihai le mittawte aw! Tua kham le tua kham a siangthosak biakinnpi, koi thupi zaw ahi hiam?
40023018	‘Mi khatpeuh biaknatau tawh a kiciam leh phamawh loin tua tau tunga Pasian a kipia nate tawh a kiciam leh a kiciamna in a khih hi,’ na ci uh hi.
40023019	Mihai le 23:15 mi khat na ngah: Upna hanga Judah mi a kisuaksakte genna ahi hi. mittawte aw! Pasian a kipia na le tua nate a siangthosak biaknatau koi thupi zaw ahi hiam?
40023020	Tua ahih ciangin biaknatau tawh a kiciam mi in, biaknatau le a tunga om na khempeuh tawh a kiciam ahi hi.
40023021	Biakinnpi tawh a kiciam mi in biakinnpi le a sunga a teengpa tawh a kiciam ahi hi.
40023022	Vantung tawh a kiciam mi in Pasian tokhom le tua tunga a tupa tawh a kiciam ahi hi.
40023023	“A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh lengmasel, samong sapa teh le cummin‑te sawm a khat na piak uh hangin thukham sunga a thupi zaw ahi maantak a thukhenna, hehpihna le upnate na thudon kei uh hi. A dangte thudon lo tuanlo in hih nate na hih veve ding uh ahi hi.
40023024	Lamhilh mittawte aw, thosi thovaite na valh khakloh nadingun tui na khaih uh hangin kala‑oh na nawmvalh zel uh hi!
40023025	A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh hai le kuangte a pualam na silsiang uh a, ahi zongin a sunglam huaihamna le uangtat nopna lungsim tawh a kidim hi.
40023026	Mittaw Pharisee pawlte aw! Hai le kuangte a pualam a sian theih nadingin a sunglam silsiang masa un.
40023027	“A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh a pualam leikang a kizut han tawh na kibang uh hi. Tua hante a pualam a etlawm hangin a sungah misi guh le a kihhuai na khempeuh a dim hi.
40023028	Tuamah bangin note zong na puatham uh midik tawh na kibat uh hangin note sungah kineihna le siatna a dimtak in a om hi.
40023029	“A kineih thukhamhilh siate le Pharisee pawlte aw, gimna na thuak ding uh hi! Banghang hiam cihleh kamsangte hante na bawl uh a, midikte hante na zem uh hi.
40023030	Tua ciangin, ‘I pu i pate khanlai in a om kha hi lehang, kamsangte a thatte lakah i kihel kei ding hi,’ na ci tazen uh hi.
40023031	Tua ahih ciangin kamsangte a that mite tu le tate na hihlam uh no le no in teci na pang uh hi.
40023032	Tua hi in, na pu na pate uh mawhna zah mah no zong mawhvet un.
40023033	“A gupha gul suante le gul hangsante aw! Hellɠ thukhenna tawh bangci kipelh theih ding na hi uh hiam?
40023034	Note kiangah kamsangte, mipilte le thukhamhilh siate kong sawl hi. Tuate pawlkhat thatin pawlkhat na khailum ding uh hi. Pawlkhatte na kikhopna innte uhah na sat ding uh a, khua khat pan khua khatah na bawlsia ding uh hi.
40023035	Tua banga na bawl manun midikpa Abel sisan a kipan biakinnpi le biaknatau kikal a na thah uh Berechiah tapa Zechariah sisan dongin leitung a na luansak uh midikte sisan khempeuh note tungah hong kisik ding hi.
40023036	Aman takpi kong cih in ah, hih thu khempeuh tulai khang mite tungah a hong tung ding hi.
40023037	“Kamsangte that a, no kianga hong kisawl mite a denglum den Jerusalem khuapi, Jerusalem khuapi aw, aakpi in a note a khanuai ah a huai bangin na tate ka huainop hangin na ut kei hi.
40023038	En un, na innte uh kilawi dinga, gamkhing a suak ding hi.
40023039	Aman takpi kong cih in ah, ‘Topa min tawh hong paipa in thupha ngah tahen,’ na cih mateng in tu a kipan in kei nong mu nawn kei ding hi,” a ci hi.
40024001	Tua ciangin biakinnpi huang sung pan Zeisu a paikhiat laitak biakinnpi innte a lak dingin a nungzuite a hong pai uh hi.
40024002	Tua ciangin Zeisu in amaute kiangah, “Hih na khempeuh mu hilo na hi uh hiam? Aman takpi kong cih in ah, suang khat tungah suang khat nangawn kiciang nawnlo in kiphelkhia ding hi,” a ci hi.
40024003	Tanluan mualtung ah Zeisu a tut laitak in, a nungzuite kia hong pai uh a, “Hih thute cik ciangin hong piang dinga, nong pai nading le hun bei nading theihsakna bang lim tawh hong kilang ding ahi hiam hong gen in,” a ci uh hi.
40024004	Tua ciangin Zeisu in, “Kuamah in a hong khem loh nadingin na kidawm un.
40024005	Keima minin mi tampi hong pai dinga, ‘Keimah in Khazih ka hi hi,’ ci in mi tampi a khem ding uh hi.
40024006	Gal kidona thu le gal hong tung ding hi cih thuthangte na za ding uh hi. Tua ciangin patau kei un. Banghang hiam cihleh hih thu khempeuh a pian loh a phamawh hi a, ahi zongin beina a tung nai kei ding hi.
40024007	Minam khat le minam khat, kumpigam khat le kumpigam khat hong kido ding uh hi. Kialpi le pulnatnate hong tung ding hi. Mun tuamtuam ah zin hong ling ding hi.
40024008	Hihte khempeuh in nausuah kuana natna tawh a kibang haksatna kipatna ahi hi.
40024009	“Tua ciangin bawlsiatna thuak dingin note hong ap ding uh a, hong that ding uh hi. Keima min hangin minam khempeuh in note hong mudah ding uh hi.
40024010	Tua ciangin mi tampi lungkia ding uh a, khat le khat kilehhek in a kimudah ding uh hi.
40024011	Kamsangzuau tampi hong piang dinga, mi tampi a khem ding uh hi.
40024012	Siatna hong khang dinga, mi tampi in ki‑itna a nei nawn kei ding uh hi.
40024013	Ahi zongin a tawp donga a kipte in hotkhiatna a ngah ding uh hi.
40024014	Minam khempeuh tungah teci ahi dingin Pasian kumpigam lungdamna thu leitung khempeuh ah kitangko dinga, tua khit ciangin beina a tung ding hi.
40024015	“Kamsangpa Daniel in, ‘a lipkhaphuai siatna,’ thu tawh kisai gen khin hi. Tua mipa in biakinnpi a Mun Siangtho ah a din hun na muh uh ciangin (a sim mi in thei tahen),
40024016	Judea gam sunga om mite mualtung ah tai uh hen.
40024017	Innkhum zanga om mite zong na khatpeuh a la dingin inn sungah kumsuk kei uh hen.
40024018	Lokuante zong puan la dingin inn ah ciahkik kei uh hen.
40024019	Tua hun ciangin naupaaite le nawine lai naungek a nei nupite a genthei mahmah ding uh hi!
40024020	Na tai hun uh phalbi laitak le Sabbath ni ahih khakloh nadingin thungen un.
40024021	Banghang hiam cihleh leitung piancil a kipan tudong in a piang ngei nailo tunung ciangin zong a piang ngei nawnlo ding gimna lianpi tua hun ciangin a piang ding hi.
40024022	Pasian in tua nite a tomsak kei leh kuamah a suakta zo kei ding hi. Ahih hangin a teelsa mite a khualna in tua nite a tomsak ding hi.
40024023	Tua hun ciangin mi khatpeuh in, ‘En in, hihlai ah Khazih a om hi. Hualai ah Khazih a om hi,’ a hong cih uh hangin um kei un.
40024024	Banghang hiam cihleh Khazih maanlote le kamsangzuaute a hong piang ding hi. Amaute in hi thei hi leh a teelsa mite nangawn a khem zawh nadingun limlamdang le nalamdang lianpite a piangsak ding uh hi.
40024025	Theita un, a hun hong tunma in kong genkhol zo hi.
40024026	“Amaute in, ‘En un, amah gamlak ah om hi!’ a hong cih uh hangin zui kei un. ‘En un, amah inndeite sungah om hi!’ a hong cih uh hangin um kei un.
40024027	Banghang hiam cihleh nisuahna lam panin khua hong phia a, nitumna dong a tansuak bangin Mihing Tapa hong pai ciangin tua bangin a piang ding hi.
40024028	Misi luang omna peuh ah musanete a kikhawm ding uh hi.
40024029	“Tua gimna lianpi hun a bei khit phetin, Ni hong mial dinga, Kha a tang nawn kei ding hi. Van panin aksite hong kia dinga, Vantung nate kiling ding hi.
40024030	“Tua laitak in vantung ah Mihing Tapa tawh kisai limlamdang hong kilang dinga, leitung minam khempeuh a kap ding uh hi. Mihing Tapa vantung panin vangliatna le minthanna lianpi tawh meiitung tuanga hong pai a mu ding uh hi.
40024031	Amah in a ngaih mahmah pengkul aw tawh ama vantungmite sawl dinga, amaute in lei kiuli le van mong khat pan mong khat donga om a teelsa mite a kaikhawm ding uh hi.
40024032	“Theikung tawh kong gentehna panin hih thu na thei un. Theikung a hiangte dawn a, a tehte hong sel ciangin khuakhal hong naita hi ci in na thei uh hi.
40024033	Tuamah bangin hih thu khempeuh a hong piang na muh uh ciangin tua hun nai mahmah ta‑a kongbiang dong a hong tungta hi ci in na thei un.
40024034	Aman takpi kong cih in ah, tulai khang mite a beima teitei in hih thu khempeuh a hong piang ding hi.
40024035	Van le lei mangthang dinga, ahi zongin ka thute a mangthang peuhmah kei ding hi.
40024036	“A ni le a nai ding kuamah in a thei kei hi. Vana om vantungmite in zong a thei kei uh hi. Ka Pa bekin a thei hi.
40024037	Noah hun lai bangin Mihing Tapa hong pai ciangin zong tua bang hi ding hi.
40024038	Tuiciin tunma a mite in Noah tembaw sungah a lut ni ciangdong, zukham ankham, kipi kiteeng in a om uh hi.
40024039	Tuiciin tunga amaute khempeuh a tupmang dongin khuaphawk loin a om uh hi. Mihing Tapa a hong pai ciangin zong tuamah bangin a piang ding hi.
40024040	Tua hun ciangin lokuan mi nih khat kila in khat kinusia ding hi.
40024041	An sukhawm numei nih khat kila in khat kinusia ding hi.
40024042	“Na Topa uh hong pai ding hun thei lo na hih manun kiging den un.
40024043	Inn neipa in gutapa hong pai ding hun thei leh na pangkhol dinga, a inn luhsak lo ding hi cih thei un.
40024044	Tua ahih ciangin na lamet loh laitak un Mihing Tapa hong pai ding ahih manin note zong kigingsa in om un.
40024045	“Innsung vai khempeuh hawm a, annek huna innsung mite an manman in a pia dinga a topa in a koih, a muanhuai le a pil nasem kua ahi hiam?
40024046	A topa hong pai ciangin nasem in a om a muh tua nasempa in thupha ngah ahi hi.
40024047	Aman takpi kong cih in ah, amah in a neihsa khempeuh tua nasempa a uksak ding hi.
40024048	Ahih hangin a hoihlo nasempa in a lungsim sungah, ‘Ka topa hong zekai lai ding hi,’ ci in ngaihsun henla,
40024049	a naseppih a lawmte satgawp in, zukhamte tawh nekhawm dawnkhawm in na om leh,
40024050	a lametloh ni le a theihloh kalin a topa hong tung vat ding hi.
40024051	A topa in amah tumnih suahin a kineihkhem mite tawh a thuakkhawmsak ding hi. Tualai ah kahna le hagawina a om ding hi,” a ci hi.
40025001	“Tua banah, vantung kumpigam in zipipa dawn dinga a kuankhia meivak a tawi nungak siangtho sawmte tawh kibang hi.
40025002	Tuate lakah ngate pil uh a, a dang ngate a hai uh hi.
40025003	A hai ngate in meivak a ken uh hangin meitui a keng kei uh hi.
40025004	A pil ngate in ahih leh meivak a ken mah bangun meitui zong thawl sungah a keng uh hi.
40025005	Ahih hangin zipipa hong tung hak ahih manin amaute khempeuh lusu in a ihmu uh hi.
40025006	“Zankim laitak in kikona aw khat hong ging a, ‘Ngai un, zipipa hong paikhia ta hi. Amah dawn dingin hong pai un,’ a ci hi.
40025007	“Tua ciangin tua nungak siangthote a vekpi un tho in a meivak ciat uh vak dingin a kipan uh hi.
40025008	A haite in a pilte kiangah, ‘Ka meitui uh bei ahih manin na meitui uh hong hawm un,’ a ci uh hi.
40025009	“A pilte in, ‘Kong hawm zo kei ding uh hi. Ko aa ding le no aa ding kicing lo ding ahih manin meitui zuakte kiangah pai in va lei un,’ a ci uh hi.
40025010	“Amaute meitui lei dingin a pai kal un zipipa hong tung hi. Kigingsa a om mite zipipa tawh mopawi bawlna sungah lutkhawm uha tua ciangin kong a kikhak hi.
40025011	“Tua khit ciangin nungak siangtho dangteng hong tungkik uh a, ‘Topa aw, Topa aw, kong hong hon in,’ a ci uh hi.
40025012	Ahih hangin amah in, ‘Aman takpi kong cih in ah, note kong thei kei hi,’ a ci hi.
40025013	“Tua ahih ciangin, Mihing Tapa hong pai ding a ni le a nai thei lo na hih manun kigingkhol tawntung un,” a ci hi.
40025014	Zeisu in, “Vantung kumpigam in a nasemte sama a neihsa teng a ap khit ciangin khual gamlapi ah a zinkhia mipa tawh kibang hi.
40025015	Amah in amaute siamna zui in khatpa talentɠ nga, khatpa talent nih, a dang khatpa talent khat a piak khit ciangin a zinkhia hi.
40025016	Talentɠ nga a sangpa in a metbawl ciangin a met talent nga a ngah hi.
40025017	Tuamah bangin talentɠ nih a sangpa in zong a met talent nih a ngah hi.
40025018	Ahih hangin talentɠ khat a sangpa in leito in a topa sum a phum hi.
40025019	“Hun sawtpi khit ciangin tua nasemte topa hong ciah a, a sum sazian a sit hi.
40025020	Talentɠ nga a sangpa in a dang talent nga hong tawi a, ‘Topa aw, sum talent nga nong ap hi. En in, a met talent nga ka ngah hi,’ a ci hi.
40025021	“A topa in, ‘Hoih mahmah hi. A muanhuai nasem hoihpa aw, a tawmno khat tungah citak na hih manin na tampi kong uksak ding hi. Na topa tawh hong lungdamkhawm in,’ a ci hi.
40025022	“Talentɠ nih a sangpa zong hong pai a, ‘Topa aw, sum talent nih nong ap hi. En in, a met talent nih ka ngah hi,’ a ci hi.
40025023	“A topa in, ‘Hoih mahmah hi. A muanhuai nasem hoihpa aw, a tawmno khat tungah citak na hih manin na tampi kong uksak ding hi. Na topa tawh hong lungdamkhawm in,’ a ci hi.
40025024	“Tua khit ciangin talentɠ khat a sangpa hong pai a, ‘Topa aw, khaici na tuh lohna munah an na la a, khaici na theh lohna munah an a kaikhawm, migenhak na hih lam kong thei hi.
40025025	Tua ahih manin kong kihta a, lei sungah na sum ka phum hi. En in, na sum hihlai ah a om hi,’ a ci hi.
40025026	“A topa in, ‘A gilo le a thadah nasempa aw, khaici ka tuh lohna munah an la in, ka theh lohna munah an ka kaihkhop lam hong thei na hih leh,
40025027	summet bawlte kiangah ka sum na ap beek leteh kong tun ciangin ka sum le a met ka ngahkhawm thei ding hi.
40025028	‘Tua ahih ciangin ama tunga om talentɠ khat pen la unla talent sawm a neipa pia un.
40025029	Banghang hiam cihleh a neite kipiak beh dinga, kicingtak in a nei ding uh hi. A neilote ahih leh a neih sunsun nangawn uh a kilakkhiatsak ding hi.
40025030	Tua ahih manin kimanna a neilo tua nasempa a pualam khuamial sungah paikhia un. Tualai ah kahna le hagawina om ding hi,’ a ci hi.
40025031	“Mihing Tapa in a minthanna le ama vantungmi siangthote khempeuh tawh hong pai ciangin ama minthanna kumpi tokhom tungah a hong tu ding hi.
40025032	Tua ciangin ama mai ah minam khempeuh kikhawmsak dinga, tuucingpa in tuu le kel a khen bangin amaute a khen ding hi.
40025033	Tuute a taklam ah kelte a veilam ah a koih ding hi.
40025034	“Tua khit ciangin Kumpipa in a taklam a omte kiangah, ‘Ka Pa thupha piakte aw, hong pai unla leitung piancil a kipan note aa dingin a kibawlkholsa kumpigam hong luah un.
40025035	Banghang hiam cihleh ka gilkial lai in an nong pia uh hi. Ka dangtak lai in ka dawn ding tui nong pia uh a, khualzin mi ka hihlai in zin nong do uh hi.
40025036	Puan neilo a ka omlai in puansilh nong pia uh hi. Ka cinat lai in nong veh uha thong ka kiat lai in nong hawh uh hi,’ a ci ding hi.
40025037	“Tua ciangin midikte in, ‘Topa aw, na gilkial lam cik in hong mu a, an hong pia ka hi uh hiam? Na dangtak lam cik in hong mu a, na dawn ding tui hong pia ka hi uh hiam?
40025038	Khualzin mi na hih lam cik in hong mu a, zin hong do ka hi uh hiam? Puan na neih loh lam cik in hong mu a, puansilh hong pia ka hi uh hiam?
40025039	Na cinat, na thongkiat cik in hong mu a, hong veh ka hi uh hiam?’ ci in a dawng ding uh hi.
40025040	“Tua ciangin Kumpipa in, ‘Aman takpi kong cih in ah, hih ka sanggamte a neupen khat tunga na bawl peuhmah uh kei tunga hong bawl na hi uh hi,’ ci in a dawng ding hi.
40025041	“Tua khit ciangin a veilam a omte kiangah, ‘Samsiatna a ngah mite aw, ka kiang panin paikhia un. Dawimangpa le a pawlte aa dingin a kibawlkholsa, a kuang tawntung meilipi sungah pai un.
40025042	Banghang hiam cihleh ka gilkial lai in an nong pia kei uha ka dangtak lai in dawn ding tui nong pia kei uh hi.
40025043	Khualzin mi ka hihlai in zin nong do kei uha, puan neilo a ka omlai in puansilh nong pia kei uh hi. Ka cinat lai le thong ka kiat lai in zong nong veh kei uh hi,’ a ci ding hi.
40025044	“Tua ciangin amaute in, ‘Topa aw, na gilkial lai, na dangtak lai, khualzin mi na hihlai, puan neilo a na omlai, na cinat lai le na thongkiat laitak cik in hong mu a, hong don kha lo ka hi uh hiam?’ a ci ding uh hi.
40025045	“Tua ciangin Kumpipa in, ‘Aman takpi kong cih in ah, hih mite a neupen khat tungah na bawlloh khempeuh uh, kei tungah zong a hong bawl lo na hi uh hi,’ ci in a dawng ding hi.
40025046	“Tua ciangin a tawntung daantatna a thuak dingin amaute paikhia ding uha midikte ahih leh nuntak tawntungna munah a pai ding uh hi,” a ci hi.
40026001	Zeisu in hih thute khempeuh a gen khit ciangin, a nungzuite kiangah,
40026002	“Ni nih khit ciangin Paisan Pawi hong tung ding hi cih na thei uh hi. Tua ni ciangin khailup dingin Mihing Tapa a kipia ding hi,” a ci hi.
40026003	Tua ciangin siampi liante, thukhamhilh siate le Judah mite makaite, Siampi Ukpa Caiaphas inntual ah a kikhawm uh hi.
40026004	Amaute in thukawi, thuzuau tawh Zeisu manin thah ding a sawm uh hi.
40026005	Ahi zongin, “Mihonpi hong lungso kha ding uh ahih manin pawi hun sungin hih kei ni,” a kici uh hi.
40026006	Tu in, Bethany khua‑a teeng Simon miphakpa a kici pa inn ah Zeisu an ne in a tut laitak,
40026007	numei khatin a manpha mahmah sathau namtui suangkang thawl khat tawi in hong pai a, Zeisu lutung ah a buak hi.
40026008	Ahih hangin a nungzuite in a muh uh ciangin lungkim lo uh a, “Banghang in hih sathau namtui tuaci thangbawl ahi hiam?
40026009	Sum tampi tawh zuak in mizawngte kipia zaw leh,” a ci uh hi.
40026010	Ahih hangin Zeisu in tua thu a theih ciangin amaute kiangah, “Numeinu bang nopmawh laizang na hi uh hiam? Amah in kei tungah na hoih khat hong bawl khin hi.
40026011	Mizawngte note tawh omden uh a, kei ka hih leh note tawh ka omkhawm den kei ding hi.
40026012	Amah in ka pumpi hih sathau namtui hong buah pen a kivui ding ka pumpi hong puahkhol ahi hi.
40026013	Aman takpi kong cih in ah, hih lungdamna thu a kitangkona leitung mun khempeuh ah hih numeinu a kiphawk nadingin kei tungah a hong bawlna zong a kigen ding hi,” a ci hi.
40026014	Tua khit ciangin sawltak sawm le nihte lakah Judas Iscariot kici pa siampi liante kiangah va pai a,
40026015	“Note khutah amah hong pia hi leng kei bang hong pia ding na hi uh hiam?” a ci hi. Amaute in nguntang 30 piak dingin a kithukim uh hi.
40026016	Tua huna kipan in Judas in Zeisu a lehhek nading hun hoih a zong hi.
40026017	Silngo Sawhloh Anlum Pawi a kipat ni in nungzuite Zeisu kiangah hong pai uh a, “Paisan Pawi an na nek nading koilai ah hong bawlkholhsak le ung na ut hiam?” a ci uh hi.
40026018	Amah in, “Khua sungah va pai unla, kong gensa mipa kiangah, ‘Siapa in, “Ka hun hong naita ahih manin ka nungzuite tawh na inn ah Paisan Pawi ka bawl ding hi,” ci hi,’ va ci un,” a ci hi.
40026019	Nungzuite in Zeisu cih bangin hih uha Paisan Pawi an a baihsa in a koih uh hi.
40026020	Nitak hong tun ciangin sawm le nihte tawh Zeisu a tukhawm hi.
40026021	Amaute in an a nek laitak un amah in, “Aman takpi kong cih in ah, note lakah khatin kei nong lehhek ding uh hi,” a ci hi.
40026022	Amaute dah mahmah uh a, ama kiangah, “Topa aw, kei ka hi hiam?” ci in a dong ciat uh hi.
40026023	Zeisu in, “Ankuang ka sawkkhoppih pa in kei a hong lehhek ding hi.
40026024	Lai Siangtho sungah ama thu a kigelhsa bangin Mihing Tapa a pai ding mah ahi hi. Ahi zongin Mihing Tapa a lehhekpa in gimna a thuak ding hi! Tua pa mihing in a piangkhia lo hivet leh ama aa dingin hoih zaw ding hi,” a ci hi.
40026025	Amah a lehhekpa Judas in, “Rabbi aw, kei ka hi hiam?” a cih ciangin amah in, “Na cih bangin na hi hi,” a ci hi.
40026026	Amaute in an a nek laitak un, Zeisu in anlum la a, lungdam a koh khit ciangin balkham in, “La unla, ne un. Hih in ka pumpi ahi hi,” ci in nungzuite a pia hi.
40026027	Hai zong la a, lungdam a koh khit ciangin, “Na vekpi un dawn un.
40026028	Hih in mi tampi mawhna a mai nadinga a luangkhia, kiciamna thak ka sisan ahi hi.
40026029	Note kong gen in ah ka Pa kumpigam sungah note tawh lenggahtui a thak ka dawn ni mateng in tu a kipan ka dawn nawn kei ding hi,” ci in a pia hi.
40026030	Amaute in la khat a sak khit uh ciangin Tanluan mual zuanin a paikhia uh hi.
40026031	Tua khit ciangin Zeisu in amaute kiangah, “Tu zan ciangin keima hangin na vekpi un na puk ding uh hi. Banghang hiam cihleh Lai Siangtho sungah, ‘Tuucingpa ka satlum dinga, Tuuhonte a kithehthang ding uh hi,’ ci in a kigelh hi.
40026032	“Ahih hangin ka thawhkik khit ciangin Galilee gamah note ma in ka na paikhol ding hi,” a ci hi.
40026033	Peter in, “Nangma hangin mi khempeuh a puk zongin kei ka puk ngei kei ding hi,” a ci hi.
40026034	Tua ciangin Zeisu in, “Aman takpi kong cih in ah, tuzan aak a khuanma in thumvei nong nial ding hi,” a ci hi.
40026035	Peter in, “Nang tawh sihkhawm nading ahi zongin kong nial peuhmah kei ding hi,” a ci hi. Nungzui khempeuh in zong tua bangin a ci ciat uh hi.
40026036	Gethsemane kici munkhat ah Zeisu a tun ciangin a nungzuite kiangah, “Hua pam lamah thu ka va nget sungin hihlai ah na tu un,” a ci hi.
40026037	Amah in Peter le Zebedee tapa nihte tonpih a, nakpitak a dahna le lunggim a hong kipan hi.
40026038	Tua khit ciangin amaute kiangah, “A si zo ding zahin ka lunggim lua mahmah hi. Hihlai ah om unla kei hong ngak un,” a ci hi.
40026039	Amah a gamla zawdeuh ah pai in boksuk a, “Ka Pa aw, hih hai tawh ka kipelh theih ding leh hong kipelhsak in. Ahi zongin, kei deihna bang hilo in, nang deihna bang hizaw tahen,” ci in thu a ngen hi.
40026040	Nungzuite kiangah a va pai ciangin amaute ihmu a om a mu hi. Amah in Peter kiangah, “Nai khat sung nangawn hong ngak zolo na hi uh hiam?
40026041	Ze‑etna sungah na lut khakloh nadingun thungen unla kiging un. Lungsim a ut mahmah hangin pumpi a thanem hi,” a ci hi.
40026042	Tua ciangin a nihveina thungen dingin va paikhiakik a, “Pa aw, hih hai kei tawh kipelh theilo a, ka dawn loh a phamawh ahih leh nangma deihna bang hi tahen,” a ci hi.
40026043	Amah a hong paikik ciangin nungzuite hak zo mahmah lo uh ahih manin ihmu in a om uh a mukik hi.
40026044	Tua ciangin amaute nusia in va paikhiakik a, a nget ngeiteng mah a thumveina a va ngen leuleu hi.
40026045	Tua khit ciangin a nungzuite kiangah hong pai a, “Note ihmumu lai, tawlnganga lai na hi uh hiam? En in, Mihing Tapa mawhneite khut sungah a kipiak ding hun hong tungta hi.
40026046	Tho unla pai ni. En un, kei hong lehhekpa a hong nai mahmah ta hi,” a ci hi.
40026047	Tua banga a gengen laitak in sawm le nihte lakah khat ahi Judas in siampi liante le Judah mite makaite in a sawl mihonkhat hong tonpih a, tua mite in namsau le molhtumte a tawi uh hi.
40026048	Amah a lehhekpa in mihonte kiangah, “Ka nap penpa amah ahi hi man pah un,” ci in a theihsak kholhsa ahi hi.
40026049	Amah in thakhat in Zeisu kiang hong naih a, “Rabbi aw, na dam hiam!” ci in a nam hi.
40026050	Zeisu in ama kiangah, “Lawm aw, bang hih dinga hong pai na hi hiam?” a ci hi. Tua khit ciangin mihonpi hong pai uha Zeisu manin a paipih uh hi.
40026051	Tua ciangin Zeisu tawh a omkhawmte khatin thakhat in a namsau dokin Siampi Ukpa nasempa a sat leh a bil a satkhia hi.
40026052	Tua ciangin Zeisu in tua pa kiangah, “Na namsau a paai ah siatkik in. Namsau tawi peuhmah namsau mah tawh a si ding uh hi.
40026053	Tu mahmah in ka Pa kiangah a ngen theilo hong sa na hi uh hiam? Ngen leng vantungmi legionɠ sawm le nih sanga a tam zaw hong pia pah ding hi.
40026054	Tua bangin a ngen hi leng hih banga a piang dingin Lai Siangtho sunga kigensa thute koici tangtun thei ding ahi hiam?” a ci hi.
40026055	Tua hun mahin Zeisu in mihonpite kiangah, “Guta buluh khat man ding bangin namsau le molhtum tawi in kei man dingin hong kuan na hi uh hiam? Biakinnpi huang sungah thuhilh in nisim in note tawh ka omkhawm a, ahih hangin nong man kei uh hi.
40026056	Ahi zongin kamsangte gelhsa Lai Siangtho a tangtun nadingin hihte khempeuh a sem na hi uh hi,” a ci hi. Tua khit ciangin nungzuite khempeuh in amah nusia in a taikek uh hi.
40026057	Zeisu a mante in thukhamhilh siate le makaite kituahkhopna Siampi Ukpa Caiaphas kiangah amah a paipih uh hi.
40026058	Peter in Siampi Ukpa inntual dong a galzuih khit ciangin bang thu hong piang peuhmah hiam cih a en dingin huang sungah va lutin biakinn cingte tawh a tukhawm hi.
40026059	Siampi liante, makaite le thukhenteɠ khempeuh in Zeisu a thah theih nadingun zuauthu tawh thu a kawi zonzon uh hangin a mu zo kei uh hi.
40026060	A maanlo tecipang mitampi a hong pai uh hangin amah thah theih nading thu kician a mu zo kei uh hi. A tawpna ah a maanlo teci a pang mi nih hong pai uh a,
40026061	“Hihpa in, ‘Pasian biakinnpi susia in ni thum sungin ka lamkik zo ding hi,’ ci hi,” a ci uh hi.
40026062	Tua ciangin Siampi Ukpa dingto in Zeisu kiangah, “Bangmah dawng lo ding na hi hiam? Hih mite in nang hong mawhsak uh a, na langah hi zahta a teci a panna uh bang thu ahi hiam?” a ci hi.
40026063	Ahih hangin Zeisu a pau tuan kei hi. Siampi Ukpa in ama kiangah, “Pasian Tapa Khazih na hih leh na hih loh nong gen nadingin a nungta Pasian min tawh kong sawl hi!” a ci hi.
40026064	Zeisu in, “Na gen bangin ka hi hi. Ahi zongin, nang tungah kong genin Mihing Tapa in Vangliatna taklam ah tukawmsa in vana meii tungah a hong pai tunung ciangin na mu ding hi,” a ci hi.
40026065	Tua ciangin Siampi Ukpa in a puan balkek a, “Hihpa Pasian tungah a pausia zo hi! Teci dang kisam lai ahi hiam? En un, Pasian tunga a pausiatna na za zo uh hi.
40026066	Bangci ngaihsut na hi uh hiam?” a ci hi. Amaute in, “A si dingin a kilawm hi,” ci in a dawng uh hi.
40026067	Tua khit ciangin a maitang cilphih in a tumgawp uh hi. A dangte in a khutpek uh tawh a pang beng uh a,
40026068	“Tu‑a hong beng kua ahi hiam? Kamsanna tawh hong gen dih in, Khazih aw!” a ci uh hi.
40026069	Tua laitak in a pualam inntual ah Peter tu in a om hi. Nasem numeino khat ama kiangah va pai a, “Nang zong Galilee mi Zeisu tawh a kithuahpa na hi hi,” a ci hi.
40026070	Ahih hangin Peter in, “Na thugen ka thei kei hi,” ci in amaute khempeuh mai ah a nial hi.
40026071	Amah paikhia in innlim ah a om laitak numeino dang khatin mu a, tualai a om mite kiangah, “Hihpa zong Nazareth khua mi Zeisu tawh a kithuah khat ahi hi,” a ci hi.
40026072	Amah in, “Tua pa ka thei kei hi!” ci in kiciam kawmin a nialkik hi.
40026073	Tawlkhat khit ciangin a gei‑a ding mite Peter kiangah hong pai in, “Nang zong amaute khat hingel teh, na awkaih in kithei hi,” a ci uh hi.
40026074	Tua ciangin Peter in, “Tua pa ka theih ngeitak leh!” ci in kihamsiat in a kiciam hi. Tua khit phetin aak a khuang hi.
40026075	Tua ciangin Peter in, “Aak a khuanma in thumvei nong nial ding hi,” ci a, Zeisu in ama kianga a gensa thu phawkkik a, a pua lamah paikhia in nakpitak in a kap hi.
40027001	A zingsang ciangin siampi liante le Judah mite makaite khempeuh in Zeisu a thah theih nadingun a vaihawm uh hi.
40027002	Tua ciangin amah henin paikhiatpih uha mangpipa Pontius Pilate khutah a piakhia uh hi.
40027003	Tua ciangin a lehhekpa Judas in sihna daan thuak dingin Zeisu tungah thu kikhen zo hi cih a theih ciangin khial kisa mahmah a, siampi liante le makaite kiangah nguntang 30 a va piakik hi.
40027004	Amah in, “Mawhneilopa lehhek kha ka hih manin ka khial zo hi,” a ci hi. Amaute in, “Tua thu le ko bang kisai nawn ka hi uh hiam? Na suah nop peuh suah in,” a cihsan uh hi.
40027005	Tua ciangin Judas in a nguntang teng biakinnpi sungah pai a, paikhia in a gui‑awk hi.
40027006	Siampi liante in tua nguntang teng la uh a, “Hih sum sisan man ahih ciangin sumpi laka hel dingin kilawm lo hi,” a ci uh hi.
40027007	Tua banga a kikup khit uh ciangin khualmite a kivui nading belsekpa leitang leina in a nei uh hi.
40027008	Tua ahih manin tua leitang pen tuni dongin Sisan Leitang, kici hi.
40027009	Hih in kamsangpa Jeremiah in a gensa thu a tangtunna ahi hi. Amah in, “Israel mite in ama man ding seh uha nguntang 30 a mansak uh hi.
40027010	Amaute in tua sum la uha Topa in kei hong lamlahna bangin belsekpa leitang man dingin a pia uh hi,” a ci hi.
40027011	Tua ciangin Pilate mangpipa mai ah Zeisu dinga, mangpipa in, “Nang Judah mite Kumpipa na hi hiam?” ci in a dong hi. Zeisu in, “Na cih bangin ka hi hi,” a ci hi.
40027012	Siampi liante le makaite in amah a mawhmatna thu a gengen uh hangin kam khat beek a dawng kei hi.
40027013	Tua ciangin Pilate in ama kiangah, “Hih zahta in nang hong langpan a a hong mawhmatna uh za lo na hi hiam?” a ci hi.
40027014	Zeisu in kam khat beek a dawn loh ciangin mangpipa in lamdang a sa mahmah hi.
40027015	Paisan Pawi a tun sialin mangpipa in mipi deih thongkia khat peuhpeuh a khahkhiat zel pen ngeina khat ahi hi.
40027016	Tua laitak in Barabbas kici a gilo a minthang thongkiapa khat a om hi.
40027017	Tua ahih manin amaute a kikhop laitak un Pilate in amaute kiangah, “Barabbas le Khazih a kici Zeisu, kua zaw kong khahkhiat ding na deih uh hiam?” ci in a dong hi.
40027018	Banghang hiam cihleh amaute in a hazat manun amah a piakkhiat uh ahihlam Pilate in a thei gige hi.
40027019	Thukhenna tokhom tungah Pilate a tut laitak in a zi in ama kiangah mi khat sawl a, “Tua midikpa tawh bangmah kisawh kha kei in. Tuzan ka mang sungah tua pa hangin gimna nakpi in ka thuak hi,” ci in a zasak hi.
40027020	Tu in siampi liante le makaite in Barabbas khah a Zeisu a kithah nading a ngen dingin mihonpi a holhthawh uh hi.
40027021	Mangpipa in, “Hih mi nihte kuapen hong khahsak leng na ut uh hiam?” ci in a dotkik ciangin amaute in, “Barabbas!” a ci uh hi.
40027022	Tua ciangin Pilate in, “Tua ahih leh Khazih a kici Zeisu bang ka cih ding hiam?” a cih ciangin amaute khempeuh in, “Singlamteh ah khailum in!” a ci uh hi.
40027023	Tua ciangin mangpipa in, “Amah in bang siatna bawl ahi hiam?” a ci hi. Ahih hangin amaute in, “Singlamteh ah khailum in!” ci in nakpi in a kiko semsem uh hi.
40027024	Pilate in ama deihna lah tangtung lo, mipite zong hong so zaw semsem cih a muh ciangin tui la in mipi mai ah a khut sil a, “Hih midikpa sisan tungah kei ka siang hi. Na suahnop peuh uh suah un,” a ci hi.
40027025	Tua ciangin mi khempeuh in, “Ama sisan phu ko le ka tu ka tate uh tungah hong tung tahen,” ci in a dawng uh hi.
40027026	Tua khit ciangin Pilate in Barabbas khahsak a, Zeisu ahih leh a satsak khit ciangin khailup dingin a piakhia hi.
40027027	Tua ciangin galkapte in mangpipa inn ah Zeisu paipih uha galkaphonɠ teng zong ama kiangah a kikhawm uh hi.
40027028	Amaute in Zeisu puan a suahsak khit uh ciangin puantual san khat a silhsak uh hi.
40027029	A kumpi lukhu dingin linglukhu bawl in khusak uh a, a taklam khutah pumpeng ciang khat a tawisak uh hi. Tua khit ciangin ama mai ah khukdin in, “Judah mite Kumpipa aw, na ci dam tahen!” ci in a zahko uh hi.
40027030	Tua ciangin cilphih uh a, a pumpeng tawi la in a lutang a sat uh hi.
40027031	A zahko khit uh ciangin a puantual suahkhiatsak in ama puante a silhsakkik uh hi. Tua khit ciangin khailup dingin a paikhiatpih uh hi.
40027032	Tua banga a paikhiat laitak un Simon kici Cyrene khua mi khat tawh kituak uha zawhthawh thu tawh Zeisu singlamteh a puasak uh hi.
40027033	Lutangguh Mun cih khiatna nei, Golgotha kici mun a tun uh ciangin,
40027034	a dawn dingin tuikha a kihel lenggahtui thuk a pia uh hi. Amah in tawm ciam a ahih hangin a dawn nuam kei hi.
40027035	Tua ciangin amaute in singlamteh tungah khai uh a, lai‑aisan in a puante a hawm uh hi. Tua in, “Amaute in ka puante hawm uha, Ka puansilh a ngah nadingun lai‑ai a san uh hi,” ci a, kamsangpa gensa thu a tangtun nading ahi hi.
40027036	Amaute in tua munah tusuk in Zeisu a en uh hi.
40027037	A lu tungah, “HIHPA IN JUDAH MITE KUMPIPA ZEISU AHI HI,” ci in mawhmatna lai khat a suang uh hi.
40027038	Misuamte nih zong a taklam ah khat, a veilam ah khat amah tawh a kikhaikhawm hi.
40027039	Tua mun tawna a pai mite in amah zahko in a lu uh peisan in,
40027040	“Biakinnpi susia a, ni thum sunga a lamkik ding pa aw, nang le nang kihonkhia in! Pasian Tapa na hih leh singlamteh tung panin hong kumkhia in,” a ci uh hi.
40027041	Siampi liante, thukhamhilh siate le makaite in zong tuamah bangin a zahko uh hi.
40027042	Amaute in, “Amah in midangte hon zo napi amah le amah a kihonkhia zo kei hi. Israelte Kumpipa ahih takpi leh singlamteh tung panin tu in hong kumkhia hen. Tua hi leh amah i um ding hi.
40027043	Amah in Pasian muang in, ‘Pasian Tapa ka hi hi,’ ci ahih manin Pasian in a hotkhiat nop leh tu in honkhia tahen,” a ci uh hi.
40027044	Amah tawh a kikhaikhawm misuamte in zong tuamah bangin a zahko uh hi.
40027045	Tu in, nai guk a kipan nai kua ciangdong leitung bup ah khimpi a zing hi.
40027046	Nai kua pawlin Zeisu nakpi in kiko a, “Eli, Eli, lama sabachthani,” a ci hi. Tua in, “Ka Pasian, ka Pasian aw, banghang in hong nusia na hi hiam?” a cihna ahi hi.
40027047	Tua muna a ding mi pawlkhat in a zak uh ciangin, “Hihpa in Elijah sam hi!” a ci uh hi.
40027048	Amaute lak panin thakhat in mi khat va tai a, tuihupna khat la in lenggahtui thuk sungah a diah khit ciangin pumpeng dawn ah suangin a dawn dingin a tahto hi.
40027049	A dangte in, “Hi ci omsak phot dih un. Amah hon dingin Elijah hong pai hiam en dih ni,” a ci uh hi.
40027050	Nakpitak in Zeisu a kikokik khit ciangin a huu tawpna a sangkhia hi.
40027051	Tua ciangin, en in, biakinnpi sunga kideina puan a lu pan a taw dong kikek in phelnih a kisuah hi. Zin zong lingin suangtumte kitam a,
40027052	hante zong kihong in a ihmu khinsa misiangtho tampite kithokiksak hi.
40027053	Zeisu a thawhkik khit ciangin amaute han sung pan hong pusuakkhia uha khuapi siangtho sungah lutin mi tampi kiangah a kilang uh hi.
40027054	Tua ciangin Zeisu a cing galkap 100 ukpa le a lawmte in zinling le thupiang teng a muh uh ciangin lau mahmah uh a, “Hihpa in Pasian Tapa taktak ahi hi,” a ci uh hi.
40027055	Zeisu panpih in a zui Galilee gam pana numei tampite in zong amah a galet uh hi.
40027056	Tuate lakah Magdala khua mi Mary, James le Joses‑te nu Mary a kipan Zebedee tate nu zong a om hi.
40027057	Nitak lam ciangin Joseph a kici Arimathea khua‑a mihaupa khat a hong pai hi. Amah zong Zeisu nungzui khat ahi hi.
40027058	Pilate kiangah amah va pai‑a Zeisu luang a ngen hi. Tua ciangin amah piak dingin Pilate in thu a pia hi.
40027059	Joseph in Zeisu luang lakhia in puanpak siangtho tawh a tun hi.
40027060	Tua khit ciangin suang a kikhuak ama bawlsa han thak sungah sial a, suangtumpi khat khuk in hankong a khak khit ciangin a ciah hi.
40027061	Magdala khua mi Mary le Mary a dang khat zong han lam nga in a tu uh hi.
40027062	A zingciang ahi Kigin Niɠ in siampi liante le Pharisee pawlte Pilate kiangah a va kikhawm uh hi.
40027063	Amaute in, “Sia aw, tua zuau genpa in a nuntak lai in, ‘Ni thum khit ciangin ka thokik ding hi,’ ci a, a gen thu ka phawkkik uh hi.
40027064	Tua ahih ciangin ni thum sung ama han a kicin nadingin thu pia in. Tua hi kei leh a nungzuite zanin hong pai in a luang gukhia ding uha mite kiangah, ‘Misite lak panin amah thokik zo hi,’ a ci ding uh hi. Tua hi leh a masa khemna sangin a nunung khemna suksia zaw ding hi,” a ci uh hi.
40027065	Pilate in amaute kiangah, “A cing ding galkapte nei na hih uh ciangin pai unla na hih theih zahzah un a muanhuai theithei in bawl un,” a ci hi.
40027066	Tua ciangin amaute pai in a muanhuai theithei in a han suangtumpi tungah ciaptehna khen uha a cing ding mi zong a koih uh hi.
40028001	Tu in Sabbath ni a bei khit nipi kal sunga ni masa pen ni zingsang phalvak tungin Magdala khua mi Mary le Mary dang khat daihawh dingin a pai uh hi.
40028002	Tua ciangin, en in, zin nakpi in hong ling hi. Banghang hiam cihleh Topa vantungmi khat vantung pan hong kumsuk a hankong hukna suangtumpi likkhia in a tungah a tu hi.
40028003	Ama mel khuaphialep tawh kibang in a puan vuk bangin a ngo hi.
40028004	Han cingte in amah kihta lua uh ahih manin linggawp uha misi tawh kibang uh hi.
40028005	Ahih hangin vantungmi in numeite kiangah, “Lau kei un. Singlamteh tunga a thah uh Zeisu a zong na hi uh hi cih kong thei hi.
40028006	A hong gensa bangin amah thokik zo ahih manin, hihlai ah om nawnlo hi. Hong pai unla, Topa luang kisialna mun hong en un.
40028007	Pai mengmeng unla a nungzuite kiangah, ‘Amah misite lak panin thokik zo hi. Galilee gamah amah na pai masa dinga, tualai ah na mu ding uh hi,’ ci in gen un. En un, hih thu note kiangah kong genzo hi,” a ci hi.
40028008	Tua ciangin numeite lau le lungdam kawmsa in han pan ciah pah vingveng uha nungzuite kiangah tua thu a ko dingin a tai uh hi.
40028009	A nungzuite kiangah thuko dingin a pai laitak un, Zeisu in amaute na dawntuah a, “Lungdam un!” a ci hi. Amaute in Zeisu khe va kawi in amah a bia uh hi.
40028010	Tua ciangin Zeisu in, “Lau kei un. Pai unla ka sanggamte kiangah, Galilee gamah hong pai le uh hong mu ding uh hi ci in va gen un,” a ci hi.
40028011	Numeite a pai laitak un hancingte pawlkhat khuapi sungah pai in thupiang khempeuh siampi liante kiangah a va ko uh hi.
40028012	Siampi liante in zong makaite kaikhawm in thu a kikup khit uh ciangin galkapte sum tampi pia uh a,
40028013	“ ‘Zan ka ihmut kal un a nungzuite hong pai in a luang na gukhia uh hi,’ ci in hong gen un.
40028014	Hih thu mangpipa in a zak leh zong amah ka na lungkimsak ding uha note kong sukhasak kei ding uh hi,” a ci uh hi.
40028015	Tua ciangin galkapte in zong a sumteng la in a kisawl bangin a gen uh hi. Amau thugen bangin hih thu Judah mite lakah tuni dongin a kigen lai hi.
40028016	Tua khit ciangin nungzui sawm le khatte Galilee gama Zeisu vaikhakna mualah pai uha
40028017	amah a muh uh ciangin a bia uh hi. Ahih hangin pawlkhatte a lunghiang lai uh hi.
40028018	Tua ciangin Zeisu hong pai in amaute kiangah, “Vantung le leitung a om thuneihna khempeuh kei a hong kipia zo hi.
40028019	Tua ahih ciangin note pai unla minam khempeuh ka nungzuite na suahsak khit uh ciangin Pa, Tapa le Kha Siangtho min tawh tui na phum un.
40028020	Note kong piaksa thu khempeuh a zuih nadingun hilh un. En un, hun a bei dongin note kong ompih tawntung ding hi,” a ci hi. Amen.
41001001	Pasian Tapa Zeisu Khazih lungdamna thu a kipatna in hih bang ahi hi.
41001002	Kamsangte laibu sungah, “En in, nangma lampi a sialkhol dingin, Na mai ah ka kamtaipa ka sawl hi.
41001003	Gamlak a kikopa awging in, ‘Topa pai nading lam na sial unla, Ama lampite na tangsak un,’ a ci hi,” ci in a kigelh hi.
41001004	John in gamlak ah mite tuiphum a, mawhmaisak nadingin kisikkikna thu tawh kisai tuiphumna thu a hilh hi.
41001005	Tua ciangin Jerusalem khua mite a kipan Judea gama om mi khempeuh ama kiangah hong pai in a mawhnate uh pulak uh a, John in Jordan gunah amaute tui a phum hi.
41001006	Tu in John in kala‑oh mul kigan puan silhin, savun kawnggak tawh a kawng gak a, kauphe le gamlak khuaizu tawh a kivak hi.
41001007	Amah in, “Kei sanga a vanglian zaw khat hong pai lai ding hi. Kunsuk a a khedapkhau sut ding nangawn in ka kilawm kei hi.
41001008	En in keimah in note tui ah kong phum a, ahih hangin amah in note Kha Siangtho tawh a hong phum ding hi,” ci in a hilh hi.
41001009	Tua hun laitak in Galilee gam Nazareth khua panin Zeisu hong pai a, John in Jordan gun sungah a tuiphum hi.
41001010	Tuisung pan a hong paikhiat phetin van kihong a, Kha in vakhu bangin ama tungah hong kumsuk John in a mu hi.
41001011	Tua ciangin van panin aw khat hong ging a, “Nangmah in hong lungdamsak mahmah ka it ka Tapa na hi hi,” a ci hi.
41001012	Tua khit phetin Kha in gamlak ah Zeisu a sawlkhia pah hi.
41001013	Gamlak ah ni 40 sung Zeisu omin Satan ze‑etna thuak a, gamsate tawh a omkhawm hi. Tua khit ciangin vantungmite in amah a kem uh hi.
41001014	Thong sungah John a kikhum khit ciangin Galilee gamah Zeisu pai in Pasian kumpigam tawh kisai lungdamna thu a tangko inah,
41001015	“A hun hong tungzo a, Pasian kumpigam hong tungta hi. Na mawhna uh kisikkik unla lungdamna thu um un,” ci in a gen hi.
41001016	Galilee tuili gei ah Zeisu a pai laitak in Simon le a sanggampa Andrew tuili sungah ngen khuh a om a mu hi. Amaute ngabeng mi ahi uh hi.
41001017	Tua ciangin Zeisu in amaute kiangah, “Ka nung hong zui un. Mi a mante kong suaksak ding hi,” a ci hi.
41001018	Amaute in thakhat in a ngen uh nusia in Zeisu nung a zui pah uh hi.
41001019	Tua mun pan tawmvei sung a pai khit uh ciangin Zebedee tate ahi James le a sanggampa John zong a mu hi. Amaute gunkuang sungah ngen khui a om a mu hi.
41001020	Tua ciangin Zeisu in amaute a sam pah hi. Amaute in a cial uh nasemte le a pa uh Zebedee gunkuang sungah nusia in Zeisu nung a zui uh hi.
41001021	Tua khit ciangin amaute Capernaum khua ah pai uh a, Sabbath ni ciangin kikhopna inn ah Zeisu lut pahin thu a hilh hi.
41001022	Amah in thukhamhilh siate hilh bangin hilh loin thuneipa bangin hilh ahih manin a thuhilhna lamdang a sa mahmah uh hi.
41001023	Tu in amaute kikhopna inn sungah dawigilo a vei mi khat a om hi.
41001024	Amah kiko in, “Nazareth khua mi Zeisu aw, komau thuthu in hong omsak in. Ko le nang bang kisai i hi hiam? Kote susia dinga hong pai na hi hiam? Nang kua na hi hiam cih kong thei uh a, Pasian mi Siangthopa na hi hi,” a ci hi.
41001025	Tua ciangin Zeisu in, “Pau kei in, ama sung pan paikhia in!” ci in a tai hi.
41001026	Dawigilo in zong tua pa kongkawsak a, tua khit ciangin nakpitak in kiko a, tua pa sung pan a paikhia hi.
41001027	Tua ciangin amaute khempeuh in lamdangsa mahmah uh a, “Bang thu bang la hi zawzen hiam? Hih thuhilhna thak a bangci thu hi peuhmah hiam? Thuneihna tawh amah in dawigilote thu a piak ciangin ama thuthu a mang uh hi,” ci in khat le khat a kidong uh hi.
41001028	Tua khit ciangin Galilee gam kim le pam tengah ama thu a kizel pah hi.
41001029	Tu in kikhopna inn pan a paikhiat khit phetun Simon le Andrew‑te inn sungah James le John tawh Zeisu a lut hi.
41001030	Simon sunghnu nattun in lum ahih manin Zeisu kiangah a ko pah uh hi.
41001031	Tua ciangin amah hong pai in tua nu a khut lenin a phot leh a cisa bei pahin tua nu in amaute zin a do hi.
41001032	Nitak lam ni a tum khit ciangin cina khempeuh le dawilut mite Zeisu kiangah a hong puak uh hi.
41001033	Tua khit ciangin a khuazang un kongpi gei ah hong kikhawm ngeingai uh a,
41001034	Zeisu in natna tuamtuam a vei mi tampi damsak in dawi tampi a hawlkhia hi. Dawite in Zeisu thei uh ahih manin amah in amaute kam khat beek a pausak kei hi.
41001035	Zingsang khua a vakma in Zeisu tho a, gamdaihna mun khatah pai in thu a ngen hi.
41001036	Tua kalin Simon le a lawmte in amah a zong uh hi.
41001037	Amaute in Zeisu a muh uh ciangin ama kiangah, “Mi khempeuh in nang hong zong uh hi,” a ci uh hi.
41001038	Ahih hangin Zeisu in amaute kiangah, “Thu ka hilh theih nadingin hih kima om khua dangdangte ah zong pai ni. Banghang hiam cihleh hih na sem ding maha hong pai ka hi hi,” a ci hi.
41001039	Tua bangin Galilee gam kikhopna inn khempeuh ah thu hilhin dawite a hawlkhia hi.
41001040	Tua laitak in miphak khat Zeisu kiangah hong pai a, Zeisu mai ah khukdin in, “Hong damsak nuam lecin nong damsak thei hi,” ci in a thum hi.
41001041	Tua ciangin Zeisu in tua pa hehpihhuai sa ahih manin a khut zanin lawng a, “Kong damsak nuam hi. Damta in,” a ci hi.
41001042	Tua bang a cih khit phetin thakhat in tua pa tung panin phaknatna paikhia in a dam pah hi.
41001043	Zeisu in tua pa khauhtak in thu a piak khit ciangin ciahsak pah a,
41001044	“Hih thu kuama kiangah gen peuhmah kei in. Ahi zongin, pai inla siampipa kiangah va kilak in. Damna ngah na hih manin Moses hong thupiak bangin biakna va pia in. Tua in amaute tunga teci panna a suak ding hi,” a ci hi.
41001045	Ahih hangin tua pa paikhia in tua thu genthang in a kizelsak mang hi. Tua ahih manin Zeisu a kilang in khua sungah lut thei nawnlo a, khuanawl gamlak peuh ah om hi napi mun khempeuh panin mite in ama kiang hong zuan veve uh hi.
41002001	Tua khit a sawtlo in Capernaum khua ah Zeisu paikik a, amah inn sungah om hi cih thu mite in a za uh hi.
41002002	Kongkhak gei dong nangawn ah om nading omlo zahdong in mi tampi thakhat in hong kikhawm uh a, Zeisu in amaute thu a hilh hi.
41002003	Tua laitak in mi li in pumzaw mi khat hong pua uha ama kiangah hong paipih uh hi.
41002004	Mihonpi hangin amaute in Zeisu kiang naih theilo uh ahih manin ama omna tungsan innkhum phelkhia in tua panin pumzawpa a lupna tawh a khaisuk uh hi.
41002005	Zeisu in amaute upna a muh ciangin pumzawpa kiangah, “Ka ta aw, na mawhnate hong kimaisak zo hi,” a ci hi.
41002006	Tua laitak a tu thukhamhilh siate pawlkhat in amaute lungsim sungah,
41002007	“Banghang in hihpa in hih bangin Pasian tungah pausia ahi hiam? Pasian longal kua in mawhna maisak thei ahi hiam?” a ci uh hi.
41002008	Ahih hangin tua banga a ngaihsut lam uh Zeisu in a lungsim sungah thei pah a, “Banghang in tua bangin note lungsim sungah ngaihsun na hi uh hiam?
41002009	Pumzawpa kiangah, ‘Na mawhnate hong kimaisak zo hi,’ cih ding leh, ‘Tho in, na lupna pua inla kalsuan in,’ cih ding koi baih zaw ahi hiam?
41002010	Ahi zongin Mihing Tapa in leitung ah mawhmaisak theihna thuneihna a neih lam na theih nading uh ahi hi,” a cih khit ciangin pumzawpa kiangah,
41002011	“Tho in, na lupna pua inla na inn ah ciah in kong ci hi,” ci in a sawl hi.
41002012	Tua pa thakhat in tho a, a lupna pua in amaute khempeuh muhin a paikhia hi. Tua mite khempeuh in lamdangsa mahmah uh a, “Hih bang mahmah khatvei beek i mu ngei kei hi!” ci in Pasian a phat uh hi.
41002013	Tua khit ciangin tuili gei ah Zeisu paikhiakik in ama kiangah mipi khempeuh hong kikhawm uh a, amah in amaute thu a hilh hi.
41002014	Amah lam a pai laitak in Alphaeus tapa Levi siahdonna buuk sungah tu‑a om a muh ciangin, “Hong zui in,” a ci hi. Tua ciangin Levi zong dingto in a zui hi.
41002015	Tu in, Levi inn ah an ne dingin Zeisu a tut laitak in, siahdongte le mawhneite tampitak in zong Zeisu le a nungzuite tawh ankuang a umkhawm uh hi. Banghang hiam cihleh tualai ah tua bang mi tampi in amah a zui uh hi.
41002016	Pharisee pawlte le thukhamhilh siate in siahdongte le mawhneite tawh an nekhawm in a om Zeisu a muh uh ciangin a nungzuite kiangah, “Banghang in amah in siahdongte le mawhneite tawh an nekhawm ahi hiam?” a ci uh hi.
41002017	Zeisu in tua thu a zak ciangin amaute kiangah, “Cidamte in siavuan kisam lo uh a, cinate bekin kisam uh hi. Midikte sam dinga hong pai ka hi kei a, mawhneite a kisikkik nadingun a sam dingin hong pai ka hi hi,” a ci hi.
41002018	John nungzuite le Pharisee‑te nungzuite in an a tang uh hi. Tua khit ciangin amaute Zeisu kiangah pai uh a, “John nungzuite le Pharisee‑te nungzuite in antang napi uh banghang in na nungzuite in antang lo uh ahi hiam?” ci in a dong uh hi.
41002019	Zeisu in amaute kiangah, “Zipipa in a lawm a gualte a ompih laitak in amaute in antang thei ding uh ahi hiam? A ompih laiteng an a tang thei kei ding uh hi.
41002020	Ahih hangin zipipa a kilakkhiat hun hong tung dinga, tua hun ciangin amaute in an a tang ding uh hi.
41002021	“Kuamah in puan lui kek puan thak tawh a phop kei hi. Tua bangin phop leh puan thak in puan lui kaikek in, a kekna a zai semsem ding hi.
41002022	Kuamah in savun um lui sungah lenggahtui thak a thun kei uh hi. Tua bangin kithun leh lenggahtui thakin savun um lui phukham in lenggahtui teng buakhia dinga, savun um lui zong a kisia ding hi. Lenggahtui thak pen savun um thak sunga thun ding ahi hi,” a ci hi.
41002023	Tu in Sabbath ni in buhlei sung tawnin Zeisu a pai laitak in a nungzuite in buhvuite a zut uh hi.
41002024	Tua ciangin Pharisee‑te in ama kiangah, “En in, banghang in Sabbath ni in amaute in thukham tawh kituak loin gamta uh ahi hiam?” a ci uh hi.
41002025	Ahih hangin Zeisu in amaute kiangah, “Siampi Abiathar a khanlai in, David le a lawmte gilkial in a cimawh ngei uh hi.
41002026	Tua ciangin amah Pasian inn sungah lutin siampite longal midangte nek theih ding a hilo Ompihna Anlumte ne in, a lawmte zong a piak thu sim ngeilo na hi uh hiam?” a ci hi.
41002027	Tua ciangin amah in amaute kiangah, “Sabbath ni pen mite aa dinga kibawl hi a, mite pen Sabbath ni aa dinga kibawl hilo hi.
41002028	Tua ahih manin Mihing Tapa in Sabbath Ukpa zong ahi hi,” a ci hi.
41003001	Tua khit ciangin kikhopna inn sungah Zeisu lutkik a, tualai ah khut langkhat a si mi khat a om hi.
41003002	Tua ciangin amaute in Zeisu a mawhmat theih nadingun Sabbath ni in tua mipa a damsak peuhmah hiam ci in a en gige uh hi.
41003003	Zeisu in khutsi mipa kiangah, “Ding inla, hong pai in,” a ci hi.
41003004	Tua khit ciangin Zeisu in amaute kiangah, “Sabbath ni in a pha bawlhuai hiam a sia bawlhuai hiam? Nuntakna khat hotkhiathuai hiam thahhuai hiam?” ci in a dong hi. Ahih hangin amaute pau loin a dai khipkhep uh hi.
41003005	Amaute lungkhauhna hangin Zeisu in heh le dah thuah a, a kim a pam teng a ban et khit ciangin tua mipa kiangah, “Na khut zan in,” ci in a sawl hi. Amah in a zankhiat leh a lang khat lam mah bangin a dam hi.
41003006	Tua ciangin Pharisee pawlte paikhia in Herod pawlte tawh amah a suksiat theih nading uh thakhat in a vaihawm uh hi.
41003007	Ahih hangin Zeisu a nungzuite tawh tuili lamah kihemkhia a, Galilee gam le Judea gam pana hong pai mi tampite in amah a zui uh hi.
41003008	Jerusalem khuapi, Idumia gam Jordan gungal khat pan le Tyre le Sidon khuakim panin mi tampite in Zeisu nasep tampite a zak uh ciangin ama kiangah a hong pai uh hi.
41003009	Tua ciangin mihonpite in amah a phut khakloh nadingin gunkuang neu khat ama aa dingin a koihkholh nadingun a nungzuite a sawl hi.
41003010	Banghang hiam cihleh amah in mi tampi damsak ahih manin cina luna a om zahzah amah lawng kha nuamin a kiphu gawp uh hi.
41003011	Dawigilote in amah a muh uh ciangin, a mai ah pukin, “Nang in Pasian Tapa na hi hi,” ci in a kiko uh hi.
41003012	Ahi zongin, Zeisu in ama thu kuamah a theihsak loh nading uh khauhtak in a kham hi.
41003013	Zeisu in mualtung ah kahto in ama mi deihteng sam a, amaute zong ama kiangah a hong pai uh hi.
41003014	Tua khit ciangin amah in amah tawh a omkhawm ding le thuhilh a a sawlkhiat theih ding mi sawm le nih a seh hi.
41003015	Natna a damsak theih nading uh le dawite a hawlkhiat theih nadingun thuneihna a pia hi.
41003016	Tua mite in, Zeisu in Peter ci a, min thak a phuahsakpa Simon,
41003017	Zebedee tapa James, le ama min thak dingin “Vanging Tate” cih khiatna a nei Boanerges cih min a phuah Zebedee tapa James sanggampa John,
41003018	Andrew, Philip, Bartholomew, Matthew, Thomas, Alphaeus tapa James, Thaddaeus, Cana khua mi Simon, le
41003019	amah a lehhekpa Judas Iscariot‑te ahi uh hi. (19) Tua khit ciangin amaute inn khatah a lut uh hi.
41003020	Tua ciangin mihonpite khatvei hong kikhawmkik uh ahih manin amaute in an nangawn ne manlo uh hi.
41003021	Ahih hangin ama innkuanpihte in hih thu a zak uh ciangin mihai tawh kibang sa uh ahih manin a pummat dingin a kuan uh hi.
41003022	Jerusalem khuapi pana hong paisuk thukhamhilh siate in, “Ama sungah Beelzebubɠ lut a, tua dawi mangpipa min suangin dawite a hawlkhia ahi hi,” a cihsan uh hi.
41003023	Tua ciangin Zeisu in amaute samin thugentehna tawh thu a hilh in ah, “Satan in bangci bangin Satan hawlkhia thei ding ahi hiam?
41003024	Gam khat peuhmah kiphelkhap leh tua gam ding zolo ding hi.
41003025	Innkuan khat a kiphelkhap leh zong tua innkuan ding zolo ding hi.
41003026	Satan amah le amah kido in kiphelkhap leh ding zolo dinga beimang ding hi.
41003027	Mi thahatpa hencip masa loin kuamah in ama inn sungah lutin a neihsate a laksak zo kei ding hi. Amah a kihencip khit ciang bekin a inn a kiluh zo pan ding hi.
41003028	Aman takpi kong cih in ah, mihingte mawhna khempeuh le Pasian tunga pausiatnate a kimaisak ding hi.
41003029	Ahih hangin Kha Siangtho tunga a pausiate cikmah hunin kimaisak lo dinga, tawntung gimna a thuak ding uh hi,” ci in a gen hi.
41003030	“Ama sungah dawigilo lut hi,” ci in ngawh uh ahih manin amah in hih thugentehna tawh a hilh ahi hi.
41003031	Tua laitak in a nu le a naute ama kiangah hong pai uh a, amah a sam ding mi sawlin inn pualam ah a ngak uh hi.
41003032	Ama kim ah mihonpite a tu uh hi. Amah a samte in, “En in, na nu le na naute in innpua lamah omin nang hong zong uh hi,” ci in a gen uh hi.
41003033	Ahih hangin Zeisu in, “Ka nu le ka naute kua ahi uh hiam?” ci in a dawng hi.
41003034	Amah in a kianga tu mite gualet a, “En un, hih mite in ka nu le ka naute ahi uh hi.
41003035	Banghang hiam cihleh Pasian deihna banga a gamtate peuhmah ka sanggampa, ka sanggamnu le ka nu ahi uh hi,” ci in a dawng hi.
41004001	Tua khit ciangin Zeisu in tuili gei ah thu a hilhkik hi. Mipi khempeuh ama kiangah hong kikhawm uh ahih manin tui tunga om gunkuang sungah a tu hi. Mihonpite in tuili lam nga in lei lakah a om uh hi.
41004002	Amah in thugentehna tawh thu tampi a hilh in ah,
41004003	“Ngai un! Khaici vawhpa khat khaici vawh dingin a kuankhia hi.
41004004	Khaici a vawh ciangin khaici pawlkhat lam gei ah tu a, vana vasate hong lengin a nemang uh hi.
41004005	Pawlkhatte leitang a tam lohna mun suang tungah tu a, lei a dai hangin a po pah hi.
41004006	Ahih hangin zungkha zolo ahih manin ni hong suakin nisa in a kat ciangin a keumang uh hi.
41004007	Khaici pawlkhatte ling lakah tu a, lingkungte hong khangin depgawp ahih manin a gah zo kei uh hi.
41004008	Ahi zongin khaici pawlkhatte leihoihna ah a tu hi. Tuate po in hong khanga a zah 30, a zah 60, a zah 100 a gah uh hi,” a ci hi.
41004009	Tua ciangin amah in amaute kiangah, “Zak nading bil a nei mi in za tahen!” a ci hi.
41004010	Zeisu amah guak a om laitak, sawm le nihte le a kim a pam a om mite in tua thugentehna thu a dong uh hi.
41004011	Amah in amaute kiangah, “A kiselsim Pasian kumpigam thu note kong theisak hi. Ahih hangin a pualam mite tungah thu khempeuh thugentehna tawh ka hilh hi.
41004012	“Tua in, ‘Amaute in enen napi a muh theih loh nading, Ngaingai napi a tel theih loh nading uh ahi hi. Tua hi kei leh amaute hong kihei kha ding uh a, A mawhnate uh kimaisak ding hi,’ a cih thu a tangtun nading ahi hi,” ci in a dawng hi.
41004013	Tua khit ciangin Zeisu in amaute kiangah, “Note in hih thugentehna tel zolo na hih uh leh thugentehna khempeuh koici tel zawh ding na hi uh hiam?
41004014	Khaici vawhpa in Pasian thu a vawh hi.
41004015	Mi pawlkhatte lamgei a a tu khaici tawh kibang uh hi. Amaute in thu a zak uh ciangin thakhat in Satan hong pai in amaute lungsim sunga kivawhsa thu a lakkhiatsak hi.
41004016	Tua mah bangin pawlkhatte suang laka a tu khaici tawh kibang uh hi. Amaute in thu a zak uh ciangin lungdamtak in sang pah uh a,
41004017	zungkha lo uh ahih manin tawlkhat sung bek thuak zo uh a, Pasian thu hangin haksatna le bawlsiatna a tun ciangin a lungkia pah uh hi.
41004018	Tu in hihte in ling laka a tu khaicite ahi uh hi. Amaute in thu a za mite hi uh a,
41004019	leitung nuntak nading lunghimawh in khemna tawh kidim na dang tuamtuamte a lunggulh mite ahi uh hi. Tua nate in a zaksa uh thu depgawp ahih manin a gah zo kei uh hi.
41004020	Ahi zongin hihte in leihoihna ah a tu khaici ahi uh hi. Amaute in thu a zak uh ciangin sang uh a, pawlkhatte a zah 30, pawlkhatte a zah 60, pawlkhatte a zah 100 a gah uh hi,” a ci hi.
41004021	Amah in amaute kiangah a genbeh in ah, “Note in lawh a khuh ding le lupna nuai‑a koih ding peuhin meivak vak ngei na hi uh hiam? Meivak tunna tungah koih zaw hilo na hi uh hiam?
41004022	Banghang hiam cihleh a kilanglo dinga a kiselsim thei bangmah om lo a, khuavak ah a kilanglo dingin a kiselcip thei bangmah om lo hi.
41004023	Zak nading bil a nei mi in za tahen!” a ci hi.
41004024	Tua ciangin amah in amaute tungah a gen in ah, “Na thu zak uh limtak in ngaihsun un. Note zat seeng mah tawh no aa dingin hong kitehsakkik ding hi. Hih thu a za note tungah a tam zaw in a hong kipia ding hi.
41004025	Banghang hiam cihleh a neite kipiak beh dinga, a neilote a neih sunsun nangawn a kilakkhiatsak ding hi,” a ci hi.
41004026	Tua ciangin amah in, “Pasian kumpigam in lei lakah khaici a vawh mipa tawh kibang hi.
41004027	Tua pa, sun tawh zan tawh ihmu zel, tho zel a, ama theih loh kalin khaici poin a khang hi.
41004028	Leitang in ama thu in gah a gahsak hi. A masa in hong ngum a, tua khit ciangin hong vui in a vui sungah a tak hong dim hi.
41004029	A min ciangin at hunta ahih manin a phiaukawi tawh a at pah hi,” a ci hi.
41004030	Tua ciangin amah in, “Pasian kumpigam bang tawh kibang a, bang tawh genteh ding i hi hiam?
41004031	Pasian kumpigam in ankamtang tawh kibang hi. Ankamtang in lei ah a kivawh laitak in leitung a khaici khempeuh lakah a tang neupen hi a,
41004032	ahih hangin a kivawh khit ciangin a kung hong po in, khai kung khempeuh sangin golzaw a, a mengkhia a hiangte golpipi hong pha hi. Tua ciangin vana leng vasate in a hiang kawm ah bu a tom thei uh hi,” a ci hi.
41004033	Amah in amaute theih zawh dingin tua bang thugentehna tampi tawh a hilh hi.
41004034	Amaute kiangah thugentehna loin thu a gen kei hi. Ahih hangin ama nungzuite bek tawh a om ciangin thu khempeuh teltak in a hilh hi.
41004035	Tua ni nitak lamin amah in a nungzuite kiangah, “Galkhat lamah pai ni,” a ci hi.
41004036	Tu in amaute in mihonpite a nusiat khit uh ciangin Zeisu a na tuanna sa gunkuang tawh amah a paipih uh hi. Gunkuangneu dangte zong amaute tawh a paikhawm uh hi.
41004037	Tua laitak in huihpi nakpi in hong nung a, tuihual in gunkuang vatgawp ahih manin gunkuang tui sungah a tum dekdek hi.
41004038	Ahih hangin Zeisu in gunkuang taw lamah lukham khat kham in a ihmu hi. Tua ciangin a nungzuite in amah phong uh a, “Sia aw, simang khin le ung phamawh salo na hi hiam?” a ci uh hi.
41004039	Tua ciangin amah tho in huihpi taii a, tuipi kiangah, “Dai inla om hithiat in,” ci in thu a pia hi. Tua ciangin huihpi khawl in a dai dide pah hi.
41004040	Amah in amaute kiangah, “Banghang in hi zahtak in lau zawzen na hi uh hiam? Banghang in upna nei lo na hi uh hiam?” a ci hi.
41004041	Amaute lau mahmah uh a, “Hihpa bangci bang mi hi peuhmah ahi hiam? Huihpi le tuipite nangawn in a thu a mang tazen uh hi,” ci in khat le khat a kiho uh hi.
41005001	Amaute in tuili gal khat a om Gadara mite teenna kuam a tung uh hi.
41005002	Gunkuang tung pan Zeisu a tuahkhiat ciangin dawigilo a vei mi khat han panin hong paikhia in thakhat in Zeisu a na dawntuah hi.
41005003	Tua pa han lakah teeng a, sikkhau nangawn tawh kuamah in a hen zo kei hi.
41005004	Banghang hiam cihleh sikkhau tawh tam veipi khih in kol a kibulh hangin a sikkhau bottat in a kol zong peksat a, kuamah in a zozo kei hi.
41005005	Han lak le mualtung ah sun le zanin om tawntung a, kiko niloh in amah le amah suang tawh a kikuiliam gawp hi.
41005006	Tua pa in Zeisu a galmuh ciangin ama kiangah tai in a bia hi.
41005007	Amah nakpi in kiko a, “A Sangbel Pasian Tapa Zeisu aw, nang tawh ka kisaina bang om ahi hiam? Kei nong bawlsiat loh nadingin Pasian minin kong thum hi,” a ci hi.
41005008	Banghang hiam cihleh Zeisu in, “Nang dawigilo aw, ama sung pan paikhia in,” ci in thu a pia zo hi.
41005009	Zeisu in ama kiangah, “Na min bang ahi hiam?” ci a, a dot ciangin amah in, “Kote tampi ka hih manun ka min Legionɠ ahi hi,” a ci hi.
41005010	Zeisu in tua gam panin amah a hawlkhiat loh nadingin tua pa in nakpitak in a thum hi.
41005011	Tu in tua mun tawh a kinai mualte tungah vok honpi khat kicing in a om hi.
41005012	Tua ciangin dawigilote in Zeisu kiangah, “Vok honte sungah ka lut theih nadingun hong sawl in,” ci in a thum uh hi.
41005013	Tua ciangin Zeisu in a phal pah hi. Dawigilote paikhia in vokte sungah a lut uh hi. Tua ciangin vok honte ken lakah taisuk gawp uha tui sung kidenna in a si khin uh hi. Tua vok honte 2,000 bang a pha hi.
41005014	Tua ciangin vokcingte tai pah vingveng uh a, khuasung le gam sungteng ah hih thu a va gen uh ciangin tua thupiang en dingin khua mite a hong paikhia uh hi.
41005015	Zeisu kiangah a tun uh ciangin dawigilo legionɠ khat a lutna mipa, puansilh in lungsim maan pua in tu hithiat a om a mu uh hi. Tua ciangin amaute a lau uh hi.
41005016	Dawi a lutna mipa le vokte tunga thupiang a mu mite in tua khua mite kiangah a gensawn uh hi.
41005017	Tua khit ciangin tua gam panin Zeisu a paikhiat nadingin tua mite in a ngen uh hi.
41005018	Gunkuang sungah Zeisu a kah ciangin dawi a lutna mipa in Zeisu zui nuamin a kun hi.
41005019	Ahih hangin Zeisu in sang loin ama kiangah, “Na inn ah ciah inla Topa in na lianpi hong bawlnate le hong hehpihnate na lawmte kiangah va gen in,” ci in a sawl hi.
41005020	Tua pa pai in Zeisu in ama tunga a bawl na lianpite Decapolis gam sungteng ah kizelsak a, mi khempeuh in lamdang a sa uh hi.
41005021	Tu in gunkuang tungah Zeisu tuangin a gal khatah a galkahkik khit ciangin mihonpite a hong kikhawm uh hi.
41005022	Amah tuili gei ah a om laitak in en in, kikhopna inn ukte lakah Jairus kici mi khat hong pai a, Zeisu a muh ciangin a khe phungah bokin
41005023	nakpitak thum a, “Ka tanuno si dekdek hi. Amah cidam a hong nuntak theih nadingin hong pai inla a tungah na khut hong ngaksak in,” a ci hi.
41005024	Tua ciangin Zeisu in amah zui a, mihonpi in zong Zeisu paina zui uh ahih manin a phu kha gawp uh hi.
41005025	Tualai ah kum sawm le kum nih sung siluang natna a vei numei khat a om hi.
41005026	Gimna tampi thuakin siavuan tampi zong kibawlsak a, a neihsa teng nangawn a beita hi. Ahih hangin noptuam cih thadah a gim zaw semsem hi.
41005027	Tua nu in Zeisu thu a zak ciangin mihonpi lakah hong lut a, a nunglam panin Zeisu puan a lawng hi.
41005028	Banghang hiam cihleh tua nu in, “A puan va lawng beek leng zong ka dam ding hi,” a ci hi.
41005029	A lawn khit phetin tua nu a siluang kang pah a, a natna a dam lam ama sungah a kithei hi.
41005030	Tua ciangin Zeisu in ama sung pan vangliatna paikhia hi cih thei in mihonpi lamah thakhat in kihei a, “Kua in ka puan hong lawng ahi hiam?” a ci hi.
41005031	Ahih hangin Zeisu nungzuite in ama kiangah, “Mihonpi in nang hong sukphut hong tophut cih thei napi cin, ‘Banghang in kua in hong lawng hiam?’ cimawk na hi hiam?” a ci uh hi.
41005032	Zeisu in amah a lawng numeinu a muh nadingin a kim a pam teng a en kawikawi hi.
41005033	Tua nu in ama tunga thupiang khempeuh thei ahih manin laulua in a ling hi. Tua khit ciangin Zeisu kiangah hong pai in ama mai ah bok a, thupiang khempeuh ahi bangbang in a genkhia hi.
41005034	Tua ciangin Zeisu in ama kiangah, “Ka tanu aw, na upna in hong damsak zo hi. Lungnuamtak in ciah inla na natna dam tahen,” a ci hi.
41005035	Amah a paupau laitak in kikhopna inn ukpa inn pana hong paite hong tung uh a, “Na tanu sizo hi. Banghang in Siapa buaisak lai ding na hiam?” a ci uh hi.
41005036	Zeisu in tua thu a zak phetin kikhopna inn ukpa kiangah, “Patau kei inla um in,” a ci hi.
41005037	Zeisu in Peter, James, le a sanggampa John longal kuamah dang a kizuisak kei hi.
41005038	Tua ciangin kikhopna inn ukpa inn ah Zeisu a tun ciangin mite kap le mau‑a om ngeingai a mu hi.
41005039	Zeisu inn sungah luta amaute kiangah, “Banghang in mau in kap ngeingai na hi uh hiam? Numeino a si hilo in a ihmu ahi hi,” a ci hi.
41005040	Tua ciangin tua mite in amah zahpih in a nuihsan uh hi. Ahih hangin Zeisu in amaute a vekpi un pusuaksak a, numeino nu le pa le ama tonpih mite a sap khit ciangin numeino lupna inndei sungah a lut uh hi.
41005041	Tua ciangin amah in numeino khut len in, “Talitha, cumi,” a ci hi. A khiatna in, “Numeino aw, tho in kong ci hi,” a cihna ahi hi.
41005042	Tua ciangin numeino thakhat in tho in lam a pai hi. Amah in kum sawm le kum nih a pha numeino ahi hi. Amaute in lamdang a sa mahmah uh hi.
41005043	Ahih hangin tua thu kuamah a theihsak loh nadingun Zeisu in khauhtak in a kham hi. Tua khit ciangin numeino nek theih khatpeuh a piak nadingun a sawl hi.
41006001	Tua ciangin tua mun pan Zeisu paikhia in ama khankhiatna gamah pai a, a nungzuite in a zui uh hi.
41006002	Sabbath ni hong tun ciangin kikhopna inn sungah thu a hilh hi. Ama thuhilhna a za mi tampi in lamdangsa mahmah uh a, “Hihpa in hih thute koilai pana a ngah ahi hiam? A khut tawh hih bang nalamdang a bawl theih nadinga a kipia pilna in bangci bang pilna hi zawzen hiam?
41006003	Amah in Mary tapa, khutsiampa hilo ahi hiam? James, Joses, Judah, le Simon‑te sanggampa hi lello ahi hiam? A sanggam numeite zong i kiangah om uh hilo ahi hiam?” a ci uh hi. Tua hi a, amaute in amah a sang zo kei uh hi.
41006004	Ahih hangin Zeisu in amaute kiangah, “Kamsang kici peuhmah midangte in a pahtawi uh hangin ama khuapihte, ama tanaute le ama innkuanpihte in a pahtawi ngeiloh mah uh ahi hi,” a ci hi.
41006005	Cina tawmkhatte tungah a khut nga‑a a damsak simloh, tua munah nalamdang bangmah a bawl kei hi.
41006006	Amah in amaute uplohna uh lamdang a sa hi. (6) Tua ciangin khuaneute ah zong a banban in zin kawikawi in thu a hilh hi.
41006007	Tua khit ciangin sawm le nihte ama kiangah sam a, nihta nihta in a sawlkhia hi. Dawigilote tungah thuneihna a pia hi.
41006008	Amah in amaute kiangah khualzinna ah a zat ding uh ciangkhut simloh thungip ahi a, an ahi a, sumbawm sungah sum ahi zongin bangmah a ken loh nading uh le
41006009	khedap bulhin puanak a silhthuah loh nading uh thu a pia hi.
41006010	Tua ciangin amaute kiangah, “Inn khatpeuh ah na tun uh ciangin tua khua pan na paikhiat mateng un tua inn ah tamsuak un.
41006011	Note hong sang nuamlo in na thugen uh zong a ngai nuamlo mite khua pan na paikhiat uh ciangin note khenuai‑a leivuite singkhia un. Tua leivuite in amaute langkhat ah teci a suak ding hi. Aman takpi kong cih in ah, thukhen ni ciangin Sodom le Gomorrah khua mite thuakna in tua khua mite thuakna sangin thuaknop zawlai ding hi,” a ci hi.
41006012	Tua ciangin a nungzuite paikhia uh a, mite a kisikkik nading thu a hilh uh hi.
41006013	Dawi tampi hawlkhia in cina tampite sathau zutin a damsak uh hi.
41006014	Tu in, Zeisu minthang mahmah ahih manin Kumpipa Herod in ama thu a za hi. Tua ciangin amah in, “Tuiphumpa John misite lak pan hong thokik zo a, hih vangliatnate amah in a nei ahi hi,” a ci hi.
41006015	Mi pawlkhat in, “Hihpa Elijah ahi hi,” a ci uh hi. A dangte in, “Kamsangpa khat ahih keileh kamsangte khatpeuh tawh a kibang mi khat ahi hi,” a ci uh hi.
41006016	Ahih hangin Herod in a zak ciangin, “A ngawng ka tansa John mah misite lak pan hong thokik ahi hi,” a ci hi.
41006017	Herod in a sanggampa Philip zi Herodias a teenpihna thu tawh kisai in John in Herod a mawhsak ngei hi. Tua ahih manin Herod in John mansak a, sikkhau tawh khih in thongah a khum hi.
41006018	Banghang hiam cihleh John in Herod kiangah, “Na sanggampa zi na teenpih pen thukham tawh kituak lo hi,” ci a, a gen manin tua banga a khum ahi hi.
41006019	Tua ahih manin Herodias in John mudah in a that nuam hi. Ahih hangin tua numei in a that thei kei hi.
41006020	Banghang hiam cihleh Herod in John kihta a, John pen midik misiangtho ahihlam Herod in thei ahih manin amah a hu hi. John thugente in Herod lungsim buaisak mahmah a, ahih hangin a thugente hoih a sa mahmah hi.
41006021	Tua ciangin Herod in ama suah ni in a uliante, a galkap mangte le Galilee gam miliante an a vak ciangin hun hoih khat a hong om hi.
41006022	Tua ciangin Herodias tanu hong lutin hong lam a, Herod le amah tawh a tukhawm mite a lungkimsak mahmah hi. Tua ciangin kumpipa in nungakno kiangah, “Na deih peuhpeuh hong ngen in kong pia ding hi.
41006023	Ka gam phelkhat dongin nong nget peuhpeuh kong pia ding hi,” ci in kiciam in kamciam a pia hi.
41006024	Tua ciangin nungakno paikhia in a nu kiangah, “Bang ngen ding ka hi hiam?” ci in a dong hi. A nu in, “Tuiphumpa John lutang va ngen in,” a ci hi.
41006025	Nungakno zong hong kilehkik pah vingveng in kumpipa kiangah, “Tuiphumpa John lutang kuangdai sung khatah hong pia pah leteh ka ut hi,” a ci hi.
41006026	Kumpipa a dah mahmah hangin, a kiciamna le ankuang a umpihte maitang zahtakna tawh nungakno ngetna a nial nuam kei hi.
41006027	Tua ciangin kumpipa in mithah nasep a sempa kiangah, “John lutang hong paipih in,” ci in thu a pia pah hi. Tua pa zong pai in thong sunga John ngawng va tan a,
41006028	kuangdai sungkhat ah koihin tua nungakno pia a, nungakno in a nu a piasawn hi.
41006029	John nungzuite in tua thu a zak uh ciangin pai in a luang la uha hanah a vui uh hi.
41006030	Tua ciangin sawltakte Zeisu kiangah hong kisutuahkik uh a, a nasepte uh le a thuhilhna teng uh a pulak uh hi.
41006031	Tua ciangin Zeisu in amaute kiangah, “Gamdaihna mun khatah pai unla, tawmvei sung tawlnga un,” a ci hi. Mi a ciah le a kuan kiphamat in annek hun ding nangawn ngah lo uh ahih manin tua banga a gen ahi hi.
41006032	Tua ciangin amaute gunkuang khat tawh gamdaihna mun khatah tuam paikhiat uh hi.
41006033	Tu in amaute paikhiat mihonpi in mu uh a, mi tampi in Zeisu zong a kihel lam thei uh ahih manin khua khempeuh panin khe tawh hong tai ngeingai uh hi. Zeisu tunma in tua mun na tungkhol uh a, Zeisu hong tun ciangin a kiangah hong kikhawm uh hi.
41006034	Gunkuang sung pan Zeisu hong tuahkhiat ciangin mihonpite mu a, a cing omlo tuute tawh kibang uh ahih manin hehpihhuai sa in tua munah amaute thu tampi a hilh hi.
41006035	Ni tum kuan ciangin nungzuite ama kiangah hong pai uh a, “Hih mun in gamlakpi hi a, ni zong tum dekta hi.
41006036	Hih mite in annek ding bangmah neilo uh ahih manin, an lei dingin hih kima om khuaneute ah paisak in,” a ci uh hi.
41006037	Tua ciangin amah in, “Amaute nek theih khat peuhpeuh pia un,” a ci hi. Nungzuite in, “Kote pai in denariusɠ 200 man an lei in a nek ding uh pia ding ka hi uh hiam?” a ci uh hi.
41006038	Amah in, “Anlum bangzah nei na uh hiam? Pai unla va en dih un,” a ci hi. Amaute in a omzah a theih khit uh ciangin, “Anlum nga le ngasa nih om hi,” a ci uh hi.
41006039	Tua ciangin Zeisu in mi khempeuh lopa tungah a honhon in tusak un ci in a sawl hi.
41006040	Tua ciangin amaute pawlkhat 100, pawlkhat 50 ta in a pawlpawl in a tu uh hi.
41006041	Zeisu in anlum nga le ngasa nihte a lak khit ciangin vantung lam ento in lungdam a ko hi. Tua khit ciangin anlumte balkham a, mite mai ah a lui dingin nungzuite a pia hi. Ngasa nihte zong mi khempeuh lakah a hawmsak hi.
41006042	Tua ciangin mi khempeuh in gilvahtak in a ne uh hi.
41006043	Anlum le ngasa kikhamval teng a kaihkhop uh ciangin lawh sawm le lawh nih dim a ngah uh hi.
41006044	Anlum a ne mi pasal 5,000 bang a pha uh hi.
41006045	Zeisu in mihonpi a ciahsak kalin nungzuite gunkuang ah tuangsak pah a, gal khat a om Bethsaida khua ah a mapaisak hi.
41006046	Amaute a ciahkhiatsak khit ciangin thungen dingin mualtung ah a paito hi.
41006047	Tu in nitak hong tun ciangin tuili laizang ah gunkuang om a, tuili gei leitang tungah Zeisu bek a om hi.
41006048	Tua ciangin huih lehnun ahih manin nungzuite in haksapi in gunkuang a hawh uh Zeisu in a mu hi. Zanvil lina hun pawlin amaute kiang zuanin Zeisu tui tungah hong pai a, amaute a kheng dektak hi.
41006049	Amah tui tunga hong pai amaute in a muh uh ciangin, sikha sa in a kiko uh hi.
41006050	Banghang hiam cihleh a vekpi un amah mu uh a, a patau uh hi. Ahi zongin Zeisu in, “Lungnuamtak in om un, keimah ka hi hi. Lau kei un,” a ci hi.
41006051	Tua ciangin amaute tuanna gunkuang ah Zeisu a kahtoh khit ciangin huih a dai hi. Amaute in gen zawhloh zahin lamdang a sa uh hi.
41006052	Banghang hiam cihleh a lungtang uh khauhlua ahih manin anlum tawh nalamdang a bawlna thu a ngaihsun kha kei uh hi.
41006053	A galkah khit uh ciangin Gennesaret gam tung uh a, tuili gei ah gunkuang a khih uh hi.
41006054	Gunkuang sung pan a paikhiat uh ciangin mi khempeuh in Zeisu ahihlam thei pah uh a,
41006055	amaute tua kima om gam tengah tai uh a, a cinate uh tal tawh hong pua in amah om hi ci a, a kizakna munmun ah a hong delh uh hi.
41006056	Khuapi khuata le gam sung ama tunna peuhpeuh ah mite in kongzing lakah cinate sialin a puanmongtep beek a lawnkhak theih nadingun a ngen tentan uh hi. Amah a lawng kha zahzah in damna a ngah uh hi.
41007001	Tua khit ciangin Jerusalem khuapi pana hong pai Pharisee‑te le thukhamhilh siate pawlkhat Zeisu kiangah hong paikhawm uh hi.
41007002	Tu in a nungzuite kimkhat in khutninsa a an a nek uh amaute in a muh uh ciangin a mawhsak uh hi. Khutnin a cih ciangin khutsil lo cihna ahi hi.
41007003	Banghang hiam cihleh Pharisee‑te le Judah mi khempeuh in tanglai mite ngeina zui uha khutsil loin an ne lo uh hi.
41007004	Sumbuuk pan a ciah uh ciangin zong kisil loin an ne lo uh hi. Haite, belte, sumngo kuangte, le sabuaite sawpsiangna ngeina a kipan zuih ding a dang ngeina tampi zong neilai uh hi.
41007005	Tua ciangin Pharisee pawlte le thukhamhilh siate in ama kiangah, “Na nungzuite in tanglai mite ngeina zui loin banghang in khutsil lopi in an ne uh ahi hiam?” ci in a dong uh hi.
41007006	Amah in amaute kiangah, “A kineihkhem note thu, kamsangpa Isaiah in Lai Siangtho sunga a genkholhna thu a maan hi. Amah in, ‘Hih mite in a kam uh tawh a hong pahtawi uh hangin, A lungsim uh kei tawh kigamla hi.
41007007	Mihing bawltawm thukhamte thuhilhna in zang uh ahih manin, Kei a hong biakna uh a mawkna ahi hi,’ a ci hi.
41007008	“Banghang hiam cihleh Pasian thupiakte nawlkhin in tanglai ngeina ahi, bel le kuang sawpsiangna a kipan tua bang a dang ngeina tampi na zui uh hi,” a ci hi.
41007009	Amaute kiangah, “Tanglai ngeina na zuih theih nadingun Pasian thupiak na nawlkhin uh a, tua banga na hih uh ciangin hi na kisa mahmah uh hi.
41007010	Moses in, ‘Na nu le na pa zahtak in. A nu ahi a, a pa ahi zongin a samsia mi in thahna thuak tahen,’ ci in note thu hong pia hi.
41007011	“Ahih hangin, ‘Note in mi khatin a nu le a pa kiangah, “Kei tung pana na ngah ding khempeuh Corban hita hi,” ci peuh leh bangmah a piak kul nawn kei hi,’ na ci uh hi. Corban a khiatna in Pasian kipia khin cihna ahi hi.
41007012	Tua bang thu tawh a nu le a pa aa dingin tua pa in bangmah sep kul nawnlo hi na ci uh hi.
41007013	Note in na kihilh sawnsawn uh tanglai ngeinate zui in Pasian thu kimanna neilo na suaksak uh a, tua bang dan ngeina tampi na nei uh hi,” a ci hi.
41007014	Amah in mihonpite a sap khit ciangin amaute kiangah, “Na vekpi un ka thugen ngai unla thei un.
41007015	A pualam panin mihing sunga tumsuk na khat beekin mi a ninsak kei hi. Mihing sung pana a pusuakkhiate bekin mihing a ninsak hi.
41007016	Zak nading bil a nei mi in za tahen!” a ci hi.
41007017	Mihonpi lak pan amah paikhia a, inn sungah a lut khit ciangin a nungzuite in tua thugentehna thu a dong uh hi.
41007018	Tua ciangin amah in amaute kiangah, “Note in zong tel lo na hi uh hiam? A pualam pan mihing sunga a tumsuk peuhmah in mi a ninsak kei hi.
41007019	Banghang hiam cihleh lungsim sungah lut loin gilpi sungah lut a, a kine an khempeuh kithakhia in kisiangthosak hi,” a ci hi.
41007020	Amah in, “Mihing sung pana pusuakte in tuami a ninsak hi.
41007021	Banghang hiam cihleh a sunglam a om mihingte lungsim panin ngaihsutna hoihlo, angkawmna, numei pasal mawhna, mithahna,
41007022	guktakna, duhhopna, gitlohna, khemna, numei pasal paktatna, etsatna, kosiatna, kiphatsakna, haitatnate a hong pusuak hi.
41007023	Hih a hoihlo thute khempeuh sunglam pan hong pusuak in mihing a ninsak hi,” a ci hi.
41007024	Tua khit ciangin tua mun pan amah paikhia a, Tyre le Sidon gam sungah pai in inn khatah a lut hi. Tualai ah a om lam kuama theih ding a ut loh hangin a kisel zo kei hi.
41007025	Dawigilo a vei tanu a nei nupi khatin Zeisu thu a zak ciangin hong pai a, Zeisu khe phungah bokin
41007026	a tanu sung pan dawigilo a hawlkhiatsak nadingin a ngen den hi. Tua nu pen Syro‑Phoenicia gama piang Greek numei khat ahi hi.
41007027	Ahih hangin Zeisu in tua nu kiangah, “Tate annek ding la in uinote piak ding kilawm lo hi. Tua ahih manin tate ka gilvahsak masa phot ding hi,” a ci hi.
41007028	Tua nu in, “Topa aw, hi mah hi. Ahi zongin sabuai nuai‑a om tate anneng kiate nangawn, uinote in ne kha sam uh hilo ahi hiam?” ci in a dawng hi.
41007029	Tua ciangin Zeisu in, “Tua banga na cih manin na tanu sung pan dawigilo a taikhia zo hi. Ciahta in,” a ci hi.
41007030	Tua nu ama inn a tun ciangin lupna tungah a tanu lum a, ama sung pan dawigilo paikhia khinzo cih a mu hi.
41007031	Tyre le Sidon khua panin Zeisu paikhia leuleu a, Decapolis gam kantan in Galilee tuili a tung hi.
41007032	Tua ciangin amaute in a bengngong, a pautheilo mi khat ama kiangah hong paipih uh a, tua pa tungah a khut a ngakh nadingin a ngen uh hi.
41007033	Zeisu in mihonpi lak panin tua pa paikhiatpih a, a bil langnih sungah a khutme guangin a cil phiha, a lei a lawnsak hi.
41007034	Tua khit ciangin vantung lam ento in khuisa a, ama kiangah, “Ephphatha,” a ci hi. A khiatna in, “Kihong in,” a cihna ahi hi.
41007035	Tua pa thakhat in a bil kihong a, a leiigui zong kikhah in siangtak in a pau thei hi.
41007036	Tua ciangin tua thu kuama kiangah a gen loh nadingun Zeisu in thu a pia hi. Ahih hangin nak kham semsem le tua mite in a nak gen semsem uh hi.
41007037	Amaute in lamdangsa mahmah uh a, “Amah in na khempeuh a hoih in bawl a, bengngongte khuazasak in pautheilote a pautheisak hi,” a ci uh hi.
41008001	Tua hun sungin mihonpite tamlua mahmah a, nek ding zong a nei kei uh hi. Tua ciangin Zeisu in a nungzuite sam a,
41008002	“Hih mite ka kiangah ni thum hong om khin uh a, nek ding lah neilo uh ahih manin hehpihhuai ka sa hi.
41008003	Gilkialpi in ciahsak leng amaute pawlkhat gamlapi pana hong pai uh ahih manin lamkal ah a bah ding uh hi,” a ci hi.
41008004	Tua ciangin a nungzuite in, “Kua in mihing hi zahta hih gamlak ah an bangci vak zawh ding ahi hiam?” ci in a dawng uh hi.
41008005	Tua ciangin Zeisu in, “Anlum bangzah na nei uh hiam?” ci in a dong hi. Amaute in, “Sagih a om hi,” a ci uh hi.
41008006	Tua ciangin amah in mihonpite lei lakah tu dingin thu a piak khit ciangin anlum sagihte la in lungdam a ko hi. Tuate balkham in mipi lakah hawm dingin a nungzuite pia a, amaute in zong mihonpite lakah a hawm uh hi.
41008007	Amaute in ngasaneu tawmkha zong a nei uh hi. Amah in tuate thupha a piak khit ciangin mihonpite lakah hawm dingin thu a pia hi.
41008008	Tua ciangin amaute in a kham dong uh a nek khit uh ciangin a khamval uh a them a nengin kaikhawm uh a, lawh sagih a ngah uh hi.
41008009	Tu in an a ne mi 4,000 bang a pha uh hi. Tua khit ciangin amah in amaute ciahsak in,
41008010	thakhat thu in nungzuite tawh gunkuang tung tuangin Dalmanutha gamah a pai uh hi.
41008011	Tua ciangin Pharisee pawlte hong pai in Zeisu thugen nial dingin a kipan uh hi. Amah a ze‑etna un, “Van panin limlamdang khat hong lak in,” ci in a ngen uh hi.
41008012	Ahih hangin a lungsim sungah Zeisu nakpi in khuisa a, “Banghang in tulai khang mite in nalamdang mu nuam uh ahi hiam? Aman takpi kong cih in ah, tulai khang mite tungah limlamdang a kilak kei ding hi,” a ci hi.
41008013	Amah in amaute nusia in gunkuang tuangkik a, gal khat lamah a paikhia hi.
41008014	Tu in a nungzuite in anlum puak ding mangngilh uh a, gunkuang sungah anlum khat longal a dang bangmah a nei kei uh hi.
41008015	Tua ciangin Zeisu in amaute kiangah, “Pharisee pawlte silngo le Herod silngo kidawm unla pelh un,” ci in thu a pia hi.
41008016	Amaute in, “Anlum i neih loh manin hih banga hong ci ahi hi,” ci in a kikum uh hi.
41008017	Tua banga thu a kikup uh Zeisu in a theih ciangin, “Anlum na neih loh manun banghang in tua bangin kikum na hi uh hiam? Phawk thei nai lo, tel thei nailo na hi uh hiam? Na lungtang uh khauhsak lailai na hi uh hiam?
41008018	Mittang nei napi khuamu lo na hi uh hiam? Bil nei napi khuaza lo na hi uh hiam? Phawk thei mahmah lo na hi uh hiam?
41008019	“Mi 5,000 aa dingin anlum nga ka balkhap ciangin a kikhamval an lawh bangzah ngah na hi uh hiam?” ci in a dong hi. Amaute in, “Lawh sawm le lawh nih,” a ci uh hi.
41008020	“Mi 4,000 aa dingin anlum sagih ka balkhap ciangin a kikhamval lawh bangzah ngah na hi uh hiam?” ci in a dong hi. Amaute in, “Lawh sagih,” a ci uh hi.
41008021	Tua ciangin Zeisu in amaute kiangah, “Tua ahih leh bang dinga hih thu thei lo na hi uh hiam?” a ci hi.
41008022	Tua ciangin amah Bethsaida khua ah hong tung a, mite in ama kiangah mittaw khat hong paipih in tua pa a lawn nadingin a thum uh hi.
41008023	Tua ciangin amah in mittawpa a khut in kai a, khuanawl ah a paipih hi. Tua khit ciangin a mit cil phihsak in a tungah a khut a ngakh khit ciangin, “Na khatpeuh na mu theita hiam?” ci in a dong hi.
41008024	Tua pa khuadak in, “Mite ka et ciangin singkung lampai bangin ka mu hi,” a ci hi.
41008025	Tua ciangin Zeisu in tua pa mit tungah a khut khatvei ngakik a, tua khit ciangin a khuadaksak hi. A mit a ngei bangin hoihkik a, mi khempeuh teltak in a mu thei hi.
41008026	Tua ciangin amah in tua pa a inn ah ciahsak a, ama kiangah, “Khua sungah lut kei inla, hih thu kuama kiangah gen kei in,” ci in thu a pia hi.
41008027	Tu in Zeisu le a nungzuite Caesarea Philippi gam khuaneute ah a pai uh hi. Lam a paikawm un a nungzuite kiangah, “Mite in kei kua hi hong ci uh hiam?” ci in a dong hi.
41008028	Amaute in, “Mi pawlkhat in Tuiphumpa John hi hong ci uh hi. Pawlkhat in Elijah hi hong ci uh hi. A dangte in kamsangte laka khat hi hong ci uh hi,” ci in a dawng uh hi.
41008029	Tua ciangin amah in, “Tua ahih leh note in kei kua hi nong ci uh hiam?” a ci hi. Peter in, “Nang in Khazih na hi hi,” ci in a dawng hi.
41008030	Tua ciangin amah in kuama kiangah ama thu a gen loh nadingun khauhtak in a kham hi.
41008031	Tua khit ciangin Zeisu in, “Mihing Tapa in gimna tampi thuak dinga, makaite, siampi liante le thukhamhilh siate in nialin a that ding uh hi. Ni thum khit ciangin a thokik ding hi,” ci in a nungzuite a hilhta hi.
41008032	Amah in hih thu siangtak in a gen ciangin Peter in amah samkhia in a taii hi.
41008033	Ahih hangin amah kihei in a nungzuite en kawmsa in Peter lehtaii a, “Satan aw, ka nunglam ah kihemkhia in. Pasian nate ngaihsun loin mihing nate na ngaihsun hi,” a ci hi.
41008034	Tua ciangin amah in mihonpite le a nungzuite samkhawm a, amaute kiangah, “Kei hong zui nuam mi peuhmah in ama pumpi deihna nial henla, a singlamteh kisuan in hong zui tahen.
41008035	Banghang hiam cihleh ama nuntakna a hu nuam mi in a nuntakna a tanlawh ding hi. Keimah le lungdamna thu hanga a nuntakna a tanlawh mi in a nuntakna a honkhia ding hi.
41008036	Banghang hiam cihleh mi khatin leitung buppi a ngah hangin ama nuntakna a suplawh leh bang phattuamna om ding ahi hiam?
41008037	Ahih keileh ama nuntakna bang tawh khekkik thei ding ahi hiam?
41008038	Angkawm hat le mawhna a bawl tulai khang mite lakah kei le ka thu a maizumpih mi peuhmah Mihing Tapa in ama Pa minthanna silh a, a siangtho vantungmite tawh a hong pai ciangin a maizumpih ding hi,” a ci hi.
41009001	Tua ciangin Zeisu in amaute kiangah, “Aman takpi kong cih in ah, hih laitak a a ding mi pawlkhat in vangliatna tawh a hong tung Pasian kumpigam a muh mateng un sihna a ciam kha kei ding uh hi,” a ci hi.
41009002	Tu in ni guk khit ciangin Zeisu in Peter, James le John‑te a tuam in samkhia a, mualsang tung khatah a kahtohpih hi. Tua khit ciangin amaute mai ah a mel a kikhel hi.
41009003	A puante tee deldel a, vuk bangin a pak sitset hi. Leitung a puansawpmi kuama peuh in tua zahin a paksak zo kei ding hi.
41009004	Tua ciangin Elijah le Moses hong kilang uh a, Zeisu tawh a kiho uh hi.
41009005	Tua ciangin Peter in Zeisu kiangah, “Rabbi aw, hihlai nuam ka sa uh hi. Nang aa ding buuk khat, Moses aa ding buuk khat, Elijah aa ding buuk khat, buuk thum kong lamsak ding uh hi,” a ci hi.
41009006	Amaute lau mahmah uh a, gen ding mel a theih loh man ahi hi.
41009007	Tua laitak in meiilom khatin amaute tuam a, tua meiilom sung panin, “Hihpa in ka it ka Tapa ahi hi. Ama thu na mang un!” ci in aw khat hong gingkhia hi.
41009008	Amaute in a kim a pam envat uh a, Zeisu longal kuamah dang a mu nawn kei uh hi.
41009009	Tu in mualtung pan amaute hong kumsuk uh a, Mihing Tapa misite lak pan a thawhkik khit mateng in hih a muh uh nate kuama kiangah a gen loh nadingun thu a pia hi.
41009010	Tua hi a, misite lak panin thokik a cih in bang a cihnopna ahi tam ci in kidong uh a, tua thu amauteng theih bekin a ciamteh uh hi.
41009011	Amaute in, “Banghang in thukhamhilh siate in Elijah hong pai masa ding hi ci uh ahi hiam?” ci in a dong uh hi.
41009012	Tua ciangin Zeisu in amaute kiangah, “Elijah hong pai masa in na khempeuh a ngeina bangsakkik ding hi. Tua ahih leh banghang in Mihing Tapa in zong gimna tampi thuak dinga, mite simmawh in om ding hi ci in kigelh ahi hiam?
41009013	Ahi zongin ken kong cih in ah Elijah hong pai khinzo a, ama thu a kigelhsa bangin amaute in a utut un a bawl khinzo uh hi,” a ci hi.
41009014	A nungzuite kiangah Zeisu hong pai ciangin amaute kimkot a om mihonpi a mu hi. Thukhamhilh siate zong amaute tawh thu kisel in na om uh hi.
41009015	Amaute khempeuh in Zeisu a muhvat uh ciangin lamdangsa mahmah uh a, ama kiangah tai in a hopih uh hi.
41009016	Amah in thukhamhilh siate kiangah, “Amaute tawh bang thu kikum na hi uh hiam?” ci in a dong hi.
41009017	Tua ciangin mihonpi lak pan mi khat in, “Sia aw, ka tapa sungah dawi lutin pau theilo ahih manin nang kiangah kong paipih uh hi.
41009018	Tua dawi in amah a mat ciangin a matna mun peuhpeuh ah leitang a denna hi. Tua ciangin a cilphuan kai in a hagawi a, a kongkawgawp hi. Tua hi a, hih dawi hong hawlkhiatsak dingin na nungzuite kiangah ka nget hangin a hawlkhia zo kei uh hi,” a ci hi.
41009019	Zeisu in, “Upna a neilo khang mite aw, bang tanvei hong ompih a, bang tanvei hong thuak lai ding ka hi hiam? Tua naupang ka kiangah hong paipih un,” ci in a dawng hi.
41009020	Tua ciangin amaute in Zeisu kiangah tua pa hong paipih uh hi. Zeisu a muh ciangin dawi in tua pa thakhat in a kongkawsak hi. Tua khit ciangin lei ah tua pa pukin kipek a, a kam panin cilphuan a kai hi.
41009021	Zeisu in tua pasalno ii pa kiangah, “Ahi cih zawh bang tanvei sawt zo ahi hiam?” ci in a dong hi. A pa in, “A neutung a kipan ahi hi.
41009022	A sih nadingin tua dawi in tamveipi mei sungah puksak in tui sungah a kiasak hi. Ahi zongin nong hihsak theih a om leh hong hehpih inla hong huh in,” ci in a ngen hi.
41009023	Zeisu in ama kiangah, “Na up nak leh a um mite aa dingin na khempeuh a piang thei hi,” a ci hi.
41009024	Tua ciangin pasalno ii a pa kikokhia pah a, “Topa aw, ka um hi. Ka uplohna hong huh in!” ci in khitui luangin a ngen hi.
41009025	Zeisu in mihonpite ama lamah hong tai a muh ciangin tua dawigilo kiangah, “Nang a pau theilo le a bengngong dawi aw, ama sung panin taikhia a, na lutkik nawnloh nadingin thu kong pia hi,” ci in a taii hi.
41009026	Tua ciangin tua dawi kikokhia in, pasalno nakpitak kongkawsak a, tua khit ciangin ama sung panin a paikhia hi. Tua pa misi tawh kibang ahih manin mi tampi in, “Amah sita hi,” a ci uh hi.
41009027	Ahih hangin Zeisu in ama khut lenin a phot ciangin a thoto hi.
41009028	Inn sungah Zeisu a lut khit ciangin nungzuite in, “Kote in banghang in tua dawi hawlkhia zolo ka hi uh hiam?” ci in a dongsim uh hi.
41009029	Zeisu in amaute kiangah, “Hih bang dawi namte thungetna le antannalo tawh paikhia lo hi,” a ci hi.
41009030	Tua ciangin amaute tua mun pan paikhia in Galilee gam kantan uh a, Zeisu in tua thu kuama theih ding a deih kei hi.
41009031	Banghang hiam cihleh amah in a nungzuite kiangah, “Mite khutah Mihing Tapa kilehhek dinga, kithat ding hi. A kithah zawh ni thum khit ciangin a thokik ding hi,” ci in a hilh hi.
41009032	Ahih hangin amaute in a thugen tel lo uh a, zong a dong ngam tuan kei uh hi.
41009033	Tua ciangin amaute Capernaum khua hong tung uh a, inn sung khatah a om laitak un amah in, “Lamkal ah bang thu kisel na hi uh hiam?” ci in a dong hi.
41009034	Amaute lakah kua lianpen ding hiam cih thu lamkal ah kisel uh ahih manin pau loin a omtek uh hi.
41009035	Tua ciangin amah tusuk in nungzui sawm le nihte sam a, amaute kiangah, “Mi khatpeuh a masa pen ding a ut leh a nunung pen hi dinga, mi khempeuh nasempa zong hi ding hi,” a ci hi.
41009036	Tua khit ciangin naupangno khat samin amaute laizang ah a koih khit ciangin a ang ah tawi a,
41009037	“Hih bang naupangno khat keima mina a sangmi in kei a hong sang ahi hi. Kei a hong sang mi in kei hong sang hilo in kei hong sawlpa a sang ahi hi,” a ci hi.
41009038	Tu in John in, “Sia aw, eite hong zuilo mi khatin nangma min tawh dawite a hawlkhiat ka mu uh hi. Amah in eite hong zui lo ahih manin ka kham uh hi,” a ci hi.
41009039	Ahih hangin Zeisu in, “Tua pa kham kei un. Keima min tawh nalamdang a bawl mi in kei hong gensia lo pah ding hi.
41009040	Banghang hiam cihleh ei hong langpanlo peuhpeuh ei lam a pang hi pah hi.
41009041	Aman takpi kong cih in ah, Khazih mi na hih manun kei mina note tui haikhat a hong suah mi peuhmah in thaman ngah loin a om kei ding hi.
41009042	“Kei hong um hih naupangnote khat a puksak mi peuhmah a ngawngah angawina suang kikhih henla tuipi sungah kikhia leh ama aa dingin a hoih zaw ding hi.
41009043	Na khutin hong khialhsak leh sattan in. Khut nih nei in hellɠ le a mit ngeilo meikuang sungah na lut sangin khut tawngsa in nuntakna munah lut leteh nang aa dingin a hoih zaw ding hi.
41009044	“Tua hell sungah, ‘Amaute a ne thante si theilo in, Meikuang zong a mit ngei kei hi.’
41009045	“Na khe in hong khialhsak leh sattan in. Khe nih nei‑a hellɠ le a mit ngeilo meikuang sungah hong kipaih sangin khetawng sa in nuntakna munah lut leteh nang aa dingin hoih zaw ding hi.
41009046	“Tua hell sungah, ‘A thante si thei loin, Meikuang zong a mit ngei kei hi.’
41009047	“Na mit in hong khialhsak leh khelkhia in. Mittang nih nei in hellɠ meikuang sungah hong kipaih sangin mittang khat guak tawh Pasian kumpigam sungah lut leteh nang aa dingin hoih zaw ding hi.
41009048	“Tua hell sungah, ‘A thante si thei loin, Meikuang zong a mit ngei kei hi.’
41009049	“Banghang hiam cihleh biakpiakna a kigosa khempeuh ci a kisawh bangin mi khempeuh zong mei tawh kihahsiang ding hi.
41009050	Ci a lim hangin al nawn kei leh bangci alkiksak thei ding na hi uh hiam? Ci bangin al ciat unla, khat le khat kilem in om un,” a ci hi.
41010001	Tua ciangin tua mun panin Zeisu dingkhia a, Jordan gungal Judea gam a tung hi. Tua ciangin ama kiangah mihonpite hong kikhawmkik uha a hih ngei bangin amaute thu a hilhkik hi.
41010002	Pharisee pawlte ama kiangah hong pai uh a, “Mi khatin a zi a mak ding thukham tawh a kituak hiam?” ci in ze‑et in a dong uh hi.
41010003	Amah in amaute dawngkik a, “Moses in bang thu hong pia ahi hiam?” a ci hi.
41010004	Amaute in, “Kimakna laigelh in a zi mak theih nading thu Moses in hong pia hi,” a ci uh hi.
41010005	Zeisu in, “Na lungtang uh khauhlua ahih manin Moses in hih thupiak a gelh ahi hi.
41010006	Ahih hangin lei a piansak cilin, ‘Pasian in pasal le numei a bawl hi.’
41010007	‘Tua ahih manin pasal in a nu le a pa nusia in a zi tawh kigawm dinga,
41010008	Amaute gel pumkhat sakhat a suak ding uh hi.’ Tua hi a, amaute nih hi nawnlo in sakhat ahi uh hi.
41010009	Tua ahih manin Pasian in a gawmsate mihing in khen kei tahen,” ci in a dawng hi.
41010010	A nungzuite in zong inn sungah hih thu mah a dongkik uh hi.
41010011	Tua ciangin amah in amaute kiangah, “A zi ma a, numei dang tawh a kiteeng peuhmah in a zi a angkawmsan ahi hi.
41010012	Numei in zong a pasal ciahsan a, pasal dang tawh a kiteen leh angkawm mah ahi hi,” a ci hi.
41010013	Tua khit ciangin Zeisu lawn dingin naupangnote ama kiangah hong paipih uh hi. Ahi zongin a nungzuite in tua mite na taii uh hi.
41010014	Zeisu in a muh ciangin lungkim lo a amaute a genah, “Naupangnote ka kiangah hong paisak unla kham kei un. Pasian kumpigam in naupangno tawh a kibangte aa ahi hi.
41010015	Aman takpi kong cih in ah, naupangnote san banga Pasian kumpigam a sanglo mi peuhmah tua kumpigam sungah a lutthei kei ding hi,” a ci hi.
41010016	Tua khit ciangin naupangnote a ang ah tawi in amaute tungah a khut nga in thupha a pia hi.
41010017	Amah lampi ah a pai laitak in mi khat hong tai in ama mai ah a khukdin khit ciangin, “Sia hoih aw, nuntak tawntungna ka luah nadingin bang hih ding ka hi hiam?” ci in a dong hi.
41010018	Tua ciangin Zeisu in, “Banghang in mihoih hong ci na hi hiam? Pasian Khat longal a hoih kuamah om lo hi.
41010019	‘Angkawm kei in. Mi that kei in. Guta kei in. Thumaanlo in teci pang kei in. Thumaanlo pi in mi van laksak kei in. Na nu le na pa zahtak in,’ cih thukhamte na thei hi,” a ci hi.
41010020	Tua ciangin tua pa in, “Sia aw, tuate khempeuh ka neutung a kipan ka zuih khitsa ahi hi,” a ci hi.
41010021	Tua ciangin Zeisu in tua pa en a, it ahih manin, “Na kisap khat om hi. Pai in na neihsa teng zuak inla, mizawngte pia in. Tua hi leh vantung ah sum na nei ding hi. Tua khit ciangin hong pai inla, singlamteh pua in hong zui in,” a ci hi.
41010022	Tua pa hau mahmah ahih manin hih thu hangin dah a, maikhingsa in a paikhia hi.
41010023	Tua ciangin Zeisu in a kim a pam en a, a nungzuite kiangah, “Mihaute Pasian kumpigam sungah a lut ding uh haksa mah si in cia!” a ci hi.
41010024	A nungzuite in ama thugen lamdangsa mahmah uh a, ahih hangin Zeisu in, “Tate aw, hauhna suanga Pasian kumpigam sung lut a sawmte aa dingin nak haksat zen si in cia!
41010025	Mihau khat Pasian kumpigam sung a lut ding sangin kala‑oh khat phimbilvang a khum ding baih zaw hi!” a ci hi.
41010026	Amaute in lamdangsa mahmah uh a, “Tua bang ahih leh kua in hotkhiatna ngah zo ding ahi hiam?” a kici uh hi.
41010027	Zeisu in amaute en in a gen in ah, “Hih thu mihing tawh a pian theihloh hangin Pasian tawh tua bang ahi kei hi. Banghang hiam cihleh Pasian tawh na khempeuh a piang thei hi,” a ci hi.
41010028	Tua ciangin Peter in, “En in, kote in ka neihsa khempeuh uh nusia in nang kong zui uh hi,” a ci hi.
41010029	Tua ciangin Zeisu in, “Aman takpi kong cih in ah, mi khatpeuh in keima hang leh lungdamna thu hangin a inn a lo, a sanggampa a sanggamnu, a nu a pa, a zi a tate, khat peuhpeuh a nusiat leh,
41010030	tuami in tuhun mahin innte, sanggam pasal le sanggam numei, nute, tate le lote a zah 100 a ngah ding hi. Amah in bawlsiatna zong thuak dinga, hong tung ding hunah nuntak tawntungna a ngah ding hi.
41010031	Ahih hangin a masa mi tampite nunung ding uh a, a nunung mi tampite masa ding uh hi,” a ci hi.
41010032	Tu in Jerusalem khuapi manawh in paito uh a, amaute mai ah Zeisu a pai hi. Nungzuite in lamdangsa mahmah uh a, amah a zui midangte a lau uh hi. Amah in sawm le nihte samkhiakik in ama tunga thupiang dingte a gen inah,
41010033	“En un, Jerusalem khuapi ah i paito ding hi. Siampi liante le thukhamhilh siate tungah Mihing Tapa kilehhek dinga, amaute in thah dingin thukhen in Gentile‑te khutah a piakhia ding uh hi.
41010034	Amaute in amah zahko in, sat in, cilphih in that ding uh a, ni thum khit ciangin a thokik ding hi,” a ci hi.
41010035	Tua ciangin Zebedee tapate James le John hong pai uh a, ama kiangah, “Sia aw, kong nget peuhpeuh uh hong hihsak lecin ka ut uh hi,” a ci uh hi.
41010036	Tua ciangin Zeisu in, “Note aa dingin bang hong hihsak leng ut na hi uh hiam?” a ci hi.
41010037	Amaute in ama kiangah, “Na minthanna ah na tut ciangin na taklam ah khat, na veilam ah khat hong tusak in,” a ci uh hi.
41010038	Ahih hangin Zeisu in amaute kiangah, “Nong nget uh bang thu hiam cih na thei kei uh hi. Ka dawn ding hai dawn zo ding na hi uh hiam, ka kibaptize nading ah kibaptize zo ding na hi uh hiam?” a ci hi.
41010039	Amaute in, “Ka hih zo ding uh hi,” a ci uh hi. Tua ciangin Zeisu in amaute kiangah, “Ka dawn ding hai na dawn takpi ding uh a, ka kibaptize nading ah zong na kibaptize takpi ding uh hi.
41010040	Ahih hangin ka taklam le ka veilam a tut ding pen kei hong piak theih hilo hi. A ngah ding a kisehkholsa mite aa ding ahi hi,” a ci hi.
41010041	Tua thu a dang sawmte in a zak uh ciangin James le John‑te tungah a lungkim kei uh hi.
41010042	Ahih hangin Zeisu in amaute ama kiangah sam a, “Gentile‑te sungah a uk dinga a kiseh mite in amaute ukcip uh a, a miliante un zong mipite tungah thuneihna a zang uh hi cih na thei uh hi.
41010043	Ahih hangin note lakah tua bang ding hilo hi. Note lakah milian a suak nuam mi in note nasem ahi ding hi.
41010044	Note lakah a lianpen a suak nuam mi peuhmah mi khempeuh sila ahi ding hi.
41010045	Banghang hiam cihleh Mihing Tapa nangawn ama na a kisepsak dinga hong pai hilo hi. Midangte na a sepsak ding leh a nuntakna pia in mitampi a tankhia dinga hong pai ahi hi,” a ci hi.
41010046	Tu in amaute Jericho khua hong tung uh hi. Zeisu le a nungzuite mihonpite tawh tonin Jericho khua pan a paikhiat laitak un Timaeus tapa Bartimaeus kici mittaw khat khutdawh ngenin lamgei ah na tu hi.
41010047	Amah in Nazareth khua mi Zeisu hi cih a zak ciangin, “David Tapa, Zeisu aw, kei hong hehpih in!” ci in a kiko hi.
41010048	Tua ciangin mi tampite in a daih nadingin a kham uh hangin amah kinak ko semsem a, “David Tapa aw, kei hong hehpih in!” a ci hi.
41010049	Tua ciangin Zeisu dinkhawl a, “Amah sam un,” ci in thu a pia hi. Amaute in mittawpa kiangah, “Lungnuam inla dingto in. Amah in nang hong sam hi,” a ci uh hi.
41010050	Mittawpa in a puan lawnkhia in dingto a, Zeisu kiangah a pai hi.
41010051	Zeisu in ama kiangah, “Nang aa dingin bang hong hihsak leng ut na hi hiam?” ci in a dong hi. Mittawpa in, “Rabboni aw, khua muthei leng ka ut hi,” a ci hi.
41010052	Zeisu in ama kiangah, “Ciah in, na upna in nang hong damsak zo hi,” a ci hi. Amah in thakhat in khuamu pah a, lamdung ah Zeisu a zui hi.
41011001	Amaute Jerusalem khuapi tawh kinai Tanluan muala om Bethphage khua le Bethany khua hong tun uh ciangin Zeisu in a nungzuite nih sawl a,
41011002	“Note mai‑a om khua ah va pai un. Khuasung na lut phetun kuama tuanngei nai lohna laano khat kikhih a om na mu ding uh hi. A khau sut unla hong kai un.
41011003	Mi khatpeuh in, ‘Banghang in sut na hi uh hiam?’ hong cih leh, ‘Topa in zang nuam hi,’ ci le uh cin, amah in hong phal pah ding hi,” a ci hi.
41011004	Amaute pai uh a, kongzing a inn pualam kongkhak gei ah a kikhih laano mu in a sut uh hi.
41011005	Tualai a a ding mi pawlkhat in, “Banghang in tua laano sut na hi uh hiam?” a ci uh hi.
41011006	Amaute in Zeisu thupiakna bangin a gen uh ciangin tua mite in a paisak uh hi.
41011007	Tua ciangin amaute in tua laano Zeisu kiangah hong paipih uh a, a tungah a puante uh a phah khit uh ciangin Zeisu a tuang hi.
41011008	Mi tampite in lampi ah a puante uh phah a, a dangte in nisuh hiangte khiak in a phah uh hi.
41011009	Ama mai‑a paite le a nung a zui mite kiko in a gen inah, “Hosannaɠ! Topa min tawh hong paipa in, Thupha ngah tahen!
41011010	Topa minin a hong tung ding, I pa David kumpigam in thupha ngah tahen! A sangbel munah Hosannaɠ!” a ci uh hi.
41011011	Tua khit ciangin Jerusalem biakinnpi huang sungah Zeisu lutin na khempeuh a en kawikawi hi. Ni hong tumkuanta ahih manin sawm le nihte tawh Bethany khua ah a ciahkik uh hi.
41011012	A zingciang in amaute Bethany khua pan paikhia uh a, Zeisu a gil a kial hi.
41011013	Gamlapi a om a teh a nim theikung khat a muh ciangin a gah hiam cih en dingin a va zuan hi. Theikung kianga tun ciangin thei min hun hilo ahih manin a teh longal bangmah mu lo hi.
41011014	Tua ciangin Zeisu in, “Tu‑a kipan kuamah in na gah ne nawn kei tahen,” a ci hi. Tua bang a cih a nungzuite in a za uh hi.
41011015	Amaute Jerusalem khuapi hong tun uh ciangin biakinnpi huang sungah Zeisu a lut hi. Biakinnpi huang sungah vanlei vanzuak a om mite hawlkhia a, sumkhekteɠ sabuaite le vakhu zuakte tutphahte a lumletsak hi.
41011016	Biakinnpi huang sungah kuamah in vanzuak ding khat peuhpeuh a puak loh nadingin zong a kham hi.
41011017	Tua khit ciangin hih bangin amaute thu hilh a, “ ‘Ka inn in minamte khempeuh thungetna inn kici ding hi,’ ci in Lai Siangtho sungah kigelh hilo ahi hiam? Ahih hangin note in ‘gutate phualpi,’ na suaksak uh hi,” a ci hi.
41011018	Thukhamhilh siate le siampi liante in tua thu a zak uh ciangin amah thah theih nading lampi a zong uh hi. Banghang hiam cihleh mi khempeuh in ama thuhilhna lamdangsa mahmah uh ahih manin amaute in amah kihta uh hi.
41011019	Nitak lam ciangin khuapi sung pan Zeisu a paikhia hi.
41011020	A zingciang in amaute in theikung omna gei hong tung uh a, tua theikung a zung a kipan keugawcip in a om a mu uh hi.
41011021	Peter in Zeisu kammal phawkkik a, “Rabbi aw, en dih ve! Na samsiat theikung a keugaw hi,” a ci hi.
41011022	Zeisu in dawngkik in amaute kiangah, “Pasian um un.
41011023	Aman takpi kong cih in ah, mi khatpeuh in hih mualpi kiangah, ‘Kikhinkhia inla tuipi sung kidenna in,’ ci in thupia in, ka cih bangin piang ding hi ci in lunghiang loin a up takpi leh a cih bangin a piang ding hi.
41011024	Tua ahih manin ken kong cih in ah thu na nget uh ciangin ka nget khempeuh ka ngah hi ci a, na up uh leh na ngah ding uh hi.
41011025	Thu na nget uh ciangin midang khat peuhpeuh tungah lungkim lohna na neih uh leh maisak masa un. Tua hi leh vantung a om na Pa un note mawhna zong hong maisak ding hi.
41011026	Ahih hangin na maisak kei uh leh vantung a om na Pa un note mawhna zong hong maisak lo ding hi,” a ci hi.
41011027	Tua ciangin amaute Jerusalem khuapi ah hong paikik uh hi. Biakinnpi huang sungah Zeisu a vak kawikawi laitak in siampi liante, thukhamhilh siate le makaite ama kiangah a hong pai uh hi.
41011028	Amaute in ama kiangah, “Bang thuneihna tawh hih nate sem na hi hiam? Hih nate na sep nadingin thuneihna kua in hong pia ahi hiam?” ci in a dong uh hi.
41011029	Zeisu in amaute dawng a, “Ken zong thu khat kong dong ding hi. Tua ciangin hong dawng un. Nong dawn theih uh leh bang thuneihna tawh hih nate sem ka hi hiam cih kong gen ding hi.
41011030	John tuiphumna thu, vantung pana hong pai ahi hiam ahih keileh mihing tung pana hong pai ahi hiam? Hong dawng dih un,” a ci hi.
41011031	Tua ciangin amaute kikum uh a, “ ‘Vantung pana hong pai hi,’ ci lehang, ‘Banghang in amah um lo na hi uh hiam?’ hong ci ding hi.
41011032	‘Mihing tung pana hong pai hi,’ ci lehang lah mite khempeuh in John pen kamsang taktak a a san uh ahih manin mite i kihta hi,” a kici uh hi.
41011033	Tua ahih manin, “Ka thei kei uh hi,” ci in a dawng uh hi. Zeisu in, “Ken zong bang thuneihna tawh hih nate sem ka hi hiam cih kong gen kei ding hi,” ci in a dawng hi.
41012001	Tua ciangin Zeisu in amaute kiangah thugentehna tawh thugen kipan a, “Mi khatin lenggah lo khat bawl a, suang tawh dai um in lenggah cil nading mun le tausang khat zong a dawh hi. Tua khit ciangin lokhawh thalawhte khosak in khual gamlapi khatah a zinsan hi.
41012002	Lenggah lak hun ciangin lokhawh thalawhte kiangah a gah pawlkhat la dingin a nasemte khat a paisak hi.
41012003	Amaute in tua pa manin a vuak khit uh ciangin a guak ciahsak uh hi.
41012004	Tua ciangin loneipa in a dang nasem khat a sawlkik hi. Amaute in tua pa suang tawh dengin a lutang satliam uh a, a zumhuaipi in bawl in a ciahsak uh hi.
41012005	Loneipa in nasem dang khat sawlkik leuleu a, amaute in tua pa a that uh hi. Nasem dang tampi sawlbeh a, tuate zong pawlkhat vua in, pawlkhat a that uh hi.
41012006	“Tu in loneipa in a sawl theih ding a it mahmah a tapa khat bek omlai ahih manin amah in, ‘Ka tapa zahtak kha ding uh hi,’ ci in a tawpna ah a tapa a paisak hi.
41012007	“Ahih hangin tua lokhawh thalawhte in, ‘Hihpa a innluah ding pa ahi hi. Hong pai un, amah that ni. Tua hi leh ama luah ding teng eite aa hong suak ding hi,’ ci in a kikum uh hi.
41012008	“Tua hi a, tua pa manin a thah khit uh ciangin lenggah lo pua lamah a luang a pai uh hi.
41012009	“Tua ahih ciangin lenggah lo neipa in amaute bang a cih ding hiam? Amah hong pai in lokhawh thalawhte that dinga, lenggah lo zong midangte a pia ding hi.
41012010	Lai Siangtho sunga a kigelhna ah, ‘Innlamte in a nilkhiat uh suang, Innkiusuang bulpi a suak hi.
41012011	Hih in Topa sep hi a, Eite muhna ah lamdang hi,’ a kici thu sim ngeilo na hi uh hiam?” a ci hi.
41012012	Amaute a kawkna in hih thugentehna a genlam thei uh ahih manin amah a matsawm uh hi. Ahih hangin mipite lau uh ahih manin amah nusia in a paikhiamang uh hi.
41012013	Tua khit ciangin ama kammal tawh amah mawhmat dingin Pharisee pawlte le Herod pawlte sung panin mi pawlkhat Zeisu kiangah a sawl uh hi.
41012014	Tua mite Zeisu kianga tun uh ciangin ama kiangah, “Sia aw, nang na thuman a, maitang zahtak tuam zong na neih loh banah kuamah dawm loin Pasian thu maantak in na hilh hi cih kong thei uh hi. Caesar kumpipa tungah mimal siah piak ding thukham tawh kituak hiam kituak lo hiam?
41012015	Pia ding ka hi uh hiam pia lo ding ka hi uh hiam?” a ci uh hi. Zeisu in amaute a kineihkhem ahihlam uh thei ahih manin, “Banghang in hong ze‑et na hi uh hiam, denariusɠ tang khat hong la unla hong lak dih un,” a ci hi.
41012016	Tua ciangin amaute in denariusɠ tang khat hong paipih uh hi. Amah in, “Hih in kua lim le kua min ahi hiam?” a ci hi. Amaute in, “Caesar lim le min ahi hi,” a ci uh hi.
41012017	Tua ciangin Zeisu in, “Caesar neihsate Caesar pia unla Pasian neihsate Pasian pia un,” a cih ciangin amaute in lamdang a sa mahmah uh hi.
41012018	Tua khit ciangin misite thokik lo hi a ci Sadducee‑te pawlkhat ama kiangah hong pai in thu dong uh a,
41012019	“Sia aw, mi khatin ta nei loin a zi a sihsan leh a naupa in a zi luah henla, a upa tangin suan le khak tawi hen ci in Moses in a na gelh hi.
41012020	Tu in unau pasal sagih a om uh hi. A upapen in zi nei a, suan le khak nei loin amah a si hi.
41012021	A nihnapa in tua nu teenpih a, suan le khak neilo mahin a si hi. A thumna pa zong tua bangmah ahi hi.
41012022	A sagih un tua nu teenpih uh a, suan le khak neilo vive in a si uh hi. A nunung pen in tua numei zong a si hi.
41012023	Tua ahih teh thawhkik ni ciangin hong thokik le uh tua numei kuapen zi in om ding ahi hiam? Banghang hiam cihleh a sagih un tua numei a teenpih uh hi,” a ci uh hi.
41012024	Zeisu in amaute kiangah, “Lai Siangtho ahi a, Pasian vangliatna ahi zongin thei lo na hih manun na sangkhial uh hi.
41012025	Misite lak pan a thawhkik uh ciangin kuamah kipi kiteeng nawnlo ding uh a, vana om vantungmite a bang ding uh hi.
41012026	Ahi zongin misite thawhkikna tawh kisai in Pasian in Moses kiangah, ‘Keimah in Abraham Pasian, Isaac Pasian, Jacob Pasian ka hi hi,’ ci in sawlbawk kuang sung panin a genna thu Moses laibu sungah sim ngeilo na hi uh hiam?
41012027	“Pasian in misite Pasian hilo in a nungta mite Pasian ahi hi. Tua ahih manin na theikhial mahmah uh hi,” ci in a dawng hi.
41012028	Tua khit ciangin thukhamhilh siate khat hong pai a, a thu kidotte uh hong za hi. Zeisu in thu kidongte kituak taka a dawnkik lianlian theih lam a zak ciangin Zeisu kiangah, “Thupiak teng lakah a lianpen bang ahi hiam?” ci in a dong hi.
41012029	Zeisu in, “Thupiak teng lakah a lianpen in, ‘Israelte aw, ngai un. Topa i Pasian in, Topa khat bek ahi hi.
41012030	Na lungsim khempeuh, na nuntakna khempeuh, na pilna khempeuh le na hatna khempeuh tawh Topa na Pasian it in.’ Hih in a lianpen thupiak ahi hi.
41012031	A nihna in a masa bang hi a, ‘Nang le nang na ki‑it bangin na vengpa na it in,’ cih thupiak ahi hi. Hih thupiakte sangin a lianzaw thupiak a om kei hi,” ci in a dawng hi.
41012032	Tua ciangin thukhamhilh siapa in, “Maan mahmah hi, Sia aw, thuman thutak na gen hi. Pasian khat bek om a, amah longal Pasian dang om lo hi.
41012033	Mi khatin a lungsim khempeuh, a theihna khempeuh, a nuntakna khempeuh le a hatna khempeuh tawh Pasian it a, amah a ki‑it bangin a vengpa zong a it ding ahi hi. Hih in haltum biakpiakna le gangawh biakpiakna khempeuh sangin a thupi zaw hi,” ci in a gen hi.
41012034	Tua pa in pilna tawh a dawn lam Zeisu in a theih ciangin ama kiangah, “Pasian kumpigam tawh na kigamla kei hi,” a ci hi. Tua hun a kipan kuamah in thu a dong ngam nawn kei uh hi.
41012035	Tua khit ciangin Zeisu in biakinnpi huang sungah thu a hilh laitak in, “Banghang in thukhamhilh siate in, Khazih in David Tapa hi ci thei uh ahi hiam?
41012036	David in Kha Siangtho theihsakna tawh a genna ah, ‘Topa in ka Topa kiangah, “Na galte na khengakna ka suahsak khit mateng in, Ka taklam ah na tu in,” ci hi,’ ci in a gen hi.
41012037	“Tua hi a, David in amah Topa ci ahih leh bangci bangin ama tapa hi thei zel ding ahi hiam?” a ci hi. Mi honpite in lungdamtak in ama thugen a ngai uh hi.
41012038	Tua ciangin Zeisu in amaute kiangah, “Thukhamhilh siate thuhilhna kidawm un. Amaute in puantualpi silhsa in vak kawikawi ding le sumbuuk khawng a zahtakna tawh hopih ding a ut uh hi.
41012039	Kikhopna innte ah tutna thupi tata le pawi annekna munah munhoih tata a deih uh hi.
41012040	Amaute in meigongte neihsa teng netum uh a, kineihtawmna tawh sawt pipi thu a ngen uh hi. Tua bang mite in a nasia zaw mawhsakna a thuak ding uh hi,” ci in thu a hilh hi.
41012041	Tu in sumpi khiatna kuang mai ah Zeisu tu in mite sumpi khiat a mu hi. Mihaute in sum tampipi a khia uh hi.
41012042	Tua ciangin a zawng meigongnu khat hong pai in dangka tang khat tawh kikim sumnenɠ tang nih a khia hi.
41012043	Zeisu in a nungzuite sam a, amaute kiangah, “Aman takpi kong cih in ah, sumpi khiatna kuang sunga sumkhia khempeuh lakah hih a zawng meigongnu in tam a khia pen hi.
41012044	Banghang hiam cihleh midangte in tampi a neih lak panin a khiat uh hi a, meigongnu ahih leh zawng napi in a kivak nading nangawn sit loin a neih khempeuh a khia hi,” a ci hi.
41013001	Tua ciangin biakinnpi huang sung pan Zeisu a paikhiat laitak in a nungzuite khat in, “Sia aw, en dih in hih suangte bangzahtak in gol a, hih innte bangzahtak in thupi ahi hiam!” a ci hi.
41013002	Zeisu in, “Hih a lian mahmah innte mu hilo na hi uh hiam? Hih suangte khat tungah khat nangawn kiciang nawnlo in a kiphelkhia mang ding hi,” ci in a dawng hi.
41013003	Tua khit ciangin biakinnpi lam nga in Tanluan mualtung ah Zeisu a tu hi. Tua laitak in Peter, James, John le Andrew‑te in a tuam in thu a dong uh hi.
41013004	Amaute in, “Hih thute cik ciangin hong piang ding ahi hiam? Hih thu khempeuh a hong pian ding ciangin theihsakna lim bangbang a hong piang ding hiam? Hong hilh in,” a ci uh hi.
41013005	Tua ciangin Zeisu in amaute dawngin thu a gen in ah, “Kuamah in note hong khem zawhloh nadingin kikem un.
41013006	Mi tampi in, ‘Keimah in Khazih ka hi hi,’ ci in keima minin hong pai ding uh a, mi tampi a khem ding uh hi.
41013007	Gal kidona thu le gal hong piang ding hi cih kamdawnte na zak uh hangin patau kei un. Tua bang thute a piang ding mah hi a, ahih hangin beina a tung nai kei ding hi.
41013008	Banghang hiam cihleh minam khat le minam khat, kumpigam khat le kumpigam khat hong kido ding uh hi. Mun tuamtuam ah zin hong ling dinga, kialpi le buainate a hong tung ding hi. Tuate in nausuah natna tawh a kibang gimna kipatna ahi hi.
41013009	“Tua ahih manin na kikem un. Banghang hiam cihleh amaute in thukhente tungah note hong pia ding uh a, kikhopna innte ah a hong sat ding uh hi. Keima hangin mangpite le kumpite mai ah hong puak ding uh a, tua in amaute tungah teci na pan theih nading uh ahi hi.
41013010	Minam khempeuh tungah lungdamna thu a kitangko masa ding hi.
41013011	Amaute in note hong manin zumah hong puak uh ciangin bang ka gen ding hiam ci in lunghimawh masa kei unla bangmah zong ngaihsun khol kei un. Banghang hiam cihleh a gen ding note hilo in Kha Siangtho ahih manin a hun liana hong piak bangbang in na gen un.
41013012	“Tua ciangin unau khat le khat thah dingin a kilehhek ding uh hi. Pa in a ta lehhek dinga, tate in a nu le a pa langpan in thah a sawm ding uh hi.
41013013	Keima min hangin mi khempeuh in note hong mudah ding uh hi. Ahih hangin a tawp donga a kip mi in hotkhiatna a ngah ding hi.
41013014	“Lai Siangtho a sim mi in thei tahen. Kamsangpa Daniel in a gensa ahi gam sung a hawmsuaksak, a lipkhaphuai na, ama om nading mun hilopi a, a hong ding na muh uh ciangin Judea gama om mite mualtung ah tai uh hen.
41013015	Innkhum zanga om mi in na khatpeuh la dingin inn sungah kumsuk in lut nawn kei hen.
41013016	Lokuante zong puan la dingin ciahkik nawn kei uh hen.
41013017	Tua hun laitak a naupaai numeite le nawine lai naungek a nei nupite a genthei mahmah ding uh hi!
41013018	Na tai hun uh phalbi laitak ahih khakloh nadingin thungen un.
41013019	Banghang hiam cihleh Pasian in na khempeuh a piansak cil a kipan tuni ciangdong a piang ngei nailo, tunung ciangin zong a piang ngei nawnlo ding gimna, tua hun ciangin a piang ding hi.
41013020	Topa in tua hun a tomsak kei leh kuamah a suakta zo kei ding hi. Ahi zongin a teelsa mite hangin tua hun a tomsak ding hi.
41013021	Tua hun ciangin mi khatpeuh in, ‘En un, hihlai ah Khazih om hi! En un, hualai ah Khazih om hi!’ a hong cih leh um kei un.
41013022	Banghang hiam cihleh Khazih maanlote le kamsangzuaute hong piang dinga, a teelsate nangawn a khem zawh uh leh a khem dingin limlamdangte le nalamdang lianpite a lak ding uh hi.
41013023	Tua ahih ciangin kidawm un. En un, hih thute khempeuh a pianma in kong gen khinzo hi.
41013024	“Tua gimna hun khit ciangin, ‘Ni hong mial dinga, Kha zong a tang nawn kei ding hi.
41013025	Vantung a aksite hong kia dinga, Vantung nate kiling ding hi.’
41013026	“Tua ciangin Mihing Tapa in vangliatna le minthanna lianpi tawh meii lakah a hong pai amaute in a mu ding uh hi.
41013027	Tua ciangin amah in a vantungmite sawl dinga, lei kiuli pan leimong khat pan vanmong khat donga om a teelsa mite a kaikhawmsak ding hi.
41013028	“Tu in theikung thugentehna panin hih thu na sin un. Theikung a hiang meng a, a teh a no ciangin khuakhal hun hong naita hi ci in na thei uh hi.
41013029	Tuamah bangin note in zong hih thute hong piang na muh uh ciangin tua hun kongbiang dongah hong tungta hi ci in na thei un.
41013030	Aman takpi kong cih in ah, tulai khang mite a beima teitei in hih thu khempeuh a hong piang ding hi.
41013031	Van le lei a mangthang ding hi. Ahih hangin ka thute a mangthang ngei kei ding hi.
41013032	“Ahih hangin tua ni le tua hun kuamah in a thei kei hi. Vana om vantungmite nangawn in thei loin Tapa in zong thei lo hi. Ahi hangin Pa khat bekin a thei hi.
41013033	A hun ding thei lo na hih manun kikem un. Pilvang unla thungen un.
41013034	Hih thu in khual gamlapi a a zinkhia ding mipa tawh kibang hi. Amah in a inn nusia in a nasemte tungah a innvaiteng ap a, a nasep ding ciat uh zong a pia hi. Kong cingpa zong hoihtak a a cing dingin thu a pia hi.
41013035	“Tua ahih ciangin inn neipa in nitak ahi a, zankim laitak ahi a, aak masa khuan le zingsang phalvak ahi zongin bang hunin hong tung ding cih thei lo na hih manun kiging den un.
41013036	Tua hi kei leh amah thakhat in hong tung dinga, na ihmut laitak uh hong tuak ding hi.
41013037	Note kiangah kiging den un kong cih mah bangin mi khempeuh tungah zong ka ci hi,” a ci hi.
41014001	Ni nih khit ciangin Paisan Pawi le Silngo Sawhloh Anlum Pawikham hun a tung hi. Siampi liante le thukhamhilh siate in zuauthu tawh Zeisu mana a thah theih nadingun lampi a zong uh hi.
41014002	Ahih hangin amaute in, “Mihonpi hong so kha ding ahih manin pawikham sungin hih kei ni,” a kici uh hi.
41014003	Bethany khua‑a miphak ngeipa ahi Simon inn sungah Zeisu an ne‑a a tut laitak in ama kiangah numei khat a hong pai hi. Tua nu in a manpha mahmah sathau namtui suangkang thawl khat hong paipih in a sukkhap khit ciangin Zeisu luzang ah a buak hi.
41014004	Tualai a om mi pawlkhatte lungkim lo uh a, “Banghang in hih numei in sathau namtui tuaci thangbawl ahi hiam?
41014005	Denariusɠ 300 val bangin zuak in mizawngte piakhuai hi,” ci in nakpi in a mawhsak uh hi.
41014006	Ahih hangin Zeisu in, “Tua ci omsak lel un. Banghang in amah nawngkaisak na hi uh hiam? Amah in keima tungah na hoih khat a hong bawl ahi hi.
41014007	Banghang hiam cihleh mizawngte note tawh om den a, na ut hunhun un amaute tungah thupha na bawlthei ding uh hi. Ahih hangin kei ka hih leh note tawh a omkhawm den ding ka hi kei hi.
41014008	Amah in ahih theih zahin a hih zo hi. A kivui ding ka pumpi sathau nuhin a hong pai ahi hi.
41014009	Aman takpi kong cih in ah, lungdamna thu a kitangkona hih leitung mun khempeuh ah hih numei thu a kiphawk nadingin kei tunga a hong bawlna a kigen ding hi,” a ci hi.
41014010	Tua ciangin sawm le nihte laka khat, Judas Iscariot in Zeisu lehhek dingin siampi liante kiangah a pai hi.
41014011	Siampi liante in tua thu a zak uh ciangin lungdam uha sum piak dingin a kamciam uh hi. Judah in Zeisu a lehhek theih nading hunhoih a ngak hi.
41014012	Tua ciangin Silngo Sawhloh Anlum Pawi kipat ni, Paisan tuuno a kigawh ni in a nungzuite in Zeisu kiangah, “Paisan Pawi an na nek nadingin koilai munah hong bawlkholhsak le ung na ut hiam?” ci in a dong uh hi.
41014013	Amah in a nungzuite nih sawl a, “Khua sungah pai le uh teh tuibel a pua pasal khat tawh na kituak ding uh hi. Amah zui un.
41014014	Ama lutna inntekpa kiangah, ‘Siapa in, “Ka nungzuite tawh Paisan Pawi an ka nek nading na zintunna inndei koilai ahi hiam?” ci un,’ a ci hi.
41014015	Tua ciangin amah in inndei tungnung ah a za mahmah a kipuah a kibawlkholsa inndei khat hong lak ding hi. Tua sungah na bawlkhol un,” ci in thu a pia hi.
41014016	Tua ciangin a nungzuite paikhia uh a, khua sungah lutin Zeisu gensa mah bangin mu uh a, Paisan Pawi an a bawlkhol uh hi.
41014017	Nitak ciangin sawm le nihte tawh amah a hong pai hi.
41014018	Tu in amaute tusuk in an a nek laitak un Zeisu in, “Aman takpi kong cih in ah, keimah tawh an a nekhawm note lakah khatin nong lehhek ding uh hi,” a ci hi.
41014019	A nungzuite khatem mahmah uha ama kiangah, “Kei ka hi hiam?” ci in khat khit khat a banban in a dong uh hi. Tua ciangin a dang khat in, “Kei ka hi hiam?” a ci hi.
41014020	Amah in amaute kiangah, “Sawm le nihte lak panin kei tawh kuang sungah an a sawkkhawm mipa ahi hi.
41014021	Mihing Tapa in ama thu Lai Siangtho sunga a kigelhsa bangin a piang ding mah ahi hi. Ahi zongin Mihing Tapa a lehhekpa in gimna a thuak ding hi! Tua pa mihing in a piang vetlo hi leh ama aa dingin a hoih zaw ding hi,” ci in a dawng hi.
41014022	Amaute in an a nek laitak un Zeisu in anlum la a, lungdamna a koh khit ciangin balkham in amaute a pia hi. Amah in, “La unla ne un. Hih in ka pumpi ahi hi,” a ci hi.
41014023	Tua khit ciangin hai la a, lungdam a koh khit ciangin amaute a pia hi. Amaute khempeuh in tua hai panin a dawn uh hi.
41014024	Tua khit ciangin amah in amaute kiangah, “Hih in mi tampi aa dingin a luangkhia kiciamna thak ka sisan ahi hi.
41014025	Aman takpi kong cih in ah, Pasian kumpigam sungah lenggahzu a thak ka dawn ni mateng in ka dawn nawn kei ding hi,” a ci hi.
41014026	Amaute in biakna la khat a sak khit uh ciangin Tanluan mual zuanin a pai uh hi.
41014027	Tua ciangin Zeisu in amaute kiangah, “ ‘Tuucingpa ka satliam dinga, Tuute a kithehthang ding uh hi,’ ci in Lai Siangtho sungah a kigelh mah bangin, tu zan ciangin na vekpi un keima hangin na puk ding uh hi.
41014028	“Ahih hangin ka thawhkik khit ciangin Galilee gamah note ma in ka na paikhol ding hi,” a ci hi.
41014029	Peter in, “Mi khempeuh a puk zongin kei ka puk kei ding hi,” a ci hi.
41014030	Tua ciangin Zeisu in, “Aman takpi kong cih in ah, tuzan aak nihvei a khuanma in thumvei nong nial ding hi,” a ci hi.
41014031	Peter in, “Nang tawh sihkhawm nading ahi zongin kong nial peuhmah kei ding hi,” ci in a khauhzaw in a gen hi. A dangteng in zong tuamah bangin a ci ciat uh hi.
41014032	Tua ciangin Gethsemane a kici mun khat a tung uh hi. Zeisu in a nungzuite kiangah, “Ka thunget kalin hihlai ah na tu un,” a ci hi.
41014033	Amah in Peter, James le John‑te tonpih a, tua lai ah a lungkham le a lungzin mahmah hun hong kipan hi.
41014034	Tua khit ciangin amaute kiangah, “A si zo ding zah dongin ka lung a gim mahmah hi. Hih lai ah om unla hong ngak un,” ci in thu a pia hi.
41014035	Amah a gamla zawdeuh ah pai a, lei ah bokin tua hun tawh a kipelh theih leh a kipelh nadingin thu a ngen hi.
41014036	Amah in, “Abbaɠ, Pa aw, nang aa dingin na khempeuh piangthei ahih manin hih hai tawh hong kipelhsak in. Ahi zongin kei deihna bang hilo in nangma deihna bang hi zaw tahen,” a ci hi.
41014037	Tua ciangin a nungzuite kiang a tun ciangin amaute ihmu in a om a mu hi. Amah in Peter kiangah, “Simon aw, ihmu na hi hiam? Nai khat sung nangawn hong ngak zolo na hi hiam?
41014038	Ze‑etna sungah na lut khakloh nadingun thungen in kiging un. Lungsim a ut mahmah hangin pumpi a thanem hi,” a ci hi.
41014039	Amah va paikhiakik in a nget ngeiteng mah a va ngen hi.
41014040	Hong kilehkik ciangin hak zo mahmah lo uh ahih manin ihmukik in a om uh a mu hi. Amaute in amah a dawn nading mel a thei kei uh hi.
41014041	A thumveina hong pai ciangin Zeisu in amaute kiangah, “lhmumu lai in, tawlnga lailai ding na hi uh hiam? Pha zo hi. A hun hong tungta hi. En un, Mihing Tapa mawhneite khut sungah hong kilehhek ding hun hong tungzo hi.
41014042	Tho un. Pai ni. En un, kei hong lehhekpa hong tungta hi,” a ci hi.
41014043	Amah tua banga a paupau laitak in sawm le nihte lakah khat ahi Judas le namsau le molhtum a tawi mihonpi thakhat in hong suak uh hi. Tua mite pen siampi liante, thukhamhilh siate le makaite sawl ahi uh hi.
41014044	Tu in a lehhekpa in, “Ka nap mipa amah ahi hi. Man unla lencip in paikhiatpih un,” ci in amaute theihsakna limkhat a piaksa ahi hi.
41014045	Amah a hong tun phetin Zeisu kiang naih a, “Rabbi, Rabbi,” ci in a nam hi.
41014046	Tua ciangin amaute in Zeisu manin a paikhiatpih uh hi.
41014047	Ama kianga a ding mi khatin a namsau dokin Siampi Ukpa nasempa a sat leh a bil a satkhia hi.
41014048	Tua ciangin Zeisu in amaute kiangah, “Guta buluh khat man ding bangin namsau le molhtumte tawi in kei hong man dingin hong kuan na hi uh hiam?
41014049	Nisim in biakinnpi huang sungah thu hilhin note tawh ka om a, nong man kei uh hi. Ahih hangin Lai Siangtho a tangtun loh phamawh hi,” a ci hi.
41014050	Tua ciangin amaute khempeuh in amah nusia in a taikek uh hi.
41014051	Tu in dialkang khat bek a silh tangvalno khatin Zeisu nung a zui hi. Mihon laka tangval dangte in tua pa a mat uh ciangin,
41014052	tua pa in a dialkang nusia in a guaktang in a taikhia hi.
41014053	Amaute in Siampi Ukpa kiangah Zeisu a paipih uh hi. Tua Siampi Ukpa kiangah siampi liante, makaite le thukhamhilh siate khempeuh a na kikaikhawm uh hi.
41014054	Peter in Siampi Ukpa inntual dongin Zeisu galzuih a, tua munah biakinn cingte tawh tukhawm in mei a awi hi.
41014055	Tu in siampi liante le thukhenteɠ khempeuh in Zeisu thah theih nading teci a zon uh hangin khat beek a mu zo kei uh hi.
41014056	Banghang hiam cihleh mi tampi in Zeisu langah zuau teci a pan uh hangin a teci pannate uh khat le khat a kituak kei hi.
41014057	Tua ciangin mi pawlkhat dingto in ama langah zuau teci a pang uh hi.
41014058	Amaute in, “Hihpa in, ‘Khut tawh kibawl hih biakinnpi ka susia dinga, khut tawh kibawllo a dang biakinnpi khat ni thum sungin ka lamkik ding hi,’ a cih ka za uh hi,” a ci uh hi.
41014059	Ahih hangin tua thu nangawn ah amaute teci panna a kituak kei hi.
41014060	Tua ciangin amaute laizang ah Siampi Ukpa dingto in Zeisu kiangah, “Kam khat beek dawng lo ding na hi hiam? Na langa hih mite teci panna bang thu ahi hiam?” ci in a dong hi.
41014061	Ahih hangin Zeisu in bangmah dawng loin a sip dide hi. Siampi Ukpa in, “Phatna a Ngahpa Tapa, Khazih na hi hiam?” ci in a dongkik hi.
41014062	Zeisu in, “Ka hi hi. Mihing Tapa in Vangliatna taklam ah tu in vana meiipi tungah hong pai na mu ding uh hi,” a ci hi.
41014063	Tua ciangin Siampi Ukpa in a puan balkek a, “Teci dang bang kisam nawn i hi hiam?
41014064	Pasian tunga a pausiatna na za zo uh hi. Bangci ngaihsut na hi hiam?” a ci hi. Amaute khempeuh in, “Amah a si dingin kilawm hi,” ci in a mawhsak uh hi.
41014065	Tua ciangin pawlkhat in amah cil a phih uh hi. A mai tunsak in tum uh a, “Kamsanna tawh hong gen in,” a ci uh hi. Biakinn cingte in zong a beng uh hi.
41014066	Inntual ah Peter a om laitak in Siampi Ukpa nasem numei khat ama kiangah a hong pai hi.
41014067	Tua nu in mei‑awi a om Peter a muh ciangin en a, “Nang zong Nazareth khua mi Zeisu pawl na hi hi,” a ci hi.
41014068	Ahih hangin Peter in, “Na gen thu, ka thei kei a, zong ka tel kei hi,” ci in a nial hi. Tua ciangin amah inn pualam zuanin paikhia a, aak a khuang hi.
41014069	Tua ciangin tua nasem numei in amah va mukik a, a kianga a ding mite kiangah, “Hih mipa in amaute lakah khat ahi hi,” a ci hi.
41014070	Tua ciangin Peter in a nialkik hi. Tua zawh a sawtlo in ama kianga a ding mite in, “Nangin amaute lakah khat na hi takpi hi. Galilee mi na hih lam na awkaih tawh kithei hi,” a cikik uh hi.
41014071	Ahih hangin Peter in, “Na genpa uh ka thei kei hi,” ci in amah le amah kihamsiat in a kiciam hi.
41014072	Tua ciangin a nihveina aak a khuang hi. Zeisu in, “Aak nihvei a khuanma in thumvei na hong nial ding hi,” ci a, a gen thu Peter in phawkkik ahih manin a kapkhia hi.
41015001	Zingsang tungin siampi liante in makaite, thukhamhilh siate le thukhenteɠ khempeuh tawh thakhat in thu kikupna khat a nei uh hi. Amaute in Zeisu henin, paikhiatpih uha Pilate khutah a pia uh hi.
41015002	Tua ciangin Pilate mangpa in, “Nang Judah mite Kumpipa na hi hiam?” ci in a dong hi. Zeisu in, “Na cih bangin ka hi hi,” ci in a dawng hi.
41015003	Siampi liante in thu tampi tawh a mawhmat uh hangin Zeisu in kam khat beek a dawng kei hi.
41015004	Tua ciangin Pilate mangpa in, “Na langah hihzah taka hong kimawhmatna thu za khin na hih ciangin kam khat beek dawng lo ding na hi hiam?” ci in a dongkik hi.
41015005	Ahih hangin Zeisu in a dawn loh ciangin Pilate in lamdang a sa mahmah hi.
41015006	Tu in pawi hun ciangin Pilate in thongkiate lak pan in amaute nget penpen mi khat a khahsak zel pen ngeina khat ahi hi.
41015007	Tua laitak in Barabbas a kici mi khat, kumpi a langpanpih a lawmte tawh thong sungah kol kibulh in a om hi. Amaute in kumpi langpang in mi a thatte ahi uh hi.
41015008	Tua ciangin mihonpite nakpitak kiko in Pilate in ahih ngei banga mi khat a khahsak nadingin a ngen uh hi.
41015009	Ahih hangin Pilate in, “Judah mite Kumpipa hong khah leng na ut uh hiam?” ci in a dong hi.
41015010	Banghang hiam cihleh siampi liante in Zeisu a hazat manun ama kiangah a piakkhiat uh ahihlam Pilate in a thei gige hi.
41015011	Ahih hangin siampi liante in mihonpite hansuah uh a, Pilate in Barabbas a khah zawk nading a ngensak uh hi.
41015012	Tua ciangin Pilate in, “Tua ahih leh, Judah mite Kumpipa hi na cihpa uh bang kong cihsak ding deih na hi uh hiam?” a cikik hi.
41015013	Amaute in, “Amah khailum in!” ci in a kikokik uh hi.
41015014	Tua ciangin Pilate in amaute kiangah, “Banghang in khailum ding ka hi hiam? Amah in bang thusia bawl ahi hiam?” ci in a gen hi. Ahi zongin amaute in, “Amah khailum in!” ci in a kiko semsem uh hi.
41015015	Tua hi a, Pilate in mihonpi a lungkimsak nadingin Barabbas khahsak a, Zeisu ahih leh a satsak khit ciangin khailup dingin a pia hi.
41015016	Tua ciangin galkapte in mangpipa inn ah Zeisu paipih uha galkaphonɠ khempeuh zong a kaikhawm uh hi.
41015017	Amaute in puan dupsan khat silhsak uha linglukhu a khusak uh hi.
41015018	Tua khit ciangin, “Dam maw, Judah mite Kumpipa!” ci in a hopih uh hi.
41015019	Pumpeng tawh a lutang satin cilphih uh a, khukdin in a bia uh hi.
41015020	A zahko khit uh ciangin puan dupsan pen suahkhiatsak in ama puan silhsakkik uh a, khailup dingin a paikhiatpih uh hi.
41015021	Tua laitak in Alexander le Rufus‑te pa Cyrene gam mi Simon khualzin hong ciah tawh a kituak uh hi. Amaute in zawhthawh thu tawh amah manin Zeisu singlamteh a puasak uh hi.
41015022	Lutangguh Mun cih khiatna nei, Golgotha kici mun ah amah a paipih uh hi.
41015023	Tua ciangin paknamtui khaɠ tawh kihel lenggahzu dawn dingin a piak uh hangin Zeisu in a dawn kei hi.
41015024	Amaute in Zeisu a khai khit uh ciangin a puante hawm uh a, amau tan ding ciat a theih nadingun lai‑ai a san uh hi.
41015025	Tu in nai thum sat a, amaute in amah a khailum uh hi.
41015026	A lu tung sanah, “JUDAH MITE KUMPIPA,” ci in mawhsakna lai khat a suang uh hi.
41015027	Guta nih zong a taklam ah khat, a veilam ah khat, amah tawh a khaikhawm uh hi.
41015028	Hih bangin, Lai Siangtho sunga kigelh ahi, “Thukham palsat mite tawh amah kisimkhawm hi,” a cihna thu a tangtung hi.
41015029	Tua mun a tawn kha mite in, “Hei! Biakinnpi susia a ni thum sungin a lamkik ding pa aw,
41015030	nangmah kihonkhia inla, singlamteh tung pan hong kumkhia in!” ci in a lu uh peisan in a zahko uh hi.
41015031	Tuamah bangin siampi liante le thukhamhilh siate in zong, “Hihpa in midangte hon zo napi amah le amah a kihon zo kei hi.
41015032	I mit mahmah tawh mu a, i up theih nadingin Israel Kumpipa Khazih singlamteh tung panin tu in hong kumkhia hen,” ci in a zahko uh hi. Amah tawh a kikhaikhawm mite in zong a zahko uh hi.
41015033	Tu in nai guk a kipan nai kua ciangdong leitung bup ah khua a mial hi.
41015034	Nai kua a sat laitak in Zeisu in, “Eloi, Eloi, lama sabachthani?” ci in nakpi in a kiko hi. A khiatna in, “Ka Pasian, ka Pasian aw, banghang in hong taisan na hi hiam?” a cihna ahi hi.
41015035	A gei‑a a ding mite pawlkhat in a zak uh ciangin, “En un, amah in Elijah a sam ahi hi!” a ci uh hi.
41015036	Tua ciangin mi khat va tai a, tuihupna khat la in lenggahtui thuk a dimtak in a diah khit ciangin, pumpeng dawn ah suangin a dawn dingin tah a, “Hi ci omsak tadih un. Amah lakhia dingin Elijah hong pai hiam, en dih ni,” a ci hi.
41015037	Tua ciangin Zeisu nakpitak kiko in a huu tawpna a sangkhia hi.
41015038	Tua laitak in biakinnpi sunga kideina puan kikek a, a lu panin a taw dong phelnih a suak hi.
41015039	Zeisu mai ngata ding galkap 100 ukpa in amah tua bangin kiko a a huu tawpna a sankhiat a muh ciangin, “Hihpa in Pasian Tapa taktak ahi hi!” a ci hi.
41015040	Numei pawlkhat in gamlapi pan galet uh a, tua numeite lakah Magdala khua mi Mary, James neuzaw le Joses‑te nu Mary le Salome‑te zong a kihel uh hi.
41015041	Amaute in Galilee gamah Zeisu a omlai in amah zui in a panpihte ahi uh hi. Jerusalem khuapi dong amah a zui numei dang tampi zong a om uh hi.
41015042	Tu in nitak hong hi a, tua ni in Sabbath a tunma Kigin Niɠ ahi hi.
41015043	Tua ciangin Arimathea khua mi Joseph in Pilate kiangah hangtak in va pai a, Zeisu luang a va ngen hi. Amah pen upa vaihawmte lakah mi thupi khat hi a, Pasian kumpigam a lamen mi khat zong ahi hi.
41015044	Zeisu si khin ahihlam Pilate in a zak ciangin lamdangsa mahmah a, galkap 100 ukpa samin a sihzawh bangtan sawtzo hiam ci in a dong hi.
41015045	Zeisu si khin hi cih thu Pilate in galkap 100 ukpa kiang pan a theihtel ciangin Zeisu luang Joseph a pia hi.
41015046	Tua ciangin Joseph in Zeisu luang lakhia a, a hoih mahmah puanpak khat lei in a tun khit ciangin suang kikhuak han sung khatah sial a, suangtumpi khat khuk in hankong a khak hi.
41015047	Magdala khua mi Mary le Joses nu Mary‑te in a luang kisialna mun a en uh hi.
41016001	Tu in Sabbath ni hong bei a, Magdala khua mi Mary, James nu Mary le Salome‑te in a luang zut nadingin sathau namtui a lei uh hi.
41016002	Nipikal sunga ni masa pen ni zingsang nisuah tungin daihawh dingin hanah a hong pai uh hi.
41016003	“Hankong khakna suangtum kua in hong honsak ding ahi hiam?” ci in a kikum uh hi.
41016004	Ahih hangin amaute a khuadak uh leh tua suangtum a kikhukkhiasa a om a mu uh hi. Banghang hiam cihleh tua suangtum a lian mahmah khat ahi hi.
41016005	Han sungah lut uha puanpak tualpi a silh tangval khat taklam panga a tu a muh uh ciangin lamdang a sa uh hi.
41016006	Ahih hangin tua pa in, “Lamdangsa kei un. A kikhailum Nazareth khua mi Zeisu na zong uh hi. Amah thokik zo hi! Hihlai ah om nawnlo hi. A luang kisialna mun hong en un.
41016007	Tu in ciah unla Peter le a nungzuite kiangah, ‘Note paima in Galilee gamah na paikhol dinga, a hong gensa bangin tualai ah amah na mu ding uh hi,’ ci in va gen un,” a ci hi.
41016008	Amaute han sung panin manlangtak in hong paikhia uha a tai uh hi. Banghang hiam cihleh amaute lau uha lamdang a sa uh hi. Amaute lau uh ahih manin kuamah kiangah thu bangmah a gen kei uh hi.
41016009	Tu in nipikal khat sunga ni masa pen ni zingsang tungin Zeisu thokik a, dawi sagih a hawlkhiatna numei Magdala khua mi Mary kiangah a kilak masa pen hi.
41016010	Tua numei in Zeisu tawh a kithuah khawm ngei, dah le kap a om mite kiangah pai in tua thu a va gen hi.
41016011	Amah thokik ahihna le Mary in a muhna thu amaute in a zak uh ciangin a um kei uh hi.
41016012	Tua khit ciangin nungzuite nih gam sung khuaneu khatah a pai laitak un amaute kiangah a nam tuamkhat in Zeisu a va kilak hi.
41016013	Amaute in nungzui dangte a va koh uh hangin a um tuan kei uh hi.
41016014	Tua nungciang in nungzui sawm le khatte an ne a a om laitak un amaute kiangah Zeisu a kilak hi. Amah a thawhkik khit cianga a mu mite thugente um loin lungkhauh uh ahih manin Zeisu in amaute a taii hi.
41016015	Amah in amaute kiangah, “Leitung khempeuh ah pai unla a kipiangsak na khempeuh tungah lungdamna thu tangko un.
41016016	Thu um in tui a kiphum mi in hotkhiatna a ngah ding hi. Ahih hangin a umlo mi in mawhsakna a thuak ding hi.
41016017	Thu‑um mite tungah hih limlamdangte a piang ding hi. Keima min tawh dawite hawlkhia ding uha kampau thak tawh a pau ding uh hi.
41016018	Gulte man ding uh a, sih theihna gu a dawn uh hangin bangmah a ci kei ding uh hi. Cinate tungah khut a ngakh uh ciangin a dam ding uh hi,” a ci hi.
41016019	Tua bangin Topa in amaute kiangah thu a gen khit ciangin vantung ah amah kilato a, Pasian ziatlam ah a tu hi.
41016020	A nungzuite kuankhia in mun khempeuh ah lungdamna thu a tangko uh hi. Topa in amaute tawh na semkhawm a, nalamdangte tawh ama kammal a kipsak hi. Amen.
42001001	A zahtakhuai mahmah Theophilus aw, eite lakah a piangsa thute mitampi in kiciantak in a gelh khinzo uh hi.
42001002	Amaute in tua thute a kipatcil a kipan mittang tawh mu in tua thu tawh kisai na a sem mite hong gensawnna banga a gelh uh ahi hi.
42001003	Kei zong tua thupiang khempeuh a kipat a kipan limtak kantel khinzo ka hih manin nang aa dingin hih thu a kizom in kong gelhkhiat ding hoih ka sa hi.
42001004	Hih in nang a hong kihilh khinsa thute maan takpi hi ci a, na theih nading ka deihna ahi hi.
42001005	Herod in Judea gamah kumpi a sep laitak in Abijah pawl sungah Zacharias kici siampipa khat a om hi. A zi pen Aaron suante khat hi a, a min Elizabeth ahi hi.
42001006	A nupa un Pasian muhna ah midik hi uha Topa thupiakte le thukhunte khempeuh kawkbang loin a zuite ahi uh hi.
42001007	Elizabeth tasel ahih manin ta neilo uha a kum uh zong tam khin mahmah hi.
42001008	Khatvei, Zacharias in Pasian mai ah siampi na a sep laitak,
42001009	siampite ngeina zui in nasep ding a hawmna uhah paknamtui hal ding nasep a ngah hi. Amah Topa biakinnpi sungah lut in,
42001010	paknamtui hal a a om laitak in mipite khempeuh in a pualam ah thu a ngen uh hi.
42001011	Tua laitak in Topa vantungmi khat ama kiangah hong kilang a, paknamtui halna biaknatau taklam ah a ding hi.
42001012	Zacharias in vantungmi a muh ciangin dipkua in a lau mahmah hi.
42001013	Tua ciangin vantungmi in ama kiangah, “Zacharias aw, lau kei in na thungetna Pasian in hong zazo hi. Na zi Elizabeth in tapa khat nei dinga, a min John na phuak ding hi.
42001014	Amah hong pian ciangin lungdam in na nuam dinga, mitampi zong a kipak ding uh hi.
42001015	Banghang hiam cihleh Topa muhna ah amah mi thupi a suak ding hi. Lenggahzu a kipan khamtheih guihtheihte ne lo dinga, a nu gil sung pan mahin Kha Siangtho tawh a kidim ding hi.
42001016	Israel Pasian ahi Topa lamah amaute a kiheisak ding hi.
42001017	Elijah lungsim le vangliatna nei in Topa mai ah a pai ding hi. ‘Pate lungtang a tate lamah kiheisak in,’ thumanglo mite in midikte lungpilna a neih nadingin a heisak ding hi. Tua bangin Topa aa dingin minam khat puahkhol in a kigingsa in a koih ding hi,” a ci hi.
42001018	Tua ciangin Zacharias in vantungmi kiangah, “Hih thu bangci theih ding ka hi hiam? Kei lah tekta ing a, ka zi zong kum tam mahmah khin ta hi,” a ci hi.
42001019	Vantungmi in dawngin ama kiangah, “Pasian mai‑a a ding Gabriel ka hi hi. Nang hong hopih in hih lungdamna thute hong puak dinga hong kisawl ahi hi.
42001020	En in, a hun a tun cianga a hong piang ding thu kong gente um lo na hih manin hih thute a hong pian mateng in na pauthei kei ding hi,” a ci hi.
42001021	Biakinnpi sungah Zacharias sawtvei omlua ahih manin amah a ngak mipite in lamdang a sa uh hi.
42001022	A hong pusuah ciangin mipite hopih theilo ahih manin biakinnpi sungah mangmu hi ding hi ci in a thei uh hi. Banghang hiam cihleh amah pau theilo in om a, a khut bek tawh a lak hi.
42001023	Tua bangin a siampi nasep hun a bei phetin a inn ah a ciah hi.
42001024	Tua khit ciangin a zi Elizabeth in naupaai a, kha nga sung inn sungah a omcip hi.
42001025	Amah in, “Tu in Topa in kei hong angvan a, mi lak a ka maizumna teng hong lakkhiatsak hi,” a ci hi.
42001026	Tu in Elizabeth in nau a paai zawh kha guk a phak ciangin Galilee gam Nazareth a kici khua‑a om,
42001027	David suan, Joseph tawh kiteeng dinga zuthawl piaksa nungak siangtho Mary kiangah Pasian in vantungmi Gabriel a sawl hi.
42001028	Mary kiangah vantungmi va pai a, “Maipha a ngah mahmah numei aw, nopna ngahta in. Topa in nang hong ompih a, numeite lakah thupha ngahnu na hi hi,” a ci hi.
42001029	Ahi zongin Mary in amah mu in a thugen a zak ciangin patau a, “Banghang in hih bangin hong hopih hi ding ahi hiam?” ci in a ngaihsun hi.
42001030	Tua ciangin vantungmi in, “Mary aw, lau kei in. Pasian maipha na ngah zo hi.
42001031	En in, naupaai in tapa khat na nei dinga, a min ZEISU na phuak ding hi.
42001032	Amah mi thupi suak dinga, Sangpenpa Tapa kici ding hi. Topa Pasian in a pa David tokhom tungah amah a tusak ding hi.
42001033	Amah in Jacob innkuante uk tawntung dinga, ama kumpigam a bei ngei kei ding hi,” a ci hi.
42001034	Tua ciangin Mary in vantungmi kiangah, “Pasal tawh lumkhawm ngeilo ka hih manin hih thu bangci bangin piangthei ding ahi hiam?” a ci hi.
42001035	Vantungmi in ama kiangah, “Kha Siangtho nang tungah hong tung dinga, Sangpenpa vangliatna in nang a hong tuam ding hi. Tua ahih manin nang sung pan a suakkhia ding Siangthopa pen Pasian Tapa kici ding hi.
42001036	En in, na tanaunu Elizabeth in zong a tek nungin tapa khat a paaizo hi. Taselnu a kici amah in naupaai a, kha guk a phazo hi.
42001037	Banghang hiam cihleh Pasian aa dingin a piang theilo na khat beek a om kei hi,” a ci hi.
42001038	Tua ciangin Mary in, “En in, Topa nasemnu ka hi hi! Na gen bangin kei tungah hong piang tahen,” a ci hi. Tua khit ciangin ama kiang panin vantungmi a paikhia hi.
42001039	Tua khit ciangin Mary kithawi a, Judah gam mualtung khua khatah a pai pah hi.
42001040	Amah Zacharias inn sungah lutin Elizabeth a hopih hi.
42001041	Elizabeth in Mary hopihna a zak ciangin a gil sunga naungek diang a, Elizabeth zong Kha Siangtho tawh a kidim hi.
42001042	Tua ciangin amah in aw ngaihtak in kiko a, “Numeite lakah thupha ngahnu na hi a, nang sunga naungek zong thupha ngah ahi hi!
42001043	Ka Topa nu kei kiangah a hong hawh theih nadingin hih bang hamphatna koipan ngah kha ka hi hiam?
42001044	En in, nong hopihna awging ka bil ah hong lut phetin ka gil sunga naungek kipak in a diang hi.
42001045	Topa in a gensa thute tangtungsak ding hi ci a, a um numei in thupha ngah ahi hi,” a ci hi.
42001046	Tua ciangin Mary in, “Ka lungsim in Topa pahtawi a,
42001047	Ka kha in zong hong Honpa Pasian sungah a lungdam hi.
42001048	Banghang hiam cihleh, Amah in a nasemnu dinmun niamna hong mu zo hi. En un, tu a kipan a khang a khang in, Thupha ngahnu hong ci ding uh hi.
42001049	Banghang hiam cihleh, Vanglianpa in kei aa dingin, Na lianpi hong sepsak zo a, Ama minin Siangtho ahi hi.
42001050	Amah in amah a zahtak mite, A khang a khang in a hehpih hi.
42001051	A khut tawh thahatna lak a, Kiliatsakna lungsim a neite a thehthang hi.
42001052	Gam ukte a kumpi tokhom panun khiasuk a, A kinengniamte a lamsang hi.
42001053	A gilkial mite na hoih tampi guan a, Mihaute ahih leh a hawmpi in a paikhiasak hi.
42001054	Amah in a hehpihna phawk tawntung ahih manin, A nasem Israel a huh hi.
42001055	Tua in i pu i pate, Abraham le a suan a khakte tungah, A tawntung in a gensa bang ahi hi,” a ci hi.
42001056	Mary in Elizabeth kiangah kha thum bang a taam khit ciangin a inn ah a ciah hi.
42001057	Tu in Elizabeth a suah hun hong tung a, tapa khat a nei hi.
42001058	Topa in Elizabeth tungah hehpihna lianpi lak hi cih a innvengte le a tanaute in a zak uh ciangin a lungdampih uh hi.
42001059	Naungek ni giat a phak ciangin a vunat dingin pai uh a, a min dingin a pa min zui in Zacharias phuah a sawm uh hi.
42001060	Ahih hangin a nu in, “Hilo hi, John phuah ding hi zaw hi,” a ci hi.
42001061	Amaute in, “No beh sungah tua bang min om lo hi,” a ci uh hi.
42001062	Tua ciangin a pa in bang phuak nuam hiam cih a theih nadingun khut tawh lakin a dong uh hi.
42001063	Amah in laigelh nading khat ngen a, “Ama min John ahi hi,” ci in a gelh hi. Tua ciangin amaute khempeuh in lamdang a sa mahmah uh hi.
42001064	Tua ciangin thakhat in Zecharias kam a kihong hi. A leii kilok in pauthei a, Pasian a phat hi.
42001065	Tua ciangin a veng a pam khempeuh lauthawng uh a, Judea mualtung gam khempeuh ah hih thute bek genin a kinei hi.
42001066	Hih thu a za mi khempeuh in amaute lungsim sungah, “Hih naungek bangci bang mi a hong suak ding hiam?” ci in a ngaihsun uh hi. Topa khutin amah tawh a omkhawm hi.
42001067	Tu in a pa Zacharias in Kha Siangtho tawh kidim in hih bangin kamsanna a gen hi,
42001068	Amah in, “Israelte Topa Pasian in thupha ngah tahen. Banghang hiam cihleh, amah in a mite hong vehin hong tankhia zo hi.
42001069	A nasempa David suan pan, Pasian in eite aa dingin, Hotkhiatna kii khat, Hong pokhiasak zo hi.
42001070	Tua thu in lei piancil a kipan, A siangtho ama kamsangte kam tawh, A gensa ahi hi.
42001071	Hih in i galte le, Hong mudah khempeuhte khut pan a, Hong hotkhiatna ahi hi.
42001072	I pu i pate tunga a kamciamsa, Hehpihna hong tungsak a, A siangtho ama thuciamna, A mangngilh kei hi.
42001073	I pupi Abraham tung a, A kiciamsa bangin,
42001074	I galte khut sung pan hong honkhia a,
42001075	I nuntak laiteng in, Ama mai ah sianthona le dikna tawh, Lau hetlo in ama na i sep theih nading ahi hi.
42001076	“Bawi aw, Sangpenpa kamsangpa hong kici ding hi. Banghang hiam cihleh, Topa lampi a sial dingin, Ama mai ah na pai ding hi.
42001077	A mite in mawh kimaisakna tungtawn in, Hotkhiatna a ngah lam uh na theisak ding hi.
42001078	Eite Pasian hong hehpihna tungtawn in, Phalvak in eite hong veh zo a,
42001079	Khuamial sung le, Sihna lim sunga om mite tungah khuavak a tan nading, Nopna lampi ah eite a hong khak nading ahi hi,” a ci hi.
42001080	Tua bangin naupang hong khangin a lungsim zong hong picing semsem hi. Israel mite tunga a kilah khiat hun mateng in gamlak ah a teeng hi.
42002001	Tua hun lai in Caesar Augustus in a gam sunga mipha zah a kisim nadingin thu a pia hi.
42002002	Quirinius in Syria gam uk ahih laitak in hih mipha zah kisimna a masa pen ahi hi.
42002003	Mi khempeuh in a min uh khumsak dingin amau pianna khua ciatah a pai uh hi.
42002004	Joseph zong David phung sunga piang David suan ahih manin Galilee gam Nazareth khua panin Judea gam David khua Bethlehem ah min khumsak dingin a paito hi.
42002005	A zi dinga zuthawl a piaksa Mary tawh paikhawm uh a, Mary nausuak kuan ahih manin,
42002006	tua khua ah a om sungun a suah hun hong tung hi.
42002007	Amah in a tacil ahi tapa nei a, naupuan tawh a tun hi. Zintun inn sungah amaute aa dingin inndei om lo ahih manin bawng ankuang sungah nau a sial hi.
42002008	Tua gamah tuucingte in gamlak ah giak uh a, zanin tuute a vil uh hi.
42002009	En in, Topa vantungmi khat amaute mai ah hong dinga, Topa vangin amaute kim le pamteng tan ahih manin a lau mahmah uh hi.
42002010	Tua ciangin vantungmi in amaute kiangah, “Lau kei un. Mi khempeuh aa ding a nuamhuai mahmah lungdamna thu kong puak hi.
42002011	Banghang hiam cihleh tuni in Topa Khazih ahi Honpa in note aa dingin David khua ah a suakzo hi.
42002012	Amah na theih nading uh hih bang ahi hi. Naungek khat naupuan tawh kitun in bawng ankuang sungah kisial a om na mu ding uh hi,” a ci hi.
42002013	Tua ciangin thakhat in vantungmi honpite tua vantungmi tawh hong om uh a,
42002014	amaute in, “A sangpen muna om Pasian minthang tahen. Leitung ah kilemna om henla, Leitung mite tungah nopna om tahen!” ci in Pasian a phat uh hi.
42002015	Vantungmite vanah a ciah khit uh ciangin tuucingte kiho uh a, “Bethlehem khua ah pai in, Topa hong gensa hih thupiang va en ni,” a kici uh hi.
42002016	Amaute pai pah vingveng uh a, Mary, Joseph le bawng ankuang sunga kisial naungek a mu uh hi.
42002017	Amah a muh khit uh ciangin amaute tunga kigensa hih naungek thute mun khempeuh ah a gen kawikawi uh hi.
42002018	Tuucingte thugen a za mi khempeuh in lamdang a sa uh hi.
42002019	Mary ahih leh hih thu khempeuh a lungsim ah ciamteh in a ngaihsunsun hi.
42002020	Tua ciangin tuucingte in amaute tunga kigen bangin, a zaksa a muhsa uh thu khempeuh hangin Pasian pahtawi le phat kawmsa in a ciahkik uh hi.
42002021	Tua ciangin naungek vunat ding hun ni giat a cin ciangin a nu in a gil sungah nau a paaima a vantungmi in a gensa bangin a min ZEISU a phuak uh hi.
42002022	Moses thukham tawh kizui in Mary a kisiansuahna hun a cin khit ciangin, Topa tungah naungek a ap dingin Jerusalem khuapi ah a hong paipih uh hi.
42002023	Hih in, “Naubu a hong masa tapa khempeuh Topa aa dingin sehtuam ahi hi,” ci in Topa thukham sunga kigelh thu bangin a zui uh ahi hi.
42002024	Topa thukham sungah, “Vakhu kopkhat, ahih keileh kawl vakhuno nih pia ding,” cih tawh kizui in biakna pia dinga pai zong ahi uh hi.
42002025	En in, Simeon a kici a thuman, Pasian a zahtak mahmah mi khat Jerusalem khuapi ah a om hi. Israelte kihehnepna a lamen mi khat hi a, Kha Siangtho ama tungah a om hi.
42002026	Topa Sathau‑nilhpa a muh mateng si lo ding hi, ci in Kha Siangtho in a theihsaksa ahi hi.
42002027	Kha makaihna tawh biakinnpi huang sungah Simeon a lut hi. A nu le a pate in thukham ngeina bangin naungek Zeisu ap dingin a hong lutpih uh ciangin,
42002028	Simeon in ama ang ah naungek tawi in Pasian phat a,
42002029	amah in, “Topa aw, na silapa tunga nong gensa bangin, Lungnuamtak in hong paisakta in.
42002030	Banghang hiam cihleh, Na hotkhiatna ka mit tawh ka mu zo hi.
42002031	Nang in tua hotkhiatna, Minam khempeuh muh dingin na bawl khinzo a,
42002032	Gentile‑te tunga kilakna a puak ding khuavak le, Na mi Israelte minthan nading ahi hi,” a ci hi.
42002033	Simeon in naungek tawh kisai a gen thute Joseph le a nu in lamdang a sa uh hi.
42002034	Tua khit ciangin Simeon in amaute thupha pia a, a nu Mary kiangah, “En in, Israel mitampite kipuk nading le thawh nadingin hih naungek a kiseh zo hi.
42002035	Mitampite lungsim tawng a kilatkhiat nadingin amaute in a gensiat uh Pasian kiang pana limlamdang khat zong ahi hi. Hi hi, na lungsim zong namsau khatin hong dawtlet ding hi,” a ci hi.
42002036	Tua laitak in Anna kici kamsangnu khat om a, Asher phung sunga piang Phanuel tanu ahi hi. Amah khangham khin mahmah ta hi. A nungak lai‑a a kiteenpih a pasal tawh kum sagih sung bek damkhawm uh hi.
42002037	Tua khit ciangin meigong a, tu in 84 phazo hi. Amah in biakinnpi huang lawi ngeilo a, antang in thungen in sun le zanin Pasian a bia hi.
42002038	Tua laitak in amah hong lut a, Topa tungah lungdam a ko hi. Jerusalem khuapi a hotkhiat ding a lamen mi khempeuh tungah naungek thu a gen hi.
42002039	Amaute in Topa thukham banga na khempeuh ahih khit uh ciangin Galilee gama om a khua uh ahi Nazareth ah a ciahkik uh hi.
42002040	Naupang hong khangin a lungsim hong picing a, lungpilna tawh kidim in Pasian hehpihna thupha ama tungah a om hi.
42002041	A nu le a pate Paisan Pawi sim dingin Jerusalem khuapi ah kumsim in a pai den uh hi.
42002042	Zeisu kum sawm le kum nih a phak ciangin pawi ngeina bangin Jerusalem khuapi ah pawisim dingin a paito uh hi.
42002043	Pawi a ven ciangin a nu le a pate ciah uh a, Naupang Zeisu ahih leh Jerusalem khuapi ah a omlai hi. Tua thu Joseph le a nu in a thei kei uh hi.
42002044	Amaute in mihonpi lakah Zeisu a omom mah a sa uh hi. Ni khat lam a pai khit uh ciangin tanaute le meltheihte lak a zong uh hi.
42002045	A muh loh uh ciangin Jerusalem khuapi ah kilehkik in a va zong uh hi.
42002046	Ni thum khit ciangin biakinnpi huang sungah siapite thugen ngai in thu dongin amaute laizang ah tu‑a om a mu uh hi.
42002047	Ama thugen a za mi khempeuh in a thutheihna le a dawnkiknate lamdang a sa mahmah uh hi.
42002048	A nu le a pa in amah a muh uh ciangin lamdangsa uha a nu in, “Ka ta aw, banghang in hong hi ci bawl peuhmah na hi hiam? En in, na pa tawh lunghimawh mahmah in kong zong uh hi,” a ci hi.
42002049	Tua ciangin amah in amaute gel kiangah, “Banghang in hong zong na hi uh hiam? Ka Pa na a sem ding ka hih lam thei lo na hi uh hiam?” a ci hi.
42002050	Ahih hangin ama gennop thu a thei kei uh hi.
42002051	Zeisu in amaute tawh Nazareth khua ah ciahsuk khawm a, amaute thu a mang hi. A nu Mary in hih thu khempeuh a lungsim sungah a ciamteh hi.
42002052	Zeisu a lungpilna le a pumpi khang semsem a, Pasian maipha le mite maipha a ngah hi.
42003001	Tu in Tiberius Caesar a maan zawh kum sawm le kum nga a cin kumin Pontius Pilate in Judea gam mangpipa ahi hi. Herod in Galilee gam uk mangpa hi a, a naupa Philip in Iturea gam le Trachonitis gam uk mangpa hi in, Lysanias in Abilene gam uk mangpa ahi hi.
42003002	Annas le Caiaphas in Siampi Ukte ahih laitak un gamlak a om Zacharias tapa John tungah Pasian thu a tung hi.
42003003	Jordan gun kuam mun khempeuh ah John vak kawikawi a, mawhmai nadingin kisikkikna tawh kisai tui kiphumna thu a hilh hi.
42003004	Hih in kamsangpa Isaiah laibu sunga kigelhsa thu ahi hi. Tualai ah, “Gamlak a kikopa awging in, ‘Topa pai nading lam na sial unla, A lampite na tangsak un.
42003005	Muallian mualneu khempeuh kitamsak in, Mualkuam khempeuh kivuk dim ding hi. A komna munte kivukdim in, Lamkawite kitangsak dinga,
42003006	Mi khempeuh in Pasian hotkhiatna a mu ding uh hi,’ ” ci in a kigelh hi.
42003007	Tua ciangin John in tui kiphumsak dingin ama kianga hong pai mihonpite kiangah, “A gupha gul suante aw! A hong tung ding hehna pan a taikhia dingin kua in hong hilhkhol ahi hiam?
42003008	Tua ahih manin kisikkikna tawh a kituak gah na gah un. Note lungsim sungah, ‘Abraham ka pa uh hi,’ ci in suang kei un. Ken kong cih in ah Pasian in hih suangte nangawn Abraham tate a suaksak thei hi.
42003009	Tu mahmah in zong singphung tengah hei kinga zo hi. Tua ahih manin gahhoih a gahlo singkung khempeuh kiphuk in meikuang sungah kikhul ding hi,” a ci hi.
42003010	Tua ciangin mihonpite in ama kiangah, “Tua ahih leh bangci gamtat ding ka hi uh hiam?” ci in a dong uh hi.
42003011	Amah in amaute kiangah, “Puanak nih a nei mi in a neilote hawm hen. Annek ding a nei mi in a neilo mi hawm hen,” a ci hi.
42003012	Tua ciangin siahdongte zong tui kiphumsak dingin hong pai uh a, “Sia aw, bangci gamtat ding ka hi uh hiam?” ci in a dong uh hi.
42003013	Amah in amaute kiangah, “Na don ding zahval uh siah dong kei un,” a ci hi.
42003014	Tua mah bangin galkapte in zong ama kiangah, “Kote zong bangci gamtat ding ka hi uh hiam?” ci in a dong uh hi. Amah in amaute kiangah, “Zawhthawh thu tawh kuama neihsa laksak kei un. A maanlopi in kuamah mawhsak kei un. Khasum na ngah zah uh tawh lungkim un,” a ci hi.
42003015	Tu in mipite in John pen Khazih ahi kha ding hiam ci in a ngaihsut laitak un,
42003016	John in amaute khempeuh kiangah, “Ken note tui tawh kong phum hi. Ahih hangin kei sanga a vanglian zaw Khat a hong pai ding hi. Ama khedapkhau sut ding nangawn in ka kilawm kei hi. Amah in Kha Siangtho le mei tawh note hong phum ding hi.
42003017	Amah in buhcilna phuala anhumte a hahsiang sitset dingin a khutah ansi zapna a tawizo hi. Antak teng ama ansal sungah sungin ansite ahih leh a mit ngeilo meikuang sungah a khul ding hi,” a ci hi.
42003018	Thu dang tampi tawh zong mite hanthawn in thu a hilh hi.
42003019	Gam uk mangpa Herod in a sanggampa Philip zi Herodias a suhna le a gamtat siatna teng hangin John in amah a taii hi.
42003020	Herod in hih mawhna teng a bawl banah John zong thong sungah a khum lai hi.
42003021	Tu in John in mi khempeuh tui a phum khit ciangin Zeisu zong tui a phum hi. Zeisu in thu a nget laitak in van kihong a,
42003022	Kha Siangtho in vakhu tawh a kibang pumpi tawh ama tungah hong kumsuk hi. Tua ciangin vantung panin aw khat hong ging a, “Nang in ka lung hong damsak mahmah ka it ka Tapa na hi hi,” a ci hi.
42003023	Tu in Zeisu kum 30 bang a phak ciangin nasep a kipan hi. Mite in amah Joseph tapa hi a ci uh hi. Joseph in Heli tapa,
42003024	Heli in Matthat tapa, Matthat in Levi tapa, Levi in Melchi tapa, Melchi in Janna tapa, Janna in Joseph tapa,
42003025	Joseph in Mattathiah tapa, Mattathiah in Amos tapa, Amos in Nahum tapa, Nahum in Esli tapa, Esli in Naggai tapa,
42003026	Naggai in Maath tapa, Maath in Mattathiah tapa, Mattathiah in Semei tapa, Semei in Joseph tapa, Joseph in Judah tapa,
42003027	Judah in Joannas tapa, Joannas in Rhesa tapa, Rhesa in Zerubbabel tapa, Zerubbabel in Shealtiel tapa, Shealtiel in Neri tapa,
42003028	Neri in Melchi tapa, Melchi in Addi tapa, Addi in Cosam tapa, Cosam in Elmodam tapa, Elmodam in Er tapa,
42003029	Er in Jose tapa, Jose in Eliezer tapa, Eliezer in Jorim tapa, Jorim in Matthat tapa, Matthat in Levi tapa,
42003030	Levi in Simeon tapa, Simeon in Judah tapa, Judah in Joseph tapa, Joseph in Jonan tapa, Jonan in Eliakim tapa,
42003031	Eliakim in Melea tapa, Melea in Menan tapa, Menan in Mattathah tapa, Mattathah in Nathan tapa, Nathan in David tapa,
42003032	David in Jesse tapa, Jesse in Obed tapa, Obed in Boaz tapa, Boaz in Salmon tapa, Salmon in Nahshon tapa,
42003033	Nahshon in Amminadab tapa, Amminadab in Ram tapa, Ram in Hezron tapa, Hezron in Perez tapa, Perez in Judah tapa,
42003034	Judah in Jacob tapa, Jacob in Isaac tapa, Isaac in Abraham tapa, Abraham in Terah tapa, Terah in Nahor tapa,
42003035	Nahor in Serug tapa, Serug in Reu tapa, Reu in Peleg tapa, Peleg in Eber tapa, Eber in Shelah tapa,
42003036	Shelah in Cainan tapa, Cainan in Arphaxad tapa, Arphaxad in Shem tapa, Shem in Noah tapa, Noah in Lamech tapa,
42003037	Lamech in Methuselah tapa, Methuselah in Enoch tapa, Enoch in Jared tapa, Jared in Mahalalel tapa, Mahalalel in Cainan tapa,
42003038	Cainan in Enosh tapa, Enosh in Seth tapa, Seth in Adam tapa, Adam in Pasian tapa ahi hi.
42004001	Tua ciangin Zeisu in Kha Siangtho tawh kidimsa in Jordan gun pan hong ciahkik a, Kha in amah gamlak ah a paipih hi.
42004002	Dawimangpa in ni 40 sung amah ze‑et a, tua sungin bangmah ne lo ahih manin ni 40 a cin ciangin a gil a kial hi.
42004003	Dawimangpa in ama kiangah, “Pasian Tapa na hih leh hih suangte anlum a suah nadingin thupia in,” a ci hi.
42004004	Zeisu in ama kiangah, “ ‘Mihing in an bek tawh a nungta hilo in Pasian kam panin a pusuak thu khempeuh tawh a nuntak ding ahi hi,’ ci in Lai Siangtho sungah a kigelh hi,” a ci hi.
42004005	Tua ciangin Dawimangpa in amah mualsang khat tungah paipih a, leitung gam khempeuh thakhat in a lak hi.
42004006	Tua ciangin Dawimangpa in ama kiangah, “Hih gamte tunga thuneihna le hih gamte thupina khempeuh nang kong pia ding hi. Banghang hiam cihleh hite khempeuh kei hong kipia khin ahih manin ka piak nop peuhpeuh ka pia thei hi.
42004007	Tua ahih manin bokin hong bia leteh hiteng khempeuh nangma aa a suak ding hi,” a ci hi.
42004008	Tua ciangin Zeisu in ama kiangah, “Satan aw, ka nungah kihemkhia in! ‘Topa na Pasian na bia dinga ama na bek na sem ding hi,’ ci in Lai Siangtho sungah kigelh hi,” ci in a dawng hi.
42004009	Tua ciangin Dawimangpa in Jerusalem khuapi ah amah paipih in biakinnpi khumdawn ah koih a, “Pasian Tapa na hih leh hih panin tuaksuk in.
42004010	Banghang hiam cihleh, ‘Amah in nang hong kem dingin, Ama vantungmite thupia dinga,
42004011	Na khe le suang a kitah khakloh nadingin, A khut uh tawh nang a hong dom ding uh hi,’ ci in Lai Siangtho sungah kigelh hi,” a ci hi.
42004012	Zeisu in, “ ‘Topa na Pasian na ze‑et kei ding hi,’ ci in kigen hi,”ci in a dawng hi.
42004013	Tu in Dawimangpa in a ze‑et nading khempeuh a zawh khit ciangin hun hoih dang ngakin a paikhiat san hi.
42004014	Tua ciangin Kha vangliatna tawh Galilee gamah Zeisu ciahkik a, tua gamkuam khempeuh ah ama thu a thang hi.
42004015	Amah in amaute kikhopna innte ah thuhilh a, mi khempeuh in amah a phat uh hi.
42004016	Tua khit ciangin ama khankhiatna Nazareth khua ah Zeisu a pai hi. Ama zatngei bangin Sabbath ni in kikhopna inn ah lut a, Lai Siangtho sim dingin a dingto hi.
42004017	Tua ciangin kamsangpa Isaiah laibu a pia uh hi. Amah in laibu a lem ciangin hih bangin a kigelhna mun a mu hi.
42004018	“Topa Kha in keima tungah a om hi. Banghang hiam cihleh, Mizawngte tungah lungdamna thu a tangko dingin, Amah in sathau hong nilhzo hi. Lungsim kitamkhamte a damsak ding, A kiman mite a kikhahkhiatna thu a hilh ding, Mittawte khua a musak ding, Netcipna a thuakte a suaktasak ding le
42004019	Topa hong san hun hong tungta hi cih thu a tangko dingin Amah in kei a hong sawlzo hi,” a ci hi.
42004020	Tua khit ciangin amah in laibu khup in kikhopna inn ukpa a piak khit ciangin a tukik hi. Kikhopna inn sunga om mite mittang khempeuh in ama tungah a tu hi.
42004021	Amah in amaute kiangah, “Hih Lai Siangtho in a gen thu, tuni in note zak mahmah in a tangtung zo hi,” a ci hi.
42004022	Mi khempeuh in amah phat uha ama kam sung pana a gingkhia thute zong khum mahmah ahih manin lamdang a sa uh hi. Ahi zongin, “Hihpa in Joseph tapa hilo ahi hiam?” a ci uh hi.
42004023	Tua ciangin amah in amaute kiangah, “Note in, ‘Siavuanpa aw, nang le nang kidamsak in,’ cih paunak tawh hong kapin, ‘Capernaum khua‑a na sepsa thu ka zak bangbang un, nangma khua hi lai ah zong tua bangin hong sem in,’ nong ci ding uh hi,” a ci hi.
42004024	Tua ciangin amah in, “Aman takpi kong cih in ah, ama khua‑a kisang kamsang khat beek a om kei hi.
42004025	Aman takpi kong cih in ah, Elijah hun lai in kum thum le a lang sung guahzu loin gam sung khempeuh ah kialpi a tun laitak in Israel mite lakah meigong tampi a om hangin,
42004026	Sidon gam Zarephath khua‑a om meigongnu simloh meigong dangte kiangah Elijah a kisawl kei hi.
42004027	Kamsangpa Elisha hun lai in zong Israel mite lakah miphak tampi a om hangin Syria gam mi Naaman simloh phak natna a kidamsak khat beek a om kei hi,” a ci hi.
42004028	Kikhopna inn sunga om mi khempeuh in hih thute a zak uh ciangin a heh mahmah uh hi.
42004029	Amaute dingkhia in khua pua lamah Zeisu kaikhia uha tua khuapi kilamna mualtung kensang dawn panin sawnkhiat ding a sawm uh hi.
42004030	Ahih hangin amaute lak panin amah a gelkhia hi.
42004031	Tua khit ciangin Galilee gam Capernaum khua ah paisuk a, Sabbath ni in thu a hilh hi.
42004032	Amah in thuneihna tawh thuhilh ahih manin amaute in lamdang a sa mahmah uh hi.
42004033	Tua kikhopna inn sungah dawigilo a lut mi khat a om hi.
42004034	Tua pa in, “Nazareth khua mi Zeisu aw, kote hong hi ci omsak lel in! Nang tawh bang kisai ka hi uh hiam? Kote a susia dinga hong pai na hi hiam? Kua na hi hiam cih kong thei uha Pasian mi Siangthopa na hi hi,” ci in nakpi in a kiko hi.
42004035	Ahih hangin Zeisu in, “Pau kei inla, ama sung pan paikhia in,” ci in a taii hi. Tua dawi in mite laizang ah tua pa sawnpai a, liamsak loin a paikhia hi.
42004036	Tua ciangin amaute khempeuh in lamdangsa mahmah uh a, “Hih kammal in bangci bang ahi hiam? Thuneihna le vangliatna tawh dawigilote thu a piak ciangin a paikhia hi,” a kici uh hi.
42004037	Ama thu tua kima om gam khempeuh ah a thang hi.
42004038	Tu in kikhopna inn panin Zeisu paikhia a, Simon inn ah a lut hi. Simon sunghnu nattun in a cisa a, gim mahmah ahih manin a damsak nadingin a ngen uh hi.
42004039	Tua nu gei ah Zeisu dingin cisa natna a taii ciangin a natna a dam hi. Tua ciangin amah thokhia pahin amaute zin a do hi.
42004040	Nitum khit ciangin natna tuamtuam a vei cina khempeuh ama kiangah hong puak uh a, amaute khatciat tungah a khut nga in a damsak hi.
42004041	Dawite in zong, “Pasian Tapa Khazih na hi hi!” ci in kiko in mi tampi sung pan a paikhia uh hi. Dawite in Khazih ahihlam thei uh ahih manin amah in amaute taii in kam khat beek a pausak kei hi.
42004042	Khua a vak ciangin amah tua mun panin gamdaihna mun khatah a pai hi. Mihonpite in amah zong uha a kiang a tun uh ciangin amaute a paisan loh nadingin a kho uh hi.
42004043	Ahih hangin amah in amaute kiangah, “Pasian kumpigam thu khuadangte ah zong ka tangko loh phamawh hi. Banghang hiam cihleh tua na a sem dingin a hong kisawl ahi hi,” a ci hi.
42004044	Tua bangin Galilee gam sunga kikhopna innteng ah thu a hilh kawikawi hi.
42005001	Gennesaret tuili gei ah Zeisu a din laitak in Pasian thu ngai dinga hong kikhawm mihonpi in amah a nehcip gawp uh hi.
42005002	Amah in ngabengte ngen sawp dinga a paikal un tuili gei‑a om gunkuang nih a mu hi.
42005003	Tua gunkuang nihte lak panin Simon gunkuang ah amah kah in lei tawh tawmkha gunkuang a kihalsak nadingin a ngen hi. Tua khit ciangin gunkuang tungah tu in mihonpite thu a hilh hi.
42005004	Thu a gen khit ciangin Simon kiangah, “Tui thukna lamah gunkuang khin inla na ngen khuh in,” a ci hi.
42005005	Ahih hangin Simon in, “Sia aw, zan thapai hanciamtak in ka khuh uh hangin khat beek ka man kei uh hi. Ahi zongin na cih bangin ka khuh ding hi,” ci in a dawng hi.
42005006	Tua bangin ngen a khuh uh leh ngasa tampi khuh kha uh a, a ngen uh a kikek hi.
42005007	Tua ciangin gunkuang dang khat a om a lawmte hong pai in a huh nading uh khutvan in sam uh a, a lawmte zong hong pai uh hi. Gunkuang nih a dim tuakin ngasa guang uh ahih manin gunkuangte a tum dektak hi.
42005008	Simon Peter in hih thupiang a muh ciangin Zeisu khephung ah kunsuk a, “Topa aw, mawhnei mi ka hih manin ka kiang panin kihemkhia in!” a ci hi.
42005009	Banghang hiam cihleh amah le a lawmte khempeuh in a ngasa mat uh lamdang a sa mahmah uh hi.
42005010	Simon lawmte ahi Zebedee tate James le John in zong lamdang a sa mahmah uh hi. Tua ciangin Zeisu in Simon kiangah, “Lau kei in. Tu a kipan in mite na man ta ding hi,” a ci hi.
42005011	A gunkuangte uh tuigei a tut khit uh ciangin na khempeuh nusia in ama nung a zui uh hi.
42005012	Khua khatah Zeisu a om laitak in a pumtang a phak mi khatin amah a muh ciangin boksuk a, “Topa aw, hong damsak nuam lecin nong damsak thei hi,” ci in nakpitak in a thum hi.
42005013	Tua ciangin, Zeisu in a khut zanin amah lawng a, “Kong damsak nuam hi, damta in,” ci in thu a pia hi. Tua ciangin tua pa phaknatna a dam pah hi.
42005014	Tua ciangin Zeisu in tua thu kuama kiangah a gen loh nadingin thupia a, “Siampipa kiangah va kilak inla, na damna hangin Moses thupiak bangin biakpiakna va nei in. Tua in amau aa dingin teci ahi ding hi,” a ci hi.
42005015	Ahih hangin, ama thu kizel semsem a, a thugen ngai ding le a natnate uh ama damsak ding ut in mihonpi a hong kikhawm uh hi.
42005016	Amah ahih leh gamlak ah paikhia in thu a ngen zelzel hi.
42005017	Ni khat Zeisu thuhilh a a om laitak in Jerusalem khuapi a kipan Galilee gam le Judea gam khempeuh panin a hong kisutuah Pharisee pawlte le thukhamhilh siate ama kiangah a tu uh hi. Amaute a cidam nadingun tualai ah Topa vangliatna a om hi.
42005018	Tua ciangin en in, mi pawlkhat in pumzaw pasal khat a lupna tawh zawng in a hong paipih uh hi. Inn sungah lutpih in Zeisu mai ah a ngakh theih nadingun a hanciam uh hi.
42005019	Mihonpi in a pai nading uh lamkhak ahih manin lutpih theilo uh a, innkhum tungah a kahto uh hi. Innkhum dawn vangsak in tua pa a lupna tawh khaisuk uh a, mihonpi laizang Zeisu mai ah a nga uh hi.
42005020	Zeisu in amaute upna a muh ciangin cinapa kiangah, “Lawm aw, na mawhnate kimaisak zo hi,” a ci hi.
42005021	Tua ciangin thukhamhilh siate le Pharisee pawlte in, “Pasian tunga a pausia hihpa kua ahi hiam? Pasian longal kua in mawhna maisak thei ahi hiam?” ci in a ngaihsun uh hi.
42005022	Ahih hangin Zeisu in amaute ngaihsutna thei ahih manin, “Banghang in tua bangin ngaihsun na hi uh hiam?
42005023	‘Na mawhnate kimaisak zo hi,’ cih ding le, ‘Tho inla lampai in,’ cih ding koi baih zaw ahi hiam?
42005024	Ahi zongin Mihing Tapa in leitung ah mawhna maisak theihna thuneihna a neih lam na theih nadingun,” a cih khit ciangin pumzawpa kiangah, “Tho in, na lupna pua inla na inn ah ciah in kong ci hi,” a ci hi.
42005025	Amaute mai ah tua pa tho pah a, a lupna pua in Pasian phat kawmsa in a inn ah a ciah hi.
42005026	Amaute khempeuh in lamdangsa mahmah uh a, Pasian a phat uh hi. Amaute lau mahmah uh a, “Tuni‑a i muh nate lamdang thei mahmah hi,” a ci uh hi.
42005027	Hih thuteng khit ciangin Zeisu paikhia a, siahdonna buukah tu a om Levi kici siahdongpa khat a muh ciangin tuapa kiangah, “Hong zui in,” a ci hi.
42005028	Amah dingkhia a, a na khempeuh nusia in Zeisu a zui hi.
42005029	Tua ciangin Levi in a inn ah Zeisu annekpihna thupitak in a bawl hi. Siahdongte honpi khat le midangte in zong amaute tawh ankuang a umkhawm uh hi.
42005030	Ahih hangin thukhamhilh siate le Pharisee pawlte in, “Banghang in siahdongte le mimawhte tawh nekhawm dawnkhawm na hi uh hiam?” ci in nungzuite a phunsan uh hi.
42005031	Zeisu in amaute kiangah, “Cidamte aa dingin siavuan kisam lo a, cinate aa ding bekin a kisam hi.
42005032	Midikte sam dinga hong pai hilo in mimawhte a kisikkik nadingun a sam dinga hong pai ka hi hi,” ci in a dawng hi.
42005033	Tua ciangin amaute in Zeisu kiangah, “John nungzuite in antang in thu a ngen zelzel uh hi. Pharisee pawlte nungzuite in zong tua bangmah in ahih uh hi. Banghang in na nungzuite in nene dawndawn uh ahi hiam?” a ci uh hi.
42005034	Tua ciangin amah in amaute kiangah, “Zineipa in mopawi sim a lawmte a ompih laitak in, amaute antangsak thei ding ahi hiam?
42005035	Ahih hangin amaute kiang pan zineipa a kilakkhiat hun hong tung dinga, tua hun ciangin an a tang ding uh hi,” a ci hi.
42005036	Tua khit ciangin Zeisu in thugentehna khat a gen in ah, “Kuamah in puan thak tawh puan lui a phop kei hi. Tua bangin kiphop leh puan thak in puan lui a kaikek ding hi. Puan thak le puan lui a kituak thei kei hi.
42005037	Kuamah in savun um lui sungah lenggahtui thak a thun kei hi. Kithun leh lenggahtui thak in savun um phukham in lenggahtui teng luangkhia dinga, savun um zong a kitam ding hi.
42005038	Ahih hangin lenggahtui thak pen savun um thak sung mah ah thun ding ahi hi. Tua hi leh a nihin a bitkhawm ding hi.
42005039	Lenggahtui khauh a dawn khin mi peuhmah in lenggahtui thak a dawn pah nuam kei hi. Banghang hiam cihleh amah in, ‘Lenggahtui a khauhpen lim a sa zaw hi,’ ci hi,” a ci hi.
42006001	Sabbath masa pen khit a nihna Sabbath ni in buhlei khat kantan a Zeisu a pai laitak in a nungzuite in buhvuite zut uha a khut sungah nuai in a bak uh hi.
42006002	Pharisee pawlte pawlkhat in amaute kiangah, “Sabbath ni in sep dinga thukham in a phalloh nasep banghang in sem na hi uh hiam?” a ci uh hi.
42006003	Tua ciangin Zeisu in, “David in a pawlte tawh a gilkial laitak un,
42006004	Pasian inn sungah lutin siampite longal midang in a nek theih ding a hilo Ompihna Anlumte la in ne a, a pawlte zong pia hi cih thu sim ngeilo na hi uh hiam?” a ci hi.
42006005	Tua khit ciangin Zeisu in amaute kiangah, “Mihing Tapa in Sabbath a Ukpa zong ahi hi,” a ci hi.
42006006	A dang Sabbath ni khat in kikhopna inn sungah Zeisu lutin thu a hilh hi. Tualai ah a taklam khut a keugaw pasal khat a om hi.
42006007	Thukhamhilh siate le Pharisee pawlte in Sabbath ni peuhmah a Zeisu in cina a damsak leh a mawhmat dingin a encik gige uh hi.
42006008	Ahih hangin Zeisu in amaute ngaihsutna thei ahih manin a khut a sipa kiangah, “Tho inla, a laizang ah hong ding in,” a cih ciangin amah tho in a ding hi.
42006009	Tua khit ciangin Zeisu in amaute kiangah, “Thu khat kong dong ding hi Sabbath ni in a pha bawl ding le a sia bawl ding, nuntakna gup ding le thah ding koi pen thukham tawh kituak zaw ahi hiam?” a ci hi.
42006010	Amah in amaute khempeuh a gualet khit ciangin tua pa kiangah, “Na khut zankhia in,” a ci hi. Tua pa in a khut a zan leh a lang khat lam mah bangin dam a, a ngeina a bangkik hi.
42006011	Ahih hangin amaute hehlua uh ahih manin, “Zeisu bang cih ding i hi hiam?” ci in a kikum uh hi.
42006012	Tua hun lai ni khat, Zeisu thungen dingin mual tungah kahto a, zan tawntung Pasian kiangah thu a ngen hi.
42006013	Khua a vak ciangin amah in a nungzuite a kiangah sam a, amaute lak panin sawm le nih teelkhia in sawltakte ci in min a pia hi.
42006014	Tua sawm le nihte in Peter ci a, min a phuahsakpa Simon le a sanggampa Andrew, James le John, Philip le Bartholomew,
42006015	Matthew le Thomas, Alphaeus tapa James le Zealot a kici Simon,
42006016	James tapa Judah le a lehhekpa a suak Judas Iscariot‑te ahi uh hi.
42006017	Tua khit ciangin a nungzuite tawh Zeisu kumsuk in munzang khatah a ding uh hi. Tualai ah a nungzui honkhat Judea gam khempeuh le Jerusalem khuapi a kipan tuipi gei Tyre le Sidon gamte panin ama thugen ngai ding le damna ngah nuam in a hong pai mihonpite a na om uh hi.
42006018	Dawigilote in a bawlsiat mite zong hong paipih uh a, amah in a damsak hi.
42006019	Ama tung panin a vangliatna paikhia in cina khempeuh damsak ahih manin mihonpi in amah a lawnkhak nading a hanciam uh hi.
42006020	Tua ciangin amah in a nungzuite en in a gen inah, “A genthei note in mihampha na hi uh hi. Banghang hiam cihleh Pasian kumpigam in note aa ahi hi.
42006021	Tu laitak a a gilkial note in mihampha na hi uh hi. Banghang hiam cihleh na gil uh a vah ding hi. Tu laitak a a kap note in mihampha na hi uh hi. Banghang hiam cihleh na nui ding uh hi.
42006022	Mihing Tapa hangin mite in, Note hong mudah in a hong hawlkhiat uh ciangin, Hong simmawh a migilote bangin a hong gensiat uh ciangin, mihampha na hi uh hi.
42006023	Tua bang hun ciangin lungdam unla, Kipak in diang un. Banghang hiam cihleh vantung ah thaman tampi na ngah ding uh hi. A pu a pate un zong tua mah bangin kamsangte a bawl uh hi.
42006024	No mihaute in gimna na thuak ding uh hi! Banghang hiam cihleh nopsakna na ngah khinzo uh hi.
42006025	No a gilvahte in gimna na thuak ding uh hi! Banghang hiam cihleh na gil uh a kial ding hi. Tu laitak a a nui note in gimna na thuak ding uh hi! Banghang hiam cihleh kapin na tau ding uh hi.
42006026	Mi khempeuh in a hong phat uh ciangin gimna na thuak ding uh hi! Banghang hiam cihleh a pu a pate un zong kamsangzuaute tua mah bangin a phat uh hi.
42006027	“Ahih hangin ka thugen a za note kianga kong gen in ah na galte uh na it un. Hong mudahte tungah thupha na bawl un.
42006028	Hong samsiate thupha na pia un. Hong khelbawl mite aa dingin thu na ngetsak un.
42006029	Na pang langkhat a hong kibetsak leh a langlam zong na dawh lai un. Na puantungsilh a hong kilaksak leh na puansungsilh zong na it kei un.
42006030	A hong ngen mi peuhpeuh na pia un. Na vante uh hong kilaksak leh ngenkik kei un.
42006031	Note tunga hong kibawl ding na deih bangun midangte tungah na bawl un.
42006032	“No a hong it mite bek it le uh teh bang phattuamna ngah ding na hi uh hiam? Banghang hiam cihleh mimawhte in zong amau a itte a it uh hi.
42006033	Thupha hong bawl mite tung bekah thupha bawl le uh teh bang phattuamna ngah ding na hi uh hiam? Banghang hiam cihleh mimawhte in zong tua bangin ahih uh hi.
42006034	Hong lohkik zo dinga na up mite bek uh leitawi pia le uh teh bang phattuamna ngah ding na hi uh hiam? Banghang hiam cihleh mimawhte in zong khat le khat a piak zahzah mah uh ngahkik ding lamen in a kileitawisak uh hi.
42006035	Note na hih uh leh na galte uh it unla, amaute tungah thupha bawl un. Ngahkik ding lamen loin leitawisak un. Tua hi leh thaman tampi na ngah ding uh a, Sangpenpa tate na hi ding uh hi. Banghang hiam cihleh lungdamna a theilo mite le migilote tungah amah a migi hi.
42006036	Tua ahih ciangin na Pa un hehpihna a neih bangin note in zong hehpihna na nei un.
42006037	“Midangte tungah thu na khen kei un. Tua hi leh midangte in zong note tungah thu a hong khen kei ding uh hi. Midangte na mawhsak kei un. Tua hi leh note zong kuamah in a hong mawhsak kei ding hi. Midangte mawhna na maisak un. Tua hi leh note mawhna zong a hong kimaisak ding hi.
42006038	Pia un. Tua hi leh limtak a a kiteh, a kihenhen, a kitattat, a dimlet in note ang sungah hong kisung ding hi. Banghang hiam cihleh note zat tehna tektek mah tawh note aa ding a hong kitehsakkik ding hi,” a ci hi.
42006039	Tua khit ciangin gentehna dang khat a gen in ah, “Mittaw in mittaw lam hilh thei ding ahi hiam? A nihun guam sungah kiakhawm ding uh hilo ahi hiam?
42006040	Nungzuipa in a siapa sangin lian zawlo hi. Ahi zongin hoihtak a a kipantah khin mi peuhmah a siapa tawh a kibang ding hi.
42006041	“Nangma mita singluang phawk lopi in na lawmpa mita ninthem banghang in muhsak na hi hiam?
42006042	Nangma mita singluangpi mu loin banghang in na lawmpa kiangah, ‘Lawm aw, na mita ninthem kong lakkhiatsak ding hi,’ ci na hi hiam? A kineihkhempa aw, nangma mita singluang lakhia masa leteh na lawmpa mita ninthem telmuh in na lakkhiatsak thei pan ding hi.
42006043	“Banghang hiam cihleh singkung hoih in a gah hoihlo a gah kei hi. Singkung hoihlo in zong gah hoih a gah kei hi.
42006044	Singkung peuhmah a gah panin a kithei hi. Lingkung ah theigah a kilo kei hi. Thangling kung panin lenggah a kilo kei hi.
42006045	Mihoih in a lungsim sungah thuhoih khol a, thuhoih mah a genkhia hi. Migilo in a lungsim sungah thusia khol a, thusia mah a genkhia hi. Banghang hiam cihleh lungsim sunga a dimlet thute kam tawh a kigenkhia ahi hi.
42006046	“Kong gen thute zui lopi in banghang in, ‘Topa aw, Topa aw,’ hong ci na hi uh hiam?
42006047	Ka kiangah hong pai in ka thugente za a, a zui mi in bang tawh kibang hiam cih kong lak ding hi.
42006048	Amah in lei thukpi to in suangpi tungah khuambul phut a, inn a lam mipa tawh a kibang hi. Tui hong khangin tuihual in khauhtak in tua inn a nawk hangin suangpi tungah kilam ahih manin a lok zo kei hi.
42006049	Ahih hangin ka thugente za napi in a zuilo mi ahih leh bulkip om lo leitham tunga inn lampa tawh a kibang hi. Tuihual in khauhtak in tua inn a nawk ciangin puk pah a, a kisia zan ngingei hi,” a ci hi.
42007001	Tu in Zeisu in tua mite zakin hih thuteng a gen khit ciangin Capernaum khua ah a lut hi.
42007002	Tu in galkap 100 ukpa in a it mahmah a nasempa khat cina in si dektak in a om hi.
42007003	Amah in Zeisu thu a zak ciangin Zeisu kiangah Judah mite makaite sawlin hong pai a, a nasempa a damsak nading a ngetsak hi.
42007004	Amaute in Zeisu kianga tun uh ciangin nakpitak in thum in, “Hih mipa tungah na bawl ding a kilawm hi.
42007005	Banghang hiam cihleh amah in i minam hong it in kikhopna inn khat hong lamsak hi,” a ci uh hi.
42007006	Tua ciangin Zeisu in amaute tawh paikhawm a, galkap 100 ukpa inn a tunkuan uh ciangin amah in Zeisu kiangah a lawmte sawl a, hih bangin a gensak hi, “Topa aw, ka inn sunga nong lut ding kilawm lo ka hih manin hong kigimsak dah in.
42007007	Nangma kianga kong pai ding zong kilawm ka kisa tuan kei hi. Na kam tawh thu pia leteh ka nasempa a dam ding hi.
42007008	Banghang hiam cihleh kei zong mi khutnuai‑a om khat ka hi a, ka khutnuai ah zong galkapte a om uh hi. Amaute khat kiangah, ‘Pai in,’ ka cih ciangin pai a, a dang khat kiangah, ‘Hong pai in,’ ka cih ciangin a hong pai hi. Ka nasempa kiangah, ‘Hih sem in,’ ka cih ciangin a sem hi,” a cisak hi.
42007009	Zeisu in hih thu a zak ciangin lamdangsa a, a kinunghei khit ciangin amah a zui mihonpite kiangah, “Ken kong cih in ah Israel mite sung nangawn ah hi zah a a lian upna ka mu kei hi,” a ci hi.
42007010	A kisawl mite inn a tunkik uh ciangin a cina nasempa cidam in a om a mu uh hi.
42007011	A zingciang in Nain kici khua khatah Zeisu pai a, a nungzuite tampi le mihonpite in a zui uh hi.
42007012	Tua khua kulh kongpi a tunkuan uh ciangin misi khat a hong kizawngkhia hi. Tua misipa nu meigong hi a, amah bek tapa a neih ahi hi. Khuasung mi tampi in tua nu a zui uh hi.
42007013	Topa in tua nu a muh ciangin hehpihhuai sa a, ama kiangah, “Kap kei in,” a ci hi.
42007014	Amah in misi zawnna tal va naih a, a lawn ciangin misi zawngte a dinsa in a khawl uh hi. Amah in, “Tangvalpa aw, tho in kong ci hi,” a ci hi.
42007015	Tua ciangin misipa hong tho in a pau hi. Zeisu in tua pa a nu khutah a ap hi.
42007016	Tua ciangin mi khempeuh lau mahmah uh a, “Eite lakah kamsang lian mahmah khat hong piang zo a, Pasian in a mite hong veh zo hi,” ci in Pasian a phat uh hi.
42007017	Ama thu Judea gam khempeuh le a kim a pam gamteng ah a kizel hi.
42007018	Tua ciangin John nungzuite in hih thu khempeuh ama kiangah a ko uh hi.
42007019	John in a nungzuite nih a kiangah samin Zeisu kiangah paisak a, “Hong pai ding pa mah na hi hiam? Ahih keileh a dang khat ka lamen lai ding uh hiam va ci un,” ci in a sawl hi.
42007020	Amaute Zeisu kianga tun uh ciangin, “Tuiphumpa John in, ‘Hong pai ding pa mah na hi hiam? Ahih keileh a dang khat ka lamen lai ding uh hiam?’ ci in hong dongsak hi,” a ci uh hi.
42007021	Tua hun pen Zeisu in a zawngkhal mi tampi, natna nei mi tampi le dawilut mi tampi damsak in mittaw tampi zong khua a muhsak laitak ahi hi.
42007022	Zeisu in tua mi nihte kiangah, “Pai unla, na muhsa na zaksa teng uh John kiangah va gen un. Mittawte in khuamu in khebaite lam a pai uh hi. Miphakte dam uh a, bengngongte in khua a za uh hi. Misite thokik in mizawngte tungah lungdamna thu kitangko hi.
42007023	Keima hanga a puklo mi in mihampha ahi hi,” ci in a dawng hi.
42007024	John kamtaite a ciah khit uh ciangin, Zeisu in mihonpite kiangah John thu a gen in ah, “Gamlak ah bang en dinga pai na hi uh hiam? Huih in a mut cianga a kihuang diamdiam pumpeng kung peuh a en dinga pai na hi uh hiam?
42007025	Ahih keileh puannel niknek a silh mi khat a en dinga pai na hi uh hiam? En un, puanhoih a silh minuamsate kumpi inn sungah a teengte ahi uh hi.
42007026	Tua ahih leh bang en dinga pai na hi uh hiam? Kamsangpa khat a en dinga pai na hi uh hiam? Hi mah hi. Ken kong cih in ah, kamsang khat sangin a lianzawpa ahi hi.
42007027	Lai Siangtho ah a kigelh mah bangin, ‘En in, nangma lampi a sialkhol dingin, Na mai ah ka kamtaipa ka sawl hi,’ ci a, a kigelhpa in amah ahi hi.
42007028	“Banghang hiam cihleh ken kong cih in ah numei sung pana a suak mite lakah Tuiphumpa John sanga a lianzaw kamsang khat beek a om kei hi. Ahih hangin Pasian kumpigam sunga a om a neupenpa in John sangin a lianzaw hi,” a ci hi.
42007029	Zeisu thugen a za mi khempeuh le siahdongte nangawn in Pasian a thuman hi ci in a sang uh hi. Banghang hiam cihleh amaute in John tuiphumna tawh tui a kiphumsate ahi uh hi.
42007030	Ahih hangin Pharisee pawlte le thukhamhilh siate in amaute aa dinga Pasian gelna nial in John khutah tui a kiphum nuam kei uh hi.
42007031	Tua ciangin Topa in, “Tulai khang mite bang tawh hong genteh ding ka hi hiam? Amaute bang tawh kibang uh ahi hiam?
42007032	Sumbuuk ah tu in, ‘Tamngai ka tumtum uh hangin, Na lam tuan kei uh a, Ka tam lawhlawh uh hangin, Na kap nuam kei uh hi,’ ci in khat le khat a kigal awtsan naupangte tawh na kibang uh hi.
42007033	“Tuiphumpa John in an nelo, lenggahzu dawn loin a hong pai ciangin, ‘Dawilawm nei hi,’ na ci uh hi.
42007034	Mihing Tapa hong pai a, anne tuidawn in a om ciangin, ‘En un, anhaipa, zuhaipa, siahdongte le mimawhte lawmpa hi,’ na ci zel uh hi.
42007035	Ahih hangin ciimna pen gamtatna khempeuh panin a hong kilangkhia hi,” a ci hi.
42007036	Tua khit ciangin Pharisee pawlte laka khatin an ne dingin Zeisu sam a, amah zong Pharisee pa inn ah pai in ankuang a um hi.
42007037	Tua laitak in tua khuasung a numei paktat khatin Pharisee pa inn ah Zeisu an ne in om hi cih a theih ciangin sathau namtui suangkang thawl khat tawi in a hong pai hi.
42007038	Zeisu nunglam a khe kiangah amah dingin kap a, a khitui tawh Zeisu khe a kawtsak hi. A sam tawh a khe nulsak in nam a, sathau namtui tawh a zut hi.
42007039	Zeisu a sam Pharisee pa in a muh ciangin, “Hihpa in kamsang taktak hi leh amah a lawng hih numei kua hi a, bangci bang mi hiam cih a thei ding hi. Banghang hiam cihleh hih numei in mawhnei mi ahi hi,” ci in a lungsim sungah a ngaihsun hi.
42007040	Tua ciangin Zeisu in Simon kiangah, “Simon aw, thu khat kong gen nuam hi,” a cih ciangin Simon in, “Sia aw, hong gen in,” a ci hi.
42007041	Zeisu in, “Mihaupa khat tungah mi nih in sum a ba uh hi. Khatin denariusɠ 500 ba a, a dang khatin 50 a ba hi.
42007042	Ahih hangin a loh nading neilo uh ahih manin a nihtuak un a maisak hi. Amaute gel kua penin sum neipa it zaw ding ahi hiam hong gen in,” a ci hi.
42007043	Simon in, “A tam zaw a kimaisakpa in it zaw dingin ka um hi,” a cih ciangin Zeisu in, “Na muhna a maan mahmah hi,” a ci hi.
42007044	Tua khit ciangin numeinu lamah kihei in Simon kiangah, “Hih numei na mu hiam? Na inn sungah kong lut a, ahi zongin ka khe sil nading tui nong lui kei hi. Hih numei in ahih leh a khitui tawh ka khe hong silsak a, a sam tawh hong nulsak hi.
42007045	Nang na hih leh nong nam kei hi. Hih numei in ahih leh kong lut khit a kipan ka khe a nam den hi.
42007046	Ka lu sathau nong nilhsak kei hi. Hih numei in ahih leh ka khe sathau namtui a hong nuhsak hi.
42007047	Tua ahih manin ken kong cih in ah, hih numei a mawhna tampi ka maisak manin hong it mahmah hi. A mawhna tawmkha a kimaisak mi in itna tawm bek a nei hi,” a ci hi.
42007048	Tua khit ciangin numeinu kiangah, “Na mawhnate kong maisak zo hi,” a ci hi.
42007049	Tua ciangin ankuang a umpih mite in amaute lungsim sungah, “Mawhna nangawn a maisak hihpa kua hi peuhmah ahi hiam?” a ci uh hi.
42007050	Tua khit ciangin amah in numeinu kiangah, “Na upna in nang hong honzo hi. Lungnuamtak in ciah in,” a ci hi.
42008001	Tua khit ciangin Zeisu in Pasian kumpigam tawh kipawl lungdamna thu a tangko ding le a hilh dingin khuapi khuaneu khempeuh ah zin kawikawi a, sawm le nihte in zong a zui uh hi.
42008002	Dawigilote bawlsiatna pan le natna panin damna a ngah numeite in zong a zui uh hi. Tuate lakah dawi sagih a paikhiatna Magdala khua mi Mary zong a kihel hi.
42008003	Tua thamlo in Herod inn sunga nasemte a ukpa Chuza zi Joanna, Susanna le numei dang tampite in zong a zui uh hi. Hih numeite in amaute neihsa tawh Zeisu a panpihte ahi uh hi.
42008004	Khua khempeuh pana hong pai mihonpite a hong kisuktuah khop uh ciangin Zeisu in thugentehna khat a gen inah,
42008005	“Khaici vawhpa khat khaici vawh dingin a kuankhia hi. Khaici a vawh ciangin pawlkhat lampi ah tu ahih manin mite in tuangawp uh a, vana leng vasate in a nemang uh hi.
42008006	Pawlkhatte suang tungah tu a, leinom om lo ahih manin a po phetin a keutum pah hi.
42008007	Pawlkhatte ling lakah tu a, lingkungte tawh hong khangkhawm uh ahih manin lingkung in a depgawp hi.
42008008	Ahih hangin pawlkhatte leihoihna ah tu a, tuate a hong po ciangin a zah 100 a gah uh hi,” a ci hi. Hih thute a gen khit ciangin, “Zak nading bil a nei mi in za tahen!” ci in a kiko hi.
42008009	Tua ciangin a nungzuite in ama kiangah, “Hih thugentehna a khiatna bang ahi hiam?” ci in a dong uh hi.
42008010	Zeisu in, “Pasian kumpigam thusimte note kong theihsak hangin midangte tungah thugentehna tawh thu ka hilh hi. Hih thu in, ‘Amaute in a etet uh hangin mu loin, A zakzak uh hangin a theih loh nading uh ahi hi.’
42008011	“Tu in thugentehna a khiatna in hih bang ahi hi. Khaici in Pasian thu ahi hi.
42008012	Lampi a a kia khaicite in thu a zak khit uh ciangin um a, hotkhiatna a ngah loh nadingun Dawimangpa pai in amaute lungsim sunga om thute a lakkhiatsak mite ahi uh hi.
42008013	Suang laka a tu khaicite in thu a zak uh ciangin lungdamtak in a san uh hangin zungkha lo uh ahih manin tawlkhat sung bek um uh a, ze‑etna a tun ciangin a pukkik mite ahi uh hi.
42008014	Tu in ling laka a tu khaicite in thu a zak khit uh hunkhat khit ciangin nuntak nading lunghihmawhna, hauhnopna le noptat nopnate in depgawp a, picing zo loin a gahlo mite ahi uh hi.
42008015	Ahih hangin leihoihna muna a tu khaicite in lungsim gina le lungsim hoih a nei mite ahi uh hi. Amaute in thu a zak uh ciangin lenkip in thuakzawhhatna tawh gah a gahkhia mite ahi uh hi.
42008016	“Meivak a kivak ciangin kuamah in seeng a khuh ngei kei hi. Lupna nuai ah zong a koih ngei kei hi. Inn sunga a lut mi khempeuh in meitang a muh theih nadingun meivak tunna tungah a vak uh hi.
42008017	Banghang hiam cihleh a kipholak lo ding thusim bangmah om lo a, khuavak in tanin a kithei lo dinga a kiselsim thei bangmah a om kei hi.
42008018	Tua ahih manin na zaksa uh thu hoihtak in ngaihsun un. Banghang hiam cihleh a nei mi kipiak beh dinga, a neilo mi tung panin a neih sunsun nangawn a kilakkhiatsak ding hi,” a ci hi.
42008019	Tua laitak in a nu le a sanggamte amah tawh kimu nuamin hong pai uh a, mihonpi om ahih manin ama kiangah a pai thei kei uh hi.
42008020	Tua ciangin mi pawlkhat in, “Na nu le na sanggamte nang tawh kimu nuamin a pualam ah ding uh hi,” a ci uh hi.
42008021	Ahi hangin amah in amaute kiangah, “Pasian thu za a, a zui mi peuhmah ka nu le ka sanggamte ahi uh hi,” ci in a dawng hi.
42008022	Ni khat, Zeisu in a nungzuite tawh gunkuang khatah tuangin, “Galkhat lamah galkah ni,” ci in a paikhia uh hi.
42008023	A pai laitak un Zeisu a ihmu hi. Tua laitak in tuilipi tungah huihpi hong nung a, gunkuang sungah tui dim dekdek ahih manin a lauhuai mahmah hi.
42008024	Tua ciangin a nungzuite pai in amah phong uh a, “Sia aw, Sia aw, a simang khin ding ka hita uh hi!” a ci uh hi. Amah tho in huihpi le tuihual a taii ciangin tuate khawl in a dai pah dide hi.
42008025	Tua ciangin amah in amaute kiangah, “Na upna uh koi ah om ahi hiam?” a ci hi. Amaute in lamdangsa in lau mahmah uh a, “Bangci bang mi ahi hiam? Thu a piak ciangin huihpi le tuihual nangawn in a thu a mang uh hi!” a kici uh hi.
42008026	Tua ciangin Galilee tuilipi gal khat a om Gadara mite teenna kuam lamah gunkuang tuangin a galkah uh hi.
42008027	Gunkuang tung pan Zeisu a kum khit phetin dawi a lutzawh a sawt khinzo tua khua mi khatin a na dawntuah hi. Tua pa in puan silh loin inn ah zong om lo a, han lak peuh ah a teeng hi.
42008028	Amah in Zeisu a muh ciangin a mai ah bok a, a aw neih zah tawh kiko in, “A Sangbel Pasian Tapa Zeisu aw, nang tawh ka kisaina bang om ahi hiam? Nong bawlsiat loh nadingin kong thum hi!” a ci hi.
42008029	Banghang hiam cihleh tua pa sung panin tua dawigilo a taikhiat nading Zeisu in thu a pia zo hi. Tua dawigilo in tua pa man pahpah ahih manin sikkhau tawh khih uh a, a khekol bulh in a cin uh hangin tua a kikhihnate peksat in dawi in gamlak ah a hawlkhia pahpah hi.
42008030	Zeisu in, “Na min bang ahi hiam?” ci in a dot ciangin, amah in ama sungah dawi tampi om ahih manin, “Legionɠ,” a ci hi.
42008031	Tua dawite in mong neilo kuahawmpi sungah pai dingin thu a piak loh nadingin Zeisu kiangah a thum uh hi.
42008032	Tua laitak in mual tungah vokhonpi khat gamta in a om hi. Dawite in tua vokte sungah amaute a lutsak nadingin Zeisu kiangah ngen uh a, Zeisu in a phal hi.
42008033	Tua ciangin dawite zong tua pa sung panin paikhia in, vokte sungah a lut uh ciangin vokhonpite ken lakah taikeksuk uh a, tuili sung kidenna in a si khin uh hi.
42008034	Vokcingte in tua thupiang teng a muh uh ciangin tai uh a, khuasung le gam sungteng ah a va gen uh hi.
42008035	Tua ciangin thupiang teng en dingin khuasung mite hong pai uha Zeisu kianga tun uh ciangin dawite a taikhiatna pa in puansilh in lungsim ngeina pua in Zeisu khe phungah tu‑a a om a muh uh ciangin a lau uh hi.
42008036	Dawite a lutna pa a damsak dan a mu mite in tua khua mite kiangah a gensawn uh hi.
42008037	Tua ciangin Gadara kuam kima teeng mite khempeuh lau mahmah uh ahih manin amaute kiang pan Zeisu a paikhiat nadingin a ngen uh hi. Tua ciangin amah gunkuang tungah kah in a ciahkik hi.
42008038	Tu in dawite a taikhiatna pa in Zeisu zui nuamin a kun hi. Ahih hangin Zeisu in ama kiangah,
42008039	“Na inn ah ciah inla, Pasian in nang aa dinga hong bawlsak nalianpite va gen in,” a ci hi. Tua pa ciahin Zeisu in ama aa dinga a bawl nalianpite khua sungteng ah a tangko hi.
42008040	Mi khempeuh in Zeisu a tunkik ding ngaklah mahmah uh a, a tun ciangin a dawn uh hi.
42008041	Tua laitak in Jairus kici kikhopna inn ukpa khat hong pai a, Zeisu khe phungah bokin a inn ah a hawh nadingin a thum hi.
42008042	Banghang hiam cihleh kum sawm le kum nih a pha a tanu neihsun si dektak in a om hi. Zeisu a pai laitak in mihonpite in amah a phugawp uh hi.
42008043	Tu in kum sawm le kum nih sung siluang natna a vei numei khat zong a om hi. Amah in a kivak nading teng nangawn siavuante guaihna in a zat khit hangin kuamah in a damsak zo kei hi.
42008044	Tua nu in Zeisu nunglam panin zuana a puanmongtep a va lawn ciangin a siluang lai thakhat in a kang hi.
42008045	Zeisu in, “Kua in hong lawng ahi hiam?” a ci hi. Mi khempeuh in a nial uh ciangin Peter le a lawmte in, “Sia aw, mihonpi hi zah ta in hong suknawk hong tonawk kimlai banghang in, ‘Kua in hong lawng hiam?’ cimawk na hi hiam?” a ci uh hi.
42008046	Ahih hangin Zeisu in, “Mi khatin hong lawng mah hi. Banghang hiam cihleh ka sung pan vangliatna a paikhiat lam ka thei hi,” a ci hi.
42008047	Tua nu in kisel zolo ding ahihlam a theih ciangin lingkawmsa in Zeisu mai ah va bok a, amah a lawnna a hang le a lawn cianga a dam pahna thu mi khempeuh mai ah a gen hi.
42008048	Tua ciangin Zeisu in ama kiangah, “Ka tanu aw, lungnuam in. Na upna in hong damsak zo hi. Lungnuamtak in ciah in,” a ci hi.
42008049	Tua banga Zeisu a paupau laitak in kikhopna inn ukpa inn panin mi khat hong tung a, Jairus kiangah, “Na tanu sizo hi. Siapa buaisak nawn kei in,” a ci hi.
42008050	Tua thu Zeisu in a zak ciangin ama kiangah, “Patau kei in. Um peuh leteh amah a hingkik ding hi,” a ci hi.
42008051	Kikhopna inn ukpa inn ah Zeisu a tun ciangin Peter, James, John, le numeino nu le pate bek inn sungah a lutsak hi.
42008052	Tu in mi khempeuh in numeino nu sihna hangin kap le mau in a om ngeingai uh hi. Ahih hangin amah in, “Kap kei un, amah a si hilo in a ihmu ahi hi,” a ci hi.
42008053	Amaute in numeino a sih khitlam thei uh ahih manin Zeisu zahpih in a nuihsan uh hi.
42008054	Amah in amaute khempeuh pusuaksak a, tua khit ciangin numeino a khut ah len in, “Numeino aw, tho in,” ci in a sam hi.
42008055	Tua ciangin numeino a kha hong ciahkik a, thakhat in a tho hi. Tua ciangin nek theih khatpeuh a piak nadingun thu a pia hi.
42008056	A nu le a pa in lamdangsa mahmah uh a, ahi zongin Zeisu in kuama kiangah a gen loh nadingun thu a pia hi.
42009001	Tua khit ciangin Zeisu in a nungzui sawm le nihte khawm a, dawi khempeuh hawlkhiat theih nading le natna damsak theih nading vangliatna le thuneihna a piak khitteh,
42009002	Pasian kumpigam thu a hilh ding le cinate a damsak dingin amaute a sawlkhia hi.
42009003	Amaute kiangah, “Lampi a na zat ding uh ciangkhut, thungip, nek theih le sum le pai a kipan bangmah keng kei un. Puanak silh nih kengthuah kei un.
42009004	Na zin tunna peuhpeuh uhah tua khuapan na paikhiat masiah uh tamsuak un.
42009005	Zin hong tungsaklo mi a om leh tua khuapan na paikhiat uh ciangin note khepek tunga leivuite singkhia un. Tua in amaute langkhat ah teci a suak ding hi,” a ci hi.
42009006	Tua ciangin nungzuite kuankhia in khua khempeuh pha uh a, mun khempeuh ah lungdamna thu tangko in cinate a damsak uh hi.
42009007	Tu in gam uk mangpa Herod in, Zeisu nasep teng za a, a lungmang mahmah hi. Banghang hiam cihleh pawlkhat in, “Misite lak pan John hong thokik hi,” a ci uh hi.
42009008	A dang pawlkhat in, “Elijah hong kilang hi,” ci uh a, a dang pawlkhat in, “Tanglai kamsangte khat hong thokik hi,” a ci uh hi.
42009009	Herod in, “John lah a ngawng ka tansa hi a, hih bang thute ka zak mipa kua hi peuhmah ding hiam?” ci in Zeisu a mu nuam mahmah hi.
42009010	Sawltakte a hong tunkik uh ciangin a sepna teng uh Zeisu kiangah a gen uh hi. Amah in amaute a tuamin samkhia a, Bethsaida khuahuam gamlak ah a paipih hi.
42009011	Mihonpite in a theih uh ciangin va zuan uh a, amah in amaute na sang a, Pasian kumpigam thu hilhin damna kisamte a damsak hi.
42009012	Ni tumkuan ciangin sawm le nihte ama kiangah hong pai in, “Giah nading le annek ding a zong dingin mihonpite hih kima om khuapi khuaneute ah sawlkhia in. Banghang hiam cihleh eite i omna in gamlak ahi hi,” a ci uh hi.
42009013	Ahih hangin Zeisu in amaute kiangah, “A nek ding uh khat peuhpeuh pia un,” a ci hi. Amaute in, “Hih mite khempeuh nek ding va lei ding ka hih kei uh leh anlum nga le ngasa nih bek ka nei uh hi,” a ci uh hi.
42009014	Banghang hiam cihleh a picingsa pasal bekbek zong 5,000 bang a pha uh hi. Amah in a nungzuite kiangah, “50 ta in tusak un,” a ci hi.
42009015	Amaute in zong tua bangin mi khempeuh a tusak uh hi.
42009016	Tua khit ciangin amah in anlum nga le ngasa nihte la a, vantung ento in thupha a pia hi. Tua khit ciangin balkham a, mihonpite mai ah lui dingin nungzuite a pia hi.
42009017	Tua ciangin a vekpi un a kham phitphet in a ne uh hi. A kikhamval a themneng teng a khop uh ciangin lawh sawm le lawh nih dim a ngah uh hi.
42009018	Khatvei Zeisu bek thungen a a om laitak in a nungzuite in va pawl uh hi. Amah in amaute kiangah, “Mite in kei kua hi hong ci uh hiam?” ci in a dong hi.
42009019	Tua ciangin amaute in, “Pawlkhat in Tuiphumpa John hi hong ci uh hi. A dang pawlkhat in Elijah hi hong ci uh hi. A dang pawlkhat in tanglai kamsangte khat hong thokik hi hong ci uh hi,” ci in a dawng uh hi.
42009020	Tua ciangin amah in, “Tua ahih leh note in kei kua hi nong ci uh hiam?” a ci hi. Peter in, “Pasian Sathau‑nilhpa na hi hi,” ci in a dawng hi.
42009021	Amah in hih thu kuama kiangah a gen loh nadingun khauhtak in kham a,
42009022	“Mihing Tapa in gimna tampi thuak dinga, makaite, siampi liante le thukhamhilh siate in a nial ding uh hi. Amah kithat dinga a ni thum ni in a kithosakkik ding hi,” a ci hi.
42009023	Tua khit ciangin amaute khempeuh kiangah, “Mi khatpeuh in kei hong zuihnop leh ama pumpi nial henla nisim in a singlamteh pua in ka nung hong zui hen.
42009024	Banghang hiam cihleh ama nuntakna a hu nuam mi in a nuntakna a tan ding hi. Keima hanga a nuntakna a tan mi in ama nuntakna hu ahi ding hi.
42009025	Mi khatin leitung buppi a ngah hangin a nuntakna mangthang in kisia leh bang phattuamna om ding ahi hiam?
42009026	Keimah le ka thu a hong maizumpih mi peuhmah Mihing Tapa in ama vangliatna, a Pa vangliatna le a siangtho vantungmite vangliatna tawh hong pai ciangin a maizumpih ding hi.
42009027	Ahih hangin a maan takpi kong cih in ah hihlai a a ding mi pawlkhat in Pasian kumpigam a muh mateng un a si kei ding uh hi,” a ci hi.
42009028	Hih thute a genzawh ni giat khit bang ciangin Peter, John le James‑te tonpih in thungen dingin mualtung ah a kahto uh hi.
42009029	Thu a nget laitak in ama mel kikhel a, a puan zong pakin a tee deldel hi.
42009030	Tua ciangin en in, amah mi nih tawh kiho a, tua mi nihte in Moses le Elijah ahi uh hi.
42009031	Amaute gel zong a vang uh tangin hong kilang uh a, a sawtlo in Jerusalem ah Zeisu sih nading thu a kikum uh hi.
42009032	Ahi zongin Peter le a lawmte a ihmut uh suak mahmah ahih manin a lusu uh hi. A khanlawh uh ciangin Zeisu vangtang le amah tawh a dingkhawm mi nihte a mu uh hi.
42009033	Tua mi nihte Zeisu kiang pan a paikhiat khit uh ciangin Peter in Zeisu kiangah, “Sia aw, hih muna om nuam ka sa uh hi. Nang aa ding buuk khat, Moses aa ding buuk khat, Elijah aa ding buuk khat, buuk thum kong lamsak ding uh hi,” ci in a gen thu bangmah theilopi in a pau hi.
42009034	Tuateng a gen laitak mahin meii lompi khat hong kai in amaute tuama meii lakah a om uh ciangin a lau uh hi.
42009035	Tua ciangin meii lak pan aw khat hong ging a, “Hihpa in ka it ka Tapa ahi hi. Ama thu na mang un,” a ci hi.
42009036	Tua awging a khawl ciangin Zeisu bek a mu uh hi. Amaute in tua huna a muhte uh kuama kiangah gen loin a iimcip uh hi.
42009037	A zingciang in amaute mualtung pan kumsuk uh a, mihonpi in amah a na dawn uh hi.
42009038	Tua ciangin mihonpite lak panin thakhat thu in pasal khat hong kikokhia a, “Sia aw, ka tapa nong etsak nadingin kong thum hi. Banghang hiam cihleh amah in ka ta neihsun ahi hi.
42009039	En in, dawi in amah a mat ciangin thakhat in kikokhia a, a cilphuan kai in a kongkawgawp pahpah hi. A mat khit nak leh khahpak nawnlo ahih manin a tha a zaw dikdek hi.
42009040	Tua hi a, tua dawigilo hawlkhia dingin na nungzuite ka kut hangin a hawlkhia zo kei uh hi,” a ci hi.
42009041	Tua ciangin Zeisu in, “Upna a neilo, a lehtat khang mite aw, bang tanvei hong ompih dinga, bang tanvei hong thuak ding ka hi hiam? Na tapa hi lai ah hong paipih in,” a ci hi.
42009042	Tua pasalno Zeisu kiangah a hong pai laitak in dawi in sawnpai in a kongkawsak hi. Zeisu in tua dawigilo taii in pasalno damsak a, a pa kiangah a pia hi.
42009043	Mi khempeuh in Pasian vangliatna lamdang a sa mahmah uh hi. Amaute in Zeisu bawl nate lamdangsa a a om laitak un amah in a nungzuite kiangah,
42009044	“Mihing Tapa mite khutah hong kipiakhia ta ding ahih manin hih ka thugente note bil ah lutsak in ciamteh un,” a ci hi.
42009045	Ahi zongin a thugente amaute in a tel zawhloh nadingun ki‑iim ahih manin tel zolo uh a, ahih hangin a dongkik ngam kei uh hi.
42009046	Tua ciangin amaute lakah kua lianpen ding cih thu a kisel uh hi.
42009047	Zeisu in amaute lungsim ngaihsutna thei ahih manin naupangno khat samin a kiangah a dingsak hi.
42009048	Tua khit ciangin amaute kiangah, “Keima min tawh hih naupangno a sang mi in kei hong sang ahi hi. Kei hong sang mi in kei hong sawlpa zong a sang ahi hi. Banghang hiam cihleh note khempeuh laka a neupenpa in a lianpenpa a suak ding hi,” a ci hi.
42009049	Tua ciangin John in, “Sia aw, nangma min tawh dawite a hawlkhia mi khat ka mu uh a, amah in eite hong zui lo ahih manin ka kham uh hi,” a ci hi.
42009050	Zeisu in, “Kham kei un. Eite a hong langpanlo mi in eite lamah a pang ahi hi,” a ci hi.
42009051	Zeisu a kilaktoh ding hun a nai ciangin Jerusalem khuapi ah paitoh ding tuppen in a nei hi.
42009052	Amah in kamtaite sawlkhol a, tua mite zong pai in ama aa ding mun bawl dingin Samaria khua khatah a lut uh hi.
42009053	Ama tuppen in Jerusalem khuapi ah paitoh ding ahih manin Samaria khua mite in a sang kei uh hi.
42009054	A nungzui James le John‑te in tua thu a theih uh ciangin, “Topa aw, Elijah in ahih bangin vantung pan meikuang samin amaute kangtumsak le ung nong awi hiam?” a ci uh hi.
42009055	Zeisu kihei in amaute taii a, “Bang lungsim nei na hi uh hiam cih na thei kei uh hi.
42009056	Mihing Tapa in mite nuntakna susia dinga hong pai hilo in a hon dinga hong pai ahi hi,” a cih khit ciangin khua dang khatah a pai uh hi.
42009057	Lampi ah a pai laitak un mi khatin ama kiangah, “Topa aw, na paina peuh ah kong zui ding hi,” a ci hi.
42009058	Zeisu in ama kiangah, “Ngiate in kua nei uh a, vana leng vasate in zong bu a nei uh hi. Ahih hangin Mihing Tapa in a lutang ngakh nading mun a nei kei hi,” a ci hi.
42009059	Tua ciangin amah in midang khat kiangah, “Hong zui in,” a ci hi. Ahih hangin tua pa in, “Topa aw, ka pa vui dingin hong paisak masa phot in,” a ci hi.
42009060	Zeisu in, “Misi pen misite mahin na vui uh hen. Nang na hih leh pai inla, Pasian kumpigam thu va tangko in,” a ci hi.
42009061	Tua ciangin midang khatin zong, “Topa aw, kong zui ding hi. Ahi zongin ka innkuanpihte mangpha hong khak masa sak in,” a ci hi.
42009062	Zeisu in, “Lo kaihna letsan lenkawm sa a, a nunglam a en mi peuhmah Pasian kumpigam tawh kituak lo hi,” a ci hi.
42010001	Hih thuteng khit ciangin Topa in a dang mi 70 sehkhia in a sawtlo a ama zin nading khuapi khuaneu khempeuh ah nihta nihta in a paikholsak hi.
42010002	Amah in amaute kiangah, “An lak ding tam mahmah a, ahih hangin nasem ding mi a tawm hi. Tua ahih manin an nei Topa in ama an la dingin nasemte hong sawl nading thungen un.
42010003	Note va kuankhia un. En un, ngiate laka kikhah tuunote bangin note kong khah hi.
42010004	Sumbawm, thungip, khedapte keng kei un. Lampi ah na pai laitak un kuamah hopih kei un.
42010005	“Inn khatpeuh ah na lut uh ciangin, ‘Hih inn ah nopna om tahen,’ ci masa un.
42010006	Tua inn ah nopna ngah dinga kilawm mi a om leh note piak nopna tua inn ah tung dinga, a om kei leh note kiangah hong kilehkik ding hi.
42010007	Inn khatah omsuak unla, zintunna khel kawikawi kei un. Na a sem mi in thaman a ngah ding kilawm ahih manin annek tuidawn hong kipia bangbang ne un.
42010008	“Khua khatpeuh ah na lut uh ciangin zin a hong tunsak uh leh note mai a hong kilui peuhpeuh ne un.
42010009	Tua khua sunga cinate damsak un. ‘Pasian kumpigam note kiang hong tung dekta hi,’ ci in gen un.
42010010	Ahih hangin khua khatpeuh ah na lut uh ciangin tua khua mite in a hong nolh uh leh khua sung kongzing lakah pai unla,
42010011	‘Kote tunga hong bang na khua leivuite uh note a hong langpan dingin ka nulkhia uh hi. Ahi zongin Pasian kumpigam note kiang hong tung dekta hi cih theita un,’ ci in gen un.
42010012	Ken kong cih in ah tua Ni ciangin tua khua in Sodom khuapi sangin gimna a thuak zaw ding hi.
42010013	“Chorazin khua aw, gimna na thuak ding hi! Bethsaida khua aw, gimna na thuak ding hi! Banghang hiam cihleh note sunga kibawl nalamdangte, Tyre le Sidon khua ah kibawl hileh, amaute sawtpi lai in a mawhna uh kisikkik in tukawm in ippi puan silhin vut a kibuak ding uh hi.
42010014	Ahih hangin Pasian in thu a khen ni ciangin note in Tyre le Sidon khuapite sangin gimna na thuak zaw ding uh hi.
42010015	Pasian in vantung donga hong lapsang Capernaum khua aw, Hadesɠ dongah hong kikhiasuk ding hi.
42010016	“Note thu a hong ngai mi in keima thu a hong ngai ahi hi. Note a hong nial mi in kei hong nial ahi hi. Kei a hong nial mi in kei hong sawlpa zong a nial ahi hi,” a ci hi.
42010017	Tua ciangin 70te lungdamtak in hong ciahkik uh a, “Topa aw, nangma min hangin dawite nangawn in kote thu hong mang uh hi,” a ci uh hi.
42010018	Tua ciangin Zeisu in amaute kiangah, “Satan in vantung panin khuaphialep banga hong tuaksuk ka mu hi.
42010019	En un, gulte le aikamte na tuatcil nading uh le galpa vangliatna khempeuh na zawh nadingun thuneihna kong pia hi. Note bangmah in hong siasak theilo ding hi.
42010020	Ahi zongin, dawite in na thu uh hong man manin lungdam kei unla, vantung ah na min uh a kigelh manin lungdam zaw un,” a ci hi.
42010021	Tua laitak in Kha sungah Zeisu a lungkim mahmah a, “Vantung le leitung Topa ahi ka Pa aw, mipil misiamte tungah hih thute iim in naungekte tungah na lah manin nang kong phat hi. Hi mah hi. Pa aw, hih in nangma lungkimna ahi hi.
42010022	“Ka Pa in na khempeuh kei a hong ap khinzo hi. Tapa kua hiam cih Pa longal in thei lo a, Pa kua hiam cih zong Tapa le, Tapa in a theihsak nop mite bekin a thei uh hi,” a ci hi.
42010023	Tua khit ciangin a nungzuite lamah kihei in a gensim in ah, “Note in hih nate mu na hih manun na mit uh a hampha hi.
42010024	Banghang hiam cihleh kamsangte le kumpi tampite in na muh uh hih nate a muhnop uh hangin a mu kha kei uh hi. Na zak uh hih thute a zaknop uh hangin, a za kha kei uh hi,” a ci hi.
42010025	Tua ciangin, en in, thukhamhilh siapa khat Zeisu ze‑et nuamin hong dingto a, “Sia aw, bang hihleng nuntak tawntungna luah thei ding ka hi hiam?” a ci hi.
42010026	Amah in, “Thukham sungah bang kigelh a, nang bangci bangin thei na hi hiam?” a ci hi.
42010027	Amah in, “ ‘Na lungsim khempeuh, na nuntakna khempeuh, na hatna khempeuh le na ngaihsutna khempeuh tawh Topa na Pasian it in. Nang le nang na ki‑it bangin na vengpa na it in,’ ci in kigelh hi,” a ci hi.
42010028	Zeisu in, “Nong dawnna a maan hi. Tua bangin hih lecin na nungta ding hi,” a ci hi.
42010029	Ahih hangin tua pa in amah le amah kidiksak nuam ahih manin, Zeisu kiangah, “Tua ahih leh ka vengpa kua ahi hiam?” a ci hi.
42010030	Zeisu in, “Mi khat, Jerusalem khuapi panin Jericho khua ah a paisuk leh lampi ah misuamte a tuak kha hi. Amaute in a puan suahkhiatsak uh a, satliam in, a silo bekin nusia in a paisan uh hi.
42010031	Tua laitak in siampipa khat tualam tawnin hong pai a, tua pa a muh ciangin lamnawl ah pelin a paisan hi.
42010032	Tuamah bangin Levi mipa khat zong hong pai a, tua mun a tun ciangin tua pa en in lamnawl ah pelin a paisan leuleu hi.
42010033	Ahih hangin Samaria mi khualzin khat hong pai in, tua pa kianga tun ciangin mu a, hehpihhuai a sa hi.
42010034	Amah tua pa kiangah va pai a, a liammate sathau le lenggahzu nuhsak in puan tawh a tun hi. Tua khit ciangin ama laa tungah pua in zintun buuk khatah paipih a, tualai ah a khoi hi.
42010035	A zingciang in sumtang denariusɠ nih lakhia in zintun buuk neipa pia a, ‘Hihpa na khoisak in. Hihteng bana na zat khempeuh kong paikik ciangin kong loh ding hi,’ ci in a paikhia hi.
42010036	“Tua mi thumte sung panin kua pen a kisuam mipa vengpa hi dingin na ngaihsun hiam?” a ci hi.
42010037	Thukhamhilh siapa in, “Amah a hehpihpa ahi hi,” a ci hi. Zeisu in ama kiangah, “Pai inla, nang zong tua bangin hih in,” a ci hi.
42010038	Zeisu le a nungzuite a pai kawmkawm un khua khatah amah lut a, Martha kici numei khatin a inn ah Zeisu a tungsak hi.
42010039	Martha in Mary kici sanggam numei khat nei a, tua nu Zeisu khephung ah tu in a thugente a ngai hi.
42010040	Martha pen annek bawl in manlah ahih manin, Zeisu kiangah va pai a, “Topa aw, ka sanggamnu in annek bawl ding kei bek hong khiat awi na hi hiam? Hong huh nadingin sawl dih in,” a ci hi.
42010041	Zeisu in Martha kiangah, “Martha, Martha aw, lung hih mawhna na hau a, na lung a gim hi.
42010042	Ahi zongin a kisam na khat bek om a, Mary in a hoih zaw tua na teel khin ahih manin a kilakkhiatsak kei ding hi,” a ci hi.
42011001	Khatvei munkhat ah Zeisu in thungen a, a thunget a man ciangin a nungzuite khat in, “Topa aw, John in a nungzuite a hilh bangin ko zong thungetzia hong hilh in,” a ci hi.
42011002	Tua ciangin amah in amaute kiangah, “Thu na nget uh ciangin hih bangin ngen un. Vantung a om kote Pa aw, Na min siangtho kizahtak hen. Na kumpigam hong tung tahen. Vantung ah na deihna a kisep mah bangin, Leitung ah zong kisem tahen.
42011003	Nisim a ka khamkhop ding uh, An hong pia in.
42011004	Ko tung a hong mawhte, Ka maisak mah bangun, Kote mawhna zong hong maisak ta in. Ze‑etna sungah hong lutsak kei in, Gilopa vangliatna pan hong honkhia in, ci in na ngen un,” a ci hi.
42011005	Tua khit ciangin amah in, “Note lakah mi khatin lawmkhat nei in tua a lawmpa kiangah zankimpi in va pai in, ‘Lawm aw, anlum thum hong leitawisak in.
42011006	Ka lawmpa khat khualzin hong tung a, amah ka lui ding bangmah ka nei kei hi,’ a va ci hi.
42011007	“Tua ciangin a lawmpa in a innsung panin, ‘Hong nawngkaisak kei in. Kong kikalh khinzo a, ka tate tawh zong lum khinzo ka hih manin hong tho in bangmah kong pia zo kei ding hi,’ a ci hi.
42011008	Ken kong cih in ah a lawmpa ahihna tawh tho‑a a piak loh hangin kisuang theilo in a nget teitei manin amah tho in a deih zahzah a pia ding hi.
42011009	“Tua hi a, note kianga kong gen in ah ngen un, hong kipia ding hi. Zong un, na mu ding uh hi. Kongkhak kiu un, hong kihon ding hi.
42011010	Banghang hiam cihleh a ngen khempeuh in a ngah hi. A zong mi in a mu hi. Kong a kiu mi a kihon hi.
42011011	“Note lakah a tapa in a pa kiangah anlum ngen leh suangtum a pia ding, ngasa ngen leh ngasa tangin gul a pia ding kua om na hi uh hiam?
42011012	Aaktui ngen leh aikam peuh pia ding ahi hiam?
42011013	Mihoihlo ahi note nangawn in na tate uh na hoih piak ding thei na hih uh leh vana om na Pa un a ngen mite Kha Siangtho hong pia zawkan ding hilo ahi hiam!” a ci hi.
42011014	Tua khit ciangin Zeisu in a pau theilo dawi khat, mi khat sung panin hawlkhia a, dawi a paikhiat khit phetin tua a pautheilopa pauthei ahih manin mite in lamdang a sa mahmah uh hi.
42011015	Ahih hangin amaute pawlkhat in, “Amah in dawi mangpipa Beelzebubɠ min suanga dawite a hawlkhia ahi hi,” a cihsan uh hi.
42011016	Pawlkhatte in amah a ze‑etna un van pan limlamdang khat a piansak nadingin a ngen uh hi.
42011017	Ahi zongin Zeisu in a ngaihsutna uh thei ahih manin amaute kiangah, “Kumpigam khat peuhpeuh a kiphelkhap leh hawmsuak dinga, a kilemlo innkuan peuhmah a khuasuak kei ding hi.
42011018	Beelzebubɠ min suangin dawite hawlkhia hi nong cih uh Satan zong amah le amah kilangneih leh ama kumpigam bangci in kip thei ding ahi hiam?
42011019	Ken Beelzebubɠ min suanga dawite hawlkhia ka hih leh na tate un kua min suangin hawlkhia uh ahi hiam? Tua ahih ciangin amaute in note tungah thu a hong khente a suak ding uh hi.
42011020	Ahi zongin Pasian vangliatna tawh dawite hawlkhia ka hih manin note kiangah Pasian kumpigam hong tungzo hi.
42011021	“Mi thahatpa in galvan kimtak tawh a inn a cin laiteng a neihsate a bit hi.
42011022	Ahih hangin amah sanga a thahat zaw khat hong pai in a zawhgawp ciangin a muan mahmah a galvan teng laksak in a van dangteng zong a hawmthang uh hi.
42011023	“Kei lam a panglo peuhmah kei hong langpan mi hi a, kei a hong kaihkhoppih lo peuhmah a thehthang mi ahi hi.
42011024	“Dawigilo khatin mihing sung pan a paikhiat khit ciangin tui om lohna leikeu tengah vak kawikawi in tawlngak nading mun a zong hi. A muh loh ciangin, ‘Ka paikhiatna inn mahah ciahkik ning,’ a ci hi.
42011025	A tun ciangin tua inn kiphiat, kipuah sinsen a om a mu hi.
42011026	Tua ciangin amah va pai in amah sanga a gilo zaw a dang dawi sagih va sam a, tua inn ah lutpih in a teeng uh hi. Tua mi dinmun in a masa dinmun sangin a sia zaw hi,” a ci hi.
42011027	Amah in hih thute a gen laitak in mihonpite lak panin numei khat hong kiko a, “A gil sungah nang hong pai a, a nawi na tep numei in thupha ngah ahi hi,” a ci hi.
42011028	Ahih hangin Zeisu in, “Hi mah hi, tua sangin Pasian thu za a, a zuite in thupha a ngah zawlai uh hi,” a ci hi.
42011029	Mi tampi a hon a hon in a hong kikhop uh ciangin Zeisu in, “Tulai khangin khang gilo ahi hi. Nalamdang a kalh uh hangin kamsangpa Jonah tunga a piang limlamdang longal a dang kipia lo ding hi.
42011030	Banghang hiam cihleh Jonah in Nineveh khua mite aa dingin theihsakna lim a suah bangin Mihing Tapa in zong tulai khang mite aa dingin theihsakna lim a suak ding hi.
42011031	Thukhen ni ciangin Leitaw lam kumpinu hong dingin tulai khang mite a mawhsak ding hi. Banghang hiam cihleh Solomon pilna ngai dingin leimong khat panin amah a hong pai hi. En un, Solomon sanga a lianzawpa hi lai ah a om hi.
42011032	Thukhen ni ciangin Nineveh khua mite hong dingto ding uh a, tulai khang mite a mawhsak ding uh hi. Banghang hiam cihleh Jonah tangkona hangin amaute mawhna a kisikkik uh hi. En un, Jonah sanga a lianzawpa hi lai ah a om hi.
42011033	“Kuamah in mei a vak ciangin a kawmbu lak peuh, lawhnuai peuh ah a koih kei uh hi. Inn sunga a lut mite in meitang a muh theih nadingun meivak tunna tungah a koih uh hi.
42011034	Mittang in pumpi aa dingin meivak ahi hi. Tua ahih manin na mit a ciim leh na pumpi bup tang dinga, na mit a siat leh na pumpi bup a mial ding hi.
42011035	Tua ahih manin na sunga om khuavak a mial loh nadingin kingaihsun in.
42011036	Na pumpi bup tangin a mialna mun a om kei leh meivak tang in khuavak a piak bangin na pum tung khempeuh a vak ding hi,” a ci hi.
42011037	Tua banga thu a gen laitak in Pharisee pawlte lak panin khatin amah an ne dingin sam ahih manin inn sungah lutin ankuang a um hi.
42011038	Zeisu in an a nekma in a khutsil masa lo ahih manin, tua Pharisee pa in a muh ciangin lamdang a sa hi.
42011039	Tua ciangin Topa in ama kiangah, “No, Pharisee pawlte in hai le kuangte a pualam na siangsak uh hi. Ahih hangin note sungah duhhop huaihamna le gitlohna a dim hi.
42011040	No, mihaite aw, a pualam a bawlpa in a sunglam zong bawl hilo ahi hiam?
42011041	Tua ahih manin na neih bangbang uh mizawngte huh zaw le uh teh note aa dingin na khempeuh a siang ding hi.
42011042	“No, Pharisee pawlte aw, gimna na thuak ding uh hi! Banghang hiam cihleh lengmasel, masala le anteh nam khempeuh sawm a khat na pia uh hi. Ahih hangin thuman le Pasian it nading thute na thudon kei uh hi. Hihte khempeuh na hih ding uh hi a, paihkhiat na neih ding uh hilo hi.
42011043	“No, Pharisee pawlte aw, gimna na thuak ding uh hi! Banghang hiam cihleh kikhopna innte ah tutna thupi tata na deih uh a, sumbuuk ah hong kizahtak bawl ding na ut uh hi.
42011044	“A kineihkhem thukhamhilh siate le Pharisee pawlte aw, gimna na thuak ding uh hi! Banghang hiam cihleh a kilanglo hankhuk tawh na kibang uh hi. Tua hante tungah mite a paipai uh hangin hankhuk ahihlam a thei kei uh hi,” a ci hi.
42011045	Tua ciangin thukhamhilh siate khatin ama kiangah, “Sia aw, hih bang na cih ciangin kote zong a hong selpho na hi hi,” a ci hi.
42011046	Tua ciangin Zeisu in, “Thukhamhilh siate aw, note in zong gimna na thuak ding uh hi! Banghang hiam cihleh van gikpite midangte na suan uh a, note in lah na khutme dawn nangawn uh tawh na lawng nuam kei uh hi.
42011047	“Note in gimna na thuak ding uh hi! Banghang hiam cihleh kamsangte han ding na bawl uh a, na pu na pate un amaute a that uh hi.
42011048	Na pu na pate un a thah kamsangte hante na bawl uh ciangin na pu na pate uh gamtatna teng a thukimpih na hihna uh teci a pang na hi uh hi.
42011049	Tua ahih ciangin Pasian in ama pilna tawh a gen in ah, ‘Amaute kiangah kamsangte le sawltakte ka sawl dinga, amaute in pawlkhat thatin pawlkhat a bawlsia ding uh hi.’
42011050	Tua ahih manin leitung piancil a kipan a luansak uh kamsang khempeuhte sisan,
42011051	Abel sisan a kipan biaknatau le biakbuuk kikal a a thah uh Zechariah sisan dongin tulai khang mite tungah a kisikkik ding hi. Hi hi, ken kong cih in ah tua sisante tulai khang mite tungah a kisik ding hi.
42011052	“Thukhamhilh siate aw, gimna na thuak ding uh hi! Banghang hiam cihleh thu theihna kong tawhtang nei napi in na kemcip uh hi. Note lah lut loin a lut nuam mite lah na khaktan uh hi,” a ci hi.
42011053	Amah in hih thute a gen khit ciangin thukhamhilh siate le Pharisee pawlte in nakpitak in amah langpan uh a, thu tampi a leh lamlam in a dong huan uh hi.
42011054	Ama kampauna tawh man a, a mawhmat theih nadingun a pangsim gige uh hi.
42012001	Tua laitak in sim zawhloh dinga a tam mihonpite hong kikaikhawm uh a, khat le khat kisik kha zah dongin om ngeingai uh hi. Zeisu in a nungzuite thu hilh masa a, “Pharisee pawlte kineihkhemna silngo na kidawm un.
42012002	Banghang hiam cihleh a kilang lo dingin a kisincip, a kithei lo dinga kiselsim thei bangmah a om kei hi.
42012003	Tua ahih manin khuamial sunga na genteng uh khuavak sungah a kiza ding hi. Innsung tawnga na kigensim thute uh innkhumzang ah a kitangko khia ding hi.
42012004	“Lawmte aw, ken kong gen in ah pumpi a thah theih hangin a dang bangmah a cih thei nawnlote kihta kei un.
42012005	Ahi zongin na kihtak ding uh kua ahi hiam cih kong gen ding hi. Pumpi a thah khit ciangin hellɠ sungah khiat theihna thu a neipa na kihta un. Hi hi, ken kong cih in ah na kihtak ding uh tua pa ahi hi!
42012006	Kawlgit nga ciangin dangkasanɠ nih tawh kizuak hilo ahi hiam? Pasian in tua kawlgitte khat nangawn a mangngilh kei hi.
42012007	Note luzang a samzang omteng a vekpi in a kisim khinzo hi. Tua ahih manin lau kei un. Kawlgit tampi sangin na manpha zaw uh hi.
42012008	“Ken kong cih in ah mite mai‑a kei hong pulak mi peuhmah Mihing Tapa in zong Pasian vantungmite mai ah a pulak ding hi.
42012009	Mite mai‑a kei a hong nial peuhmah Pasian vantungmite mai ah ka nial ding hi.
42012010	Tua hi a, Mihing Tapa langpan in a gensiate peuhmah a kimaisak ding hi. Ahi zongin Kha Siangtho tunga a pausia mi peuhmah a kimaisak kei ding hi.
42012011	“Tu in kikhopna innte ah ahi a, makaite le thuneite mai ah ahi zongin note a hong paipih uh ciangin bang thu genin bangci gen ding ka hi uh hiam cih lungkham kei un.
42012012	Banghang hiam cihleh tua hun ciangin Kha Siangtho in na gen ding uh thu a hong hilh ding hi,” a ci hi.
42012013	Tua laitak in mihonpi lak pan khatin, “Sia aw, ka sanggampa in ama gamh hong hop nading hong gensak in,” a ci hi.
42012014	Ahih hangin Zeisu in ama kiangah, “Mipa aw, note tunga thukhen ding le note gamh hawm dingin kua in kei hong seh ahi hiam?” a ci hi.
42012015	Tua ciangin amah in amaute kiangah, “Deihgawhna lungsim na neih khakloh nadingun hoihtak in kidawm un. Banghang hiam cihleh mihing nuntakna in neih le lam a bucin manin a kicing ahi kei hi,” a ci hi.
42012016	Tua khit ciangin amah in thugentehna khat gen a, “Mihaupa khat lo panin an tampi a piang hi.
42012017	Tua ciangin amah in, ‘Ka an khol nading om nawnlo ahih manin bang cih leng hoih ding hiam?’ ci in a ngaihsun hi.
42012018	“Tua ciangin amah in, ‘Hih bangin ka hih ding hi. Ka ansalte phelkhia in a lianzaw in ka lam dinga, ka an khempeuh le ka vanteng ka koih ding hi.
42012019	Tua ciangin ka kha kiangah, “Ka kha aw, kum tampi na khom dingin na tampi kong kholsak zo hi. Om hithiat inla, nene dawndawn in, a nuam theithei in om in,” ka ci ding hi, ’ a ci hi.
42012020	“Ahih hangin Pasian in ama kiangah, ‘Mi haipa aw! Tuzan ciangin na kha kila ding hi. Na kholsa tua nate kua in ngah ding ahi hiam?’ a ci hi.
42012021	“Tua ahih manin ama aa ding bekin neihsa khol a, Pasian mai ah a khollo mi in tua pa tawh a kibang ding hi,” a ci hi.
42012022	Tua khit ciangin amah in a nungzuite kiangah, “Tua hi a, note kianga kong gen in ah bang ka ne ding hiam, ci in nuntak nading lungkham kei un. Bang silh dinga bang teeng ding ka hi hiam, ci in pumpi aa dingin lungkham kei un.
42012023	Nek le dawn sangin nuntakna thupi zaw a, silh le teen sangin pumpi a thupi zaw hi.
42012024	Va‑aakte na lungngai un. Amaute in khaici tuh lo, an zong la loin, bem le sal zong a nei kei uh hi. Ahi zongin, Pasian in amaute an a vak hi. Vasate sangin note manpha zawtham hilo na hi uh hiam?
42012025	Na lungkham manun na tun sanna uh tong khat nangawn a khan thei kua om na hi uh hiam?
42012026	Hih bang thu neupen khat nangawn hih theilo na hih uh leh banghang in a dangte lungkham pih na hi uh hiam?
42012027	“Unok pakte khanzia ngaihsun dih un. Amaute in na sem loim khau zong a khek kei uh hi. Ahi zongin ken kong cih in ah Solomon in a minthanna puan tawh kizem a a om laitak nangawn in hih pakte khat zahin hoih zolo hi.
42012028	Upna neu mite aw, tuni in lo lai ah po in, zingciang in mei‑a a kikhultum ding lopate nangawn Pasian in tua bangin zem ahih leh note hong zem zawkan lo ding ahi hiam?
42012029	Tua ahih manin na nek na dawn ding uh zong masa kei unla, lunghimawh kei un.
42012030	Banghang hiam cihleh leitung mite in tua nate zon masak in a nei uh hi. Hih nate na kisap lam uh na Pa un a hong thei hi.
42012031	Pasian kumpigam zong masa le uh teh hih nate a hong piakthuah ding hi.
42012032	“Tuuhonte aw, lau kei un. Banghang hiam cihleh na Pa un note tungah kumpigam a hong piak ding pen ama lungkimna ahi hi.
42012033	Na neihsate uh zuak unla mizawngte huhna in zang un. Tua bangin a luitheilo sumbawm bawl unla a bei theilo dingin vantung ah sum na khol un. Tualai ah gutate in gu theilo in ngetin zong a ne thei kei hi.
42012034	Banghang hiam cihleh na sum omna munah na lungsim zong a om ding hi.
42012035	“Na kawng uh gak unla, na meivak uh vaksa in koih un.
42012036	A topa uh mopawi panin a hong ciahkik a hong tun ciangin, kong hong kiu dinga a hon thei pah dingin a ngak mite bangin na om un.
42012037	A topa uh hong ciah ciangin a na ngaka om a muh nasemte in mihampha ahi uh hi. Aman takpi kong cih in ah, amah in a kawnggak in a nasemte an ne dingin a tusak hi. Tua ciangin amah hong pai in an a lui hi.
42012038	Amah zanvil nihna hunin hong tung ta leh, zanvil thumna hunin hong tung ta leh tua banga a om a muh nasemte in mihampha ahi uh hi.
42012039	Ahi zongin hih thu thei un. Inn neipa in gutapa pai ding hun theikhol hi leh pang gige in a inn a luhsak kei ding hi.
42012040	Tua ahih ciangin na upmawh loh laitak un Mihing Tapa hong pai ding ahih manin note zong kigingsa in om un,” a ci hi.
42012041	Tua ciangin Peter in ama kiangah, “Topa aw, hih thugentehna kote aa ding beka nong gen ahi hiam? Ahih keileh mi khempeuh aa dinga na gen ahi hiam?” a ci hi.
42012042	Tua ciangin Topa in, “A hun a tun ciangin a innkuanpihte annek tuidawn ding a vaihawmsak dinga a topa in a koih, a muanhuai le a lungpil neihsa kempa kua ahi hiam?
42012043	A topa hong tun ciangin tua banga om nasem a muh nasempa in mihampha ahi hi.
42012044	Aman takpi kong cih in ah, amah in a neihsa khempeuh tua nasempa a uksak ding hi.
42012045	Ahih hangin tua nasempa in a lungsim sungah, ‘Ka topa hong tungbaih nailo ding hi,’ ci in, a topa nasemte, numei pasal ci loin satin vua henla, anne tuidawn, zukham ankham in om leh,
42012046	a lametloh ni le a theihloh kalin a topa hong tungvat dinga, a topa in tua nasempa tumnih suahin thu‑umlote tawh a thuakkhawmsak ding hi.
42012047	“A topa deihna thei napi in kiging lo a, a topa deihna banga a semlo nasempa in tamveipi satna a thuak ding hi.
42012048	Ahi zongin a topa deihna a theih loh manin a sathuai nasep a sem kha nasempa in a tawm zaw satna a thuak ding hi. Banghang hiam cihleh tampi a kipia mi tung panin a tam zaw kisikkik dinga, tampi a ki‑apte tung panin a tam zaw a kingenkik ding hi.
42012049	“Leitung ah meikuang khah dinga hong pai ka hi a, tua mei a kuang khin hi leh ka ut hi.
42012050	Ahi zongin ka thuak ding baptize na khat om a, tua ka zawh mateng ka lung a gim mahmah hi.
42012051	Leitung ah kilemna piangsak dinga hong pai hong sa na hi uh hiam? Hi peuhmah lo hi. Kikhenna a piangsak dinga hong pai ka hi zaw hi cih thu kong gen hi.
42012052	Banghang hiam cihleh tu a kipan inn khat sungah mi nga a om leh kilangkhenna om dinga, thumte in nih langah nihte in thum langah a pang ding uh hi.
42012053	“A pa in a tapa langpan dinga, a ta in a pa a langpan ding hi. A nu in a tanu langpan dinga, a tanu in a nu a langpan ding hi. A teknu in a monu langpan dinga, a monu in a teknu a langpan ding hi,” a ci hi.
42012054	Tua khit ciangin amah in mihonpite kiangah, “Nitumna lam pan meii hong kai ciangin, ‘Guahzu ding hi,’ na ci uh a, guah hong zu takpi hi.
42012055	Leitaw lam pan huih hong nun ciangin, ‘Khualum ding hi,’ na ci uh a, khua a hong lum takpi hi.
42012056	A kineihkhem mite aw, van le lei omzia khentel thei napi uh cin banghang in tuhun omzia khentel theilo na hi uh hiam?
42012057	“Hi hi, banghang in no le no in thu a maan bangin khen theilo na hi uh hiam?
42012058	Na langpa tawh thukhen zum zuana na pai laitak in amah tawh na kilemkik theihtheih nadingin lamkal ah na hih theihtawp in hanciam in. Tua banga na hih kei leh amah in thukhenpa mai ah hong tun dinga, thukhenpa in palik bupa tungah hong piakhia in palik bupa in thongah hong khum ding hi.
42012059	Ken kong cih in ah na liausum dangka na piak khit mateng in thong pan na suakta kei ding hi,” a ci hi.
42013001	Tua laitak in Zeisu tawh a omkhawm mi pawlkhat in, Galilee mi pawlkhatte sisan le amaute biakna gan sisante Pilate in a helna thu ama kiangah a ko uh hi.
42013002	Tua ciangin Zeisu in amaute kiangah, “Hih Galilee mite in tua banga a thuak manun a dang Galilee mi khempeuh sangin a mawh zaw uh hi, ci in ngaihsun na hi uh hiam?
42013003	A mawh zaw kei uh hi, ci in kong gen hi. Note zong na mawhna uh na kisikkik kei uh leh tua bangin na si ding uh hi.
42013004	Siloam tausang kipuk lai a a delhlup mi sawm le giatte zong Jerusalem khuapi sunga om mi khempeuh sangin mawh zaw uh hi, ci in ngaihsun na hi uh hiam?
42013005	A mawh zaw kei uh hi, ci in kong gen hi. Note zong mawhna na kisikkik kei uh leh tua bangin na si ding uh hi,” a ci hi.
42013006	Amah in hih thugentehna zong gen a, “Mi khatin a lenggah huanah theikung khat suan a, a gah lo dingin a pai ciangin a gah khat beek a mu kei hi.
42013007	Tua ciangin lenggah lokhopa kiangah, ‘En in, theigah lo dingin kum thum sung kong vil hangin a gah khat beek ka mu kei hi. Phuk in. Banghang in hih theikung in leitang pengsak lel ding ahi hiam?’ a ci hi.
42013008	“Tua ciangin lenggah lokhopa in ama kiangah, ‘Topa aw, tukum sung hi ci omsak lai in. A phung kimkot to in eklei ka piaphot ding hi.
42013009	A hong gah leh pha hi. A hong gah tuan kei leh tua ciangin phuk in,’ ci in a dawng hi,” a ci hi.
42013010	Tu in Zeisu in Sabbath ni in kikhopna inn khat ah thu a hilh hi.
42013011	Tua ciangin en in, kum sawm le kum giat sung dawivei a a zawngkhal numei khat tualai ah a om hi. Amah a nungkul ahih manin ama thu in a dingtang thei kei hi.
42013012	Zeisu in tua nu a muh ciangin sam a, “Numei aw, na zawngkhalna panin kong suaktasak hi,” a ci hi.
42013013	Tua khit ciangin tua nu tungah a khut nga a, thakhat in tua nu dingtang in Pasian a phat hi.
42013014	Zeisu in Sabbath ni in cina damsak ahih manin kikhopna inn ukpa heh mahmah a, mihonpite kiangah, “Na sep theih nading hun ni guk tak om hi. Tua hun sungin hong pai unla, kidamsak un. Sabbath ni in hong pai kei un,” a ci hi.
42013015	Tua ciangin Topa in ama kiangah, “Nang a kineihkhempa aw! Note in zong Sabbath ni in na bawng na laate uh ganbuuk panin kaikhia in tui pia dingin paipih hilo na hi uh hiam?
42013016	Tua ahih manin Satan in kum sawm le kum giat sung a hencip hih Abraham tanu zong, Sabbath ni in suahtaksak huai hilo ahi hiam?” a ci hi.
42013017	Hih thute a gen ciangin a langpang mite khempeuh a maizum uh hi. Mipite ahih leh ama bawlsa a thupi na tampite hangin kipak in a om uh hi.
42013018	Tua khit ciangin Zeisu in, “Pasian kumpigam bang tawh kibang a, bang tawh genteh ding ka hi hiam?
42013019	Mi khatin a huan sunga a vawh ankam tang tawh a kibang hi. Tua ankam tang hong khangin a kung lianpi khat hong suak a, vana leng vasate in a hiangte tungah buu a tom uh hi,” a ci hi.
42013020	Zeisu in a genkik in ah, “Pasian kumpigam bang tawh genteh ding ka hi hiam?
42013021	Numei khatin lawhbeuɠ thum bang a pha annel, a tawk dinga a sawh silngo tawh kibang hi,” a ci hi.
42013022	Tua khit ciangin amah in Jerusalem zuanin a paikawm in khuapi khuaneute ah pai in thu a hilh hi.
42013023	Tua ciangin mi khatin ama kiangah, “Topa aw, mi tawmkhat bekin hotkhiatna ngah ding ahi hiam?” a ci hi.
42013024	Zeisu in amaute kiangah, “Kong kawcik ah lut dingin hanciam un. Ken kong cih in ah mi tampi in kong kawcik ah lut nuamin a zon uh hangin a mu zo kei ding uh hi.
42013025	Ni khat ni ciangin inn tekpa tho in kong a khak ding hi. Tua khit ciangin inn pua lamah note dingin, ‘Topa, Topa aw, kong hong hon in,’ ci a, kong na kiuh uh hangin amah in, ‘Koi pana hong pai na hi uh hiam? Note kong thei kei hi,’ a hong ci ding hi.
42013026	“Tua ciangin note in, ‘Nang tawh an nekhawm tui dawnkhawm in i omngei a, kote kongzing ah zong thu nong hilhngei hi,’ na ci ding uh hi.
42013027	“Ahih hangin amah in, ‘Koi pana hong pai na hi uh hiam? Note kong thei kei hi hong ci hilo ka hi hiam? No, siatna a bawlte aw, na vekpi un ka kiang panin paikhia un,’ a hong ci ding hi.
42013028	“Note in Abraham, Isaac, Jacob le kamsangte khempeuh Pasian kumpigam sunga om na muh uh ciangin note hong kihawlkhia dinga, tualai ah kahna le hagawina a om ding hi.
42013029	Amaute in nisuahna, nitumna, leilu le leitaw panin hong pai ding uh a, Pasian kumpigam sungah a hong tu ding uh hi.
42013030	En un, a nunun hangin a masa ding mi le a masak hangin a nunung ding mi a om hi,” a ci hi.
42013031	Tua ni mahin Pharisee‑te pawlkhat ama kiangah hong pai uh a, “Herod in hong that nuam ahih manin hih mun panin paikhia in,” a ci uh hi.
42013032	Amah in amaute kiangah, “Pai unla, tua ngia kiangah, ‘En in, tuni le zingciang in dawite hawlkhia in cina ka damsak dinga, a ni thumna ni in ka nasep ka zo ding hi,’ ci hi ci in va gen un.
42013033	Ahi zongin kamsang khatin Jerusalem khuapi longal, khuadang ah a sih ding hi theilo ahih manin tuni, zingciang le thaiciang ka zinsuak lai ding hi.
42013034	“Kamsangte thatin na kianga hong kisawl mite suang tawh a denglum Jerusalem khuapi, Jerusalem khuapi aw! Aakpi in a note a khanuai ah a huai bangin na tate tamveipi ka huainop hangin na ut kei hi!
42013035	En in! Na teenna mun a hawmpi in kinusia ding hi. Aman takpi kong cih in ah, ‘Topa min tawh a hong paipa in thupha ngah tahen!’ na cih hun hong tun mateng in kei nong mu kei ding uh hi,” a ci hi.
42014001	Sabbath ni khatin Pharisee pawlte laka makai khatpa inn ah an ne dingin Zeisu pai a, amaute in Zeisu a encik uh hi.
42014002	En in, cibawk natna a nei pasal khat ama mai ah a om hi.
42014003	Zeisu in thukhamhilh siate le Pharisee pawlte kiangah, “Sabbath ni‑a cina damsak ding thukham tawh a kituak hiam?” ci in a dong hi.
42014004	Ahih hangin amaute pau loin a om uh hi. Tua ciangin amah in cinapa samin damsak a, a ciahsak hi.
42014005	Tua khit ciangin amaute kiangah, “Na laa khat uh, ahih keileh na bawng khat uh Sabbath ni in guam sungah kia leh a lakhia pah lo ding kua om na hi uh hiam?” a ci hi.
42014006	Amaute in hih thute a dawngkik thei kei uh hi.
42014007	Zeisu in an ne dinga a kisam mi pawlkhatte in munhoih tata a teel uh a muh ciangin, amaute kiangah thugentehna khat gen a,
42014008	“Mi khatin mopawi ah a hong kisap ciangin mun hoihpen ah tu kei un. Nang sanga a zahtakhuai zaw mi khat na kisam henla,
42014009	a sampa le tua pa hong pai in, ‘Na tutna hihpa na awn in,’ hong ci leh maizum in a niampen munah na tu ding hi.
42014010	Mopawi ah a hong kisap ciangin a niampen munah tu leteh hong sampa hong pai ciangin, ‘Lawm aw, a sangah tuto in,’ hong ci dinga, na ankuang umpihte mai ah na mai tang ding hi.
42014011	Banghang hiam cihleh amah le amah a kilamsang mi peuhmah kiniamkhiat dinga, amah le amah a kiniamkhiat mi kilamsang ding hi,” a ci hi.
42014012	Tua khit ciangin Zeisu in a sampa kiangah zong, “Sun an ne ding ahi zongin nitak an ne ding ahi zongin mi na sap ciangin na lawmte, na sanggamte, na tanaute, na innveng mihaute khawng sam kei in. Tua mite sam leteh amaute in zong nang hong samkik in hong thukkik ding uh hi.
42014013	Ahi zongin pawi na bawl ciangin mizawng, mipoi, khebai le mittawte sam in.
42014014	Amaute in hong thukkik zolo ding uh ahih manin thupha na ngah dinga, midikte thawhkik ni ciangin Pasian in a hong thukkik ding hi,” a ci hi.
42014015	Tu in amah tawh ankuang a umkhawm mi khatin hih thu a zak ciangin ama kiangah, “Pasian kumpigam sunga an a ne kha ding mi in mihampha ahi hi,” a ci hi.
42014016	Tua ciangin Zeisu in ama kiangah, “Mi khatin pawi lianpi khat bawla mitampi a sam hi.
42014017	Annek hun ciangin a khohsa mite kiangah a nasempa sawl a, ‘Na khempeuh a baihsa in om hi. Hong paita un,’ ci in a gensak hi.
42014018	“Ahih hangin amaute khempeuh in paulap zong ciat uh a, a masapenpa in, ‘Lo khat lei khin ka hih manin pai in ka va et kul ding hi, hong theisiam in,’ a ci hi.
42014019	“A dang khatpa in, ‘Bawngtal kap nga ka lei khin a, ka va sin kul ding hi hong theisiam in,’ a ci leuleu hi.
42014020	“A dang khatpa in zong, ‘Zi nei khin phet ka hih manin kong paithei kei ding hi,’ a ci hi.
42014021	“Tua ciangin tua nasempa hong ciahkik in a topa kiangah tua thuteng a gen hi. Tua ciangin inntekpa heh a, a nasempa kiangah, ‘Khua sung lampite le kongzingte ah va pai mengmeng inla, mizawngte, mipoite, khebaite le mittawte hong paipih in,’ a ci hi.
42014022	“Tua ciangin a nasempa in, ‘Topa aw, nong thupiak bangin ka hih khin a, ahi zongin mun a awnglai hi,’ a ci hi.
42014023	“Tua ciangin a topa in nasempa kiangah, ‘Lam lianpi a kipan khuanawl dongah va pai inla, ka inn a dim dongin amaute hong paisak hamtang in.
42014024	Banghang hiam cihleh ken kong cih in ah ka khohsa tua mite khat beekin ka pawi an a ne kha kei ding uh hi,’ a ci hi.”
42014025	Tu in, amah tawh a tonkhawm mihonpite lamah Zeisu kihei in,
42014026	“Ka kianga hong pai mi in a nu, a pa, a zi, a tate, a sanggampate, a sanggamnute thamlo in ama nuntakna nangawn kei sanga a it zawk leh ka nungzui a suakthei kei ding hi.
42014027	Ama singlamteh pua loin ka nung a hong zui peuhmah ka nungzui a suakthei kei ding hi.
42014028	“Banghang hiam cihleh note lakah mi khatin inn sangpi khat lamsawm napi a zawhsiang nading sum a kicing in a neih leh a neih loh tuat masa loin om ding ahi hiam?
42014029	Tua bangin hih kei leh a bul a phuh khit ciangin zom zo nawnlo dinga, a mu mi khempeuh in amah zahko in,
42014030	‘Hih pa inn lam dingin kipan khin napi a zom zo nawn kei hi,’ a ci ding uh hi.
42014031	“Ahih keileh, galkap 10,000 a nei kumpi khat, galkap 20,000 a nei kumpi dang khatin amah tawh kido ding hileh, ka zo taktak ding hiam ci in, tuat masa loin om ding ahi hiam?
42014032	A zawhngap kei leh tua kumpipa gamlapi ah a omlai in tangmi sawlin kilemna a bawlsak ding hi.
42014033	Tuamah bangin note khatpeuh in zong a neihsa khempeuh a nusiat kei leh ka nungzui a suak thei kei ding hi.
42014034	“Ci pen lim mah hi. Ahih hangin al nawn kei leh bangci bangin ki‑alkiksak thei ding ahi hiam?
42014035	Leitang aa ding ahi a, leihoihza ding ahi zongin kizang theilo ahih manin a kipaikhia ding hi. Zak nading bil a nei mi in za tahen!” a ci hi.
42015001	Tua khit ciangin siahdong khempeuh le mimawhte in Zeisu thugen ngai dingin ama kianga zuan uh hi.
42015002	Pharisee pawlte le thukhamhilh siate phun uh a, “Hihpa mimawhte tawh kikhawl in an a nekhawm hi,” a ci uh hi.
42015003	Tua ahih manin amah in amaute kiangah hih thugentehna a gen hi.
42015004	“Tuu 100 a neih lak panin khat mansuah leh 99teng gamlak ah nusia photin a mang pen a muh mateng a zong lo ding note lakah kua om na hi uh hiam?
42015005	A muh ciangin lungdam mahmah a, a liangko ah a pua hi.
42015006	Inn a tun ciangin a lawmte le a innvengte sam a, ‘A mangsa ka tuu mukik ka hih manin hong lungdampih un,’ a ci hi.
42015007	Ken kong cih in ah tuamah bangin mawhna kisikkik ding a kisamlo midik 99 sangin mawhna a kisikkik mimawh khat hangin vantung ah lungdamna a lianzaw hi.
42015008	“Ahih kei leh numei khatin nguntang tang sawm a neih lak panin tang khat mansuah leh meivak in inn phiatin, a muh mateng hoihtak in zong ding hilo ahi hiam?
42015009	A muh ciangin a lawmte le a innvengte sam a, ‘Ka mansuahsa nguntang mukik zo ka hih manin hong lungdampih un,’ a ci hi.
42015010	Ken kong cih in ah tuamah bangin mawhna a kisikkik mimawh khat hangin Pasian vantungmite omna munah lungdamna a om hi,” a ci hi.
42015011	Tua khit ciangin Zeisu in hih thu a gen hi. “Mi khatin tapa nih a nei hi.
42015012	A nauzawpa in a pa kiangah, ‘Pa aw, kei tan ding neih le lam teng hong pia in,’ a ci hi. Tua ahih manin a pa in a neihsa teng a tate nih a hawmsak hi.
42015013	“Tua zawh a sawtlo in a nauzawpa in ama tan ding neih le lam teng kaikhawm in khual gamlapi khatah a zinkhia hi. Tua gamah a om sungin gualnopna lamah uangtat mahmah a, a neihsa teng a thangzat hi.
42015014	A neihsa teng a zatmang khit ciangin tua gamah kialpi nasiatak in hong tung a, cimawh in a om hi.
42015015	Tua ciangin tua gam mi khat va bel a, tua pa in vokcing dingin a lo ah a sawl hi.
42015016	Amah in vokte nek gamlak beegapte nangawn duhgawh mahmah ta a, ahih hangin kuamah in amah bangmah a pia kei hi.
42015017	“Ahih hangin amah le amah hong kiphawkkik in, ‘Ka pa cial nasemte in annek ding khamkhop cih thadah, khamval zong tampi a neih laitak un kei a puksi ding ka hita hi!
42015018	Kei tho in ka pa kiangah ka ciah dinga, “Pa aw, Pasian tung le nangma tungah ka khial zo hi.
42015019	Na tapa cih dingin zong ka kilawm nawn kei hi. Na cial nasemte khat bangin hong koih in,” ka ci ding hi,’ a ci hi.
42015020	Tua ciangin amah tho in a pa kiangah a ciah hi. “Amah gamlapi a a omlai mahin a pa in galmuh a, hehpihhuai sa ahih manin delhin ngawngkawi in a nam hi.
42015021	“Tua ciangin a tapa in, ‘Pa aw, Pasian tung le nangma tungah ka khial zo a, na tapa cih dingin zong ka kilawm nawn kei hi,’ a ci hi.
42015022	“Ahih hangin a pa in a nasemte kiangah, ‘Puan hoih penpen hong la unla silhsak un. A khutah zungbuh bulhsak unla, khedap zong bulhsak un.
42015023	I bawngno thau kaikhia in go unla, an ne in nuamsa ni.
42015024	Banghang hiam cihleh hih ka tapa a sisa hi a, a hong nungtakik hi. A mangsa hi a, a kimukik hi,’ a ci hi. Tua ciangin amaute in lungdamna pawi a bawl uh hi.
42015025	“Tu in a tapa uzawpen a lokuanna panin vai hong ciah a, inn gei a hong tun ciangin khuang le zam gingte za in, a lam a tawnte a mu hi.
42015026	Tua ahih manin nasemte khat sam a, bang thu om hiam ci in a dong hi.
42015027	Nasempa in, ‘Na naupa hong ciahkik hi. Na pa in amah cidam ludam in a tunkik lam a muhkik manin i bawngno thau a gawh hi,’ a ci hi.
42015028	“Ahih hangin amah heh a, inn sungah lut nuamlo ahih manin a pa hong paikhia in a zol hi.
42015029	Amah in a pa kiangah, ‘En in, kum hi zahtak nangma na ka sem a, khatvei beek na thupiak ka palsat ngei kei hi. Ka lawmte tawh ka gualnop nadingin kelno khat nangawn nong pia ngei kei hi.
42015030	Ahih hangin na neih na lam teng numei kizuakte tungah a beisak, hih na tapa hong tun phetin bawngno thaupen na gawh hi,’ a ci hi.
42015031	“A pa in, ‘Ka ta aw, nangmah in kei tawh a omkhawm tawntung na hi a, ka neihsa khempeuh nangma neihsa ahi hi.
42015032	Na naupa ahih leh a si khinsa hong nungtakik a, a mangthangsa i mukik hi. Tua ahih manin lungdam a pawi i bawl ding ahi hi,’ a ci hi,” ci in a gen hi.
42016001	Tua banah, Zeisu in a nungzuite kiangah, “Mihau khatin neihsa kempa khat a nei hi. Tua neihsa kempa in a topa neihsate thangzatgawp hi ci in a topa tungah a kikhia hi.
42016002	Tua ciangin amah in a neihsa kempa sam a, ‘Na thu ka zakte bangci bang ahi hiam? Ka neihsa kempa hi thei nawnlo ding na hih manin na sum zatna sazian hong pia in,’ a ci hi.
42016003	“Tua ciangin neihsa kempa in, ‘Ka topa in neihsa kem za panin hong tawpsak ding hita ahih manin bang cih ding ka hiam? Lei tawh ding lah ka ngap kei a, khutdawh nget ding lah ka maizum hi.
42016004	Neihsa kem za pan ka zakiat ciangin mite in amau inn a hong tunsak nop nadingun ka hih dingzia ka thei hi,’ ci in a lungsim sungah a ngaihsun hi.
42016005	“Tua ciangin a topa tunga leiba a nei khempeuhte sam a, a khatna pa kiangah, ‘Ka topa tungah bangzah ba na hi hiam?’ a ci hi.
42016006	Tua pa in, ‘Sathau bung 100 ka ba hi,’ a ci hi. Tua ciangin amah in tua pa kiangah, ‘Na leiba ciaptehna lai la inla tu pakin 50 in gelh mengmeng in,’ a ci hi.
42016007	“Tua khit ciangin a dang khatpa kiangah, ‘Nang bangzah na ba hiam?’ a cih ciangin, ‘Mangbuh bem 100 ka ba hi,’ a ci hi. Amah in, ‘Na leiba ciaptehna lai la inla, 80 in gelh in,’ a ci hi.
42016008	“Tua hi a, a thumanlo neihsa kempa in, khelpilna tawh a sep manin a topa in a phat hi. Banghang hiam cihleh tulai khang mite in amaute khanpih khuavak tate sangin a khelpil zaw uh hi.
42016009	“Ken kong cih in ah hih leitung sum le pai tawh lawm le gual na zong un. Tua hi leh bangmah na neih nawnloh uh ciangin amaute in a tawntung in nang hong sang ding uh hi.
42016010	“Thuneupen tungah a muanhuai mi in thuliante tungah zong a muanhuai hi. Thuneupen tunga diktatlo mi in thuliante tungah zong a diktat kei hi.
42016011	Tua ahih manin leitung sum le pai tungah muanhuai kei le uhteh, kua in sum taktak hong ap ngam ding ahi hiam?
42016012	Midang khat neihsa tungah muanhuai kei le uh teh kua in a neihsa uh note hong pia ding ahi hiam?
42016013	“Nasem khatin to nih na semkhawm theilo hi. Banghang hiam cihleh khat mudah in khat a it ding hi. Ahih keileh khat thupi simin khat a simmawh ding hi. Pasian na le leitung na na semkhawm thei kei ding uh hi,” a ci hi.
42016014	Tu in sumduh Pharisee pawlte in hih thu khempeuh a zak uh ciangin amah zahpih in a nuihsan uh hi.
42016015	Tua ciangin amah in amaute kiangah, “Mite mai ah no le no na kidiksak uh hangin Pasian in na lungsim uh a thei hi. Mihing in a thupi ngaihsut mahmahte Pasian in kihhuai a sa hi.
42016016	“Thukham le Kamsangte thuhilhnate John hun dongin a kihilh hi. John huna kipan Pasian kumpigam thu kitangko a, mi khempeuh in thagum hatna suangin a lut uh hi.
42016017	Thukham sunga laimal neupen khat a manthan ding sangin van le lei a manthan ding a baih zaw hi.
42016018	“A zi ma a, numei dang khat a teenpih mi in angkawm ahi hi. A kimasa numei a teenpih mi zong angkawm ahi hi.
42016019	“Khatvei lai in mihaupa khat om a, amah in puan dupsan le puanpak silhin nisim in leitung nopsakna tawh a om hi.
42016020	Ahi zongin a inn kongpi gei ah a pumtang in meima a vei Lazarus kici khutdawh ngenpa khat a kikoih hi.
42016021	Amah in mihaupa ankuang pana anneng kiate duhgawh mahmah in a om laitak in uite hong pai in a meimate a liak uh hi.
42016022	“Tua nung ciangin khutdawh ngenpa si a, vantungmite in amah Abraham ang sungah a tun uh hi. Mihaupa zong si in a kivui hi.
42016023	Amah in Hadesɠ ah bawlsiatna thuakin a om laitak in a khuadak leh gamlapi a om Abraham le a ang sunga om Lazarus a mu hi.
42016024	Tua ciangin amah in, ‘Pa Abraham aw, kei hong hehpih in. Lazarus hong paisak inla, a khutme dawn tui ah diahin ka lei hong votsak hen. Banghang hiam cihleh hih meikuang sungah bawlsiatna ka thuak hi,’ ci in a kiko hi.
42016025	“Ahih hangin Abraham in, ‘Ka ta aw, leitung na nuntak sungin nopsakna namkim na ngah a, Lazarus ahih leh gentheihna namkim a ngah hi cih phawkkik in. Tu in amah in hehnepna ngah a, nangmah in bawlsiatna na thuak hi.
42016026	Tua thamlo in, no le ko kikal ah guam thukpi khat om a, hihlam panin no kiangah a galkah nuamte in galkah theilo in tualam panin zong ko kiangah kuamah hong galkah theilo hi,’ a ci hi.
42016027	“Tua ciangin amah in, ‘Tua ahih leh pa aw, ka pa inn ah amah nong sawlsak nadingin kong thum hi.
42016028	Banghang hiam cihleh keimah in sanggam pasal nga ka nei hi. Amaute zong hih gawtmun a hong tun khakloh nadingun amaute tungah teci va pangsak in,’ a ci hi.
42016029	Abraham in ama kiangah, ‘Amaute in Moses le Kamsangte a nei uh hi. Tuate thu na ngai uh hen,’ a ci hi.
42016030	Tua ciangin amah in, ‘Hilo hi pa Abraham aw, a sisa mi khat amaute kiangah va pai leh a mawhna uh kisikkik ding uh hi,’ a ci hi.
42016031	“Ahih hangin Abraham in ama kiangah, ‘Amaute in Moses le Kamsangte thuhilhnate a up kei uh leh misite lak panin a thokik mi khatin thu a gen hangin a um tuan kei ding uh hi,’ a ci hi,” ci in a gen hi.
42017001	Tua ciangin Zeisu in a nungzuite kiangah, “Pukna a hong tun loh a phamawh thu hi a, ahi zongin tua pukna a piangsakpa in gimna a thuak ding hi!
42017002	Mi khatin hih naupangnote khat a puksak sangin a ngawngah angawina suangtum khat khai in tuipi sungah kikhia leh ama aa dingin hoih zaw ding hi.
42017003	Tua ahih ciangin kikepsiam un. Nang tungah na sanggampa a hong khialh leh thuhilh in taii in. A kisikkik leh maisak in.
42017004	Ni khat sungin sagihvei hong khial a, sagihvei mah na kiangah hong pai in, ‘Ka kisikkik hi,’ hong cihleh a khialhna maisak in,” a ci hi.
42017005	Tua ciangin sawltakte in Topa kiangah, “Ka upna uh hong khangsak in,” a ci uh hi.
42017006	Tua ciangin Topa in, “Upna ankamtang cia nei le uh teh hih bokthok kung kiangah, ‘Kizunglot inla, tuipi sungah va kisuan in,’ ci le uh teh na cih bangun hong mang ding hi.
42017007	“Na lo a kho, ahih keileh na gan a cing na nasempa vai hong tun phet in, ‘Hong pai inla na an ne pah in,’ a ci ding note lakah kua om na hi uh hiam?
42017008	Tua bang na cih sangsik un, ‘Kithawi inla, ka annek ding hong lui phot in. Ka nek ka dawn sung hong ngak inla, tua khit ciangin na an ne panin,’ ci zaw ding hilo na hi uh hiam?
42017009	Nasempa in a topa thupiak teng a sep manin a topa in nasempa tungah lungdam ko ding ahi hiam? Ko peuhmah lo ding hi.
42017010	Tuamah bangin note in zong a hong kisawl teng nasep khit uh ciangin, ‘I sep ding teng mah a sem i hi a, a cingtaklo nasemte i hi zawlai hi,’ ci un,” a ci hi.
42017011	Tu in, Samaria le Galilee gamgidung tawnin Jerusalem khuapi ah Zeisu a paitoh laitak in thu khat hong piang hi.
42017012	Amah khuaneu khat lut dinga a pai laitak in miphak sawm in amah a na dawntuah uh hi.
42017013	Amaute in a gamlapi panin, “Zeisu aw, Siapa aw, kote hong hehpih in,” ci in nakpi in a kiko uh hi.
42017014	Zeisu in amaute a muh ciangin, “Pai unla, siampite kiangah va kilak un,” a ci hi. Amaute a pai laitak mahun a dam uh hi.
42017015	Amaute laka khatin a dam lam a kimuh ciangin hong kilehkik a, aw lianpi tawh Pasian a phat hi.
42017016	Amah Zeisu khephung ah boksuk in lungdam a ko hi. Tua pa pen Samaria mi ahi hi.
42017017	Tua ciangin Zeisu in, “A kidamsak mi sawm hilo ahi hiam? A dang kuate koi ah om uh ahi hiam?
42017018	Hih gamdang mipa simloh hong kilehkik a Pasian min a phat ding khat beek om lo ahi hiam?” a ci hi.
42017019	Tua khit ciangin tua pa kiangah, “Ding inla ciah in. Na upna in hong damsak zo hi,” a ci hi.
42017020	Khatvei, Pharisee pawlte in Pasian kumpigam cik ciangin hong piang ding hiam ci in dong uh a, Zeisu in, “Pasian kumpigam in muh theihin hong piang ding ahi kei hi.
42017021	‘Hihlai ah,’ om hi, ‘Hualai ah,’ om hi kici theilo hi. Banghang hiam cihleh Pasian kumpigam in note sungah a om takpi hi,” a ci hi.
42017022	Tua khit ciangin nungzuite kiangah, “Mihing Tapa nite lakah khat na muhnop hun uh hong tung dinga, ahi zongin na mu kei ding uh hi.
42017023	Amaute in, ‘Hihlai ah om hi hualai ah om hi,’ hong cih uh hangin zui kei unla, nungdelh kei un.
42017024	Khuaphialep in vanmong khat pan phia a, vanmong khat dongah a tanzal bangin Mihing Tapa zong ama ni ciangin tua bang ahi ding hi.
42017025	Ahih hangin amah in gimna tampi thuak masa dinga, tulai khang mite in amah a nial ding uh hi.
42017026	“Noah hun lai bangin Mihing Tapa ni ciangin zong tua bang hi ding hi.
42017027	Tembaw sungah Noah a lut ni dongin mite anne tuidawn le kipi kiteeng in a om uh hi. Tua khit ciangin tuiciin hong tunga amaute khempeuh a susia mang hi.
42017028	“Tuamah bangin Lot hun lai in zong anne tuidawn, sumbawl paibawl, lokho singpua, innbawl lobawl in a om uh hi.
42017029	Ahih hangin Sodom khua pan Lot a paikhiat ni in, vantung panin kaat le meikuang guah bangin zu a, a vekpi un a susia hi.
42017030	“Mihing Tapa hong kilat ni ciangin zong tuamah bangin hi ding hi.
42017031	Tua ni ciangin innkhum zanga omte in inn sunga om nate la dingin kumsuk nawn kei uh hen. Tuamah bangin lokuante zong inn ah ciahkik nawn kei uh hen.
42017032	Lot zi na ngaihsun un.
42017033	A nuntakna a hu nuam mi in a nuntakna tan dinga, a nuntakna a tan mi in a nuntakna a hu ding hi.
42017034	Ken kong cih in ah tua zan ciangin lupna khat tunga a lumkhawm mi nih, khat kila in khat kinusia ding hi.
42017035	An sukhawm numei nih, khat kila in khat kinusia ding hi.
42017036	Lolai a om mi nih, khat kila in khat kinusia ding hi,” a ci hi.
42017037	Tua ciangin amaute in, “Topa aw, hih thute koi lai ah hong piang ding hiam?” a ci uh hi. Amah in, “Misi luang omna peuh ah musanete hong kikhawm ding uh hi,” a ci hi.
42018001	Tua khit ciangin lungkialo a thu a nget tawntung nadingun Zeisu in thugentehna khat tawh amaute thu hilh a,
42018002	“Khua khatah Pasian a kihta lo, mi zong a thusimlo thukhenpa khat a om hi.
42018003	Tu in tua khua mahah meigongnu khat zong a om hi. Tua nu thukhenpa kiangah va pai pahpah a, ‘Thu ka neihpih ka langpa tungah maantak in thu hong khensak in,’ a ci hi.
42018004	“Amah in tawlkhat sung a khensak pah nuam kei hi. Ahi zongin a tawpna ah hi bangin ngaihsun a, ‘Pasian kihta loin mi zong ka thusim loh hangin,
42018005	hih meigongnu in hong nawngkaisak den ding ahih manin a thu maantak in ka khensak ding hi. Tua hi keileh amah hong pai thithe in hong nawngkaisak ding hi,’ ci hi,” a ci hi.
42018006	Tua ciangin Topa in, “A thumanlo tua thukhenpa kampauna ngaihsun un.
42018007	Pasian teelsa mite sun le zanin kiko le uh Pasian in a thu uh khensak loin sawtpi kingaksak ding ahi hiam?
42018008	Ken kong cih in ah manlangtak in a khensak pah ding hi. Ahi zongin Mihing Tapa hong pai ciangin leitung ah upna a mu ding hiam?” a ci hi.
42018009	Tua ciangin amau le amau midik in a kingaihsun midang khempeuh a neumuh mi pawlkhat tungah thugentehna tawh thu a hilh inah,
42018010	“Mi nih thungen dingin biakinnpi huangah a paito uh hi. Khatpa Pharisee hi a, a dang khatin siahdongpa ahi hi.
42018011	Pharisee pa dingto in amah le amah kiphat in thungen a, ‘Pasian aw, midangte neihsa a sutte, a thumanlote, angkawmte le hi lai a siahdongpa bang ka hih loh manin, na tungah ka lungdam hi.
42018012	Nipi kal khatin nihvei an ka tang a, ka neihsa khempeuh panin sawm a khat ka pia hi,’ a ci hi.
42018013	“Siahdongpa ahih leh gamlapi ah dingin vantung lam nangawn en ngamlo in a awm beng a, ‘Pasian aw, mimawh keimah hong hehpih in,’ a ci hi.
42018014	“Ken kong cih in ah, hihpa in a khatpa sangin Pasian kiang pan diktansakna ngahsa in a inn ah a ciah hi. Amah le amah a kilamsang mi in niamkhiatna thuak dinga, amah le amah a kiniamkhiat mi, a kilamsang ding hi,” a ci hi.
42018015	Tu in Zeisu lawn ding deihin mite in a naungekte a hong paipih uh nungzuite in a muh uh ciangin a taiigawp uh hi.
42018016	Ahih hangin Zeisu in amaute sam a, “Naupangnote ka kiangah hong pai ding kham kei un. Banghang hiam cihleh Pasian kumpigam in naupang a bang mite aa ding ahi hi.
42018017	Aman takpi kong cih in ah, naupangnote san banga Pasian kumpigam a sanglo mi peuhmah tua kumpigam sungah a lutthei kei ding hi,” a ci hi.
42018018	Tua ciangin milian khatin, “Sia hoih aw, nuntak tawntungna ka ngah nadingin bang hih ding ka hi hiam?” ci in a dong hi.
42018019	Zeisu in, “Banghang in mihoih hong ci na hi hiam? Pasian longal mihoih kuamah a om kei hi.
42018020	‘Angkawm kei in. Mi that kei in. Guta kei in. Thumanlo in teci pang kei in. Na nu na pa zahtak in,’ cih thupiakte na thei hi,” a ci hi.
42018021	Tua ciangin amah in, “Tuate khempeuh ka neutung a kipan ka zuihsa ahi hi,” a ci hi.
42018022	Zeisu in tua thu a zak ciangin ama kiangah, “Na kisap khat a omlai hi. Na neihsa khempeuh zuak inla mizawngte hawmsak leteh vantung ah na hau ding hi. Tua khit ciangin hong pai inla ka nung hong zui in,” a ci hi.
42018023	Tua pa hau mahmah ahih manin hih thu a zak ciangin a dah mahmah hi.
42018024	Tua pa a dah mahmah lam Zeisu in a muh ciangin, “Mihaute Pasian kumpigam sungah a lut ding uh haksa mahmah hi.
42018025	Mihau khat Pasian kumpigam sungah a lut ding sangin kala‑oh khat phimbilvang sunga khum ding a baih zaw hi,” a ci hi.
42018026	Tua thu a za mite in, “Tua bang ahih leh kua in hotkhiatna ngah zo ding ahi hiam?” a ci uh hi.
42018027	Ahih hangin amah in, “Mihingte aa dingin a piang theilote Pasian aa dingin piang thei hi,” a ci hi.
42018028	Tua ciangin Peter in, “En in, kote in na khempeuh nusia in nang kong zui uh hi,” a ci hi.
42018029	Tua ciangin amah in amaute kiangah, “Aman takpi kong cih in ah, Pasian kumpigam thu hangin a inn, a nu a pa, a sanggamte, a zi a tate a nusia mi peuhmah in,
42018030	hih leitung a nuntak sungin a zah tampi ngah dinga, hong tung ding hunah zong nuntak tawntungna ngah loin a om kei ding hi,” a ci hi.
42018031	Tua ciangin amah in sawm le nihte tuam sapkhiat in amaute kiangah, “En un, Jerusalem khuapi ah i paito dinga, Mihing Tapa tawh kisai kamsangte gelhsa thu khempeuh a tangtung ding hi.
42018032	Gentile‑te khutah amah pia ding uh a, amaute in zahko in simmawh bawl in a cilphih ding uh hi.
42018033	Amah satin that ding uh a, a ni thum ni in a thokik ding hi,” a ci hi.
42018034	Ahih hangin a nungzuite in hih thute a tel zo kei uh hi. Hih thute amaute tungah ki‑iimcip ahih manin bang thu gen hiam cih a thei kei uh hi.
42018035	Tua ciangin Zeisu Jericho khua a tunkuan in mittaw khat lamgei ah khutdawh ngenin a tu hi.
42018036	Mihonpite in tua mun nawka hong paina husa a zak ciangin bang thu hiam ci in amah in a dong hi.
42018037	Tua ciangin amaute in, “Nazareth khua mi Zeisu hong pai hi,” a ci uh hi.
42018038	Tua ciangin amah in, “David Tapa, Zeisu aw, kei hong hehpih in,” ci in a kiko hi.
42018039	Tua pa a daih nadingin a mai‑a pai mite in a taiihuan uh hangin amah in, “David Tapa aw, kei hong hehpih in,” ci in a kiko semsem hi.
42018040	Tua ciangin Zeisu khawl a, tua pa ama kiangah a paipih nadingun thu a pia hi. Tua pa ama kianga tun ciangin Zeisu in,
42018041	“Nang aa dingin bang kong hihsak ding deih na hi hiam?” a ci hi. Tua ciangin amah in, “Topa aw, khua ka mu nuam hi,” a ci hi.
42018042	Tua ciangin Zeisu in, “Khua muta in, na upna in nang hong damsak zo hi,” a ci hi.
42018043	Tua ciangin tua pa in thakhat in khua mu a, Pasian min phatin Zeisu nung a zui hi. A mu mi khempeuh in zong Pasian a phat uh hi.
42019001	Tua khit ciangin Zeisu Jericho khuasung tawnin a pai hi.
42019002	Tua khua ah, en in, Zacchaeus kici a hau mahmah siahdong mangpa khat a om hi.
42019003	Tua pa in Zeisu kua hiam cih a muhnop hangin a tun tom ahih manin mihonpi lak panin a mu zo kei hi.
42019004	Tua ahih manin Zeisu pai nading lampi ah na matai in amah a muh theih nadingin theithek kung khatah a kah hi.
42019005	Zeisu tua mun a tun ciangin dakto a, amah a muh ciangin, “Zacchaeus aw, hong kum mengmeng in. Tuni in na inn ah kong taam ding hi,” a ci hi.
42019006	Zacchaeus zong kumsuk pah a, lungdamtak in a inn ah Zeisu a tungsak hi.
42019007	Hih thu a mu mi khempeuh in Zeisu phunsan uh a, “Mimawhpa inn ah zintung dingin a pai tazen hi,” a ci uh hi.
42019008	Tua ciangin Zacchaeus dingto in Topa kiangah, “Topa aw, en in, ka neihsa a lang mizawngte ka pia dinga, mi khatpeuh neihsa zawhthawh thu tawh ka laksak a om leh a zah li in ka loh ding hi,” a ci hi.
42019009	Tua ciangin Zeisu in, “Amah zong Abraham tapa khat ahih manin tuni in hih inn ah hotkhiatna a tung hi.
42019010	Banghang hiam cihleh Mihing Tapa in a mangthang mite zong ding le honkhia dinga hong pai ahi hi,” a ci hi.
42019011	Amaute in Zeisu thugen khempeuh a ngai uh hi. Zeisu Jerusalem khuapi hong tung dekta ahihna leh mipite in Pasian kumpigam a phut pah ding sa uh ahih manin Zeisu in gentehna dang khat tawh thu a gen inah,
42019012	“Kumpi za sang ding le tua khit cianga hong ciahkik dingin ulian khatin gamlapi gamdang khatah a zin hi.
42019013	Amah in a nasem sawmte samin sumtang minaɠ khat ciat pia a, ‘Kong tunkik mateng na met bawl un,’ ci in a vaikhak hi.
42019014	“Ahih hangin a gam mite in amah mudah uh ahih manin a nungah tangmi sawl uh a, ‘Hih mipa ka kumpi dingun ka deih kei uh hi,’ ci in a gensak uh hi.
42019015	“Tua gamah kumpi za a ngah khit ciangin amah hong ciahkik a, sum a apsa nasemte in bangzah ciat metsak uh hiam cih thei nuam in a samsak hi.
42019016	Tua ciangin a khatna pa hong pai in, ‘Topa aw, na sum minaɠ khat panin a met mina sawm ka ngah hi,’ a ci hi.
42019017	Tua ciangin amah in tua pa kiangah, ‘Nasem hoihpa aw, na nasepna hoih mahmah hi. Thuneu khat tungah muanhuai na hih manin khuapi sawm na uk in,’ a ci hi.
42019018	“Tua ciangin a nihna pa hong pai in, ‘Topa aw, na sum minaɠ khat panin a met mina nga ka ngah hi,’ a ci hi.
42019019	Amah in hihpa zong tuamah bangin phat a, ‘Nang zong khuapi nga na uk in,’ a ci hi.
42019020	“Tua ciangin a dang khatpa hong pai in, ‘Topa aw, na sum dial tawh tun in hihlai ah ka kem khinkhian hi.
42019021	Mi genhakpa na hih manin kong kihta hi. Banghang hiam cihleh sum khol lopi sum ngah nuamin khaici tuh lopi an na la nuam hi,’ a ci hi.
42019022	“Tua ciangin amah in tua nasempa kiangah, ‘A ginalo nasempa aw, na kampauna zui in thu kong khen ding hi. Sum khol lopi in sum ngah nuam, khaici tuh lopi in an a la nuam, mi genhakpa ka hihlam hong thei na hih leh,
42019023	kong ciahkik ciangin a met tawh ka ngahkhop theih nadingin banghang in ka sumte sumkholna ah na koih lo na hi hiam?’ a ci hi.
42019024	“Tua khit ciangin a kianga a ding mite kiangah, ‘Ama tunga om sum minaɠ khat la unla, mina sawm a neipa pia un,’ a ci hi.
42019025	Tua mite in, ‘Topa aw, amah in minaɠ sawm nei khinzo hi,’ a ci uh hi.
42019026	“Amah in, ‘Ken kong cih in ah, a neite kipiak beh dinga, a neilote tung panin a neihsa nangawn kilakkhiatsak ding hi.
42019027	Keima uk ding a utlo tua ka galte hong paipih unla, ka muhtang mahmah in that un,’ a ci hi,” ci in a gen hi.
42019028	Hih thute a gen khit ciangin, amah masa in Jerusalem khuapi ah a paito uh hi.
42019029	Tanluan muala om Bethphage le Bethany khuate a tunkuan uh ciangin a nungzuite nih sawl a,
42019030	“Mai‑a khua ah na paikhol un. Khuasung na lut uh ciangin kuama tuan ngei nailoh laano khat kikhih a om na mu ding uh hi. Suut unla hong kai un.
42019031	Tua ciangin mi khatpeuh in, ‘Banghang in suut na hi uh hiam?’ a hong cih leh, ‘Topa in deih hi,’ ci un,” a ci hi.
42019032	Tua a sawl mite pai uh a, a gensa bangbang in a mu uh hi.
42019033	Ahi zongin amaute in laano a suut laitak un a neite in, “Banghang in tua laano sut na hi uh hiam?” a ci uh hi.
42019034	Amaute in, “Topa in deih hi,” a ci uh hi.
42019035	Tua ciangin amaute in Zeisu kiangah laano hong paipih uh a, a tungah puan a phah khit uh ciangin Zeisu a tuangsak uh hi.
42019036	Amah a pai ciangin mipite in lampi ah a puante uh a phah uh hi.
42019037	A muhsa uh nalamdang khempeuhte hangin a nungzui mihonpite lungdam in a kipak uh hi. Tua ahih manin Tanluan mual panga lampi paisuk ah Zeisu a hong tun ciangin mihonpite nakpi in kiko in Pasian phat uh a,
42019038	amaute in, “Topa min tawh hong pai Kumpipa in thupha ngah tahen! Vantung ah nopna om henla, A sangbel munah minthanna om tahen!” a ci uh hi.
42019039	Mihonpite lak panin Pharisee‑te pawlkhat in, “Sia aw, na nungzuite taii in,” a ci uh hi.
42019040	Ahih hangin amah in, “Ken kong cih in ah hih mite dai le uh, suangte hong kiko pah ding uh hi,” ci in a dawng hi.
42019041	Tu in, Jerusalem khuapi hong tung dekta a, khuapi a galmuh ciangin kah a
42019042	a gen in ah, “Nopna na ngah nading thute tuni beekin thei hi leteh maw! Ahi zongin tu in tua thute na muh khakloh nadingin nang kiang panin kiselta hi.
42019043	Na galte in na kimkot ah kulh hong ciangin hong umcih ding uh a, a munmun panin hong khaktan hun uh hong tung ding hi.
42019044	Nang le na sunga om na tate leitang hong den nading uh a, nang sunga om suang kiciangte zong a kithuap khat beek a omsak kei ding uh hi. Banghang hiam cihleh na kiangah a hong kihawh hun na thei kei hi,” a ci hi.
42019045	Tua khit ciangin Zeisu biakinnpi huang sungah lut a, vanlei vanzuak a om mite hawlkhia in,
42019046	amaute kiangah, “ ‘Ka inn in thungetna inn ahi hi,’ ci in Lai Siangtho ah kigelh napi in note in ‘gutate phualpi’ na suaksak tazen uh hi” a ci hi.
42019047	Zeisu in ni simin biakinnpi huang sungah thu a hilh hi. Ahih hangin siampi liante, thukhamhilh siate le mipi makaite in amah thah theih nading lampi a zong uh hi.
42019048	Ahi zongin mi khempeuh in ama thugen limngaih mahmah uh ahih manin bangmah a cih thei kei uh hi.
42020001	Ni khat, Zeisu in biakinnpi huang sungah thu hilhin lungdamna thu tangko in a om laitak in siampi liante, thukhamhilh siate le maikaite ama kiangah hong pai uh a,
42020002	“Bang thuneihna tawh hih nate hih na hi hiam? Hih thuneihna kua in hong pia ahi hiam hong gen in,” a ci uh hi.
42020003	Ahih hangin amah in amaute kiangah, “Ken zong thu khat kong dong ding hi hong dawng un.
42020004	John tuiphumna thu vantung pan ahi hiam ahih keileh mihing kiang pan ahi hiam?” a ci hi.
42020005	Amaute kikum uh a, “ ‘Vantung pan hi,’ ci lehang, ‘Banghang in amah um lo na hi uh hiam?’ hong ci ding hi.
42020006	‘Mihing kiang pan hi,’ ci lehang lah mite in John pen kamsang khatin um uh ahih manin mi khempeuh in suang tawh hong deng ding uh hi,” a kici uh hi.
42020007	Tua ahih manin, “Koi pan hiam cih ka thei kei uh hi,” ci in a dawng uh hi.
42020008	Zeisu in amaute kiangah, “Ken zong hih nate bang thuneihna tawh hih ka hi hiam cih kong gen kei ding hi,” a ci hi.
42020009	Tua khit ciangin amah in hih thugentehna mipite tungah gen a, “Mi khatin lenggah huan khat bawl in lokhote a khawhlawhsak hi. Tua khit ciangin gamlapi ah khualzin in sawtpi a taam hi.
42020010	Lenggah lawh hun a tun ciangin lo khawhlawhte in huan panin a piang lenggah pawlkhat a na piak theih nadingun a nasemte khat a sawl hi. Ahih hangin lo khawhlawhte in amah vuagawp in a khutguak in a ciahsak uh hi.
42020011	Amah in a dang nasem khat sawlkik a, tua pa zong vuagawp in a zumhuaipi in bawl uh a, a khutguak mahin a ciahsak uh hi.
42020012	Tua ciangin a thumveina ah, a nasemte khat sawlkik a, tua pa zong liamsak gawpin a nawhkhia uh hi.
42020013	“Tua ciangin huan neipa in, ‘Bang cih leng hoih ding ahi hiam? Ka it ka tapa sawl leng, na mu le uh zahtak khabuang ding uh hi,’ a ci hi.
42020014	Ahih hangin lo khawhlawhte in amah a muh uh ciangin, ‘Hihpa in a innluah ding pa ahi hi. Ama luah ding teng ei aa a suah theih nadingin hong pai un amah that ni,’ a kici uh hi.
42020015	“Tua khit ciangin lenggah huan pualam ah kaikhia in a that uh hi. Tua ahih leh lenggah huan neipa in amaute bang a cih ding hiam?
42020016	Amah hong pai in lo khawhlawhte that dinga, lenggah huan zong midangte a khosak ding hi,” a ci hi. Amaute in tua thu a zak uh ciangin, “Tua bangin piang kei tahen!” a ci uh hi.
42020017	Zeisu in amaute en a, “Tua ahih leh, ‘Innlamte in a nilkhiat suang, Innkiusuang bulpi a suakzo hi,’ ci in Lai Siangtho sunga a kigelh thu bang a cihnopna ahi hiam?
42020018	Hih suang tunga a kia mi peuhmah kitamkham dinga, hih suangin mi khatpeuh a den leh tua mi a zanciim ding hi,” a ci hi.
42020019	Siampi liante le thukhamhilh siate in hih thugentehnate in amaute a kawkna ahihlam a thei uh hi. Tua ahih manin tua hun mahin amah matsawm uh a, ahi zongin mihonpite a kihta zel uh hi.
42020020	Amaute in mangpipa ukna le thuneihna sungah Zeisu a piak theih nadingun ama kammal mah tawh a lehmat dingin mihoih banga a kineih thukante sawlin a enciksak uh hi.
42020021	Tua ciangin tua mite in, “Sia aw, thu a maan bangin genin thu na hilh a, zahtak tuam nei loin Pasian lampi maantak in na hilh hi cih kong thei uh hi.
42020022	Caesar kumpipa, siah piak ding thukham tawh kituak hiam kituak lo hiam?” ci in a dong uh hi.
42020023	Ahih hangin amah in amaute lungsim kawina thei ahih manin, “Banghang in hong ze‑et na hi uh hiam?
42020024	Denariusɠ sum tangkhat hong lak un. Kua lim le kua min tuang ahi hiam?” a ci hi. Amaute in, “Caesar kumpipa,” a ci uh hi.
42020025	Tua ciangin amah in amaute kiangah, “Caesar kumpipa neihsate Caesar kumpipa pia unla, Pasian neihsate Pasian pia un,” a ci hi.
42020026	Amaute in mipite mai ah ama kammal tawh a man zo kei uh hi. Amaute in ama dawnkikna lamdangsa in a dai khipkhep uh hi.
42020027	Tua khit ciangin misite thawhkikna thu a nial Sadducee pawlte pawlkhat hong pai in thu a dong uh hi.
42020028	Amaute in, “Sia aw, Moses in kote aa dingin a hong gelhsak thu in pasal khatin ta nei man loin a zi a sihsan leh a naupa in tua meigong teenpih henla, a upa aa dingin suan le khak tawisak hen a ci hi.
42020029	Khatvei lai in sanggam pasal sagih om uh a, a upapen in zi a neih khit ciangin ta nei loin a si hi.
42020030	Tua ciangin a nihnapa in tua nu teenpih a, ta neilo mahin a si hi.
42020031	Tua ciangin a thumna pa in tua nu a teenpih hi. Tua bangin a sagihna dongin teenpih suksuk uh a, ta neilo vive in a si uh hi.
42020032	A nunung penin tua numei zong a si hi.
42020033	Tua hi a, thawhkik ni ciangin tua numei in kuapen zi in om ding ahi hiam? Banghang hiam cihleh a sagih un tua numei a teenpih uh hi,” a ci uh hi.
42020034	Zeisu in amaute kiangah, “Tulai khang mite kipi kiteeng in a om uh hi.
42020035	Ahi zongin tua huna kihel dingin a kilawm mite le misite lak panin a thokik mite in kipi kiteeng in a om nawn kei ding uh hi.
42020036	A thokik mite ahih manun sithei nawnlo ding uh a, vantungmite tawh kibang in Pasian tate a hita uh hi.
42020037	Moses in sawlbawk kuang gei ah Topa a hopih lai in, ‘Abraham Pasian, Isaac Pasian, Jacob Pasian,’ a cihna thu in misite kithokiksak ding hi cih a lak ahi hi.
42020038	Banghang hiam cihleh Pasian muhna ah mi khempeuh nungta ahih manin amah misite Pasian hilo in a nungtate Pasian ahi hi,” a ci hi.
42020039	Tua ciangin thukhamhilh siate pawlkhat in, “Sia aw, na thugen maan mahmah hi,” a ci uh hi.
42020040	Tua huna kipan in bangmah a dong ngam nawn kei uh hi.
42020041	Tua ciangin amah in, “Amaute in banghang in Khazih pen David Tapa hi ci thei uh ahi hiam?
42020042	David mahmah in Late Bu sungah, ‘Topa in ka Topa kiangah,
42020043	“Na galte na khengakna ka suahsak khit mateng in, Ka taklam ah na tu in,” ci hi,’ a ci hi.
42020044	Tua ahih ciangin David in amah pen ‘Topa’ ci ahih leh bangci bangin ama tapa hi thei ding ahi hiam?” a ci hi.
42020045	Tua khit ciangin Zeisu in mipite khempeuh zak dingin a nungzuite kiangah,
42020046	“Thukhamhilh siate tawh kisai in na kidawm un. Amaute in puantualpi silhin vak nuam uh a, sumbuuk phual ah zahtakna tawh a kihopih ding a ut uh hi. Kikhopna innte le pawikhamna innte ah mun hoih tata a deih uh hi.
42020047	Meigongte neihsa teng nek mangsak uh a, kineihna tawh thu sawtpipi a ngen uh hi. Tua bang mite in a nasia zaw mawhna thukhenna a thuak ding uh hi,” a ci hi.
42021001	Zeisu a khuadak leh mihaute in a sumpi uh bung sungah a khiat uh mu a,
42021002	a zawng meigongnu khatin zong sumnenɠ tang nih a khiat a mu hi.
42021003	Tua ciangin amah in, “Aman takpi kong cih in ah, hih a zawng meigongnu in midang khempeuh sangin tam a khia zaw hi.
42021004	Banghang hiam cihleh midang khempeuh in a vum a leta a neihna sung panun Pasian sumpi ding a pia uh hi. Hihnu in ahih leh a zawnsa pipi in a kivak nading a neihsun teng a khia ahi hi,” a ci hi.
42021005	Tua ciangin mi pawlkhat in biakinnpi zepna suangte a hoihzia le Pasian a kipia na manpha pipite thu a gen uh ciangin Zeisu in,
42021006	“Hih na muh uh suangte khat tungah khat zong kiciang loin, a kiphelkhiat hun hong tung ding hi,” a ci hi.
42021007	Tua ciangin amaute in, “Sia aw, hih thute cik ciangin hong piang ding ahi hiam? Hih thute hong tun ding ciangin theihsakna lim bang hong piang ding ahi hiam?” a ci uh hi.
42021008	Amah in, “Kuamah in hong khem zawhloh nadingin kikem un. Banghang hiam cihleh, ‘Keimah in Khazih ka hi hi,’ ahih keileh, ‘A hun hong nai zo hi,’ ci in keima min tawh mi tampi hong pai in hong gen ding uh hi. Ahih hangin zui kei un.
42021009	Gal kidona thute za in gam sung buaina hong pian ciangin patau kei un. Hih thute a piang masa ding mah hi a, ahi zongin hun bei nading hi nailo hi,” a ci hi.
42021010	Tua ciangin amah in amaute kiangah, “Minam khat le minam khat, kumpigam khat le kumpigam khat hong kido ding uh hi.
42021011	Mun tuamtuam ah nakpi in zin hong ling dinga, kialpi le pul natnate hong tung ding hi. Vantung ah a dipkuathuai nate na mu ding uh a, limlamdang pipi zong hong piang ding hi.
42021012	“Ahih hangin hih thu khempeuh a pianma in note tungah a khut uh nga in hong bawlsia ding uh a, kikhopna innte le thong innte sungah hong ap ding uh hi. Keima min hangin kumpite le mangpite mai ah note hong kitun ding hi.
42021013	Ahi zongin tuate in note tecipan nadingin hun hoih a hong suak ding hi.
42021014	Tua hi a, na dawnkik nading uh na lunghimawh kholhloh nadingun khentatsa in nei un.
42021015	Banghang hiam cihleh na galte khempeuh in a hong langpan zawhloh nading le a hong nial zawhloh nadingun thugen siamna le lungpilna kong pia ding hi.
42021016	Na nu na pate, na sanggamte, na tanaute le na lawm na gualte in note hong lehhek ding uh a, thah ding dongin note pawlkhat hong tun ding uh hi.
42021017	Keima min hangin mi khempeuh in note hong mudah ding uh hi.
42021018	Ahi zongin note luzang a samzang khat nangawn a mangthang kei ding hi.
42021019	Thuak keikaina tawh na nuntakna uh na hu un.
42021020	“Galkap honpi in Jerusalem khuapi a umcih na muh uh ciangin tua khua a hawmsuak ding hita hi cih thei un.
42021021	Tua hun ciangin Judea gama om mite mualtung ah tai uh hen. Khuapi sunga om mite in khuapi nusia in gam sung a om mite khuapi sungah lut nawn kei uh hen.
42021022	Banghang hiam cihleh tua hun in Lai Siangtho sunga kigelhsa thu khempeuh a tangtun nadingin Pasian phulakna hun ahi hi.
42021023	Tua hun ciangin naupaaite le nawine lai naungek a nei nupite a genthei mahmah ding uh hi! Banghang hiam cihleh hih gam sungah gentheihna lianpi tung dinga, hih mite tungah Pasian thangpaihna a tung ding hi.
42021024	Namsau in si ding uh a, minamte khempeuh lakah amaute salin kikai ding hi. Gentile‑te in amau hun a kicin mateng Jerusalem khuapi a tuancil ding uh hi.
42021025	“Tua hun ciangin ni, kha le aksite ah limlamdangte a hong piang ding hi. Tuipi tuihualte nakpi in kilok dinga, leitung a om minamte lungzing in a amkham ding uh hi.
42021026	Vantung nate kiling dinga, mite in leitung a hong piang ding nate mukhol in lau in a sibup ding uh hi.
42021027	Tua ciangin vangliatna le minthanna lianpi tawh meiitung tuanga hong pai Mihing Tapa a mu ding uh hi.
42021028	Hih thute piang dingin a hong kipat ciangin na lu uh phong unla khuadak un. Banghang hiam cihleh note a hong kitatkhiat nading hun hong naita hi,” a ci hi.
42021029	Tua khit ciangin thugentehna khat gen a, “Theikung le singkung dang khempeuh na en un.
42021030	A teh a hong sel ciangin khuakhal dekta hi cih mu in na thei uh hi.
42021031	Tuamah bangin hih thute hong piang na muh uh ciangin Pasian kumpigam hong piang dekta hi cih na thei un.
42021032	“Aman takpi kong cih in ah, tulai khang mite a beima teitei in hih thu khempeuh a piang ding hi.
42021033	Van le lei a mangthang ding hi. Ahih hangin ka thute a mangthang peuhmah kei ding hi.
42021034	“Kigingsa in om un. Tua hi kei leh zukham pengnawngsa, leitung nuntak nading lungkham le lungkia in na om ding uh a, na upmawh loh laitak un tua Ni a hong tung ding hi.
42021035	Banghang hiam cihleh leitung bupa a teeng mi khempeuh tungah tua Ni in thang kisai bangin a hong tung ding hi.
42021036	Tua ahih manin hong tung ding hih thu khempeuh pan suakta in Mihing Tapa mai ah a ding dinga kilawm mite na suah theih nadingun pilvang unla thungen tawntung un,” a ci hi.
42021037	Amah in sunhun tengin biakinnpi huang sungah thu hilh a, zan ciangin paikhia in Tanluan mualah a om hi.
42021038	Tua ciangin zingsang tungin mi khempeuh ama thugen ngai dingin biakinnpi huangah hong pai uh hi.
42022001	Tu in Paisan Pawi kici, Silngo Sawhloh Anlum Pawi hong tung dekta hi.
42022002	Siampi liante le thukhamhilh siate in Zeisu a thah theih nadingzia gel uh a, ahih hangin mipite a kihta uh hi.
42022003	Tua hun mahin sawm le nihte laka Iscariot a kici Judas sungah Satan a lut hi.
42022004	Tua khit ciangin amah pai in Zeisu lehhek a, a apzia ding siampi liante le biakinn cing bute tawh a kikum uh hi.
42022005	Amaute zong lungdam in sum piak dingin a kithukim uh hi.
42022006	Judas in zong kamciam pia a, mihonpi om loh laitak in amaute khutah a apkhiat theih nading hunhoih a zong hi.
42022007	Tu in, Paisan tuuno a kigawh ni ahi Silngo Sawhloh Anlum Pawi ni hong tung hi.
42022008	Zeisu in Peter le John kiangah, “Va pai unla, Paisan Pawi an i nek nading mun va bawlkhol un,” ci in a sawl hi.
42022009	Amaute in, “Koi ah hong bawlsak le ung na ut hiam?” a ci uh hi.
42022010	Amah in, “En in, khuapi sung na lut uh ciangin tuibel a pua pasal khat tawh na kituak ding uh hi. Ama lutna inn ah lut unla,
42022011	inntekpa kiangah, ‘Siapa in, “Ka nungzuite tawh Paisan Pawi an ka nek nading zintunna inndei koilai hiam?” ci in hong dongsak hi,’ va ci un.
42022012	Tua ciangin amah in a kipuahsa, a za mahmah inndei tungnung khat hong lak ding hi. Tualai ah na bawl un,” a ci hi.
42022013	Amaute a pai uh ciangin ama gen bangin mu uh a, tualai ah Paisan Pawi an a bawl uh hi.
42022014	A hun a tun ciangin Zeisu in sawltak sawm le nihte tawh ankuang a umkhawm hi.
42022015	Amah in amaute kiangah, “Ka thuak ding hong tunma in note tawh hih Paisan Pawi an nekkhop ding ka lunggulh mahmah hi.
42022016	Banghang hiam cihleh ken kong cih in ah Pasian kumpigam sungah hih na a tangtun mateng ka nekik nawn kei ding hi,” a ci hi.
42022017	Tua ciangin hai la a, lungdam ko in, “Hih hai la unla, a banban in dawn un.
42022018	Banghang hiam cihleh ken kong cih in ah, Pasian kumpigam hong tun mateng lenggahzu ka dawn nawn kei ding hi,” a ci hi.
42022019	Tua khit ciangin anlum la in lungdam ko a, balkham in, “Hih in note aa dinga kipia ka pumpi ahi hi. Kei nong phawk nadingun hih bangin na bawl un,” ci in amaute a pia hi.
42022020	Tuamah bangin nitak an a nek khit uh ciangin hai zong la a, “Hih hai in note aa dingin a luangkhia, ka sisan tawh a kibawl kiciamna thak ahi hi.
42022021	Ahih hangin en un, kei hong lehhekpa khutin kei tawh ankuang a sawkkhawm hi.
42022022	A kisehsa bangin Mihing Tapa a pai loh phamawh ahi hi. Ahi zongin amah a lehhekpa in gimna a thuak ding hi!” a ci hi.
42022023	Tua ciangin amaute in tua banga a gamta ding kua pen i hi ding hiam, ci in a kidong uh hi.
42022024	Amaute lak panin kua lianpen ding ahi hiam cih zong a kisel uh hi.
42022025	Tua ciangin amah in amaute kiangah, “Gentile‑te kumpite in a mite uh ukcip in thu neihna zang uh a, amau le amau ‘deihsakna a neite’ a kici uh hi.
42022026	Ahih hangin note lakah tua bang ding ahi kei hi. Tua bang hilo in note laka a lianpenpa in a neupenpa bangin om hen. A makaipa in nasempa bangin om hen.
42022027	Sabuai tunga an a nepa le an a piapa kua lianzaw ahi hiam? An ne a tupa lianzaw hilo ahi hiam? Ahih hangin note lakah an a piapa bangin kong om hi.
42022028	Ahi zongin, note in gimna ka thuak sungteng nong ompih uh hi.
42022029	Ka Pa in kei tungah kumpigam hong piak mah bangin ken zong note tungah kong pia hi.
42022030	Keima kumpigam sungah ka ankuang umin na ne na dawn ding uh a, kumpi tokhom tungah tu in Israel minam sawm le nihte tungah thu na khen ding uh hi,” a ci hi.
42022031	Tua ciangin Topa in, “Simon, Simon aw! En in, Satan in an sep bangin nang hong sepkhia nuamin hong sawm hi.
42022032	Ahih hangin na upna na khahsuah loh nading thu kong ngetsak zo hi. Kei lamah nong kilehkik ciangin na sanggamte na hanthawn in,” a ci hi.
42022033	Ahih hangin Peter in ama kiangah, “Topa aw, nang tawh thong a kiakhawm ding ahi zongin, a sikhawm ding ahi zongin a kigingsa ka hi hi,” a ci hi.
42022034	Tua ciangin Zeisu in, “Peter aw, ken kong cih in ah amah ka thei kei hi, ci a, thumvei nong nial khit mateng tuni in aak a khuang kei ding hi,” a ci hi.
42022035	Amah in amaute kiangah, “Sumbawm, thungip le khedapte keng lo a kong paisak lai in na kisap uh a om hiam?” ci in a dong hi. Tua ciangin amaute in, “Kisap bangmah ka nei kei uh hi,” a ci uh hi.
42022036	Tua ciangin amah in amaute kiangah, “Tu in sumbawm neite in keng un. Thungip neite in zong keng un. Namsau a neilote in na puan uh zuak in lei un.
42022037	Ken kong cih in ah, ‘Thukham palsat mite tawh amah kisimkhawm hi,’ ci a, Lai Siangtho sunga a kigelhsa thu a tangtung ding hi. Banghang hiam cihleh keimah tawh kisai thu khempeuh a tangtung ding hi,” a ci hi.
42022038	Tua ciangin amaute in, “Topa aw, en in, hihlai ah namsau nih a om hi,” a cih uh ciangin amah in, “Pha zo hi,” a ci hi.
42022039	Tua ciangin amah paikhia in ahih ngei bangin Tanluan mual ah pai a, a nungzuite in zong a zui uh hi.
42022040	Tua mun a tun ciangin a nungzuite kiangah, “Ze‑etna sungah na lut khakloh nadingun thungen un,” a ci hi.
42022041	Tua khit ciangin amaute kiang pan suanglot khat tan bang paibeh in khukdin in thungen a,
42022042	“Pa aw, na deihna ahih leh hih hai tawh hong kipelhsak in. Ahi zongin keima deihna bang hilo in nangma deihna bang hi hen,” a ci hi.
42022043	Tua ciangin vantung panin vantungmi khat ama kiangah hong kilang in tha a pia hi.
42022044	Amah lunggim mahmah ahih manin thu nak nget semsem a, a khua‑ulte sisan mal golpi bangin leilak ah a takkhia hi.
42022045	Thu a nget khit ciangin dingkhia a, a nungzuite kiangah a pai ciangin amaute a dahna hangun gimin ihmu in a om a mu hi.
42022046	Tua ciangin amah in amaute kiangah, “Banghang in ihmu na hi uh hiam? Ze‑etna sungah na lut khakloh nadingun tho unla thungen un,” a ci hi.
42022047	Tuateng a gen laitak mahin, en in, mihon khat a hong tung uh hi. Sawm le nihte lakah khat ahi Judas a kici pa in amaute hong makaih a, Zeisu nam dingin a kiangah a va naih hi.
42022048	Ahih hangin Zeisu in ama kiangah, “Judas aw, napna tawh Mihing Tapa lehhek ding na hi hiam?” a ci hi.
42022049	Ama kima om mite in a piang ding thuteng a theih uh ciangin ama kiangah, “Topa aw, namsau tawh ka vat ding uh hiam?” a ci uh hi.
42022050	Amaute khatin Siampi Ukpa nasempa a sat leh a taklam bil a satkhia hi.
42022051	Ahih hangin Zeisu in, “Tua zah phazo hi,” a ci hi. Tua ciangin amah in tua pa bil lawngin a damsak hi.
42022052	Tua ciangin Zeisu in amah man dinga hong pai siampi liante, biakinn cing bute le makaite kiangah, “Guta buluh khat man ding bangin namsau le molhtum tawh hong kuan na hi uh hiam?
42022053	Biakinnpi huang sungah ni simin note tawh ka omlai in nong man kei uh hi. Ahi zongin tuhun in note hun hi a, khuamial in thu a neih hun ahi hi,” a ci hi.
42022054	Amah manin paikhiatpih uh a, Siampi Ukpa inn ah a lutpih uh hi. Peter in a gamla sim panin a galzuih hi.
42022055	Tu in amaute in inntual laizang ah meicih in awi uh a, Peter in zong amaute tawh mei‑awi in a tukhawm hi.
42022056	Peter mei‑awi a a om laitak in nasem numeino khatin amah mu a, a ettel khit ciangin, “Hih mipa zong ama pawl ahi hi,” a ci hi.
42022057	Ahih hangin Peter in, “Numei aw, amah ka thei kei hi,” a ci hi.
42022058	Tawlkhat khit ciangin midang khatin amah mu a, “Nang zong amaute pawl na hi hi,” a ci hi. Ahih hangin Peter in, “Mipa aw, ka hi kei hi!” a ci hi.
42022059	Nai khat khit bang ciangin midang khatin, “Hihpa zong ama pawl taktak ahi hi. Banghang hiam cihleh Galilee mi ahi hi,” ci in teltak in a gen hi.
42022060	Ahih hangin Peter in, “Mipa aw, na thugen ka thei kei hi!” a ci hi. Ama pau laitak mahin aak a hong khuang pah hi.
42022061	Topa kihei in Peter a en hi. Tua ciangin Peter in, “Aak khuanma in thumvei nong nial ding hi,” ci a, Topa gensa thu phawkkik a,
42022062	pusuak in nakpitak in a kap hi.
42022063	Tu in, Zeisu a mante in amah zahko in a sat uh hi.
42022064	A mit a tuamsak khit uh ciangin a pang beng uh a, “Nang hong beng kua ahi hiam? Kamsanna tawh hong gen dih in!” a ci uh hi.
42022065	Zahpihna thudang tampi tawh zong amah a kosia uh hi.
42022066	Khua a vak phetin mipite makai vaihawmte, siampi liante le thukhamhilh siate hong kisutuah in thukhenteɠ kiangah amah paipih uh a,
42022067	“Amaute in, Khazih na hih leh hong gen in,” a ci uh hi. Amah in, “Kong gen hangin na um kei ding uh hi.
42022068	Thu hong dong leng zong nong dawng kei ding uh a, nong khah tuan kei ding uh hi.
42022069	Tunung ciangin Mihing Tapa in a thahat Pasian taklam khutah a tu ding hi,” a ci hi.
42022070	Tua ciangin a vekpi un, “Tua ahih leh Pasian Tapa na hi hiam?” a cih uh ciangin amah in, “Na cih bangun ka hi hi,” a ci hi.
42022071	Amaute in, “Ama kam tektek panin za khinzo i hih manin teci dang bang kisam nawn ding ahi hiam?” a ci uh hi.
42023001	Tua khit ciangin mihonpite a vekpi un dingkhia uh a, Pilate kiangah Zeisu a paipih uh hi.
42023002	Amaute in, “Hihpa in ka minam uh lam a khialsak hi. Amah le amah in Kumpi, Khazih ka hi hi ci in Caesar kumpipa tunga siah ka piak ding uh hong kham hi,” ci in a mawhmat uh hi.
42023003	Tua ciangin Pilate in ama kiangah, “Nang, Judahte Kumpipa na hi hiam?” a cih ciangin, “Na cih bangin ka hi hi,” ci in a dawng hi.
42023004	Tua ciangin Pilate in siampi liante le mipite kiangah, “Hihpa tungah khialhna ka mu kei hi,” a ci hi.
42023005	Ahih hangin amaute uang semsem uh a, “Amah in Galilee gama kipan hih mun dong, Judea gam buppi ah thu hilhin mite a buaisak hi,” a ci uh hi.
42023006	Pilate in Galilee cih kammal a zak ciangin amah Galilee mi ahih leh ahih loh a dong hi.
42023007	Pilate in amah Herod uk sung mi ahihlam a theih ciangin tua laitak a Jerusalem khuapi a om Herod kiangah a puak hi.
42023008	Herod in Zeisu a muhnop sawt mahmah ahih manin amah a muh ciangin a nuam mahmah hi. Banghang hiam cihleh Zeisu thu tampi za khinzo a, Zeisu bawl nalamdang khatpeuh zong a mu kha dingin a kilamen hi.
42023009	Tua hi a, amah in thu tampi a dot hangin Zeisu in kam khat beek a dawng kei hi.
42023010	Tua ciangin siampi liante le thukhamhilh siate dingto in nasiatak in amah a mawhmat uh hi.
42023011	Herod le a galkapte in simmawh bawl in zahko uh a, puantualpi hoih mahmah khat a silhsak khit uh ciangin Pilate kiangah a puakkik uh hi.
42023012	A beisa hunin Pilate le Herod khat le khat a kigalbawl den uh ahih hangin tua ni in lawmta a suak uh hi.
42023013	Tua ciangin Pilate in siampi liante, upa vaihawmte le mipite samkhawm in,
42023014	amaute kiangah, “Hihpa in mipi lamkhialsak hi ci in ka kiangah nong puak uh hi. En un, note mai mahmah ah thu ka sit khin a, na mawhmatnate uh tawh kisai in ama tungah khialhna ka mu kei hi.
42023015	Herod kiangah amah kong paipihsak a, amah in zong sih nading zah mawhna bangmah a mu tuan kei hi.
42023016	Tua ahih ciangin satin ka khah ding hi,” a ci hi.
42023017	Banghang hiam cihleh Pilate in tua pawi hun simin mi khat a khah khiatsak pen ngeina khat ahi hi.
42023018	Tua ciangin amaute thakhat in kiko uh a, “Hihpa that inla, Barabbas hong khahsak in,” a ci uh hi.
42023019	Barabbas in khuapi sunga thupiang kumpi langpanna le mithahna hanga thongkiapa ahi hi.
42023020	Tua ahih manin Pilate in Zeisu khah nuamin amaute tungah thu a genkik hi.
42023021	Ahih hangin amaute in, “Amah khailum in, amah khailum in!” ci in a kiko uh hi.
42023022	Tua ciangin Pilate in amaute kiangah, “Banghang in amah khailum ding ka hi hiam? Siatna bang bawl ahi hiam? Sih nading mawhna ama tungah ka mu kei hi. Tua ahih ciangin satin ka khah ding hi,” ci in a thumveina a genkik hi.
42023023	Ahih hangin amaute nakpitak in kiko uha amah khailup dingin a ngen teitei uh hi. Mipite le siampi liante awging in amah zothawh gawp
42023024	ahih manin Pilate in amaute ngetna bangin thu a khen hi.
42023025	Kumpi langpanna le mithahna hanga thong a kia amau ngetpa khahsak in Zeisu ahih leh amaute deih banga a bawl nadingun amaute tungah a piakhia hi.
42023026	Tu in, amah a paikhiatpih laitak un khuano pana hong pai Cyrene gam mi Simon a lammat uh hi. Singlamteh suanin puasak uh a, Zeisu nungah a paisak uh hi.
42023027	Mihonpi in amah zui uh a, tuate lakah Zeisu kah in a tamlo numeite pawlkhat zong a om uh hi.
42023028	Ahih hangin amaute lamah Zeisu kihei a, “Jerusalem tanute aw, kei hong kah kei un. No le na tate uh aa dingin kap zaw un.
42023029	Banghang hiam cihleh, ‘Ta a neilo numei, a gil in nau a paai ngeilo, a nawi a kitep ngeilo numeite mihampha ahi uh hi,’ a cih hunte uh hong tung ding hi.
42023030	Tua hun ciangin amaute in, ‘Mual sangte aw, “Kote tungah hong cim un.” Mual niamte aw, “Kote hong vuk un,” ’ a ci ding uh hi.
42023031	“Banghang hiam cihleh amaute in singhing tungah hi ci bawl uh ahih leh singkeu tungah a bangci bawl ding uh ahi hiam?” a ci hi.
42023032	Migilo nih zong thah dingin amah tawh a paipih uh hi.
42023033	Calvary a kici mun a tun uh ciangin tualai ah amah a khai uh hi. Migilo nihte zong a taklam ah khat, a veilam ah khat a khai uh hi.
42023034	Tua khit ciangin Zeisu in, “Pa aw, amaute in bang hih uh cih theilo uh ahih manin a mawhna uh na maisak in,” a ci hi. Amaute in lai‑aisan in a puante a hawm uh hi.
42023035	Mipite in dingin en uh a, upa vaihawmte zong amaute tawh a dingkhawm uh hi. Amaute in, “Amah in midangte honkhia hi. Pasian teelpa Khazih ahih leh amah le amah kihonkhia hen,” ci in a zahko uh hi.
42023036	Galkapte zong hong pai in lenggahtui thuk pia uh a,
42023037	“Judah mite Kumpipa na hih leh nang le nang kihonkhia in,” ci in a zahko uh hi.
42023038	“HIH IN JUDAHTE KUMPIPA,” ci in Greek lai, Latin lai le Hebrew lai tawh gelhin a lutung sanah a suang uh hi.
42023039	A kikhai migilote khat in, “Khazih na hih leh nang le nang kihonkhia inla kote zong hong honkhia in,” ci in a zahko hi.
42023040	A dang khatpa in tua pa taiigawp in, “Mawhsakna a thuak na hih lam kithei loin, Pasian kihta lo na hi hiam?
42023041	Eite gel bel i gamtatna tawh kizui in a hong kithukkik hilel a, i thuakna a thuman ahi hi. Ahi zongin hihpa in khialhna bangmah a bawl kei hi,” a ci hi.
42023042	Tua khit ciangin Zeisu kiangah, “Topa aw, na kumpigam sung na tun ciangin kei hong phawk in,” a ci hi.
42023043	Tua ciangin Zeisu in, “Aman takpi kong cih in ah, tuni in Paradise ah kei tawh na omkhawm ding hi,” a ci hi.
42023044	Tua hun in nai guk pawl hi a, tua hun a kipan nai kua dong leitung bup ah khim a zing hi.
42023045	Ni mialin biakinnpi sung kideina puan phelnih a kisuah hi.
42023046	Tua ciangin Zeisu in, “Pa aw, ‘Na khut sungah ka kha kong ap hi,’ ” ci in nakpi in a kiko khit ciangin a hu tawpna a sangkhia hi.
42023047	Galkap 100 ukpa in thupiang teng a muh ciangin, “Hihpa in midik taktak ahi hi,” ci in Pasian a phat hi.
42023048	A en dinga hong pai mi khempeuh in thupiang teng a muh uh ciangin a awm uh bengin a ciah uh hi.
42023049	Ahih hangin ama meltheih khempeuh le Galilee gam pan amah a zui numeite in gamlapi ah dingin, thupiang teng a galet uh hi.
42023050	Tu in, en in, Joseph kici upa vaihawmte khat om a, amah mihoih midik khat ahi hi.
42023051	Amah in amaute vaihawmna le a sepnate uh a thukimpih kei hi. Amah in Judahte khua lian khat ahi Arimathea khua mi hi a, Pasian kumpigam a lamen mi khat zong ahi hi.
42023052	Pilate kiangah amah pai in Zeisu luang a va ngen hi.
42023053	A ngah ciangin Zeisu luang lakhia in puanpak tawh a tun hi. Tua khit ciangin kuamah a kivui ngei nai lohna, suang kikhuak han sungah a sial hi.
42023054	Tua ni in Kigin Niɠ hi a, Sabbath ni a kipan dekta hi.
42023055	Galilee gam pana Zeisu hong zui numeite in hanah zui in a han le a luang kisial dan a en uh hi.
42023056	Tua khit ciangin ciah uh a, paknamtui le sathau namtuite a baihsa in a koih uh hi. Tuateng khit ciangin thukham tawh kizui in Sabbath ni a tawlnga uh hi.
42024001	Tu in nipi khat sunga ni masa pen ni, zingsang phalvak tungin tua numeite in a baihsa a a koih uh paknamtuite tawi in dai a hawh uh hi. Numei dangte pawlkhat in zong a zui uh hi.
42024002	Amaute in han a suangtumpi kilikkhia sa a om mu uh a,
42024003	han sungah a lut uh leh Topa Zeisu luang a mu kei uh hi.
42024004	Tua banga lungmang in a om laitak un en in, puanpak tee dialdial a silh mi nih amaute kiangah a hong ding hi.
42024005	Numeite lau mahmah in leilak ah kunsuk a a om laitak un tua mite in, “Banghang in a nungta mi khat misite lakah zong na hi uh hiam?
42024006	Amah hihlai ah om nawnlo hi a thokik zo hi. Galilee gamah a omlai in a hong gensa thu phawk un.
42024007	‘Mihing Tapa in mimawhte khutah kipiakhia in singlamteh ah khai ding uh a, a ni thum ni in a thokik ding hi,’ ci in,” a gen hi.
42024008	Tua ciangin numeite in ama gensa thute a phawkkik uh hi.
42024009	Han panin amaute ciah uh a, sawm le khatte le a dangte khempeuh kiangah tua thuteng a gen uh hi.
42024010	Sawltakte kiangah hih thu a gen mite in, Magdala khua mi Mary, Joanna, James nu Mary le amaute a zui numei dangte ahi uh hi.
42024011	Numeite in hih thute a gen uh ciangin sawltakte in a mawkpau sa uh ahih manin a um kei uh hi.
42024012	Ahih hangin Peter dingkhia in han lamah a va tai hi. Kunsuk in han sung a et leh puanpakte bek mu a, thupiang teng lamdangsa in a ciahkik hi.
42024013	Tua ciangin tua ni mahin amaute lakah mi nih Jerusalem khuapi pan tai sagih bang a gamla Emmaus kici khuaneu khat zuanin a pai uh hi.
42024014	A nih un tua thupiang teng a kikum uh hi.
42024015	Tua bangin holim in thu kikum in a om laitak un Zeisu in va naih a, amaute tawh a tonkhawm hi.
42024016	Ahih hangin amaute in Zeisu ahihlam a theih loh nadingun a mit uh a kimangsak hi.
42024017	Tua ciangin Zeisu in amaute kiangah, “Na lampai kawmun bang thu kikum a, banghang in maikhing na hi uh hiam?” a ci hi.
42024018	A min Cleopas kici pa in, “Jerusalem khuapi a a zinte lakah tu nai‑a tua khuapi sunga thupiangte a theilo nang bek hi ni teh maw?” ci in a dawng hi.
42024019	Tua ciangin amah in amaute kiangah, “Bang thu piang ahi hiam?” a ci hi. Amaute in, “A nasep le a thugente Pasian le mi khempeuh mai ah a vanglian mahmah Kamsangpa Nazareth khua mi Zeisu tawh kisai thu ahi hi.
42024020	Tua bang hi napi siampi liante le upa vaihawmte in sihna thukhenna thuak dingin amah piakhia uh a, a kikhailum hi.
42024021	Ahi zongin ko bel amah Israelte a tankhia ding pa hi ci in ka lamen uh hi. Tua thamlo in hih thuteng a pianzawh tu in ni thum phata hi.
42024022	Tua hi a, zingsang tunga daihawh a pai ka lawm numei pawlkhatte thugente in zong hong lungmangsak mahmah hi.
42024023	Amau hong kilehkik uh a, a luang a muh lohna thu le amah hingkik zo hi ci a, a gen vantungmite a muhna thute a hong gen uh hi.
42024024	Ka lawmte uh pawlkhat zong hanah va pai in numeite gen bangmah in nadang teng na om a, ahi zongin amah a mu kei uh hi,” a ci uh hi.
42024025	Tua ciangin amah in amaute kiangah, “Kamsangte gensa thu khempeuh a um khin theilo lungsimmawl le mihaite aw,
42024026	Khazih in hihte khempeuh thuak masa dinga, tua khit ciangin minthanna a ngah ding mah hilo ahi hiam?” ci in,
42024027	Moses le Kamsangte laibu khempeuh a kipan Lai Siangtho buppi sunga ama thu a kigenna teng a khiatna a hilh hi.
42024028	Tua ciangin amaute a pai nading khua tung dekta uh a, Zeisu a paisuak ding bangin a kineih hi.
42024029	Ahih hangin amaute in, “Ni zong tum dekta a khua zong mial ta ding ahih ciangin ko kiangah hong taam in,” ci in a kho uh hi. Tua ciangin amaute tawh a tamkhawm dingin inn sungah amah a lut hi.
42024030	Amaute tawh an ne a a tut uh ciangin amah in anlum la in lungdam ko a, balkham in amaute a pia hi.
42024031	Tua laitak in amaute mit kihong a, Zeisu ahihlam a thei uh hi. Ahi zongin amah na mang khin a, a mu nawn kei uh hi.
42024032	Tua ciangin amaute in, “Lampi ah hong hopih a Lai Siangtho khiatna khawng a hong genlai in i lungsim hong su kha mahmah hi,” a kici uh hi.
42024033	Tua hun mahin amaute dingkhia uh a, Jerusalem khuapi ah a ciahkik uh hi. Tualai ah sawm le khatte le amau lawmte na kikhawm uh a,
42024034	“Topa thokik taktak in, Simon kiangah kilang hi,” a ci uh hi.
42024035	Amaute gel in zong lampi a thupiang teng le anlum a balkhap laitak a amaute a kitheihsakna teng a genkik uh hi.
42024036	Hih thute a gen laitak un amaute laizang ah Zeisu hong dinga, “Note tungah lungnopna om tahen,” a ci hi.
42024037	Ahi zongin amaute in sikha a mu kisa uh ahih manin lau in a linggawp uh hi.
42024038	Tua ciangin amah in, “Banghang in lau na hi uh hiam? Banghang in um zolo na hi uh hiam?
42024039	Ka khut ka khete hong en un. Kei mahmah ka hi hi. Hong lawng unla thei un. Sikha in hih bangin satak le guh le tang neilo hi,” a ci hi.
42024040	Hih banga a gen khit ciangin a khut le a khete a lak hi.
42024041	Ahih hangin amaute nuamlua in lamdangsa mahmah in um zo nai tuanlo uh ahih manin amah in amaute kiangah, “Nek theih khatpeuh na nei uh hiam?” a ci hi.
42024042	Tua ciangin amaute in ngasa hankeu khat le khuailuzu phelkhat a pia uh hi.
42024043	Amah in sang a, amau muhin a ne hi.
42024044	Tua khit ciangin amaute kiangah, “Moses Thukham laibu, Kamsangte laibu le Late laibu sunga keima thu a kigelh khempeuh a tangtung ding hi ci in note tawh kong omkhop lai a kong gen thute in hih thute ahi hi,” a ci hi.
42024045	Tua khit ciangin Lai Siangtho a theih nadingun amaute lungsim a honsak hi.
42024046	Tua ciangin amaute kiangah, “Lai Siangtho sunga a kigelh bangin Khazih in hih bangin gimna thuak dinga, a ni thum ni in misite lak pan a thokik ding mah ahi hi.
42024047	Mawhna kisikkikna thu le mawhna maisakna thu Jerusalem khuapi pan kipan in minam khempeuh tungah ama min tawh a kitangko ding hi.
42024048	Hih thute teci a pang ding note na hi uh hi.
42024049	En un, ka Pa in note hong piak dinga a hong kamciamsa ahi Kha Siangtho kong sawl ding hi. Ahi zongin tunglam panin vangliatna in note a hong tuam khit mateng Jerusalem khuapi ah na ngak phot un,” a ci hi.
42024050	Tua ciangin Bethany khua dongah amaute a paipih hi. Tua ciangin a khutte lamto in amaute thupha a pia hi.
42024051	Amaute thupha a piak laitak in amaute kiang pan amah kilakhia a, vantung ah a kilato hi.
42024052	Amaute in amah bia uh a, tua khit ciangin lungdamna lianpi tawh Jerusalem khuapi ah a ciahkik uh hi.
42024053	Amaute in Pasian min phat kawmsa le lungdam ko in biakinnpi huang sungah a om tawntung uh hi. Amen.
43001001	A kipatcil in Thu a om hi. Thu in Pasian tawh a omkhawm hi. Tua Thu in Pasian ahi hi.
43001002	A kipatcil in amah in Pasian tawh a omkhawm hi.
43001003	Na khempeuh ama tungtawn a kibawl hi a, a kibawl nate amah lo tawh a kibawl khat beek a om kei hi.
43001004	Ama sungah nuntakna om a, tua nuntakna in mihingte aa dingin khuavak ahi hi.
43001005	Tua khuavak in khuamial lakah tang a, khuamial in amah a zo kei hi.
43001006	Pasian hong sawl mi khat om a, tua pa minin John ahi hi.
43001007	Mi khempeuh in ama tungtawn in a up theih nadingun amah in Khuavak tawh kisai teci pang dingin a hong paipa ahi hi.
43001008	Amah, tua Khuavak hilo a, tua Khuavak thu teci a pang ding beka hong kisawl ahi hi.
43001009	Tua Khuavak in leitunga piang mi khempeuh a taankim Khuavak taktak ahi hi.
43001010	Amah leitung ah hong om a, ama tungtawn in leitung a kibawl hi napi leitung in amah a thei kei hi.
43001011	Amah a mite kianga hong pai hi napi a mite in amah a sang kei uh hi.
43001012	Ahih hangin amah sang a, ama min a um mi khempeuh Pasian tate suah theihna thu a pia hi.
43001013	Tua suahna pen sisan tawh hilo, ci le sa deihna zong hilo, mihing deihna hang zong hilo in Pasian deihna hanga suahna ahi hi.
43001014	Tua ciangin Thu in mihing hong suak a, eite lakah hong teengin eite in ama minthanna i mu hi. Tua in, Pa in khat bek a neih a Tapa a piak minthanna hi a, hehpihna le thuman thutak tawh a kidim hi.
43001015	Ama thu John in teci pang a, “ ‘Ka nunga hong paipa in kei pianma in om khinzo ahih manin kei sangin a lianzaw hi,’ kong cihpa in amah ahi hi,” ci in a kiko hi.
43001016	Eite khempeuh in ama kicinna sung panin hehpihna khat khit khat i ngah hi.
43001017	Banghang hiam cihleh Moses tungtawn in thukham hong kipia a, ahih hangin Zeisu Khazih tungtawn in hehpihna le thuman thutak hong pia hi.
43001018	Cikmah hunin kuamah in Pasian a mu ngei kei hi. Ahih hangin Pa ang sunga om Tapa khat bekin Pasian hong pulakkhia hi.
43001019	Hih in John teci panna ahi hi. Judah mite in John kiangah, “Nang kua na hi hiam?” ci a, a dong dingin Jerusalem khuapi panin siampi liante le Levi mite a sawl uh hi.
43001020	Tua ciangin John in, “Keimah in Khazih ka hi kei hi,” ci in ki‑iim loin siangtak in a kigen hi.
43001021	Amaute in, “Tua ahih leh nang kua na hi hiam? Elijah na hi hiam?” ci in a dong uh hi. Tua ciangin amah in, “Ka hi kei hi,” a ci hi. “Tua ahih leh Kamsangpa na hi hiam?” a cih uh ciangin amah in, “Ka hi kei hi,” ci in a dawng hi.
43001022	Tua ciangin amaute in, “Kua na hi hiam? Ko hong sawlte kiangah ka genkik theih nadingun nang kua kici na hi hiam hong gen in,” a ci uh hi.
43001023	Amah in, “Kamsangpa Isaiah gen bangin, ‘ “Topa lampi na tangsak un,” Ci a, gamlak a kiko awging,’ ka hi hi,” a ci hi.
43001024	Tu in, amaute in Pharisee pawlte sawl mite ahi uh hi.
43001025	Amaute in, “Nang Khazih hilo, Elijah hilo, Kamsangpa lah hilo na hih leh banghang in mite tuiphum na hi hiam?” ci in a dong uh hi.
43001026	John in, “Mite tui tawh ka phum mah hi. Ahih hangin na theihloh uh mi khat note lakah a om hi.
43001027	Ka nunga hong paipa in kei sangin vanglian zaw a, ama khedapkhau sut ding nangawn in ka kilawm kei hi kong cihpa in amah ahi hi,” a ci hi.
43001028	Hih thute in John tuiphumna mun Jordan gungal khat a om Bethabara khua‑a a piang thute ahi hi.
43001029	A zingciang in John in ama kianglam manawh a hong pai Zeisu mu a, “En un! Leitung mite mawhna a puakhia Pasian Tuuno!
43001030	‘Kei omma in amah om khin ahih manin kei sangin lianzaw a, kei nungah hong pai ding hi,’ kong cihpa in hihpa ahi hi.
43001031	Keimah in amah ka theih loh hangin tuiphum dinga kong paina in Israel mite lakah amah a kilatkhiat theih nading ahi hi,” a ci hi.
43001032	Tua banah, John in teci panga a gen in ah, “Vantung panin vakhu bangin Kha hong kumsuk a ama tungah a khawl ka mu hi.
43001033	Keimah in amah ka theih loh hangin tuiphum dinga hong sawlpa in, ‘Kha hong kumsuk a, a tungah a khawl na muh leh tua pa in Kha Siangtho tawh a phum ding pa ahi hi,’ hong ci hi.
43001034	Tua bangin ama tungah hong piang mu khin ka hih manin hihpa in Pasian Tapa ahi hi ci in teci ka pang hi,” a ci hi.
43001035	A zingciang in John le a nungzui nihte, a dinkhop laitak un,
43001036	Zeisu hong pai mu uh a, John in, “En un, Pasian Tuuno!” a ci hi.
43001037	A nungzui nihte in John thugen a zak uh ciangin Zeisu nung a zui uh hi.
43001038	Tua ciangin Zeisu kihei a, amaute gel in a zuih uh a muh ciangin, “Bang zong na hi uh hiam?” a ci hi. Amaute in, “Rabbi aw, na omna koilai ahi hiam?” a ci uh hi. (Rabbi a khiatna in “siapa” cihna ahi hi.)
43001039	Zeisu in amaute kiangah, “Hong pai unla hong en un,” a ci hi. Amaute pai uh a, a omna mun a mu uh hi. Tua hun in nai sawm pawl hita ahih manin amah tawh tua ni a tamkhawm uh hi.
43001040	John thugen za a, Zeisu nung a zui nihte lakah khatin Simon Peter sanggampa Andrew ahi hi.
43001041	Andrew in a sanggampa Simon va zong masa a, “Messiah ka mu zo uh hi,” a ci hi. (Messiah a khiatna in “Pasian Sathau‑nilhpa” cihna ahi hi.)
43001042	Andrew in Zeisu kiangah a sanggampa a paipih hi. Zeisu in amah en a, “Nang Jonah tapa Simon na hi hi. Cephas hong kici ding hi,” a ci hi. (Cephas a khiatna in “suang” cihna ahi hi.)
43001043	A zingciang in Galilee ah Zeisu paisawm a, Philip a muh ciangin, “Hong zui in,” a ci hi.
43001044	Philip zong Bethsaida khua pan mah hi a, Andrew le Peter‑te khuapih ahi hi.
43001045	Philip in Nathanael a muh ciangin, “Moses in Thukham laibu sunga a gelh le Kamsangte in laibu sunga a gelh uh Joseph tapa, Nazareth khua mi Zeisu ka mu zo uh hi,” a ci hi.
43001046	Nathanael in, “Nazareth khua panin a hoih na khat peuhpeuh piang thei zawzen ding ahi hiam?” a ci hi. Tua ciangin Philip in, “Hong pai inla hong en in,” a ci hi.
43001047	Zeisu in Nathanael ama kianglam zuana hong pai a muh ciangin, “En un, hihpa in a lungsim ah zuauthu a omlo Israel mi taktak ahi hi!” a ci hi.
43001048	Nathanael in, “Kei hong bangci theih na hi hiam?” a ci hi. Tua ciangin Zeisu in, “Philip in nang hong sapma, theikung nuai‑a na om laitak in kong mu zo hi,” a ci hi.
43001049	Nathanael in, “Rabbi aw, nang in Pasian Tapa na hi a, Israel mite Kumpipa zong na hi hi!” ci in a dawng hi.
43001050	Zeisu in, “ ‘Theikung nuai‑a na omlai pekin kong mu zo hi,’ ka cih manin hong um na hi hiam? Hihte sanga a lianzaw nate na mulai ding hi,” a ci hi.
43001051	Zeisu in ama kiangah, “Aman takpi kong cih in ah, tunung ciangin van kihong in Mihing Tapa tungah Pasian vantungmite a kumsuk le a kahto a om na mu ding hi,” a ci hi.
43002001	A ni thumna ni in Galilee gam Cana khua ah mopawi khat om a, Zeisu nu in zong a va sim hi.
43002002	Zeisu le a nungzuite zong tua mopawi sim dingin a kisam hi.
43002003	Lenggahzu a bei ciangin a nu in Zeisu kiangah, “Amaute in lenggahzu nei nawnlo uh hi,” ci in a ko hi.
43002004	Zeisu in, “Numei aw, banghang in na lung hihmawhna hong ko zenzen na hi hiam? Ka hun a tung nai kei hi,” a ci hi.
43002005	A nu in nasemte kiangah, “Ama hong cih bangbang in na hih un,” a ci hi.
43002006	Tualai ah Judah mite kisiansuahna a kizang, khat sungah tui gallon 20 gallon 30 bang a ta thei, thambel guk a om hi.
43002007	Zeisu in amaute kiangah, “Hih bel teng tui dim un,” a ci hi. Tua ciangin amaute in belgong dong dimin tui a sung uh hi.
43002008	Zeisu in, “Tu in, pawlkhat suak unla, pawi ukpa va pia un,” a ci hi. Amaute in zong suakin a pia uh hi.
43002009	Pawi ukpa in lenggahzu a kisuaksak tua tui a ciam hi. Tua lenggahzu koi pan kingah hiam cih tuitawi nasemte in a theih uh hangin amah in thei lo ahih manin mopipa sam a,
43002010	“Midangte in lenggahzu a ciilteng hawm masa in a kikham khit ciangin a pengteng hawm pan uh hi. Banghang in tu dongin a ciilteng sit lai na hi hiam?” a ci hi.
43002011	Zeisu in Galilee gam Cana khua ah a masapen hih nalamdang bawl in ama vangliatna a kilangsak hi. Tua ciangin a nungzuite in amah a um uh hi.
43002012	Tua khit ciangin Zeisu in a nu, a sanggamte le a nungzuite tawh Capernaum khua ah paisuk uh a, tualai ah tawmvei sung a taam uh hi.
43002013	Tu in Judah mite Paisan Pawi hong naita ahih manin Jerusalem khuapi ah Zeisu a paito hi.
43002014	Biakinnpi huang sungah bawng zuak, tuu zuak, vakhu zuakte le sumkhek in summet bawla a omte a mu hi.
43002015	Amah in khautep khat bawl in tuute, bawngte le mi khempeuh biakinnpi huang sung panin a hawlkhia hi. Sumkhekteɠ sumteng buakkhiatsak in sabuaite zong a lumlet hi.
43002016	Vakhu zuakte kiangah, “Hihte lakhia un! Ka Pa inn sumlei sumzuakna inn suaksak kei un!” a ci hi.
43002017	Tua ciangin a nungzuite in, “Na inn ka khualna in kei hong netum hi,” ci a, kigelhsa thu a phawk uh hi.
43002018	Judah mite in, “Hih bang na hih theih nadingin thuneihna na neih lam bang lim tawh hong lak ding na hi hiam?” a ci uh hi.
43002019	Zeisu in amaute kiangah, “Hih biakinnpi susia le uh cin ni thum sungin ka lamkik ding hi,” ci in a dawng hi.
43002020	Tua ciangin Judah mite in, “Hih biakinnpi kum 46 sung vilvel a kilam ahi hi. Nang ni thum sungin dingkiksak zo zawzen ding na hi hiam?” a ci uh hi.
43002021	Ahih hangin Zeisu in biakinnpi a cih ciangin ama pumpi a genna ahi hi.
43002022	Tua hi a, misite lak pan amah a kithawhkiksak khit ciangin a nungzuite in amaute kiangah hih thu a gen khit lam phawkkik uh a, Lai Siangtho le Zeisu thugente a um uh hi.
43002023	Tu in Jerusalem khuapi ah Paisan Pawi hun sungin Zeisu a om hi. Tua pawi sunga a bawl nalamdangte a muh uh ciangin mitampi in ama min a um uh hi.
43002024	Ahih hangin amah in mi khempeuh thei ahih manin amaute tungah a mah ki‑ap lo hi.
43002025	Amah in mihing lungsim sungah bang om cih thei khin ahih manin mi khat thu midang khatin a gen ding a kisam kei hi.
43003001	Nicodemus kici Judah mite upa vaihawm Pharisee pawlte khat a om hi.
43003002	Hihpa in zan laitak in Zeisu kiangah va pai a, “Rabbi aw, Pasian in amah a ompih kei leh kuama peuhin na bawl nalamdangte bawl theilo ding ahih manin Pasian kiang panin hong pai siapa khat na hih lam kong thei uh hi,” a ci hi.
43003003	Zeisu in, “Aman takpi kong cih in ah, mi khat a suahkik kei leh Pasian kumpigam sungah a lut thei kei ding hi,” a ci hi.
43003004	Nicodemus in, “Mi khat a tek khit ciangin bangci suahkik theih ding ahi hiam? A nu gil sungah khatvei lutkik in suak thei ding ahi hiam?” a ci hi.
43003005	Zeisu in, “Aman takpi kong cih in ah, tui le Kha tawh a suakkiklo mi peuhmah Pasian kumpigam sungah a lut thei kei ding hi.
43003006	Ci le sa pana suakte ci le sa mah hi a, Kha pana suakte zong kha mah ahi hi.
43003007	‘Na suahkik loh phamawh hi,’ kong cih pen lamdangsa kei in.
43003008	Huih in a utna peuh ah nung a, a huging na zak hangin koi lampan hong nung a, koilam manawh hiam cih na thei kei hi. Kha tawh a suak mi khempeuh zong tua bang ahi hi,” ci in a dawng hi.
43003009	Nicodemus in, “Hih thute koici pian theih ding ahi hiam?” a ci hi.
43003010	Zeisu in, “Nang Israel mite siapa khat hi napi in hih thute thei lo zawzen na hi hiam?
43003011	Aman takpi kong cih in ah, kote in ka theih uh thu genin ka muh uh thu teci ka pang uh hi. Ahih hangin note in kote teci panna na sang kei uh hi.
43003012	Leitung thu kong gente um lo na hih uh leh vantung thute hong genleng, bangci up theih ding na hi uh hiam?
43003013	Vantung ah omin vantung pana hong kumsuk Mihing Tapa longal vantung ah a kahto kuamah a om kei hi.
43003014	Moses in gamlak ah gul a khai bangin Mihing Tapa kikhai ding hi.
43003015	Amah a um mi khempeuh in kisialo a nuntak tawntungna a neih nading ahi hi.
43003016	“Banghang hiam cihleh Pasian in leitung mite hong it mahmah ahih manin khat bek a neihsun a Tapa a hong pia hi. Tua Tapa a um mi khempeuh in kisialo a nuntak tawntungna a ngah nading ahi hi.
43003017	“Banghang hiam cihleh leitung mite mawhsak dingin Pasian in a Tapa leitung ah hong sawl hilo in leitung mite in ama tungtawn a hotkhiatna a ngah theih nadingin hong sawl ahi hi.
43003018	Amah a um mi in thukhenna a thuak kei hi. Ahih hangin a umlo mi ahih leh Pasian in khat bek a neihsun a Tapa min um lo ahih manin tu mahmah in thukhenna a thuakzo hi.
43003019	Hih thukhenna in leitung ah khuavak hong tung khin napi mite a gamtatna uh hoih lo ahih manin khuavak sangin khuamial a deih zaw uh hi.
43003020	Siatna a bawl mi peuhmah in khuavak mudah a, khuavak a zuan kei uh hi. Banghang hiam cihleh a gamtatnate uh kipholak kha ding ahih man ahi hi.
43003021	Ahi zongin thuman in a gamta mi in ama gamtatnate Pasian deihna tawh kituak hi cih a kitelmuh nadingin khuavak a zuan hi,” a ci hi.
43003022	Hih thuteng khit ciangin Zeisu in a nungzuite tawh Judea gamah pai in tualai ah amaute tawh omkhawm a, mite tui a phum hi.
43003023	Tu in John in zong Salim khua tawh kinai Aenon ah tuiphum in a om hi. Banghang hiam cihleh tualai ah tui tampi a om hi. Mite hong pai in tui a kiphumsak uh hi.
43003024	Banghang hiam cihleh John thong sungah a kikhum nai kei hi.
43003025	Tua ciangin kisiansuahna thu tawh kisai in John nungzuite le Judah mite a kisel uh hi.
43003026	Amaute John kiangah pai uh a, “Rabbi aw, Jordan gungal khatah nangmah tawh a omkhawm ngei ama thu teci na panpa in mite tui a phum hi. En in, mi khempeuh in ama nung a zui khin ta uh hi!” a ci uh hi.
43003027	Tua ciangin John in, “Vantung panin a kipiak kei leh kuamah in bangmah a bawlthei kei ding hi.
43003028	‘Kei Khazih hilo in ama mai‑a kisawlpa ka hi hi,’ ci a, kong genna ah no mahmah ka teci na hi uh hi.
43003029	A kipi monu in zineipa aa ahi hi. Zineipa kianga a ding bawmtapa in zineipa aw a zak ciangin a lungdam mahmah hi. Keima lungdamna zong tua banglian mah hi a, tu in ka lungdamna kicing zo hi.
43003030	Amah lian semsem dinga kei ka hih leh ka neu semsem ding hi.
43003031	“Tung lam pana hong paipa in na khempeuh tungah a lianpenpa ahi hi. Leitung pana a piang mi in leitung mi hi a, leitung thu a gen hi. Vantung pana hong paipa ahih leh na khempeuh tungah a lianpenpa ahi hi.
43003032	Amah in a muhsa le a zaksa thu teci hong pan hangin kuamah in ama teci panna a sang kei uh hi.
43003033	Ama teci panna a sang mi in Pasian a thuman hi cih a kipsak ahi hi.
43003034	Pasian sawlpa in Pasian thu a gen hi. Banghang hiam cihleh Pasian in ama tungah ciangtan om loin Kha a pia hi.
43003035	Pa in a Tapa it a, ama khut sungah na khempeuh a pia hi.
43003036	Tapa a um mi in nuntak tawntungna a nei hi. Ahih hangin Tapa a umlo mi in nuntakna neilo dinga, Pasian hehna ama tungah a om hi,” a ci hi.
43004001	John sangin Zeisu in mi tam tuiphum zaw in nungzui tam a ngah zawk lam Pharisee pawlte in a zak uh Topa in a thei hi.
43004002	(Zeisu tektek in tui a phum loh hangin a nungzuite in tui a phum ahi hi.)
43004003	Tua ciangin amah in Judea gam nusia in Galilee gamah a paikik hi.
43004004	Tua banga a pai ciangin Samaria gam a nawk kul hi.
43004005	Tua ciangin Jacob in a tapa Joseph a piak logam tawh kinai, Samaria gam Sychar kici khua a hong tung hi.
43004006	Tu in tua munah Jacob tuikhuk a om hi. Zeisu a lampaina gim ahih manin tua tuikhuk gei ah a tu hi. Tua hun in nai guk pawl ahi hi.
43004007	Tua laitak in Samaria numei khat tuitawi dingin hong pai a, Zeisu in ama kiangah, “Ka dawn ding tui hong pia in,” a ci hi.
43004008	Banghang hiam cihleh a nungzuite khua sungah an lei dingin a paikhia uh hi.
43004009	Tua ciangin Samaria numei in ama kiangah, “Nang Judah mi hi napi in banghang in Samaria numei keima kiangah tui hong ngen na hi hiam?” a ci hi. Banghang hiam cihleh Judah mite le Samaria mite a kipawl thei kei uh hi.
43004010	Zeisu in, “Pasian hong piak letsong thei in, ‘Ka dawn ding tui hong pia in,’ a cipa kua hiam cih thei lecin ama kiangah tui na ngen khinzo dinga, amah in nuntakna tui nang a hong pia khinzo ding hi,” a ci hi.
43004011	Numei in, “Sia aw, tui khai nading bangmah na nei kei a, tuikhuk lah thuk ahih manin tua nuntakna tui koi pan ngah ding na hi hiam?
43004012	Hih tuikhuk hong piapa, ka pupi uh Jacob sangin lianzaw na hi hiam? Amah a kipan a tate le a ganhingte in hih tuikhuk tui a nek uh ahi hi,” a ci hi.
43004013	Zeisu in tua nu kiangah, “Hih tui a dawn mi peuhmah a dangtakkik ding hi.
43004014	Ahih hangin ken ka piak tui a dawn mi peuhmah in a dangtak ngei nawn kei ding hi. Ka piak ding tui in tua mi sungah tuikhuk suak dinga, tua tuikhuk panin nuntak tawntungna tui a phul ding hi,” ci in a dawng hi.
43004015	Numei in, “Sia aw, ka dangtak nawnloh nading le hih munah tuitawi a ka paikik nawnloh nadingin tua tui hong pia in,” ci in a ngen hi.
43004016	Zeisu in, “Pai inla na pasal va sam in. Tua khit ciangin hong paikik un,” a ci hi.
43004017	Numei in, “Pasal ka nei kei hi,” a cih ciangin, Zeisu in, “ ‘Pasal ka nei kei hi,’ na cih pen a maan hi.
43004018	Banghang hiam cihleh pasal nga na nei khinzo a, tu‑a na neih pen zong na pasal hilo ahih manin thuman na gen hi,” a ci hi.
43004019	Numei in, “Sia aw, kamsang khat na hih lam kong thei hi.
43004020	Ka pute ka pate un hih mualtung ah Pasian a bia uh hi. No Judah mite in Jerusalem khuapi bekah Pasian kibia ding hi na ci uh hi,” a ci hi.
43004021	Zeisu in, “Numei aw, ka thu gen hong um in. Hih mualtung ah ahi a, Jerusalem khuapi ah ahi zongin Pa a kibiakloh hun hong tung ding hi.
43004022	Note in na theih lohpi uh na bia uh hi. Kote in ka theih uh ka bia uh hi. Banghang hiam cihleh Judah mite tung panin hotkhiatna hong piang hi.
43004023	Ahih hangin a bia taktakte in kha le thuman thutak tawh Pasian a biak ding hun uh tu in hong tung zota hi. Banghang hiam cihleh tua banga amah a bia ding mite Pa in a zong hi.
43004024	Pasian in Kha ahi hi. Amah a biate in lungsim le thuman thutak tawh a bia ding uh hi,” a ci hi.
43004025	Numei in ama kiangah, “Khazih kici Messiah hong pai ding hi cih ka thei hi. Amah a hong tun ciangin na khempeuh a hong hilhcian ding hi,” a ci hi.
43004026	Zeisu in, “Nangmah tawh a kiho keimah in tua Messiah ka hi hi,” a ci hi.
43004027	Tua laitak in a nungzuite hong tungkik uh a, tua numei tawh a kihona lamdang a sa uh hi. Ahi zongin, “Bang na deihna ahi hiam?” cih ahi a, “Banghang in tua nu hopih na hi hiam?” cih ahi zongin kuamah in a dong ngam kei uh hi.
43004028	Tua khit ciangin numei in a tuibel nusia in khua sungah tai a, a khuapihte kiangah,
43004029	“Hong pai unla, ka gamtatna khempeuh hong genpa hong en un. Amah Khazih hilo ding ahi hiam?” a ci hi.
43004030	Tua ciangin amaute khua sung panin Zeisu kiangah a hong pai uh hi.
43004031	Amaute hong tunma in a nungzuite in, “Rabbi aw, an ne in,” a ci uh hi.
43004032	Ahih hangin Zeisu in, “Note theihloh nek ding an khat ka nei hi,” a ci hi.
43004033	Tua ciangin a nungzuite in, “Mi khatpeuh in nek theih ding khatpeuh puak khin ahi kha ding hiam?” a kici uh hi.
43004034	Zeisu in amaute kiangah, “Kei hong sawlpa deihna bang sem a, ama hong piak nasep ka zawhna in ka annek ahi hi.
43004035	‘Tu zawh kha li khit ciangin an kila ding hi,’ ci hilo na hi uh hiam? Ken kong cih in ah khuadak unla lote en un. Ante min khin a, anlak hun hong tungzo hi!
43004036	A vawhpa le anlapa a lungdam khop theih nadingun anlapa in thaman sangin nuntak tawntungna gah zong a kaikhawm ding hi.
43004037	Tua ahih manin mi khatin vawh a, midang khatin a at hi a kici thu a maan hi.
43004038	Note khawhlohna lo ah an la dingin kong sawl hi. Midangte in na kho uh a, note in amaute sepsa a la ding na hi uh hi,” a ci hi.
43004039	“Ka gamtatna khempeuh hong gen hi,” a ci tua numeinu teci panna hangin Samaria khua mi tampi in Zeisu a um uh hi.
43004040	Samaria khua mite Zeisu kianga tun uh ciangin amau khua ah a taam dingin kho uh a, tua khua ah ni nih a taam hi.
43004041	Ama thugenna hangin thu‑um mi tampi a kibehlap hi.
43004042	Tua khit ciangin amaute in numeinu kiangah, “Nang nong gen hang beka um ka hi nawn kei uh hi. Kote mahmah in ama thugen za in, amah in leitung mite a Honpa Khazih taktak hi cih ka theih manun a um ka hi uh hi,” a ci uh hi.
43004043	Ni nih khit ciangin tua khua panin Zeisu paikhia a, Galilee gam a tung hi.
43004044	Zeisu in, “Kamsang khat ama pianna gamah kipahtawi lo hi,” a ci hi.
43004045	Galilee gam a tun ciangin Galilee mite in amah a sang uh hi. Banghang hiam cihleh amaute in Jerusalem khuapi ah pawisim in a pai lai un Zeisu nasep khempeuh a mu khinzo uh hi.
43004046	Tuisik lenggahzu a suahsakna Galilee gam Cana khua ah Zeisu a paikik hi. Tua laitak in Capernaum khua‑a om kumpi nasem ulian khatpa tapa cina in a om hi.
43004047	Tua pa in Judea gam panin Galilee gamah Zeisu hong tung cih thu a zak ciangin a kiangah va pai a, “Ka tapa cina in a si ding hita hi. Hong pai inla, hong damsak in,” ci in a thum hi.
43004048	Tua ciangin Zeisu in ama kiangah, “Note in limlamdangte le nalamdang lianpite na muh kei ngal uh leh na um peuhmah kei ding uh hi,” a ci hi.
43004049	Ulianpa in, “Sia aw, ka tapa a sihma in hong paisuk tapeuh in!” a ci hi.
43004050	Zeisu in, “Ciah in na tapa a damzo hi,” a ci hi. Tua pa in Zeisu thugen um ahih manin a ciah pah hi.
43004051	Amah a paisuk laitak in a nasemte in na dawntuah uh a, “Na tapa a damzo hi!” ci in a ko uh hi.
43004052	Amah in a tapa dam hun a dot ciangin amaute in, “Zan ni nai sagih hunin a cisa natna hong dam hi,” a ci uh hi.
43004053	Zeisu in, “Na tapa a damzo hi,” a cih hun lian mahin a dam lam a pa in a theih ciangin amah le a innkuanpih khempeuh in Zeisu a um uh hi.
43004054	Hih in Judea gam pan Galilee gamah Zeisu a tun khit nalamdang a bawl a nihveina ahi hi.
43005001	Tua khit ciangin Judah mite pawikhat hong tung a, Jerusalem khuapi ah Zeisu a hawhto hi.
43005002	Tu in, Jerusalem khuapi a Tuu Kongpi kiangah Hebrew pau in Bethesda a kici bual khat om a, tua bual kimkot ah buuk nga a om hi.
43005003	Tua buukte sungah mittaw, khebai, khutzaw, khezaw a kipan cina tampi tui kilok ding ngakin a lum uh hi.
43005004	Banghang hiam cihleh a hun khat ciangin tua bual ah vantungmi khat hong kumsuk in tui a lok hi. Tui a kilawh laitak tui sunga a kidiah masa penpen a natna khempeuh a damsiang pahpah hi.
43005005	Tua munah kum 38 sung a kumzawn mi khat a om hi.
43005006	Tua pa a lupsa a om Zeisu in mu a, a nat zawh sawt khinzo hi cih thei ahih manin, “Na dam nuam hiam?” ci in a dong hi.
43005007	Cinapa in, “Sia aw, tui a kilawh laitak bual ah hong paipih ding mi ka neih loh banah kei thu a ka pai ciangin ka mai ah midang khat ta na tung khin pahpah hi,” ci in a dawng hi.
43005008	Zeisu in ama kiangah, “Tho in na lupna pua inla pai in,” a ci hi.
43005009	Tua ciangin tua pa dam pah a, a lupna pua in lam a pai hi. Tua ni in Sabbath ni ahi hi.
43005010	Tua ciangin Judah mite in damna a ngahpa kiangah, “Sabbath ni, tuni in na lupna na puak thukham tawh kituak lo hi,” a ci uh hi.
43005011	Tua ciangin amah in, “Kei hong damsakpa in, ‘Na lupna pua inla, pai in,’ hong ci hi,” ci in a dawng hi.
43005012	Tua ciangin amaute in, “ ‘Na lupna pua inla pai in,’ hong cipa kua ahi hiam?” ci in a dong uh hi.
43005013	Tua muna om mihonpite lak panin Zeisu kihemkhia ahih manin damna a ngahpa in amah a damsakpa a thei kei hi.
43005014	Tua nung ciangin Zeisu in biakinnpi huang sungah tua cinapa mukik a, ama kiangah, “En in, tu in damta na hih manin nang tungah a siahuai zaw khatpeuh a hong tun loh nadingin mawhna na bawl nawn kei in,” a ci hi.
43005015	Tua pa paikhia a, amah a damsakpa Zeisu ahihlam Judah mite kiangah a gen hi.
43005016	Zeisu in hih nate Sabbath ni in bawl ahih manin Judah mite in amah bawlsia a a thah theih nading uh lampi a zong uh hi.
43005017	Ahih hangin Zeisu in, “Ka Pa in tu dongin nasem ahih manin ken zong ka sem hi,” ci in a dawng hi.
43005018	Tua hi a, Zeisu in Sabbath ni a tan loh banah Pasian nangawn ka Pa hi ci in Pasian tawh a kikim in kikoih ahih manin Judah mite in amah a that nuam semsem uh hi.
43005019	Tua khit ciangin Zeisu in, “Aman takpi kong cih in ah, Tapa in Pa nasep a muh banga a sep lohngal ama thu in bangmah a semthei kei hi. Banghang hiam cihleh Pa sep bangbang Tapa in zong a sem ahi hi.
43005020	Pa in Tapa it ahih manin ama nasep khempeuh a lak hi. Tua ahih manin hihte sanga nasep thupi zawte, amah laklai dinga, note in lamdang na sa mahmah ding uh hi.
43005021	Pa in misite thosak a, nuntakna a piak bangin Tapa in zong a piak nop mite tungah nuntakna a pia hi.
43005022	Pa in kuama tungah thukhen lo a, thukhenna khempeuh Tapa khut sungah a ap khinzo hi.
43005023	Banghang hiam cihleh mi khempeuh in Pa a pahtawi bangin Tapa zong a pahtawi theih nading uh ahi hi. Tapa a pahtawilo mi in Pa in a sawlpa zong a pahtawi lo ahi hi.
43005024	“Aman takpi kong cih in ah, keima thu za a, kei hong sawlpa a um mi in nuntak tawntungna neizo ahih manin thukhenna a thuak kei ding hi. Sihna pan paikhia in nuntakna a tungzo hi.
43005025	Aman takpi kong cih in ah, misite in Pasian Tapa aw a zak ding hun hong tung ding hi. Tu in hong tungzo a, tua aw a za mite a nungta ding uh hi.
43005026	Banghang hiam cihleh Pa in ama sungah nuntakna a neih bangin Tapa in zong ama sungah nuntakna a neih nadingin Pa in thu a piazo hi.
43005027	Amah Mihing Tapa ahih manin thukhen theih nading thuneihna zong a pia hi.
43005028	“Hih thu lamdangsa kei un, han sunga om mite khempeuh in ama aw za in,
43005029	a hong pusuah hun uh hong tung dinga, a pha in a gamtate in a nungta dingin hong thokik ding uh a, a sia in a gamtate in mawhsakna a thuak dingin hong thokik ding uh hi.
43005030	Keima ut thu in bangmah ka hih kei hi. Ka zak bang beka thu a khen ka hi hi. Keima deihna zui loin kei hong sawlpa ka Pa deihna bang zui ka hih manin ka thukhenna a maan hi.
43005031	“Kei le kei teci a kipang hi leng, ka teci panna a maan kei ding hi.
43005032	Kei aa dingin teci pang a dang khat om a, ama teci panna in thuman hi cih ka thei hi.
43005033	“Note in John kiangah thudong dingin mi na sawl uh a, amah in thuman thutak teci a pangzo hi.
43005034	Tua ka cih ciangin mihing teci panna a kisam ka hi kei a, note hong kihotkhiat theih nadingin hih thute a hong gen ka hi hi.
43005035	Amah in meivak bangin kuangin tang a, note in ama khuavak sungah tawlkhat sung nopsak ding na ut uh hi.
43005036	“Ahih hangin John teci panna sanga a lianzaw teci khat ka nei hi. Banghang hiam cihleh Pa in ka zawh dinga hong piak nasepte ka sem a, Pa in kei a hong sawl lam tua nasepte in teci a pang uh hi.
43005037	Kei hong sawlpa ka Pa mahmah in kei aa dingin teci a pangzo hi. Note in cikmah hunin ama aw na za ngei kei uh a, a mel zong na mu ngei kei uh hi.
43005038	Ahih hangin ama hong sawlpa um lo na hih manun note sungah ama thu a teeng kei hi.
43005039	Nuntak tawntungna ngah theih nading lametna tawh, Lai Siangtho na limsim mahmah uh a, tua na sim uh Lai Siangtho in keima thu mah genin teci pang napi,
43005040	nuntakna na neih nadingun keima kiangah nong pai nuam kei uh hi.
43005041	“Keimah in mite pahtawi dingin thu ka gen kei hi.
43005042	Ahih hangin note in Pasian na it loh lam uh kong thei hi.
43005043	Ka Pa minin kong pai a, nong sang kei uh hi. Midang khatpeuh ama minin hong pai leh na sang ding uh hi.
43005044	Pasian khat bek kiang pana a hong pai pahtawina zong loin khat le khat kipahtawi thuk ding a ut zaw note in bangci in um thei ding na hi uh hiam?
43005045	“Ahi zongin Pa mai ah note hong mawhsak dingin hong ngaihsun kei un. Note hong mawhsak dingpen na muanpa uh Moses ahi hi.
43005046	Banghang hiam cihleh Moses in keima thu gelh ahih manin amah um taktak le uh teh kei zong nong um ding uh hi.
43005047	Ahih hangin ama laigelhte um lo na hih manun kong gen thute bangci up theih ding na hi uh hiam?” a ci hi.
43006001	Hih thuteng khit ciangin Tiberias tuipi kici Galilee tuili gal khat ah Zeisu a galkah hi.
43006002	Tua ciangin cinate tunga a bawl nalamdangte mihonpite in mu khin uh ahih manin ama nung a zui uh hi.
43006003	Mualtung ah Zeisu kahto in tualai ah a nungzuite tawh a tukhawm hi.
43006004	Tu in Judah mite Paisan Pawi a naita hi.
43006005	Tua ciangin Zeisu khuadak a, ama kianga hong zuan mihonpite a muh ciangin Philip kiangah, “Hih mite nek ding anlum koi pan lei ding i hi hiam?” a ci hi.
43006006	A sep ding teng a theih khitsa hi napi, Philip lungsim a ze‑et nop manin tua bangin a dong ahi hi.
43006007	Philip in amah dawng a, “Denariusɠ 200 man anlum i lei zongin bangmah thamin kihil zolo dinga, mikim in tawmkhat tekin kitang ding hi,” a ci hi.
43006008	Simon Peter sanggampa Andrew kici a nungzuite khatin ama kiangah,
43006009	“Hihlai ah mangbuh anlum nga le ngasaneu tawn nih a nei naupangno khat om hi. Ahih hangin mihon hi zahta nek dingin bangmah tham hilo hi,” a ci hi.
43006010	Tua ciangin Zeisu in, “Mite tusak un,” ci in a sawl hi. Tua munah lopa tampi po ahih manin mite tu uh a, pasal 5,000 bang a pha hi.
43006011	Zeisu in anlum la in lungdam a koh khit ciangin nungzuite pia a, nungzuite in tua a tu mipite lakah a hawmsawn uh hi. Tuamah bangin ngasa zong a deih zahzah un a hawmsawn uh hi.
43006012	An a kham khit uh ciangin Zeisu in a nungzuite kiangah, “A kikhamval themneng teng thelthangsak loin kaikhawm un,” a ci hi.
43006013	Amaute in a kaihkhop uh ciangin anlum nga panin a kikhamval a themneng lawh sawm le lawh nih dim a ngah uh hi.
43006014	Tua mite in Zeisu bawl nalamdang a muh uh ciangin, “Hihpa in leitung a hong pai ding kamsangpa taktak ahi hi,” a ci uh hi.
43006015	Tua ciangin tua mite in amah kumpi dingin thatang koihsawm uh hi cih thu Zeisu in a theih ciangin amah guak mual tungah a kihemkhiakik hi.
43006016	Tu in nitak lam hong hita a, a nungzuite tuili ah paisuk in,
43006017	gunkuang ah tuang uh a, Capernaum khua zuanin a pai uh hi. Khua hong mialta a, Zeisu lah amau kiang tung nailo hi.
43006018	Tua bangin a pai laitak un huihpi nung ahih manin tuihual hong kilok hi.
43006019	Tai thum tai li bang a pai khit uh ciangin gunkuang lam zuanin tui tunga hong pai Zeisu mu uh a, a lau uh hi.
43006020	Ahih hangin Zeisu in, “Keimah ka hi hi. Lau kei un,” a ci hi.
43006021	Amaute in lungdamtak in gunkuang tungah Zeisu tuangsak in a pai nading mun uh a tung pah uh hi.
43006022	A zingciang in tuili gal khat a om mihonpite in a nungzuite tuanna gunkuang neu khat longal gunkuang dang mu lo uh hi. Tua banah Zeisu le a nungzuite gunkuang tuangkhawm loin a nungzuite bek paikhia uh ahihlam zong a phawk uh hi.
43006023	Ahi zongin Tiberias panin gunkuang tawh midangte hong pai uh a, Topa in lungdam a koh khit cianga anlum a nekna mun a tung uh hi.
43006024	Tualai ah Zeisu le a nungzuite a om loh lam mihonpite in a theih uh ciangin Zeisu zong dingin gunkuang tuangin Capernaum khua ah a pai uh hi.
43006025	Tuipi gal khat ah Zeisu a muh uh ciangin, “Rabbi aw, bang hunin hihlai na tung na hi hiam?” ci in a dong uh hi.
43006026	Zeisu in, “Aman takpi kong cih in ah, nalamdangte na muh manun hong zong na hi kei uh hi. Gilvahtak in anlum na nek manun hong zong na hi zaw uh hi.
43006027	A siathei an ngah nadingin hanciam kei un. Mihing Tapa in hong piak ding nuntak tawntungna an na ngah nadingun hanciam zaw un. Banghang hiam cihleh nuntak tawntungna an a pia dingin Pasian in a Tapa tungah ciaptehna a khen zo hi,” a ci hi.
43006028	Tua ciangin amaute in, “Pasian nasepte ka sep theih nadingun bang ka hih ding uh hiam?” a ci uh hi.
43006029	Zeisu in amaute kiangah, “Pasian hong sawlpa upna in Pasian deihna sepna ahi hi,” a ci hi.
43006030	Tua ciangin amaute in, “Tua ahih leh kote in mu in nang kong up theih nadingun bang limlamdang hong lakin bang hong bawl ding na hi hiam?
43006031	‘Amah in amaute nek dingin vantung pan anlum a pia hi,’ ci a, a kigelh mah bangin ka pute ka pate un gamlak ah manna a ne uh hi,” a ci uh hi.
43006032	Tua ciangin Zeisu in amaute kiangah, “Aman takpi kong cih in ah, vantung panin note anlum hong piapa in Moses hilo a, vantung panin note anlum taktak hong piapa in ka Pa hi zaw hi.
43006033	Pasian anlum taktak in vantung pan hong paisuk in leitung mite ama nuntakna a piapa ahi hi,” a ci hi.
43006034	Tua ciangin amaute in ama kiangah, “Topa aw, tua anlum kote hong pia den in,” a ci uh hi.
43006035	Zeisu in amaute kiangah, “Keimah in nuntakna anlum ka hi hi. Ka kiangah hong pai mi in gilkial ngei nawnlo dinga, kei hong um mi in dangtak ngei nawnlo ding hi.
43006036	Ahih hangin ken kong cih in ah note in kei hong mu khin napi uh cin nong um kei veve uh hi.
43006037	Pa in a hong piak mi khempeuh ka kiangah hong pai ding uh a, ka kianga hong pai mite lah ka hawlkhia peuhmah kei ding hi.
43006038	Banghang hiam cihleh keima deihna a sem dingin vantung panin hong paisuk ka hi kei hi. Kei hong sawlpa deihna a sem dingin hong pai ka hi hi.
43006039	Amah in kei a hong piak mi khempeuh lakah khat beek mansuah loin nitawp ni ciangin ka thokiksak ding hi. Tua in kei hong sawlpa deihna ahi hi.
43006040	Tapa mu a, a um mi peuhmah in nuntak tawntungna nei dinga, nitawp ni ciangin amah ka thokiksak ding hi. Tua in kei hong sawlpa deihna ahi hi,” a ci hi.
43006041	“Vantung pana hong kumsuk anlum ka hi hi,” a cih manin, Judah mite in amah phunsan uh hi.
43006042	Amaute in, “Hihpa a nu le a pa i theihluat Joseph tapa Zeisu hilo ahi hiam? Tua hi napi banghang in, ‘Vantung panin hong paisuk ka hi hi,’ ci tazen ahi hiam?” a ci uh hi.
43006043	Tua ciangin Zeisu in dawngin amaute kiangah, “Phunphun nawn kei un.
43006044	Kei hong sawl ka Pa in a huai kei leh kuamah in kei kiang hong zuan theilo hi. Keima kiang hong zuan mi nitawp ni ciangin ka thokiksak ding hi.
43006045	Kamsangte laibu sunga a kigelh mah bangin, ‘Pasian in amaute khempeuh thu hilh ding hi.’ Tua hi a, Pa thu za a, a thei mi khempeuh in keima kiang hong zuan uh hi.
43006046	Pasian kiang pana hong paipa longal kuamah in Pa a mu ngei kei hi. Tua pa bekin Pa a mu khinzo hi.
43006047	Aman takpi kong cih in ah, kei hong um mi in nuntak tawntungna a neizo hi.
43006048	Keimah in nuntakna anlum ka hi hi.
43006049	Na pute na pate un gamlak ah manna a nek uh hangin a si veve uh hi.
43006050	Vantung panin a hong pai hih anlum a ne mi a si kei ding hi.
43006051	Keimah in vantung panin hong pai nuntakna anlum ka hi hi. Hih anlum a ne mi a nungta tawntung ding hi. Leitung mite nuntak nadingin ka piak ding anlum in hih ka pumpi ahi hi,” a ci hi.
43006052	Tua ciangin Judah mite in, “Hihpa in eite nek dingin ama pumpi hong bangci piak theih ding ahi hiam?” ci in a kinial uh hi.
43006053	Tua ciangin Zeisu in, “Aman takpi kong cih in ah, Mihing Tapa pumpi ne a, a si na dawn kei uh leh nuntakna na ngah kei ding uh hi.
43006054	Ka pumpi ne a, ka si a dawn mi kuama peuh in nuntak tawntungna a nei hi. Nitawp ni ciangin tua mi ka thokiksak ding hi.
43006055	Banghang hiam cihleh ka pumpi in an taktak hi a, ka si in dawn ding taktak ahi hi.
43006056	Ka pumpi ne a, ka si a dawn mi in keima sungah teeng a, ama sungah kei ka teeng hi.
43006057	A nungta ka Pa in kei hong sawl a, Pa hanga ka nuntak mah bangin keima sa a ne mi in keima hangin a nungta ding hi.
43006058	Hih anlum in vantung pana hong paisuk ahi hi. Na pu na pate un manna ne a, a sih veve uh bang hilo in hih anlum a ne mi a nungta tawntung ding hi,” a ci hi.
43006059	Hih thute Capernaum khua kikhopna inn sunga a hilh ahi hi.
43006060	Tua hi a, a nungzui tampite in tua thuhilhna a zak uh ciangin, “Hih thu in thuhaksa ahi hi. Kua in theitel zo ding ahi hiam?” a ci uh hi.
43006061	Nungzuite in hih thu hangin a phunna Zeisu in a theih ciangin amaute kiangah, “Hih thu in note hong lungkiasak ahi hiam?
43006062	Tua ahih leh Mihing Tapa a masa a a omna munah a kahto mu le uh teh bangci ding na hi uh hiam?
43006063	Kha in nuntakna pia a, ci le sa in phattuamna bangmah a pia kei hi. Note kianga kong gen thu in kha thu hi a, tua in nuntakna ahi hi.
43006064	Ahih hangin note lakah a umlo pawlkhat na om uh hi,” a ci hi. Banghang hiam cihleh kuateng in umlo a, kua in amah lehhek ding cih Zeisu in a kipat a kipan in a thei khin zo hi.
43006065	Tua ciangin amah in, “Ka Pa in a phal kei nak leh ka kiangah kuamah hong pai thei kei hi kong ci hi,” a ci hi.
43006066	Tua huna kipan in a nungzuite tampi ciahkik uh a, amah a zui nawn kei uh hi.
43006067	Tua ciangin Zeisu in sawm le nihte kiangah, “Note zong paikhia nuam na hi uh hiam?” a ci hi.
43006068	Simon Peter in, “Topa aw, kua kiangah paituan ding ka hi uh hiam? Nangmah in nuntak tawntungna thu na nei hi.
43006069	A nungta Pasian Tapa Khazih na hih lam kote in thei in kong um uh hi,” a ci hi.
43006070	Zeisu in, “No sawm le nihte keima kong teel hi a, note sung panin khatin dawi hilo ahi hiam?” a ci hi.
43006071	Tua bang a cih ciangin sawm le nihte lakah amah a lehhek ding Simon tapa Judas Iscariot a cihna ahi hi.
43007001	Hih thuteng khit ciangin Galilee gam sungah Zeisu a zin kawikawi hi. Banghang hiam cihleh Judah mite in amah thahsawm uh ahih manin Judea gam sungah a zin nuam kei hi.
43007002	Tu in Judah mite Buuk Pawi hong naita hi.
43007003	Tua ahih ciangin a sanggamte in ama kiangah, “Na nungzuite in zong na bawl na nasepte a muh theih nadingun hih mun pan paikhia inla, Judea gamah va pai in.
43007004	Mite theih ding a ut mite in a simtham in na sem lo uh hi. Hih nate na sepsep ding leh leitung buppi muh dingin va kilakkhia in,” a ci uh hi.
43007005	Banghang hiam cihleh a sanggamte nangawn in amah a um kei uh hi.
43007006	Tua ciangin Zeisu in amaute kiangah, “Ka hun a tung nai kei hi. Note aa dingin bel hunhoih hi tawntung hi.
43007007	Leitung mite in note hong mudah thei kei uh hi. Ahih hangin ken ka hih leh amaute gamtatna hoihlote pholak ka hih manin hong mudah uh hi.
43007008	Pawi sim dingin no na paito un. Kei ka hih leh ka hun tung nailo ahih manin kong pai nai kei ding hi,” a ci hi.
43007009	Amaute kiangah hih thuteng a gen khit ciangin Galilee gamah a taamlai hi.
43007010	Ahih hangin a sanggamte pawi sim dingin a paitoh khit uh ciangin Zeisu zong a kilanglo in pawi ah a paisim hi.
43007011	Tua ciangin Judah mite in, “Amah koilai ah om ahi hiam?” ci in pawi sungah a zong uh hi.
43007012	Ama hangin mihonpite a kisel uh hi. Pawlkhat in, “Amah mihoih hi,” a ci uh hi. Ahih hangin pawlkhatte in, “Hilo hi. Mipite a khempa hi zaw hi,” a ci uh hi.
43007013	Ahih hangin Judah mite kihta uh ahih manin a kilang in ama thu a genngam kei uh hi.
43007014	Pawi hun a lang bang a bei khit ciangin, biakinnpi huang sungah Zeisu lutin thu a hilh hi.
43007015	Judah mite in, “Hihpa in lai sin ngeilo napi banghang in hih zahta in laithei ahi hiam?” ci in lamdang a sa uh hi.
43007016	Zeisu in amaute kiangah, “Ka thuhilhte kei aa hilo in kei hong sawlpa aa ahi hi.
43007017	Mi khatpeuh in Pasian deihna a sepnop taktak leh ka thuhilhna Pasian kiang pan hiam ahih keileh keima utthu in a gen ka hi hiam cih a thei ding hi.
43007018	Ama utthu in thu a gen mi in ama minthan nading a zong ahi hi. Ahih hangin a sawlpa minthan nading a zong mi ahih leh thuman a, ama sungah zuauthu a om kei hi.
43007019	Moses in thukham hong pia khin napi banghang in khat beekin zui lo na hi uh hiam? Banghang in kei thah dingin hong sawm na hi uh hiam?” a ci hi.
43007020	Mihonpite in, “Nang dawilawm nei na hi hi. Kua in nang thah hong sawm ahi hiam?” a ci uh hi.
43007021	Tua ciangin Zeisu in amaute kiangah, “Nalamdang khat ka bawl a, na vekpi un lamdang na sa uh hi.
43007022	Moses in vunatna thu note hong pia a, Sabbath ni in vun na at uh hi. (Moses kiang pan hilo in i pu i pate kiang pan hi zaw hi.)
43007023	Moses thukham na palsat loh nadingun Sabbath ni in vun ki‑at thei ahih leh Sabbath ni in mi khat ka damsak manin banghang in kei tungah heh na hi uh hiam?
43007024	A puatham bek bulphuh in thu khen kei unla, a kilawm a kituak in thukhen un,” a ci hi.
43007025	Tua ciangin Jerusalem khua mi pawlkhatte in, “Thah a sawmsawm pa uh hihpa hilo ahi hiam?
43007026	Ahih hangin en un, hangtak in thu gen napi bangmah a cih kei uh hi. Gam ukte in amah Khazih sa takpi uh ahi hiam?
43007027	Tua dingin lah ama piankhiatna i thei hi. Ahih hangin Khazih hong pai ciangin kuamah in ama piankhiatna a thei kei ding hi,” a ci uh hi.
43007028	Tua ciangin Zeisu in biakinnpi huang sungah kiko in thu hilh a, “Note in kei nong thei uh a, ka piankhiatna zong na thei uh hi. Keima utthu a hong pai ka hi kei hi. Kei hong sawlpa thuman a, ahi zongin note in amah na thei kei uh hi.
43007029	Ahih hangin ama kiang pan ka hi a, ama hong sawl ka hih manin amah ka thei hi,” a ci hi.
43007030	Tua ahih manin amaute in amah matsawm uh a, ahi zongin a hun tung nailo ahih manin kuamah in a man kei hi.
43007031	Mihonpi lak pan mitampi in amah um uh a, “Khazih hong pai ciangin zong hihpa bawl sangin a tam zaw nalamdang hong bawl tuan ding ahi hiam?” a ci uh hi.
43007032	Ama hanga mite a kihona uh Pharisee pawlte in a zak uh ciangin siampi liante tawh kikum in amah man dingin biakinn cingte a sawl uh hi.
43007033	Tua ciangin Zeisu in amaute kiangah, “Note tawh tawmvei sung ka omlai dinga, tua khit ciangin kei hong sawlpa kiangah ka ciah ding hi.
43007034	Nong zon uh hangin nong mu kei ding uh a, ka omna munah zong nong pai thei kei ding uh hi,” a ci hi.
43007035	Tua ciangin Judah mite in, “I muh zawhloh dingin amah koi ah pai sawm ahi hiam? Greek mite laka a kithehthang i mipihte kiangah pai in, Greek mite thu va hilh sawm ahi hiam?
43007036	‘Nong zong ding uh a, nong mu kei ding uh hi. Ka omna munah zong nong pai thei kei ding uh hi,’ a cih pen bang a cihnopna hi ding hiam?” ci in a kidong uh hi.
43007037	Pawikham sunga ni thupipen ni ahi pawi ven ding ni in Zeisu dingto a, “Mi khatpeuh a dang a tak leh ka kiangah hong pai in tui hong dawn tahen.
43007038	Lai Siangtho in a gen mah bangin kei hong um mi sung panin nuntakna guntui a luangkhia ding hi,” ci in a kiko hi.
43007039	Tua bang a cih ciangin amah a um mite ngah ding Kha a genna ahi hi. Banghang hiam cihleh Zeisu in minthanna ngah nailo ahih manin Kha Siangtho hong kipiakhia nailo hi.
43007040	Tua hi a, mihonpite in hih thu a zak uh ciangin, “Hihpa in Kamsangpa taktak ahi hi,” a ci uh hi.
43007041	A dangte in, “Hihpa in Khazih ahi hi,” a ci uh hi. Ahih hangin pawlkhat in, “Galilee gam panin Khazih hong piang ding ahi hiam?
43007042	‘Khazih in David suan sung pan hong piang dinga, David pianna Bethlehem khua ah hong suak ding hi,’ ci in Lai Siangtho in gen khin hilo ahi hiam?” a ci uh hi.
43007043	Tua ahih manin ama hangin mihonpite a pawlpawl in kikhen uh hi.
43007044	Amaute pawlkhat in a mat nop uh hangin kuamah in a man kei uh hi.
43007045	Biakinn cingte a hong tunkik uh ciangin siampi liante le Pharisee pawlte in, “Banghang in amah hong paipih lo na hi uh hiam?” a ci uh hi.
43007046	Biakinn cingte in, “Hihpa banga thugen kuamah om ngeilo hi!” a ci uh hi.
43007047	Tua ciangin Pharisee pawlte in, “Note zong hong khem zota ahi hiam?
43007048	Upa vaihawmte ahih keileh Pharisee pawlte sungah amah a um om ahi hiam?
43007049	Thukham theilo hih mihonpite in hamsiatna a thuak uh hita hi,” a ci uh hi.
43007050	Tua thukhente lakah zan laitak a Zeisu kianga a va paipa Nicodemus zong kihel a, amah in,
43007051	“Mi khat, ama kam za photin aman bang teng sem hiam cih theitel masa lopi in i thukham in thukhen ngei peuhmah ahi hiam?” a ci hi.
43007052	Tua ciangin amaute in ama kiangah, “Nang zong Galilee mi na hi hiam? Lai Siangtho encian lecin Galilee gam panin kamsang khat beek piang ngeilo hi cih na thei ding hi,” a ci uh hi.
43007053	Tua khit ciangin amau inn ciat ah a ciah uh hi.
43008001	Zeisu ahih leh Tanluan mualtung ah a kahto hi.
43008002	Zingsang phalvak tungin biakinnpi huang sungah Zeisu a paikik hi. Mi khempeuh ama kiangah hong pai uh a, amah in a tutsa in thu a hilh hi.
43008003	Tua khit ciangin thukhamhilh siate le Pharisee pawlte in pasal khat tawh a mawh laitak in a kiman numei khat hong paipih uh a, amaute laizang ah a koih uh hi.
43008004	Amaute in Zeisu kiangah, “Sia aw, hih nu in pasal tawh a mawh laitak in a kiman ahi hi.
43008005	Moses in hih bang mite suang tawh denlup dingin thukham hong pia hi. Ahi zongin nang bang na ci ngaihsut hiam?” a ci uh hi.
43008006	Hih bangin a dot uh pen Zeisu mawhmat nuama a ze‑et uh ahi hi. Ahih hangin bangmah a zalo bangin Zeisu kunsuk a, a khutme tawh leilak ah lai a gelh hi.
43008007	Amaute in a dot phatphat uh ciangin amah dakto a, “Note lakah mawh neilopen in hih numeinu suang tawh deng masa hen,” a ci hi.
43008008	Tua khit ciangin kunsukkik in leilak ah lai a gelh hi.
43008009	Hih thu a zak uh ciangin mawhnei ahihlam uh amaute lungsim tawngah kiphawk ciat uh a, a upapen pan a neupen dong khatkhat in a gelkhia uh hi. Tua ciangin Zeisu le amaute laizang a om numeinu bek a omlai hi.
43008010	Zeisu dakto a numeinu longal midang kuamah a muh loh ciangin, “Numei aw, nang hong mawhmat mite koi ah om uh ahi hiam? Kuamah in thu hong khen lo ahi hiam?” a ci hi.
43008011	Numeinu in, “Topa aw, kuamah in thu hong khen lo hi,” a ci hi. Tua ciangin Zeisu in, “Ken zong thu kong khen kei hi. Ciah inla, mawhna bawl nawn kei in,” a ci hi.
43008012	Tua ciangin Zeisu in amaute kiangah, “Keimah in leitung mite aa dingin khuavak ka hi hi. Ka nung hong zui mite khuamial lakah pai loin nuntakna khuavak a nei ding uh hi,” a ci hi.
43008013	Tua ciangin Pharisee pawlte in ama kiangah, “Nang le nang teci kipang tawm na hih manin na teci panna a maan kei hi,” a ci uh hi.
43008014	Zeisu in amaute dawng a, “Kei koi pan hong pai a, koi ah pai ding ka hi hiam cih thei ka hih manin, kei le kei teci ka kipan leh zong ka teci panna a maan hi. Ahih hangin note in kei koipan hong pai a, koi lai ah pai ding ka hi hiam cih na thei kei uh hi.
43008015	Note in mihing thukhen bangin thu na khen uh hi. Ahih hangin keimah in kuama tungah thu ka khen kei hi.
43008016	Thu ka khen leh zong a maanin ka khen hi. Banghang hiam cihleh kei guak om loin kei hong sawl ka Pa tawh ka omkhawm hi.
43008017	Mi nih in thukhat a maan hi ci in teci a pankhop leh tua teci panna a maan ahi hi, ci in note thukham sung mahmah ah zong kigelh hi.
43008018	Keima thu keimah in teci ka pang a, tua banah kei hong sawl ka Pa in zong a pang hi,” a ci hi.
43008019	Tua ciangin amaute in, “Na Pa koi ah om ahi hiam?” a ci uh hi. Zeisu in, “Kei ka hi a, ka Pa ahi zongin na thei kei uh hi. Kei hong thei hi le uhcin, ka Pa zong na thei ding uh hi,” ci in a dawng hi.
43008020	Hih thute Zeisu in biakinnpi huang sunga a gen mah bangin sumkholna inndei sungah a gen ahi hi. A hun tung nailo ahih manin kuamah in amah a man kei uh hi.
43008021	Tua ciangin Zeisu in Pharisee pawlte kiangah, “Kei ka pai nading ah pai ding ka hih manin kei nong zong ding uh a, note in na mawhna uh na sihpih ding uh hi. Ka paina munah nong pai thei kei ding uh hi,” a cikik hi.
43008022	Tua ciangin Judah mite in, “ ‘Ka paina munah nong pai thei kei ding uh hi,’ ci ahih manin amah le amah kithah sawm ahi hiam?” a ci uh hi.
43008023	Tua ciangin amah in, “Note in nuailam pan na hi uh a, kei ka hih leh tunglam pan ka hi hi. Note leitung aa na hi uh a, kei ka hih leh leitung aa ka hi kei hi.
43008024	Tua ahih manin na mawhnate uh hangin na si ding uh hi kong ci hi. Banghang hiam cihleh keimah in tua pa ka hih lam nong up kei uh leh na mawhnate uh hangin na si ding uh hi,” a ci hi.
43008025	Tua ciangin amaute in, “Nang kua na hi hiam?” a ci uh hi. Zeisu in, “Tua thu a kipat cil a kipan kong gengensa ahi hi.
43008026	Note kong hilh ding thu le kong mawhsak nading thu tampi a om hi. Ahi zongin kei hong sawlpa thuman ahih manin ama kiang pana ka zaksa thute leitung mite tungah a gen ka hi hi,” a ci hi.
43008027	Amah in Pa thu a gengen ahihlam amaute in a tel zo kei uh hi.
43008028	Tua ciangin Zeisu in amaute kiangah, “Mihing Tapa na khaitoh uh ciangin kei pen tua pa ka hih lam nong thei pan ding uh hi. Keima utthu in bangmah sem loin ka Pa in hong hilh banga hih thute a gen ka hih lam na theitel ding uh hi.
43008029	Kei hong sawlpa in kei hong ompih hi. Pa lungdam nading na sem den ka hih manin amah in kei guak a hong nusia kei hi,” a ci hi.
43008030	Hih thute a gen ciangin mi tampi in amah a um uh hi.
43008031	Tua ciangin Zeisu in amah a um Judah mite kiangah, “Ka thu ah na kipsuak uh leh ka nungzuite taktak na hi ding uh hi.
43008032	Thuman thutak zong na thei ding uh a, tua thuman thutak in note hong suaktasak ding hi,” a ci hi.
43008033	Amaute in ama kiangah, “Ko Abraham suante ka hi uh a, kuama sila in ka om ngei kei uh hi. Banghang in, ‘Na suakta ding uh hi,’ hong ci thei na hi hiam?” a ci uh hi.
43008034	Zeisu in amaute dawngkik a, “Aman takpi kong cih in ah, mawhna a bawl mi peuhmah mawhna sila ahi hi.
43008035	Silapa in inn sungah teeng tawntung lo a, tapa ahih leh inn sungah a teeng tawntung hi.
43008036	Tua ahih manin Tapa in hong suahtaksak leh a suaktate taktak na hi ding uh hi.
43008037	Abraham suante na hih lam uh kong thei hi. Ahih hangin note sungah ka thu om lo ahih manin thah nong sawm uh hi.
43008038	Ken ka Pa kianga ka muh bangin thu ka gen a, note zong na pa uh tung pana na muh bangun na gamta uh hi,” a ci hi.
43008039	Tua ciangin amaute in ama kiangah, “Abraham ka pa uh ahi hi,” ci in a dawng uh hi. Zeisu in, “Abraham suante hi le uh cin Abraham gamtat bangin na gamta ding uh hi.
43008040	Pasian kiang pana ka zaksa thuman thutak kong gen manin tu in thah nong sawm uh hi. Tua bangin Abraham gamta lo hi.
43008041	Note in na pa uh gamtat bangin a gamta na hi uh hi,” a ci hi. Tua ciangin amaute in, “Zawlta ka hi kei uh hi. Pa khat bek ka nei uh a, tua in Pasian ahi hi,” a ci uh hi.
43008042	Zeisu in amaute kiangah, “Na Pa uh Pasian hi taktak leh kei nong it ding uh hi. Banghang hiam cihleh Pasian kiang panin hong pai ka hi hi. Keima utthu a hong pai hilo in ama hong sawlpa ka hi hi.
43008043	Banghang in ka thugente tel theilo na hi uh hiam? Ka thugente na zak theihloh man uh ahi hi.
43008044	Note in na pa uh Dawimangpa suan na hi uh a, ama deihna bangin na gamta nuam uh hi. Amah in a kipat cil a kipan mithatpa hi a, ama sungah thuman thutak om lo ahih manin thuman thutak a zui kei hi. Amah zuauphuakpa hi a, zuauphuakte pa zong ahih manin zuauthu a gen niloh ding mah ahi hi.
43008045	Tua ahih manin thuman thutak ka gen hangin kei nong um kei uh hi.
43008046	Note lakah ka mawhna hong kawkkhia thei kua om na hi uh hiam? Thuman thutak gen napi banghang in hong um lo na hi uh hiam?
43008047	Pasian tawh a kipawlte in Pasian thugente a zathei hi. Pasian tawh kipawl lo na hih manun Pasian thugente na zathei kei uh hi,” a ci hi.
43008048	Tua ciangin Judah mite in ama kiangah, “Nang Samaria mi, dawilawm nei kong cih uh a maan mah hilo ahi hiam?” a ci uh hi.
43008049	Zeisu in, “Dawilawm nei ka hi kei a, ka Pa a pahtawi ka hi hi. Ahih hangin note in kei nong pahtawi kei uh hi.
43008050	Ka minthan nading ka zong kei hi. Ka minthan nading a zong khat om a, amah in thu zong a khen hi.
43008051	Aman takpi kong cih in ah, mi khatpeuh in ka thugente a zuih leh a si ngei kei ding hi,” ci in a dawng hi.
43008052	Tua ciangin Judah mite in ama kiangah, “Tu in, dawilawm nei na hih lam kong theitel taktak uh hi! Abraham le kamsangte zong si khinzo napi, ‘Mi khatpeuh in ka thu a zuih leh a si ngei kei ding hi,’ na ci hi.
43008053	A sisa ka pa uh Abraham sangin lianzaw na hi hiam? Kamsang khempeuh zong a si khinzo uh hi. Nang bang mi kisa na hi hiam?” a ci uh hi.
43008054	Zeisu in, “Kei le kei a kipahtawi hi leng tua kipahtawina in khiatna neilo hi. Kei hong pahtawipa in ka Pa hi a, kote Pasian hi na cihpa uh ahi hi.
43008055	Ahih hangin note in amah na thei kei uh hi. Ken ka hih leh ka thei hi. Amah ka thei kei hi cileng, note mah banga zuaugen ka hi ding hi. Ken amah ka thei a, ama thugente ka zui hi.
43008056	Na pa uh Abraham in ka ni a muh ding lawp mahmah a, a muh ciangin zong a lungdam mahmah hi,” ci in a dawng hi.
43008057	Tua ciangin Judah mite in, “Nang kum 50 zong pha nailo napi in Abraham mu ngei na hi hiam?” a ci uh hi.
43008058	Zeisu in amaute kiangah, “Aman takpi kong cih in ah, Abraham a om ma in KEI KA OM HI,” a ci hi.
43008059	Tua ciangin amaute in amah a den nadingin suang a tawm uh hi. Ahih hangin Zeisu in amaute lak nawkin biakinnpi huang sung panin a gelkhia hi.
43009001	Tua bangin Zeisu a paikhiat laitak in mittawsa a suak mi khat a mu hi.
43009002	A nungzuite in, “Rabbi aw, kua mawhna hanga hihpa mittawsa in suak ahi hiam? Ama mawhna hang ahi mawhna hang ahi hiam?” ci in a dong uh hi.
43009003	Zeisu in, “Ama mawhna hang hilo hi! A nu a pate mawhna hang zong hilo hi. Pasian nasepnate ama tung pan a kilat theih nading ahi hi.
43009004	Sun khua a vak laiteng kei hong sawlpa na ka sem ding hi. Kuamah in na a sep theihloh zan hun hong tung ding hi.
43009005	Leitung a ka omlai teng leitung mite aa dingin khuavak ka hi hi,” ci in a dawng hi.
43009006	Tua banga a gen khit ciangin, lei lakah cilsia in a cil tawh buan bawl a, mittawpa mit a nuhsak hi.
43009007	Tua khit ciangin ama kiangah, “Pai inla, Siloam bual ah va sil in,” a ci hi. (Siloam a khiatna in, Kisawl hi, cihna ahi hi.) Tua ahih manin amah pai in va sil a, khua mutheisa in a hong ciahkik hi.
43009008	Tua ciangin amah mittaw ahihlam a mu ngeite le a innvengte in, “Hihpa khutdawh ngena a tupa hilo ahi hiam?” a ci uh hi.
43009009	Mi pawlkhat in, “Hi mah hi,” a ci uh hi. A dang pawlkhat in, “A mel a kisun hilel hi,” a ci uh hi. Amah in, “Kei tua pa ka hi hi,” a ci hi.
43009010	Tua ahih manin amaute in, “Bang na cih leh na mit hong vak hiam?” a ci uh hi.
43009011	Amah in, “Zeisu kici mi khatin buan bawl in ka mit hong nuhsak khit ciangin, ‘Siloam bual ah pai inla va sil in,’ hong ci hi. Tua ciangin kei zong pai in ka sil leh khua ka muthei hi,” ci in a dawng hi.
43009012	Tua ciangin amaute in ama kiangah, “Tua pa koi ah om ahi hiam?” a cih uh ciangin amah in, “Ka thei kei hi,” a ci hi.
43009013	Amaute in tua mittaw ngeipa Pharisee pawlte kiangah a puak uh hi.
43009014	Tu in, Zeisu in buan bawla a mit a vaksak ni pen Sabbath ni ahi hi.
43009015	Pharisee pawlte in a mitvakzia a dotkik uh ciangin amah in, “Ka mit buan hong nuhsak a, ka sil leh khua ka muthei hi,” a ci hi.
43009016	Tua ahih manin Pharisee pawlte pawlkhat in, “Amah in Sabbath ni tang lo ahih manin Pasian kiang pana hong pai hilo hi,” a ci uh hi. A dang pawlkhat in, “Mawhnei mi khatin hih bang nalamdangte bawlthei ding ahi hiam?” ci uh a, khat le khat a kithutuak kei uh hi.
43009017	Amaute in mittawpa kiangah, “Na mit hong vaksak zo cileng amah bangci bang mi dingin na ngaihsun hiam?” ci in a dongkik uh hi. Amah in, “Kamsangpa khat ahi hi,” a ci hi.
43009018	Ahih hangin Judah mite in amah mittaw ngei khat, tu a khua a muthei pan ahihna thu a nu a pate a dot khit mateng un a um tuan kei uh hi.
43009019	Tua ahih manin amaute in a pa kiangah, “Hihpa mittawsa in a suak ka tapa uh hi na cih penpa mah uh ahi hiam? Tua ahih leh tu in bangci bangin khua mukik thei ahi hiam?” ci in a dong uh hi.
43009020	A nu le a pa in, “Hihpa mittawsa in a suak ka tapa uh hi cih ka thei uh hi.
43009021	Ahih hangin kua in a mit vaksak a, bangci bangin khua mukik thei hiam cih ka thei kei uh hi. Amah zong a kum cingta ahih manin amah dong un. Ama tunga thupiang a maan hong gen thei ding hi,” ci in a dawng uh hi.
43009022	A nu le a pate in Judah mite a kihtak manun tua banga a ci uh ahi hi. Banghang hiam cihleh Zeisu pen Khazih hi, ci in a sang mi peuhmah kikhopna inn pan hawlkhia ding ci in Judah mite a kithukim khinzo uh hi.
43009023	Tua ahih manin a nu le a pa in, “Amah a kum cingta ahih manin amah dong un,” a ci uh ahi hi.
43009024	Tua khit ciangin amaute in mittawpa samsakkik uh a, “Minthanna Pasian pia in! Tua mipa pen mawhnei mi khat hi cih ka thei uh hi,” a ci uh hi.
43009025	Amah in, “Amah mawhnei mi khat ahih leh ahih loh ken ka thei kei hi. Ahi zongin ka theih khat om hi. Ni dangin mittaw ka hi a, tu in khua ka muta hi,” ci in a dawng hi.
43009026	Tua ciangin amaute in, “Amah in nang bang hong ci bawl hiam? Na mit bangci bangin hong vaksak ahi hiam?” ci in a dongkik uh hi.
43009027	Amah in, “Kong gen khinzo a, na um kei uh hi. Banghang in za kikkik nuam na hi uh hiam? Note zong ama nungzui suak nuam na hi uh hiam?” ci in a dawng hi.
43009028	Tua ciangin amaute in, “Nang in ama nungzui na hi zaw hi. Ko ka hih uh leh Moses nungzui ka hi uh hi.
43009029	Pasian in Moses tungah thu gen hi cih ka thei uh hi. Hihpa zenzen koi pan hong piang hiam cih ka thei kei uh hi,” ci in a zahko uh hi.
43009030	Tua pa in amaute kiangah, “Amah in ka mit nangawn hong vaksak khin napi koi pan hong piang hiam cih na theih loh uh lamdang mahmah hi!
43009031	Tu in Pasian in mawhneite thu a ngaih loh hangin amah bia a, a deihna banga a gamtate thu a ngai hi cih i thei hi.
43009032	Mi khatin pianpih mittaw khat khua a muhkiksak lam lei piancil a kipan kiza ngeilo hi.
43009033	Hihpa in Pasian kiang pan hong pai hi kei leh bangmah ahih thei kei ding hi,” ci in a dawng hi.
43009034	Tua ciangin amaute in ama kiangah, “Mawhna tawh kidim a a suakkhia nangmah in, kote thu hong lehhilh ding na hi hiam?” ci in a hawlkhia uh hi.
43009035	Amaute in tua pa a hawlkhiatna thu Zeisu in a za hi. Amah in tua pa a muh ciangin, “Nangmah in Pasian Tapa na um hiam?” a ci hi.
43009036	Tua pa in dawngkik a, “Topa aw, amah ka up theih nadingin amah kua ahi hiam?” a ci hi.
43009037	Zeisu in, “Amah na mu khinzo a, tu‑a na kihopihpa keimah in amah ka hi hi,” a ci hi.
43009038	Tua ciangin tua pa in, “Topa aw, kong um hi!” ci in a bia hi.
43009039	Zeisu in, “Khuamu lote in khua a muh theih nading ahi zongin khua mutheite in khua a muh loh nading ahi zongin thukhen dingin leitung ah a hong pai ka hi hi,” a ci hi.
43009040	Tua hi a, amah tawh a omkhawm Pharisee‑te pawlkhat in hihthu a zak uh ciangin, “Kote zong mittaw ka hi uh hiam?” a ci uh hi.
43009041	Zeisu in amaute kiangah, “Na mit uh a taw hi leh mawhna na nei kei ding uh hi. Tu in, ‘Khuamu ung,’ ci na hih manun na mawhna uh a omlai hi,” a ci hi.
43010001	Zeisu in, “Aman takpi kong cih in ah, tuukhumna kongpi tawn loin mundang pan kahto a a lut mi in guta le misuam ahi hi.
43010002	Ahi zongin kongpi tawna a lut mi in tuucingpa ahi hi.
43010003	Kong cingpa in amah kong hon a, tuute in ama aw a thei uh hi. Amah in a tuute a minin samin a pusuahpih hi.
43010004	Amah in a tuute khahkhia in amaute mai ah amah pai a, tuute in ama aw thei uh ahih manin a nung a zui uh hi.
43010005	Midang mawkmawk khat a pai hangin tua pa aw thei lo uh ahih manin zui loin a taisan ding uh hi,” a ci hi.
43010006	Zeisu in hih thugentehna tawh thu a gen hangin amaute in bang thu gen hiam cih a thei zo kei uh hi.
43010007	Tua ahih manin Zeisu in amaute kiangah, “Aman takpi kong cih in ah, keimah in tuute aa dingin kongpi ka hi hi.
43010008	Ka mai‑a hong paite khempeuh, guta le misuam ahih manun tuute in amaute aw a thei kei uh hi.
43010009	Keimah in kongpi ka hi hi. Kei hong tawna a lut mi peuhmah khamuang dinga, sungtum pusuak in lonona mun a mu ding hi.
43010010	Gutapa in a gu ding, a that ding le a susia ding bekin a hong pai hi. Kei ka hih leh tuute in nuntakna a neih nading le nuntakna kicingtak a a neih nadingun kong pai hi.
43010011	“Keimah in tuucing hoih ka hi hi. Tuucing hoihpa in a tuute aa dingin a nuntakna a pia hi.
43010012	Ahi zongin a kicialtawm tuucingpa in tuunei tuucingpa ahi kei hi. Tua bang mi in ngia hong pai a muh ciangin tuute nusia in a taisan hi. Tua ciangin ngia in tuute manin tuute a kithehthang hi.
43010013	A kicialtawm tuucingpa in a kicialtawm ahih manin tuute khual loin a taisan hi.
43010014	“Keimah in tuucing hoih ka hi hi. Ka tuute ka thei a, ka tuute in zong kei hong thei uh hi.
43010015	Pa in kei hong theih mah bangin keimah in zong Pa ka thei hi. Keimah in tuute aa dingin ka nuntakna ka pia hi.
43010016	Hih tuukhumna sungah a om lo tuudang neilai ka hih manin tuate zong ka khum hamtang dinga, amaute in ka thu a ngai ding uh hi. Tua ciangin tuuhon khat le tuucing khat bek a om ding hi.
43010017	Ka nuntakna ka lakkik theih dingin pia ka hih manin ka Pa in kei hong it hi.
43010018	Kuamah in ka nuntakna a hong lakkhiatsak kei hi. Keima thu a ka piakkhiat ahi hi. Ka nuntakna piakkhiat theih nading le lakkik theih nading thuneihna ka nei hi. Hih thu ka Pa kiang pana ka ngah ahi hi,” a ci hi.
43010019	Hih banga thu a gen manin Judah mite sungah kipawlkhenna a omkik hi.
43010020	Amaute lakah mi tampi in, “Amah dawilawm nei mihaipi ahi hi. Banghang in ama thugen ngai na hi uh hiam?” a ci uh hi.
43010021	Pawlkhatte in, “Hih thute in dawilawm nei khat thugen hilo hi. Dawi in mittawte khuamusak thei ding ahi hiam?” a ci uh hi.
43010022	Tu in Jerusalem khua ah Biakinnpi Siansuahna Pawi hun hong tung a, phalbi laitak ahi hi.
43010023	Biakinnpi huang sunga om Solomon buuk a kicihna munah Zeisu a pai kawikawi hi.
43010024	Tua ciangin Judah mite ama kimkot ah hong kikhawm uh a, “Kote bang tanvei hong lungkasak ding na hi hiam? Khazih na hih leh siangtak in hong gen in,” a ci uh hi.
43010025	Zeisu in amaute kiangah, “Hih thu note kiangah kong gen khinzo a, nong um kei uh hi. Ka Pa min tawh ka bawl nate in kei aa dingin teci a pang khinzo hi. 10:22 Biakinnpi Siansuahna Pawi: A nunga Judah Mite Pawite nuai ah en in.
43010026	Note tungah kong gensa bangin ka tuute hilo na hih manun nong um kei uh hi.
43010027	Ka tuute in ka aw hong ngai uh hi. Ken amaute ka thei a, amaute in ka nung a hong zui uh hi.
43010028	Amaute nuntak tawntungna ka pia a, a kisia ngei kei ding uh hi. Ka khut sung panin zong kuamah in amaute hong sutkhia zo kei ding hi.
43010029	Amaute hong pia ka Pa in na khempeuh sangin lianzaw ahih manin ka Pa khut sung panin kuamah in a hong sutkhia zo kei ding hi.
43010030	Kei le ka Pa in pumkhat ka hi uh hi,” ci in a dawng hi.
43010031	Tua ciangin Judah mite in amah den nadingin suang a tawmkik uh hi.
43010032	Zeisu in amaute kiangah, “Ka Pa kiang panin a hoih ka sep na tampi note kong lak khinzo hi. Tua ka septe lakah a koipen paulam in suang tawh den hong sawm na hi uh hiam?” a ci hi.
43010033	Judah mite in ama kiangah, “Nasep hoih na sep mana suang tawh hong densawm ka hi kei uh hi. Nang mihing kimlai Pasian bangin kibawl in Pasian tungah pausia na hih manin suang tawh hong densawm ka hi zaw uh hi,” ci in a dawng uh hi.
43010034	Zeisu in amaute kiangah, “ ‘Note in pasiante na hi uh hi kong ci hi,’ ci in note thukham sungah kigelh hilo ahi hiam?
43010035	Pasian thu a sang mihingte nangawn pasiante kici ahih leh (Lai Siangtho khial ngeilo ahih manin),
43010036	Pa in hong siangthosak a, leitung ah a hong sawl keimah in, ‘Pasian Tapa ka hi hi,’ ka cih manin banghang in, ‘Pasian tungah pausia hi,’ hong ci na hi uh hiam?
43010037	Ka Pa nate ka sep kei leh hong um kei un.
43010038	Ahi zongin ka Pa nate ka sep leh kei nong um kei uh zongin ka nasepte um un. Tua hi leh Pa in keima sungah om a, ama sungah kei ka om lam thei in na um ding uh hi,” ci in a dawng hi.
43010039	Hih thuteng hangin amaute in amah mat sawmkik uh a, ahi zongin amaute khut sung panin amah a suakta hi.
43010040	Tua khit ciangin John in tui a phum cilna mun Jordan gungal khatah Zeisu paikik a, tualai ah a taam hi.
43010041	Ama kiangah mi tampi hong pai uh a, “John in nalamdang a bawl loh hangin hih mipa tawh kisai thu a gen khempeuh a maan hi,” a ci uh hi.
43010042	Tua munah mi tampi in amah a um uh hi.
43011001	Tu in Lazarus kici mi khat cina in a om hi. Amah in Mary le a sanggamnu Martha teenna Bethany khua mi ahi hi.
43011002	Tua Mary in sathau namtui tawh Topa nilhin a sam tawh a khe a nulsaknu hi a, a cinapa Lazarus in tua nu sanggampa ahi hi.
43011003	Tua ahih manin a sanggam numeite in Zeisu kiangah mi sawl uh a, “En in, Topa aw, na itpa a ci a na hi,” ci in a kosak uh hi.
43011004	Zeisu in a zak ciangin, “Hih natna in sih nading natna hilo hi. Pasian vangliatna a kilat nading le Pasian Tapa in minthanna a ngah nading ahi hi,” a ci hi.
43011005	Tu in Zeisu in Martha le a sanggamnu le Lazarus‑te a it hi.
43011006	Ahi zongin, amah cina hi cih a zak ciangin a omna munah ni nih a tambeh lai hi.
43011007	Tua khit ciangin a nungzuite kiangah, “Judea gamah paikik ni,” a ci hi.
43011008	A nungzuite in, “Rabbi aw, tu madeuh in Judah mite in suang tawh hong den sawm uh hilo ahi hiam tua lamah paikik veve ding na hi hiam?” a ci uh hi.
43011009	Zeisu in, “Sun hun sung nai sawm le nai nih hilo ahi hiam? Mi khatpeuh in sun laitak in lam a pai leh hih leitung khuavak ngah ahih manin a kisui kha kei hi.
43011010	Ahih hangin mi khatpeuh in khuamialpi sungah lam a pai leh khuavak om lo ahih manin a kisui kha hi,” ci in a dawng hi.
43011011	Amah in hih thute a gen khit ciangin, “I lawmpa Lazarus ihmu ahih manin a phong dingin ka pai ding hi,” a ci hi.
43011012	Tua ciangin a nungzuite in, “Topa aw, ihmu ahih leh a damta hi ding hi,” a ci uh hi.
43011013	Zeisu in Lazarus sihna thu a gen hi napi amaute in Lazarus ihmu in tawlnga hi a cihna sa uh hi.
43011014	Tua ciangin Zeisu in, “Lazarus sizo hi,” ci in siangtak in a gen hi.
43011015	Tua banah amah in, “Tua muna ka om khakloh pen note up theih nading suak ahih manin note aa dingin ka lungdam hi. Ahi zongin ama kiangah va pai ni,” a ci hi.
43011016	Tua ciangin Thomas, Didymus a kici pa in, a lawm nungzuite kiangah, “Amah tawh a sikhawm dingin eite zong va pai ni,” a ci hi.
43011017	Zeisu tua mun a tun ciangin Lazarus a kivui zawh ni li phazo hi cih a thei hi.
43011018	Bethany khua pen Jerusalem khuapi tawh kinai a, tai nih bang bek a gamla hi.
43011019	A sanggampa uh hangin Martha le Mary hehnem in a tutpih numeite le Judah mite tampi na om uh hi.
43011020	Martha in Zeisu hong pai hi cih thu a zak phetin dingkhia a, amah a va dawn hi. Mary ahih leh inn sungah tu in a om hi.
43011021	Tua ciangin Martha in Zeisu kiangah, “Topa aw, hihlai ah om hi lecin ka sanggampa a si kei ding hi!
43011022	Ahi zongin tu nangawn in Pasian kiangah na nget peuhpeuh Pasian in hong pia ding hi cih ka thei hi,” a ci hi.
43011023	Zeisu in Martha kiangah, “Na sanggampa a thokik ding hi,” a ci hi.
43011024	Martha in, “Nitawp ni‑a thawhkik ni ciangin amah hong thokik ding hi cih ka thei hi,” a ci hi.
43011025	Zeisu in, “Keimah in thawhkikna le nuntakna ka hi hi. Kei hong um mi in a sih hangin a nungta ding hi.
43011026	Kei hong um a, a nungta mi peuhmah a si ngei kei ding hi. Hih thu na um hiam?” a ci hi.
43011027	Martha in, “Topa aw, ka um hi. Leitung a hong pai ding Pasian Tapa Khazih na hi hi ci in kong um hi,” a ci hi.
43011028	Martha in hih thute a gen khit ciangin paikhia a, a sanggamnu samsim in, “Siapa hong tungta a, nang hong kan hi,” ci in a ko hi.
43011029	Tua thu a zak ciangin Mary thakhat in dingkhia a, Zeisu a va dawn hi.
43011030	Tua laitak in Zeisu khua sungah lut nailo a, Martha in a na dawntuahna mun mahah a omlai hi.
43011031	Mary hehnem in inn sunga om Judah mite in thakhat a Mary a dinkhiat a muh uh ciangin hanah a kap dingin a pai sa in a zuikhia uh hi.
43011032	Zeisu omna munah Mary hong tung a, amah a muh ciangin a khe phungah bokin, “Topa aw, hihlai ah om hi lecin ka sanggampa a si kei ding hi,” a ci hi.
43011033	Zeisu in Mary a kipan amah tawh hong tonkhawm Judah mite khempeuh kapin a om uh a muh ciangin a lungsim sungah khuisa in na a sa hi.
43011034	Amah in, “Koilai ah vui na hi uh hiam?” a ci hi. Amaute in, “Topa aw, hong pai inla hong en in,” a ci uh hi.
43011035	Zeisu a kap hi.
43011036	Tua ciangin Judah mite in, “En un, Zeisu in Lazarus nak it zen si e!” a ci uh hi.
43011037	Amaute pawlkhat in, “Mittawte khua a musak thei hihpa in, Lazarus a sih loh nadingin bawl theilo ahi hiam?” a ci uh hi.
43011038	Tua ciangin Zeisu a lungsim ah khuisakik in hanah a pai hi. Tua han leihawm hi a, suangpekpi tawh kisin hi.
43011039	Zeisu in, “A suang lakhia un,” a ci hi. Misipa sanggamnu Martha in, “Topa aw, a sihzawh ni li phazo ahih manin uih khin ta ding hi,” a ci hi.
43011040	Zeisu in, “Na up leh Pasian vangliatna na mu ding hi hong ci zo hilo ka hi hiam?” a ci hi.
43011041	Tua khit ciangin amaute in hankong khakna suang a likkhia uh hi. Zeisu in vantung lam ento a, “Pa aw, kong thumna hong za khinzo na hih manin ka lungdam hi.
43011042	Kong thumna nong zak tawntung lam ka thei hi. Ahih hangin kei nong sawl ka hih lam hih muna ding mihonpite in a up theih nadingun hih thu ka gen hi,” a ci hi.
43011043	Tua bang a cih khit ciangin, “Lazarus aw, hong paikhia in!” ci in nakpitak in a kiko hi.
43011044	Tua ciangin misipa zong a khut le a khete hanpuan tawh kitunsa le a maitang zong dial tawh kitunsa in hong paikhia hi. Zeisu in amaute kiangah, “A kitunna phelkhia unla ciahsak un,” a ci hi.
43011045	Tua ciangin Mary kianga hong pai Judah mi tampite in Zeisu in a bawl nate a muh uh ciangin a um uh hi.
43011046	Ahih hangin amaute pawlkhat Pharisee‑te kiangah va pai uh a, Zeisu sepsa teng a gen uh hi.
43011047	Tua khit ciangin siampi liante le Pharisee pawlte in thukhenteɠ kikhawmsak uh a, “Hihpa in nalamdang tampi bawl ahih manin amah bang cih ding i hi hiam?
43011048	Amah hih bangin khahkhong lehang mi khempeuh in amah um ding uh a, Rome mite hong pai in i gam i lei le i minam bupin hong susia ding uh hi,” a ci uh hi.
43011049	Amaute sung panin tua kuma Siampi Ukpa ahi Caiaphas in, “Bangmah na thei peuhmah kei uh hi.
43011050	I minam buppi a i manthan sangin mipi tangin mi khat a sih ding eite aa dingin hoih zawtham hi cih zong na phawk kha peuhmah kei uh hi,” a ci hi.
43011051	Amah in hih thute ama thu tawh a mawkgen hilo hi. Tua kuma Siampi Ukpa ahihna tawh Judah mite tanga Zeisu a sih nading thu a genkhol ahi hi.
43011052	Zeisu sihna in tua minamte aa ding bek zong hilo in mun khempeuh a a kithehthang Pasian tate kaikhawm in pumkhat a suahsak nading zong ahi hi.
43011053	Tua hi a, amaute in tua ni a kipan in Zeisu thah nading a vaihawm uh hi.
43011054	Tua ahih manin Judah mite lakah a kilang in Zeisu a vakkhia nawn kei hi. Tua mun pan paikhia a, gamlak tawh a kinai Ephraim kici khuaneu khatah a nungzuite tawh a om uh hi.
43011055	Tu in Judah mite Paisan Pawi hong naita a, tua Paisan Pawi a tunma in a kisiansuah dingin mi tampi Jerusalem khuapi ah a paito uh hi.
43011056	Tua ciangin Zeisu zong uh a, “Amah pawi ah hong pai lo ding ahi kha ding hiam?” ci in dinsa in biakinn huang sungah khat le khat a kidong uh hi.
43011057	Siampi liante le Pharisee pawlte in amah a mat theih nadingun ama omna mun a thei peuhpeuh in amau kiangah a zaksak nading mihonpite thu a piak khitsa uh ahi hi.
43012001	Tu in Paisan Pawi bawl nading ni guk in a sap laitak in misite lak pan a thawhkiksak pa Lazarus teenna Bethany khua ah Zeisu a pai hi.
43012002	Amaute in tualai ah Zeisu nitak an a vak uh hi. Martha in ankuang lui a, Lazarus ahih leh Zeisu tawh ankuang a umkhawm mite lakah a tu hi.
43012003	Tua laitak in Mary in a manpha mahmah bangmah tawh a kihel lo, sathau namtui thawl khat va la a, Zeisu khe nuhin a sam tawh a nulsak hi. Tua sathau gim namtui in inn sungteng a zel hi.
43012004	Tua ciangin a nungzuite sung panin amah a lehhek ding pa Simon tapa Judas Iscariot in,
43012005	“Hih sathau namtui denariusɠ 300 tawh zuak in mizawngte kipia leh hoih zawlo ding ahi hiam?” a ci hi.
43012006	Hih bang a cih ciangin mizawngte a khualna ahi kei hi. Amah gutapa hi a, sumkempa zong ahihna tawh sumbawm sunga sumte sawk thei zel ahih man hi zaw hi.
43012007	Tua ciangin Zeisu in, “Ama ut bangin hihsak un. Hong kivui ni cianga a zat dingin a kepkep ahi hi.
43012008	Mizawngte note tawh om tawntung dinga, kei ka hih leh note tawh ka omkhawm tawntung kei ding hi,” a ci hi.
43012009	Tu in tua khua ah Zeisu a om lam Judah mi tampite in a theih uh ciangin Zeisu lah mu nuamin misite lak panin a thawhkiksak pa Lazarus zong mu nuam uh ahih manin a hong pai uh hi.
43012010	Ahih hangin siampi liante in Lazarus zong thah dingin a vaihawm uh hi.
43012011	Lazarus hangin Judah mi tampi in a makaite uh nusia in Zeisu a um uh hi.
43012012	A zingciang in pawi sim dinga hong pai mi tampi in Jerusalem khuapi ah Zeisu hong pai ding hi cih thu a za uh hi.
43012013	Amah dawn dingin nisuh hiang tawi in kuankhia uh a, “Hosannaɠ! Topa min tawh a hong pai Israel Kumpipa in, Thupha ngah tahen!” ci in a kiko uh hi.
43012014	Tua ciangin Zeisu in laano khat mu a, a tungah a tuang hi. Lai Siangtho sunga om bangin,
43012015	“Zion tanu aw, lau kei in. Laano tungah tuanga hong pai, Na Kumpipa en in,” ci in kigelh hi.
43012016	A nungzuite in a cilin hih thute a thei kei uh hi. Zeisu in minthanna a ngah khit ciangin ama thu tua banga a kigelh ahihlam leh a kigelhna banga ama tungah a bawl uh ahihlam a phawkkik san uh hi.
43012017	Han sung pan Lazarus samkhia in misite lak pan a thawhkiksak laitak in ama kianga om mihonpite in zong tua thu teci a pang uh hi.
43012018	Amah in tua nalamdang a bawlna thu mihonpi in za uh ahih manin amah dawn dingin hong pai uh ahi hi.
43012019	Tua ciangin Pharisee pawlte in, “Bangmah na cih theih lohlam uh na thei uh hi. En un, leitung mi khempeuh in ama nung zui khin ta uh hi!” a kici uh hi.
43012020	Tu in Pasian bia dingin pawi sim a hong pai mite lakah Greek mite pawlkhat a kihel uh hi.
43012021	Galilee gam Bethsaida khua mi Philip kiangah tua mite hong pai uh a, “Sia aw, Zeisu ka mu nuam uh hi,” ci in a ngen uh hi.
43012022	Philip zong Andrew kiangah pai in tua thu va gen a, Andrew le Philip in Zeisu kiangah a gensawn uh hi.
43012023	Zeisu in amaute kiangah, “Mihing Tapa in minthanna a ngah hun hong tungta hi.
43012024	Aman takpi kong cih in ah, buhhum tang khat lei lakah kia‑a a muat phot kei leh amah kia om den ding hi. Ahi zongin, a muat leh buhtang tampi a gah hi.
43012025	Ama nuntakna a it mi in a nuntakna tan dinga, a leitung nuntakna a itlo mi in nuntak tawntungna a nei ding hi.
43012026	Mi khatpeuh in ka na a sep leh ka nung hong zui tahen. Tua hi leh kei omna ah ka nasempa zong a om ding hi. Mi khatpeuh in ka na a sep leh ka Pa in amah a pahtawi ding hi.
43012027	“Tu in ka lunggim hi. Bang cih ding ka hi hiam? ‘Pa aw, hih hun panin hong honkhia in,’ ci ding ka hi hiam? Ahi zongin hih mah a thuak dinga hong pai ka hi hi.
43012028	Pa aw, na min hong thangsak in,” a ci hi. Tua ciangin van panin aw khat hong ging a, “Ka thangsak zo a, ka thangsak lai ding hi,” a ci hi.
43012029	A kianga ding mite in tua awging a zak uh ciangin, “Vanging ahi hi,” a ci uh hi. Pawlkhat in, “Vantungmi khatin amah hopih hi,” a ci uh hi.
43012030	Zeisu in, “Hih aw in kei aa dinga hong ging hilo in note aa dinga hong ging ahi hi.
43012031	Tu in hih leitung in thukhenna a thuak hi. Tu in hih leitung a ukpa a kihawlkhia ding hi.
43012032	Leitung panin a hong kikhaitoh ciangin ka kiangah mi khempeuh ka lato ding hi,” a ci hi.
43012033	Hih bangin a gen ciangin a sawtlo in amah bangci bangin si ding cih a genna ahi hi.
43012034	Mihonpite in, “Khazih om tawntung ding hi ci in thukham panin kote in ka za uh hi. Banghang in, ‘Mihing Tapa kikhaito ding hi,’ ci na hi hiam? Mihing Tapa na cih kua ahi hiam?” a ci uh hi.
43012035	Tua ciangin Zeisu in amaute kiangah, “Khuavak in note tawmvei sung bek hong ompih lai ding hi. Khuavak na neih sungun kalsuan un. Tua hi kei leh khuamial in hong lap ding hi. Khuamial lakah a pai mi in a pai nading a thei kei hi.
43012036	Khuavak tate na suah theih nadingun khuavak a omlai in khuavak um un,” a ci hi. Zeisu in hih thute a gen khit ciangin amaute kiang pan kihemkhia in a kisel hi.
43012037	Amah in amaute muhin nalamdang tampi a bawl hangin a um tuan kei uh hi.
43012038	Tua in kamsangpa Isaiah gensa thu a tangtun nading ahi hi. Isaiah in, “Topa aw, kote tangkona kua in um ahi hiam? Kua tungah Topa vangliatna kilang ahi hiam?” a ci hi.
43012039	Tua banah amaute in um theilo uh ahih manin Isaiah in a gen inah,
43012040	“Amah in amaute mittawsak in, A lungtang uh a khauhsak hi. Tua hi kei leh a mit uh tawh mu in, A lungsim uh tawh thei ding uh a, Amaute hong kiheikik in, Ka damsak ding hi,” ci in a genkik hi.
43012041	Isaiah in Topa vangliatna a muhlai in tua banga a gen ahi hi.
43012042	Upa vaihawm tampi in zong amah a up uh hangin Pharisee pawlte in kikhopna inn pana a hawlkhiat ding lau uh ahih manin a upna uh a pulakkhia ngam kei uh hi.
43012043	Banghang hiam cihleh Pasian pahtak ding sangin mite pahtak ding a ut zaw uh hi.
43012044	Tua ciangin Zeisu kiko a, “Kei hong um mi in kei bek hong um hilo in kei hong sawlpa zong a um ahi hi.
43012045	Kei hong mu mi in kei hong sawlpa zong a mu ahi hi.
43012046	Kei hong um mi peuhmah khuamial sungah a om nawnloh nadingin leitung ah khuavak bangin kong pai hi.
43012047	“Mi khatpeuh in ka thugen za napi in a up kei leh ama tungah thu ka khen kei hi. Banghang hiam cihleh leitung mite thukhen dingin a hong pai ka hi kei a, leitung mite a hon dinga hong pai ka hi hi.
43012048	Mi khatpeuh in kei hong nial a, ka thugente a san kei leh ama tungah thu a khen ding khat a om hi. Ka gen thu in nitawp ni ciangin tua mi tungah thu a khen ding hi.
43012049	Banghang hiam cihleh keima thuneihna tawh ka gen kei hi. Kei hong sawl ka Pa in ka cih ding le ka gen dinga hong piak thu bek a gen ka hi hi.
43012050	Ama hong piak thu in nuntak tawntungna ahi hi cih ka thei hi. Tua ahih manin ka gen khat peuhpeuh Pa in a hong gen bangin a gen ka hi hi,” a ci hi.
43013001	Tu in Paisan Pawi hong tung dekta a, Zeisu in leitung nusia in a Pa kiangah a ciah ding hun hong tungta hi cih a thei hi. Amah in leitung a om ama mite it mahmah a, it tawp loin a it hi.
43013002	Nitak an a nek khit uh ciangin Dawimangpa in Simon tapa Judas Iscariot sungah Zeisu lehhek nading lungsim a guan hi.
43013003	Zeisu in Pa in ama khut sungah na khempeuh a ap khitna thu le amah Pasian kiang pan hong pai in Pasian kiangah ciahkik ding ahihna thu a thei hi.
43013004	Tua ciangin ankuang pan amah dingto a, a puantualpi suahkhia in dial khat la in a teeng hi.
43013005	Tua khit ciangin kuang sungah tui sung a, a nungzuite khe a silsak khit ciangin, a teen dial tawh a nulsak hi.
43013006	Simon Peter kianga tun ciangin Peter in, “Topa aw, nangmah in ka khe hong silsak ding na hi hiam?” a ci hi.
43013007	Zeisu in, “Tu a ka bawl thu tu in na theih loh hangin tu nung ciangin na thei ding hi,” ci in a dawng hi.
43013008	Peter in, “Nangmah in ka khe nong silsak ngei kei ding hi,” a ci hi. Zeisu in, “Kong silsak kei leh kei tawh na kipawl thei kei ding hi,” a ci hi.
43013009	Tua ciangin Simon Peter in, “Topa aw, ka khe bek hilo in ka khut le ka lu zong hong silsak lai in,” a ci hi.
43013010	Zeisu in, “A kisil khinsate, a khe longal sil kul nawnlo hi. A pumpi bupin siang khinzo hi. Note na siangtho uh hi. Ahi zongin, na vekpi un na siang kim kei uh hi,” a ci hi.
43013011	Banghang hiam cihleh kua in amah lehhek ding cih thei ahih manin, “Na vekpi un na siangkim kei uh hi,” a ci ahi hi.
43013012	Hih bangin amaute khe a silsak khit ciangin, a puan silhin, tukik a, amaute kiangah, “Note tunga ka sep thu na thei uh hiam?
43013013	Siapa le Topa nong cih uh a maan hi a, na cih bangun ka hi hi.
43013014	Note Topa le Siapa ahi keimah in na khe uh hong silsak ka hih leh note zong khat le khat na kisilsak ding uh hi.
43013015	Banghang hiam cihleh note tunga kong hih bangin note in zong na hih theih nadingun na etteh ding uh hong lak ka hi hi.
43013016	Aman takpi kong cih in ah, nasem khatin a topa sangin a lianzaw kei hi. A kisawlpa zong a sawlpa sangin a lianzaw kei hi.
43013017	Hih thute thei in na zuih uh leh thupha na ngah ding uh hi.
43013018	“Note khempeuh huamin thu kong gen kei hi. Ka teelsa mite ka thei hi. Ahih hangin Lai Siangtho in, ‘Kei tawh an a nekhawmpa in kei hong langpan in a khetul tawh hong pek hi,’ a cihna thu a tangtun nading ahi hi.
43013019	“Hih thute a hong pian ciangin kei kua ka hih lam nong theih nadingun a hun hong tunma in kong genkhol hi.
43013020	Aman takpi kong cih in ah, ka sawl mipa a sang mi peuhmah in kei zong hong sang ahi hi. Kei hong sang mi in kei hong sawlpa zong a sang ahi hi,” a ci hi.
43013021	Tua bang a gen khit ciangin Zeisu lunggim mahmah a, “Aman takpi kong cih in ah, note lakah khatin kei nong lehhek ding uh hi,” ci in a gentel hi.
43013022	Tua ciangin a nungzuite khat le khat ki‑en uh a, kua pen gen nuam ahi ding hiam ci in a lungsim uh a buai hi.
43013023	Tu in nungzuite khatin Zeisu ang ah kingam in a om hi. Tua pa in Zeisu itpa ahi hi.
43013024	Simon Peter in tua pa a mithek tawh lak a, Zeisu in kua gen nuam ahi hiam cih thu a dong dingin a sawl hi.
43013025	Tua ciangin Zeisu anga a kingampa in, “Topa aw, kua pen cinuam na hi hiam?” ci in a dong hi.
43013026	Zeisu in, “Anlum themkhat diaha ka piakpa ahi hi,” a cih khit ciangin anlum themkhat diahin Simon tapa Judas Iscariot a pia hi.
43013027	Judah in tua anlum them a san khit phetin ama sungah Satan a lut pah hi. Tua ciangin Zeisu in, “Na hih ding khatpeuh hih mengmeng in,” a ci hi.
43013028	Banghang in Zeisu in tua bangin ci ahi hiam cih ankuang a umte kuamah in a thei kei uh hi.
43013029	Banghang hiam cihleh Judas in sumkempa ahih manin, “Pawi‑a kisam ding na pawlkhat va lei in,” a ci ahi ding hiam ahih keileh mizawngte bang khat peuhpeuh pia dingin a sawl ahi ding hiam, ci in a ngaihsun uh hi.
43013030	Judah in tua anlum them a san khit ciangin a paikhia pah hi. Tua hun in zan laitak ahi hi.
43013031	Judas a paikhiat khit ciangin Zeisu in, “Tu in Mihing Tapa in minthanna ngahta a, Pasian in zong ama hangin minthanna ngah zo hi.
43013032	Ama hangin Pasian in minthanna ngah zo ahih leh Pasian in zong ama hangin tomkha sungin Mihing Tapa a minthangsak ding hi.
43013033	“Ka taneute aw, note tawh tawmvei sung kong omlai ding hi. Na hong zong ding uh a, ahih hangin, ‘Ka paina munah nong pai thei kei ding uh hi,’ ci a, Judah mite kiangah ka gen bangin note kiangah zong tu in kong gen hi.
43013034	“Khat le khat na ki‑it un cih thupiak thak kong pia hi. Note kong it bangin note zong khat le khat na ki‑it un.
43013035	Note khat le khat na ki‑it uh leh ka nungzuite na hihna uh mi khempeuh in a hong thei ding uh hi,” a ci hi.
43013036	Simon Peter in, “Topa aw, koi lai ah pai ding na hi hiam?” ci in a dong hi. Tua ciangin Zeisu in, “Tu in ka pai nading munah nong zui thei kei ding hi. Ahih hangin tunung ciangin nong zui ding hi,” ci in a dawng hi.
43013037	Peter in, “Topa aw, banghang in tu in hong zui theilo ding ka hi hiam? Nang aa dingin ka nuntakna ka pia ding hi,” a ci hi.
43013038	Zeisu in dawngkik a, “Kei aa dingin na nuntakna pia ding na hi hiam? Aman takpi kong cih in ah, thumvei nong nial khit mateng in aak a khuang kei ding hi,” a ci hi.
43014001	Zeisu in, “Note na lungkham kei un. Pasian um unla, kei zong hong um un.
43014002	Ka Pa inn sungah om nading mun tampi a om hi. A om lo hi leh kong gen khinzo ding hi. Note om nading mun bawlkhol dingin ka va pai ding hi.
43014003	Va pai in note aa ding mun ka bawl khit ciangin kong paikik dinga ka omna munah note zong na om theih nadingun ka kiangah kong la ding hi.
43014004	Ka pai nading mun na thei uh a, a lampi zong na thei uh hi,” a ci hi.
43014005	Thomas in ama kiangah, “Topa aw, na pai nading mun theilo ka hih manun a lampi bangci theih ding ka hi uh hiam?” a ci hi.
43014006	Zeisu in ama kiangah, “Keimah in lampi, thuman thutak le nuntakna ka hi hi. Kei tungtawn loin kuamah in Pa kiang a tung thei kei ding hi.
43014007	Kei nong theih khit uh leh ka Pa zong na theikhin ding uh hi. Tu a kipan amah na thei uh a, na mu zo uh hi,” a ci hi.
43014008	Philip in ama kiangah, “Topa aw, Pa hong lak lecin ka lungkim ding uh hi,” a ci hi.
43014009	Zeisu in ama kiangah, “Philip aw, note tawh hih tanvei hong omkhawm khinzo napi ing in kei hong thei lo lailai na hi hiam? Kei hong mu mi in ka Pa mu khinzo ahih manin, banghang in, ‘Pa hong lak in,’ ci lailai na hi hiam?
43014010	Pa sungah kei om in kei sungah Pa om hi cih thu um lo na hi hiam? Note kianga kong gen thute keima ut thu a kong gentawm hilo in ka sunga a teeng ka Pa in na a sem ahi hi.
43014011	Pa sungah kei ka om a, kei sungah Pa a om hi ka cih thu hong um in. Ahih keileh zong ka bawl nate hangin hong um in.
43014012	Aman takpi kong cih in ah, kei hong um mi in keima nasep teng mah a sem ding hi. Ka Pa kiangah ciah ding ka hih manin, keima septe sanga a lianzaw zong a sem ding hi.
43014013	Keima min suanga na nget khempeuh uh Tapa tungtawn in Pa min a than theih nadingin kong pia ding hi.
43014014	Keima min suanga na khat peuhpeuh na nget uh leh kong pia ding hi.
43014015	“Kei nong it uh leh kong thupiakte na zui un.
43014016	Ka Pa kiangah ka ngen dinga, amah in note tawh hong omkhawm tawntung dingin a dang Huhpa khat hong pia ding hi.
43014017	Tua Huhpa in thuman thutak Kha ahi hi. Leitung mite in amah mu lo in thei lo uh ahih manin a sang thei kei ding uh hi. Ahi zongin amah in note tawh hong teengkhawm in note sungah hong om ding ahih manin amah na thei ding uh hi.
43014018	Tagah bangin note kong nusia kei dinga, note kiangah kong paikik ding hi.
43014019	Tawmvei khit ciangin leitung mite in a hong mu nawn kei ding uh hi. Ahi zongin note in nong mu ding uh hi. Banghang hiam cihleh kei ka nuntak manin note zong na nungta ding uh hi.
43014020	Pa sungah kei ka om a, kei sungah note om in note sungah zong kei ka om lam tua ni ciangin na thei ding uh hi.
43014021	Keima thupiakte nei a, a zui mi peuhmah in kei hong it mi ahi hi. Kei hong it mi ka Pa in zong it dinga, ken zong amah it in ama tungah ka kilang ding hi,” a ci hi.
43014022	Iscariot a hilo Judas dang khatpen in ama kiangah, “Topa aw, leitung mite tungah kilang loin kote tung bekah hong kilang ning na cih koici bang thu ahi hiam?” ci in a dong hi.
43014023	Zeisu in dawngkik in, “Mi khatpeuh in kei a hong it leh ka thu a zui ding hi. Ka Pa in amah it in ama kiangah ka pai ding uh a, amah tawh ka teengkhawm ding uh hi.
43014024	Kei hong itlo mi in ka thugente a zui kei hi. Na zak uh ka thugente keima thu hilo in kei hong sawlpa ka Pa thu ahi hi.
43014025	“Note tawh kong omkhop sungin hih thute kong genzo hi.
43014026	Ahi zongin Pa in kei minin a hong sawl ding Huhpa Kha Siangtho in thu khempeuh hong hilh dinga note kianga kong gensa thu khempeuh a hong phawkkiksak ding hi.
43014027	Lungmuanna kong nusiat hi. Keima lungmuanna note kong pia a, leitung hong piak bangin ka hong pia kei hi. Lungkham kei unla, lau kei un.
43014028	“‘Ka va ciah dinga, note kiangah kong paikik ding hi,’ kong cihna thu na zazo uh hi. Kei na hong it uh leh, ‘Pa kiangah ka pai ding hi,’ ka cih manin na nuam ding uh hi. Banghang hiam cihleh kei sangin ka Pa a lianzaw hi.
43014029	Hih thu a hong pian ciangin na up theih nadingun tu in a hong genkhol ka hi hi.
43014030	Note kiangah thu tampi kong gen nawn kei ding hi. Banghang hiam cihleh hih leitung a ukpa hong tung dekta hi. Ahi zongin amah in kei tungah thu a nei kei hi.
43014031	Ahih hangin Pa ka it lam leitung mite in a hong theih nadingun Pa hong thupiak bangbang in na ka sem hi. Ding un. Hih mun panin paikhia ni,” a ci hi.
43015001	Zeisu in, “Keimah in lenggui maan taktak ka hi a, ka Pa in lenggui lo neipa ahi hi.
43015002	Kei tungah om napi a gahlo hiang khempeuh amah in sattan dinga, a gah hiang khempeuh a gah semsem nadingin a heuhsiang ding hi.
43015003	Note tunga kong gensa thu hangin tu in na siangta uh hi.
43015004	Kei sungah om tawntung un. Kei zong note sungah ka om tawntung ding hi. A hiangin a gui tawh kipeh kei leh a gah theihloh mah bangin note zong keima sungah na om tawntung kei uh leh na gah thei kei ding uh hi.
43015005	“Keimah in lenggui ka hi a, note in a hiangte na hi uh hi. Mi khatpeuh in keima sungah om tawntung a, ama sungah kei ka om tawntung leh tua mi in gah tampi a gah ding hi. Banghang hiam cihleh kei loin bangmah na hih thei kei ding uh hi.
43015006	Keima sunga a omlo mi in lenggui hiang keu bangin a kipaikhia ding hi. Mite in tuate khawmin meikuang sungah khul ding uh a, a kangtum ding hi.
43015007	Keima sungah note om tawntung in, ka thu in note sungah a om tawntung leh na nget nop khempeuh uh na ngen ding uh a, a hong kipia ding hi.
43015008	Note in gah tampi na gah uh ciangin ka Pa min a thang hi. Tua in ka nungzuite taktak na hihna uh a hong kilangsak hi.
43015009	“Pa in kei hong it bangin ken zong note kong it hi. Ka itna sungah om tawntung un.
43015010	Ka Pa hong thupiakte zui in ama itna sungah ka om tawntung mah bangin note in zong kong thupiakte na zuih uh leh ka itna sungah a om tawntung na hi ding uh hi.
43015011	Ka lungdamna note sungah a om nading le note lungdamna a kicin nadingin hih thute kong genzo hi.
43015012	Note kong it bangin note zong khat le khat na ki‑it un, ci in thu kong pia hi.
43015013	A lawmte aa dingin a nuntakna a pia itna sangin a lianzaw itna kuamah in a nei kei hi.
43015014	Kong thupiak bangbang na zuih uh leh ka lawmte na hi uh hi.
43015015	Nasempa in a topa septe a theih khakloh hangin keimah in ka Pa kiang pana ka zaksa thu khempeuh note kong theisak zo hi. Tua ahih manin nasemte hong ci nawnlo in lawmte kong ci hi.
43015016	Note in kei nong teel kei uh a, ahih hangin keimah in note kong teel hi. Note pai in gah na gah uh ciangin na gah tawntung nadingun note kong koih hi. Tua hi a, keima min tawh na nget peuhpeuh uh Pa in hong piak theih nading ahi hi.
43015017	Note khat le khat na ki‑it nadingun hih thute kong pia hi.
43015018	“Leitung mite in note a hong muhdah uh leh kei hong mudah masa zaw uh ahi hi cih thu na thei un.
43015019	Leitung mite tawh kipawl hi le uh cin leitung in hong it ding hi. Ahih hangin leitung panin note kong telkhia a, leitung tawh kipawl lo na hih manun leitung in note hong mudah hi.
43015020	‘Nasempa in a topa sangin lian zawlo hi,’ ci a, kong gensa thu na phawk un. Amaute in kei hong bawlsia uh ahih leh note zong a hong bawlsia ding uh hi. Ka thugente zui le uh note thugente zong a zui ding uh hi.
43015021	Ahi zongin amaute in kei hong sawlpa thei lo uh ahih manin keima min hangin note tua bangin a hong bawl ding uh hi.
43015022	Kei hong pai loin amaute tungah thu a hilh lo hi leng amaute a mawh kei ding uh hi. Ahih hangin tu in mawhna tawh a kipelh thei nawn kei ding uh hi.
43015023	Kei hong mudah mi in ka Pa zong a mudah ahi hi.
43015024	Kuamah in a bawl ngeiloh nate amaute lakah a bawl lo hi leng amaute a mawh kei ding uh hi. Ahi zongin tu in amaute in tua nalamdangte mu khin napi uh kei le ka Pa a hong mudah uh hi.
43015025	Hih in, ‘A thu omlopi in kei hong mudah uh hi,’ ci a, amaute thukham sunga a kigelhsa thu a tangtun nading ahi hi.
43015026	“Ahih hangin Pa kiang pana kong sawl ding Huhpa a hong tun ciangin keima thu teci a pang ding hi. Amah in Pa kiang pana hong pai thuman thutak Kha ahi hi.
43015027	Note in zong a kipat cil a kipan kei tawh omkhawm na hih manun teci na pang ding uh hi.
43016001	“Note na puk loh nadingun hih thute kong genzo hi.
43016002	Kikhopna inn panin note hong hawlkhia ding uh hi. Hi hi, note hong that mi khatpeuh in Pasian nasem in a kingaihsut uh hun hong tung ding hi.
43016003	Amaute in Pa thei lo uh a, kei zong hong thei lo uh ahih manin tua bangin hong gamta ding uh hi.
43016004	Tua mite thu hong gen khinzo ka hih manin a hun hong tun ciangin na phawkkik theih nadingun hih thute kong gen hi. Note tawh omkhawm ka hih manin a kipat cillai in hih thute kong gen nai kei hi.
43016005	“Ahih hangin tu in kei hong sawlpa kiangah a pai ding ka hita a, note khat beek in, ‘Koi ah pai ding na hi hiam?’ ci in nong dong kei uh hi.
43016006	Ahi zongin hih thute kong gen manin na lungsim uh dahna tawh a kidim hi.
43016007	Ahi zongin a maantak in kong gen in ah kei ka pai kei leh note kiangah Huhpa hong pai theilo ding hi. Pai leng note kiangah amah hong sawl ding ka hih manin ka pai ding pen note aa dingin a hoih zaw hi.
43016008	Amah a hong tun ciangin mawhna thu, dikna thu le thukhenna thute leitung mite hong theitelsak ding hi.
43016009	Amaute in kei hong um lo uh ahih manin amah in mawhna thu hong theitelsak ding hi.
43016010	Ka Pa kiangah pai in kei hong mu kha nawnlo ding na hih manun amah in dikna thu hong theitelsak ding hi.
43016011	Pasian in hih leitung a ukpa tungah thukhen zo ahih manin amah in thukhenna thu hong theitelsak ding hi.
43016012	“Note kianga kong gen ding thu tampi a omlai hangin tu tadih in na thei zo nai kei ding uh hi.
43016013	Ahi zongin thuman thutak Kha a hong tun ciangin amah in thuman thutak khempeuh ah note lam hong lak ding hi. Banghang hiam cihleh amah in ama ut bangin thu hong gen lo ding hi. A zaksa thute bek hong gen dinga, hong pianglai ding thute zong hong hilh ding hi.
43016014	Amah in kei tung pana a ngah thute note tungah hong pulak ding ahih manin ka min a thangsak ding hi.
43016015	Ka Pa neihsa khempeuh kei aa ahi hi. Tua ahih manin kei tung pana a ngah thute note tungah hong pulak ding hi ci a, hong gen ka hi hi.
43016016	“Pa kiangah pai ding ka hih manin tawlkhat sung nong mu kei ding uh a, tawlkhat khit ciangin nong mukik ding uh hi,” a ci hi.
43016017	Tua ciangin a nungzuite pawlkhat in, “ ‘Pa kiangah ka pai ding hi,’ a cih pen le, ‘Tawlkhat sung nong mu kei ding uh a, tawlkhat khit ciangin nong mukik ding uh hi,’ a cih pen in bang a cihnopna hi ding ahi hiam?” a kici uh hi.
43016018	Tua ahih manin amaute in, “ ‘Tawlkhat sung’ a cih pen bang a cihnopna hi peuhmah ding ahi hiam? A thugen i thei zo peuhmah kei hi,” a ci uh hi.
43016019	Amaute in thu khat dongnuam uh hi cih Zeisu in a theih ciangin amaute kiangah, “ ‘Tawlkhat sung nong mu kei ding uh a, tawlkhat khit ciangin nong mukik ding uh hi,’ kong cih bang ka cihnopna hiam ci in khat le khat a kidong hingel uh teh maw?
43016020	Aman takpi kong cih in ah, note kapin na tamlo ding uh a, leitung mite ahih leh a nuam ding uh hi. Na dah uh hangin na dahna teng uh nuamna hong suak ding hi.
43016021	Numei khat nau a suah ding ciangin lau‑a a dah hangin nau a suah khit phetin leitung ah mihing khat hong piang ahih manin lungdam in a Nausuah gimna khempeuh a phawk nawn kei hi.
43016022	Tuamah bangin tu in na dah mahmah uh hangin kong mukik dinga, tua hun ciangin na lungdam ding uh hi. Tua na lungdamna uh kuamah in hong sutkhia thei kei ding hi.
43016023	Tua ni ciangin bangmah nong ngen nawn kei ding uh hi. Aman takpi kong cih in ah, keima min tawh Pa kianga na nget peuhpeuh uh amah in hong pia ding hi.
43016024	Tu dongin keima minin bangmah na ngen nai kei uh hi. Ngen un. Na lungdamna uh a kicin nadingin na ngah ding uh hi.
43016025	“Hih thute note kiangah gentehna tawh kong gen hi. Ahih hangin gentehna tawh hong gen nawnlo in Pa thu a teltak a kong gen ding hun hong tung ding hi.
43016026	Tua ni ciangin keima min suangin thu na ngen ding uh hi. Note aa dingin Pa kiangah thu kong ngetsak ding hi a ci ka hi kei hi.
43016027	Banghang hiam cihleh note in kei hong it in, Pasian kiang panin hong pai hi ci in hong um na hih manun, Pa mahmah in zong note hong it hi.
43016028	Pa kiang panin leitung ah kong pai a, leitung nusia in Pa kiangah ka ciahkik ding hi,” ci in Zeisu in a gen hi.
43016029	A nungzuite in ama kiangah, “En in, tu in gentehna zang loin kiteltak in thu nong genta hi.
43016030	Na khempeuh na thei a, kuamah in thu hong sittel ding kul lo hi cih ka theita uh hi. Hih thu hang mahin Pasian kiang pana hong pai na hi hi ci in kong um uh hi,” a ci uh hi.
43016031	Zeisu in amaute kiangah, “Tu in hong um takpi na hi uh hiam?
43016032	En un, na inn ciat uh zuanin kithehthang a kei guak nong nusiat ding uh hun hong tung ding pen tu in hong tungzo hi. Ahih hangin kei guak ka om kei a, Pa in hong ompih hi.
43016033	“Keima sungah lungmuanna na neih theih nadingun hih thute kong genzo hi. Leitung ah gimna na thuak ding uh hi. Ahih hangin lunghimawh kei un. Leitung ka zozo hi,” a ci hi.
43017001	Zeisu in hih thute a gen khit ciangin vantung lam ento a, “Pa aw, a hun hong tungzo hi. Na Tapa in nang hong minthansak theih nadingin na Tapa zong minthangsak ta in.
43017002	Nangmah in nong piak zahzah mite khempeuh keimah in nuntak tawntungna ka piak theih nadingin mi khempeuh tungah thuneihna kei nong pia zo hi.
43017003	Tua nuntak tawntungna in nangmah bek a maan Pasian na hihna le na sawlpa Zeisu Khazih a theih nading uh ahi hi.
43017004	Leitung ah na min ka thangsak zo a, sep dinga nong piak nasep ka zozo hi.
43017005	Tu in Pa aw, leitung a pianma a nang tawh ka neih minthanna tawh kei hong minthangsak in.
43017006	“Leitung mite lak pan a nong piaktuam hih mite tungah na min ka pulak zo hi. Amaute nang aa hi a, nangin kei nong pia zo hi. Amaute in zong na thu a zui uh hi.
43017007	Kei nong piak khempeuh nangma aa ahihlam amaute in tu in a theizo uh hi.
43017008	Banghang hiam cihleh gen dinga nong piak thute amaute tungah ka gen zo a, amaute in zong a sangzo uh hi. Nangma kiang panin a pai ka hihna thu hong theitel zo uh a, nangma sawlpa ka hihna zong a um uh hi.
43017009	“Leitung mite aa dingin thu kong ngen kei hi. Nong piaksa mite nangma aa ahih manin amaute aa ding bekin thu kong ngen hi.
43017010	Kei neihsa khempeuh nangma aa hi a, nang neihsa khempeuh zong kei aa ahih manin amaute hangin minthanna ka ngah hi.
43017011	Tu in leitung ah om nawnlo in nang kiangah kong paita ding hi. Hih mite ahih leh leitung ah a omlai ding uh hi. A siangtho ka Pa aw, nang le kei pumkhat i hih mah bangin nong piaksa mite zong pumkhat a suah theih nadingun na min tawh amaute kem ta in.
43017012	Amaute tawh leitung ah ka omkhop sungin na min in ka kem zo hi. Lai Siangtho a tangtun nadingin siatna tapa longal nong piaksa mite khat beek mansuah loin ka humbit zo hi.
43017013	“Tu in nangma kiangah kong paita ding hi. Amaute sungah keima lungdamna a kidim nadingin leitung ah ka om sungin hih thute ka genzo hi.
43017014	Amaute tungah na thu ka pia khinzo hi. Leitung tawh kei ka kipawl loh mah bangin amaute zong kipawl lo uh ahih manin, leitung mite in amaute a mudah uh hi.
43017015	Leitung panin amaute lakhia in ci in kong ngen kei hi. Gilopa tawh a kipelh nadingun thu kong ngen hi.
43017016	Leitung tawh kei ka kipawl loh mah bangin amaute zong a kipawl kei uh hi.
43017017	Na thuman thutak tawh amaute siangthosak in. Na thu in thuman thutak ahi hi.
43017018	Leitung ah kei nong sawl mah bangin ken zong amaute leitung ah ka sawl hi.
43017019	Thuman thutak tawh amaute a kisianthosak theih nadingin amaute ka khualna in kei mahmah zong ka kisiangthosak hi.
43017020	“Hih mite aa ding bekin thu kong ngen kei hi. Amaute thuhilhna hanga kei hong um ding mite aa dingin zong thu kong ngetsak hi.
43017021	Pa aw, amaute pumkhat a suah nadingun thu kong ngen hi. Kei sungah nang omin nang sungah kei ka om bangin, amaute khempeuh zong eima sungah pumkhat suak a, tua hangin leitung mite in nangma sawlpa ka hih lam a theih nadingun thu kong ngen hi.
43017022	Nang le kei pumkhat i hih mah bangin amaute zong pumkhat a suah nadingun kei nong piak minthanna amaute ka pia zo hi.
43017023	Amaute sungah kei ka om a, kei sungah nang na om hi. Amaute pumkhat suaka a picinna uh hangin nangma sawlpa ka hihna thu le kei nong it bangin amaute zong na itna thu leitung mite in a theih nading uh ahi hi.
43017024	“Pa aw, nong piaksa mite keima omna mun mah ah om in kei nong it manin leitung pianma a nong piak minthannate amaute in zong mu le uh ka deih hi.
43017025	“A dik ka Pa aw! Leitung mite in nang hong theih loh uh hangin ken kong thei hi. Nong sawlpa ka hih lam hih mite in zong a theizo uh hi.
43017026	Kei nong itna bang itna amaute sungah om a, amaute sungah kei mahmah ka om theih nadingin amaute tungah na min ka pulak zo a, ka pulak lai ding hi,” ci in thu a ngen hi.
43018001	Zeisu in hih bangin thu a nget khit ciangin a nungzuite tawh paikhia a, Kidron lui gal khat a om huan khat sungah a lut uh hi.
43018002	Zeisu le a nungzuite tua munah paikhawm zel uh ahih manin amah a lehhekpa Judas in zong tua mun a thei hi.
43018003	Tua ciangin Judas in galkap honkhatɠ, siampi liante le Pharisee pawlte kiang pana kisawl biakinn cingte pawlkhat hong makaih in huan sungah a hong pai uh hi. Amaute in meivak, meilah le hiamte a tawi uh hi.
43018004	Zeisu in ama tunga piang ding teng thei ahih manin amaute kiangah va pai a, “Kua zong na hi uh hiam?” a ci hi.
43018005	Amaute in, “Nazareth khua mi Zeisu,” a ci uh hi. Zeisu in, “Keimah ka hi hi,” a ci hi. Amah a lehhekpa Judas zong amaute tawh a dingkhawm hi.
43018006	Zeisu in, “Keimah ka hi hi,” a cih khit phetin amaute nungkin in lei ah a puk uh hi.
43018007	Tua khit ciangin Zeisu in, “Kua zong na hi uh hiam?” ci in a dongkik hi. Amaute in, “Nazareth khua mi Zeisu,” a ci uh hi.
43018008	Zeisu in, “ ‘Keimah ka hi hi,’ kong ci zo hi. Tua ahih manin kei hong zong na hih uh leh hih mite ciahsak un,” a ci hi.
43018009	Hih in, “Keimah nong piaksa mite khat beek ka mansuah kei hi,” ci a, ama gensa thu a tangtunna ahi hi.
43018010	Tua ciangin Simon Peter in ama kuah namsau dokin Siampi Ukpa nasempa a sat leh a taklam bil a satkhia hi. Tua nasempa min in Malchus ahi hi.
43018011	Zeisu in Peter kiangah, “Na namsau a paai ah siatkik in. Ka Pa in hong piak hai dawn loin om ding ka hi hiam?” a ci hi.
43018012	Tua khit ciangin galkaphonɠ a kipan galkap mangpaɠ le biakinn cing Judah mite in Zeisu manin a hen uh hi.
43018013	Tua khit ciangin tua kuma Siampi Ukpa Caiaphas sunghpa Annas kiangah a paipih masa uh hi.
43018014	Tu in Caiaphas in mipi tangin mi khat a sih ding hoih zaw hi ci in Judah mite thu a hilhpa ahi hi.
43018015	Tu in Simon Peter le a dang nungzuite khatin Zeisu a zui uh hi. Tua nungzuipa pen Siampi Ukpa tawh kimeltheih ahih manin, Siampi Ukpa inntual ah Zeisu tawh a lutkhawm uh hi.
43018016	Peter ahih leh kongpi pualam ah dingin a om hi. Siampi Ukpa tawh a kithei a dang nungzuipa hong paikhia a, kongcing numeino a hopih khit ciangin Peter a lutpih hi.
43018017	Tua ciangin kongcing numeino in Peter kiangah, “Nang zong hihpa nungzuite khat hilo na hi hiam?” a ci hi. Peter in, “Ka hi kei hi,” a ci hi.
43018018	Tu in khuadam ahih manin, tua muna ding nasemte le biakinn cingte in meihol cih in a awi uh hi. Peter zong tua mite tawh dingkhawm in mei a awi hi.
43018019	Tu in Siampi Ukpa in Zeisu kiangah a nungzuite thu le a thuhilhna tawh kisai thute a dong hi.
43018020	Zeisu in ama kiangah, “Leitung mite tungah a kilang in thu ka genzo hi. Judah mite a kimuhkhop zelna kikhopna innte le biakinnpi huang sungah thu ka hilh tawntung a, a simtham in thu ka gen ngei kei hi.
43018021	Banghang in kei hong dong na hi hiam? Ka thugen a za mite dong in. Bang thu gen ka hi hiam cih amaute in a thei uh hi,” ci in a dawng hi.
43018022	Zeisu in tua bang teng a gen khit ciangin a kianga ding biakinn cingte khatin amah beng a, “Siampi Ukpa hi bangin dawng vial ding na hi hiam?” a ci hi.
43018023	Zeisu in, “Kampau khial ka hih leh ka khialhna hong lak in. Thuman a gen kimlai, banghang in hong beng laizang na hi hiam?” a ci hi.
43018024	Tua khit ciangin Annas in Zeisu a kihensa in Siampi Ukpa Caiaphas kiangah a puak hi.
43018025	Tu in Simon Peter in a dinsa in mei a awi hi. Tua laitak in amaute in ama kiangah, “Nang zong Zeisu nungzuite khat hilo na hi hiam?” a ci uh hi. Amah in, “Ka hi peuhmah kei hi,” ci in a nial hi.
43018026	Peter in a bil a sat khiatsakpa tanau khat ahi Siampi Ukpa nasempa in Peter kiangah, “Huan sungah Zeisu tawh hong mukhawm hilo ka hi hiam?” a ci hi.
43018027	Peter in nialkik leuleu a, tua ciangin aak a khuang pah hi.
43018028	Tua khit ciangin Caiaphas inn panin mangpipa inn ah Zeisu a paipih uh hi. Tua hun in zingsang tung ahi hi. Amaute in Paisan Pawi an a nek theih nadingun kisiansuah nuam uh ahih manin mangpipa inn sungah a lut kei uh hi.
43018029	Tua ahih manin amaute kiangah Pilate pai a, “Hih mipa na mawhmatna uh bang ahi hiam?” a ci hi.
43018030	Amaute in, “Amah khialhna neilo mi hi kei leh nangma tungah kong piakhia kei ding uh hi,” ci in a dawng uh hi.
43018031	Pilate in amaute kiangah, “Amah paikhiatpih unla note thukham tawh kizui in thukhen un,” a cih ciangin Judah mite in, “Mi thah theih nading thu ka nei kei uh hi,” a ci uh hi.
43018032	Hih thu in Zeisu in ama sih dingzia a gensa thu a tangtun nading ahi hi.
43018033	Tua ciangin Pilate in thu vaihawmna mun mangpipa inn ah lutkik in Zeisu sam a, “Nang Judah mite Kumpipa na hi hiam?” a ci hi.
43018034	Zeisu in ama kiangah, “Nangma utthu tawh hi bangin thu hong dong na hi hiam? Ahih keileh midangte in keima thu nangma kiangah hong gen khinzo uh ahi hiam?” a ci hi.
43018035	Pilate in, “Kei Judah mi hong sa na hi hiam? Na minamte le siampi liante in keima khut sungah nang hong piakhia uh hi. Bang sem kha na hi hiam?” ci in a dong hi.
43018036	Zeisu in, “Ka kumpigam in hih leitung tawh kisai lo hi. Kisai hi leh Judah mite khut sungah hi bangin hong kipiakkhiat loh nadingin ka nasemte in a do ding uh hi. Ahih hangin ka kumpigam in hih leitung tawh kisai lo hi,” ci in a dawng hi.
43018037	Tua ciangin Pilate in ama kiangah, “Tua ahih leh kumpipa na hi hiam?” ci in a dong hi. Zeisu in, “ ‘Kumpipa na hi hi,’ nong cih a maan hi. Thuman thutak teci a pang dingin hih leitung ah hong suakin kong paizo hi. Thuman thutak tawh a kipawl mite khempeuh in keima aw a ngai uh hi,” ci in a dawng hi.
43018038	Pilate in, “Thuman thutak in bang ahi hiam?” a ci hi. Pilate in hih thuteng a gen khit ciangin Judah mite kiangah paikhiakik a, “Hih mipa tungah khialhna ka mu kei hi.
43018039	Ahih hangin Paisan Pawi hun simin mi khat kong khahsak theih ding na ngeina uh ahih manin Judah mite Kumpipa hong khahsak leng na ut uh hiam?” a ci hi.
43018040	Tua ciangin amaute in a vekpi un, “Hihpa khah kei in. Barabbas khah zaw in!” ci in a kikokik uh hi. Barabbas in mi suampa khat ahi hi.
43019001	Tua khit ciangin Pilate in ama kiangah Zeisu samin a satsak hi.
43019002	Galkapte in linglukhu bawl in khusak uh a, puan dupsan khat a silhsak uh hi.
43019003	Tua khit ciangin, “Dam maw, Judah mite Kumpipa!” ci in a beng uh hi.
43019004	Pilate zong khatvei paikhiakik in amaute kiangah, “En un, hihpa tungah khialhna ka muh loh lam na theih nadingun note kiangah kong puakkik hi,” a ci hi.
43019005	Tua ciangin Zeisu in ling lukhu khusa le puan dupsan silhsa in a hong paikhia hi. Pilate in amaute kiangah, “Hih mipa en un!” a ci hi.
43019006	Tua ciangin siampi liante le biakinn cingte in amah mu uh a, “Khailum in, khailum in!” ci in a kiko uh hi. Pilate in amaute kiangah, “Ama tungah khialhna mu lo ka hih manin amah la unla, nomau mahmah in khailum un,” a ci hi.
43019007	Judah mite in ama kiangah, “Kote in thukham khat ka nei uh a, tua thukham tawh kizui in amah a sih ding kilawm hi. Banghang hiam cihleh amah le amah Pasian Tapa in kigen hi,” ci in a dawng uh hi.
43019008	Tua ciangin Pilate in tua thu a zak ciangin a lau semsem hi.
43019009	Tua ciangin mangpipa inn sungah amah lutkik in Zeisu kiangah, “Koi panin hong pai na hi hiam?” ci in a dong hi. Ahih hangin Zeisu in a dawng kei hi.
43019010	Tua ciangin Pilate in, “Hong dawng lo ding na hi hiam? Nang khailup theih nading le khahkhiat theih nading thuneihna ka neih lam thei lo na hi hiam?” a ci hi.
43019011	Zeisu in, “Tunglam panin thu a hong kipiak kei leh, kei tungah thu na nei thei kei ding hi. Tua ahih manin na khut sunga kei hong piakhiapa in a mawhna a lianzaw hi,” ci in a dawng hi.
43019012	Tua huna kipan Pilate in Zeisu a khahkhiat theih nading lampi a zong hi. Ahih hangin Judah mite in, “Hihpa na khah leh Caesar kumpipa lawm na hi kei ding hi. Kumpipa ka hi hi ci a, a kibawltawm mi peuhmah in Caesar kumpipa a langpan ahi hi,” ci in a kiko uh hi.
43019013	Pilate in tua thu a zak ciangin Zeisu hong paikhiatpih a, Hebrew pau in Gabbatha a kici Suangphah Mun a om thukhenna tokhom tungah a tu hi.
43019014	Tua hunin Paisan Pawi Kigin Niɠ, nai guk pawl hi a, Pilate in Judah mite kiangah, “Na Kumpipa uh en un!” a ci hi.
43019015	Ahih hangin amaute in, “That in, that in! Khailum in!” ci in a kiko uh hi. Pilate in amaute kiangah, “Na Kumpipa uh hong khailupsak ding ka hi hiam?” a ci hi. Siampi liante in, “Caesar longal kumpi dang ka nei kei uh hi!” ci in a dawng uh hi.
43019016	Tua khit ciangin amah in khailup dingin amaute khut sungah Zeisu piakhia a, amaute in amah la in a paikhiatpih uh hi.
43019017	Zeisu in ama singlamteh pua a, Hebrew pau in Golgotha a kici Lutangguh Mun zuanin a pai hi.
43019018	Amaute in tualai ah Zeisu a khai uh hi. Ama lang tuakah midang nih zong khai uh a, a laizang ah Zeisu a khai uh hi.
43019019	Tu in Pilate in, “JUDAH MITE KUMPIPA, NAZARETH KHUA MI ZEISU,” ci in lai gelh a, singlamteh tungah a suang hi.
43019020	Zeisu a kikhaina mun pen Jerusalem khuapi tawh kinai ahih manin Judah mi tampi in tua lai kigelh a sim uh hi. Tua lai in Hebrew, Greek le Latin paute tawh a kigelh hi.
43019021	Tua ciangin Judahte siampi liante in Pilate kiangah, “ ‘Judah mite Kumpipa,’ ci in gelh kei inla, ‘ “Judah mite Kumpipa ka hi hi,” a kici pa,’ ci in gelh zaw in,” a ci uh hi.
43019022	Tua ciangin Pilate in, “Ka gelh khitsa, ka gelhsa hi,” ci in a dawng hi.
43019023	Galkapte in Zeisu a khai khit uh ciangin a puante la in phel li suah uh a, mi khatin phel khat ciat a la uh hi. A puantualpi zong a la uh hi. Tua puantualpi kikhui loin a lu pan a taw dong a kigansuak ahi hi.
43019024	Tua ahih manin amaute in, “Hih puantualpi phelsuah kei ni. Kua in ngah ding cih i theih nadingin aisan ni,” a kici uh hi. Tua pen Lai Siangtho sung a, “Amaute in ka puan hawm uh a, Ka puanak a ngah nadingun, Lai‑ai a san uh hi,” ci a, a kigelhsa thu a tangtun nadingin galkapte in hi bangin ahih uh ahi hi.
43019025	Tu in Zeisu a kikhaina singlamteh kiangah a nu, a nu sanggamnu ahi Clopas zi Mary le Magdala khua mi Mary‑te a ding uh hi.
43019026	Tua bangin Zeisu in a nu le ama it nungzuipa a muh ciangin a nu kiangah, “Numei aw, na tapa en in!” a ci hi.
43019027	Tua khit ciangin a nungzuipa kiangah, “Na nu en in!” a ci hi. Tua huna kipan in tua nungzuipa in tua nu ama inn ah a kem hi.
43019028	Tua khit ciangin Zeisu in tu in na khempeuh kizo khin ta hi cih thei a, Lai Siangtho a tangtun nadingin, “Ka dang a tak hi!” a ci hi.
43019029	Tu in tua munah lenggahtui thuk a dima om bel khat a kitung hi. Amaute in lenggah tuithuk sungah puan diahin puknah ciangtawn dawn ah a suan khit uh ciangin a kam ah a tahto uh hi.
43019030	Lenggah tuithuk Zeisu a piak khit uh ciangin amah in, “Kizo zo hi!” ci in a lu puksuk in a huu tawpna a sangkhia hi.
43019031	Tua ni in Kigin Niɠ hi a, a zingciang pen (a thupi diak Sabbath ni‡) ahi hi. Sabbath ni in singlamteh tungah misi luangte kikoih theilo ahih manin a khete uh kikuaitan in misi luangte a kilakkhiat nadingin Judah mite in Pilate kiangah a ngen uh hi.
43019032	Tua ciangin galkapte hong pai in, Zeisu tawh a kikhaikhawm a masapenpa khe a suktan khit uh ciangin a dang khatpa aa zong a sutan uh hi.
43019033	Ahih hangin Zeisu kiang a tun uh ciangin amah na si khinzo ahih manin a khe a sutan nawn kei uh hi.
43019034	Ahih hangin galkapte khatin teipi tawh a pangpi a dawt leh, thakhat in sisan le tui a luangkhia hi.
43019035	Note in tua thu na up theih nadingun a mu mipa in a muh bangin teci pang ahih manin ama teci panna a maan hi cih amah in a thei hi.
43019036	Banghang hiam cihleh, “A guh khat zong kitan lo ding hi,” ci in Lai Siangtho sunga a kigelhsa thu a tangtun nadingin hih thute a piang ahi hi.
43019037	Lai Siangtho mundang khatah zong, “Amaute in a dawt uh mipa a en ding uh hi,” ci in a kigelh hi.
43019038	Hih bang teng khit ciangin Judah mite a kihtak manin Zeisu nung a simzuih Arimathea khua mi Joseph in Zeisu luang a lakkhiat theih nadingin Pilate kiangah phalna a ngen hi. Pilate in phalna pia ahih manin Joseph zong pai in Zeisu luang a la hi.
43019039	Zeisu kiangah zan laitak in a hawh ngeipa Nicodemus zong hong pai in paknamtui khaɠ le aloeɠ a kihel, tawi 30 bang a gik paknamtui a hong paipih hi.
43019040	Tua khit ciangin amaute in Zeisu luang la uh a, Judah mite kivui ngeina bangin paknamtui 19:39 tawi 30 bang: Greek in “litra 100 bang a gik” hi. A nunga Vantehnate nuai ah “litra” en in. zutin puan tawh a tun uh hi.
43019041	Tu in amah a kikhailupna mun kiang mah ah huan khat om a, tua huan sungah kuamah a kivui ngeilohna han thak khat a om hi.
43019042	Tua ni pen Judah mite Kigin Niɠ ahih banah han tawh zong kinai ahih manin tualai ah Zeisu a vui uh hi.
43020001	Nipi kalkhat sunga ni masapen ni khuavakma zing tungin Magdala khua mi Mary daihawh dingin a pai leh hankong khakna suang kilikkhia sa in a om a mu hi.
43020002	Tua ciangin amah tai a, Simon Peter le Zeisu in a it a dang nungzuipa kiang a tung hi. Tua ciangin amah in, “Amaute in han sung panin Topa luang lakhia uh a, a koihna uh ka thei kei uh hi,” a ci hi.
43020003	Tua ahih manin Peter le a dang nungzuipa paikhia in han lamah a pai uh hi.
43020004	Amaute gel taikhawm uh a, a dang nungzuipa in Peter makhelh in hanah a na tung masa hi.
43020005	Amah kunsuk in han sung a et leh a kitunna puanpakte mu a, ahi zongin a sungah a lut kei hi.
43020006	Tua khit ciangin Simon Peter hong tung a, han sungah a lut ciangin tualai ah puanpak om hi cih a mu hi.
43020007	A lu tunna dial pen puanpak tawh kikoih khawm loin, a kikhepsa in a tuamin a om a mu hi.
43020008	Tua ciangin han a tung masa, a dang nungzuipa zong han sungah lut a, thu piangteng a muh ciangin a um hi.
43020009	Banghang hiam cihleh, “Misite lak panin amah a thokik ding hi,” ci a, Lai Siangtho in a gensa thu amaute in a thei nai kei uh hi.
43020010	Tua khit ciangin nungzuite amau inn ciat ah a ciah uh hi.
43020011	Ahi zongin Mary ahih leh han pualam ah a dinsa in kap a, a kah kawmin kunsuk in han sung a en hi.
43020012	Zeisu luang kisialna a lukhung lamah khat, a khekhuantaw lamah khat, puanpak silh in a tu vantungmi nih a mu hi.
43020013	Tua ciangin vantungmite in Mary kiangah, “Numei aw, banghang in kap na hi hiam?” ci in a dot uh ciangin, amah in, “Ka Topa lakhia uh a, a koihna uh ka thei kei hi,” a ci hi.
43020014	Tuateng a cih khit ciangin a nunglam a hei leh tualai ah Zeisu dingin a om a mu hi. Ahih hangin Zeisu ahihlam a thei kei hi.
43020015	Zeisu in, “Numei aw, banghang in kap na hi hiam? Kua zong na hi hiam?” a ci hi. Mary in huancingpa sa ahih manin ama kiangah, “Sia aw, amah puakhia na hih leh na koihna mun hong hilh in. Ken a luang ka la nuam hi,” a ci hi.
43020016	Zeisu in ama kiangah, “Mary aw!” a cih ciangin, Mary zong ama lamah kihei a, “Rabboni aw!” a ci hi. Rabboni a khiatna in “siapa” cihna ahi hi. 20:16 Rabboni: Aramaic pau hi in “ka siapa” ahih keileh “ka mangpa” cihna hi a, ki‑it kinaina a lak deuh kammal ahi hi.
43020017	Zeisu in, “Ka Pa kiangah kahto nailo ka hih manin hong len kei in. Tua sangin ka sanggamte kiangah va pai inla, ‘Keima Pa le note Pa, keima Pasian le note Pasian kiangah a kahto dekta ding ka hihna,’ va gen in,” a ci hi.
43020018	Magdala khua mi Mary zong ciah a, Topa a muhna le ama tunga Topa gensa thu khempeuh nungzuite a ko hi.
43020019	Tua ni pen nipikal khat sunga ni masa ni hi a, a nitak lam in nungzuite kikhawm uh a, Judah mite kihta uh ahih manin kong a khak uh hi. Tua laitak in Zeisu va pai a, amaute laizang ah dingin, “Note tungah lungnopna om tahen,” a ci hi.
43020020	Hih thute a gen khit ciangin a khutte le a pangpi a lak hi. Nungzuite in Topa a muh uh ciangin a nuam mahmah uh hi.
43020021	Tua ciangin Zeisu in amaute kiangah, “Note tungah nopna om tahen. Pa in kei hong sawl bangin ken zong note kong sawl hi,” a cikik hi.
43020022	Hih thu a gen khit ciangin amaute tungah a huu mut a, “Kha Siangtho ngahta un.
43020023	Mi khatpeuh, a mawhnate na maisak uh leh kimaisak dinga, mi khatpeuh a mawhnate na ciapteh uh leh a kiciamteh ding hi,” a ci hi.
43020024	Ahih hangin Zeisu a pai laitak in sawm le nihte lakah khatpa, Didymus a kici Thomas a om kei hi.
43020025	Tua ahih manin nungzui dangte in Thomas kiangah, “Topa ka mu zo uh hi,” a ci uh hi. Ahi zongin Thomas in amaute kiangah, “A khut sunga siktukkilh mate mu in tua a mate sungah ka khutmete guang a, ka khut tawh a pangpi ka lawn tektek mateng in ka um kei ding hi,” a ci hi.
43020026	Tua nung ni giat khit ciangin inn sungah nungzuite kikhawmkik uh a, Thomas zong a om hi. Kongteng kikhak in a om laitak Zeisu hong pai a, amaute laizang ah dingin, “Note tungah nopna om tahen,” a ci hi.
43020027	Tua khit ciangin Zeisu in Thomas kiangah, “Na khutme tawh hihlai lawng inla, ka khutte en in. Na khut zan inla, ka pangpi hong lawng in. Umlah nawn kei inla, umta in,” a ci hi.
43020028	Tua ciangin Thomas in ama kiangah, “Ka Topa le ka Pasian aw!” ci in a dawng hi.
43020029	Zeisu in, “Thomas aw, nong muh manin hong um na hi hi. Hong muh loh hangin a hong um mite in thupha ngah ahi uh hi,” a ci hi.
43020030	Hih laibu sunga a kigelhlo nalamdang tampi zong Zeisu in a nungzuite muhna ah a bawl hi.
43020031	Ahih hangin Zeisu in Pasian Tapa Khazih ahihna thu na up theih nading uh leh tua upna hangin ama min tawh nuntakna na neih theih nadingun hih thute a kigelh ahi hi.
43021001	Hih thuteng khit ciangin Tiberias tuilipi a om nungzuite kiangah Zeisu a kilakkik hi. A kilakzia hih bang ahi hi.
43021002	Tualai ah Simon Peter, Didymus a kici Thomas, Galilee gam Cana khua mi Nathanael, Zebedee tate le a dang nungzui nihte a omkhawm uh hi.
43021003	Simon Peter in amaute kiangah, “Nga beng dingin kuan ning,” a ci hi. Amaute in, “Ko zong hong zui nung,” ci in paikhia uh a, gunkuang tungah a kah pah uh hi. Ahih hangin tua zan thapai ngasa khat beek a man kei uh hi.
43021004	A zingsang ciangin tuili gei ah Zeisu hong dinga, ahih hangin nungzuite in Zeisu ahihlam a thei kei uh hi.
43021005	Tua ciangin Zeisu in, “Ka taneute aw, nektheih ding khatpeuh na nei kha uh hiam?” a ci hi. Amaute in, “Ka nei kei uh hi,” ci in a dawng uh hi.
43021006	Tua ciangin Zeisu in amaute kiangah, “Na ngen uh gunkuang taklam ah paii le uh cin na man ding uh hi,” a ci hi. Amaute in zong tua bangin ngen a paih uh leh ngasa tampi khuh kha uh ahih manin a kaikhia zo kei uh hi.
43021007	Tua ciangin Zeisu it nungzuipa in Peter kiangah, “Topa ahi hi,” a ci hi. Simon Peter in Topa hi, cih a zak ciangin, a puantualpi silhin tui sungah a tuaksuk hi. Banghang hiam cihleh amah in a puantualpi silh lo hi.
43021008	Nungzui dangte in gunkuangneu tawh hong pai uh a, ngasa awkna ngenpi hong kaihpih uh hi. Banghang hiam cihleh amaute in tong 200 bek a kigamlatna mun tuipi gei ah a om uh hi.
43021009	Leilak a tun uh ciangin meihol‑am tunga ngasa ki‑em le anlum a mu uh hi.
43021010	Zeisu in amaute kiangah, “Na ngasa matte uh pawlkhat hong paipih un,” a ci hi.
43021011	Simon Peter in gunkuang tungah kahto a, ngasa gol simsim 153 a awkna ngen, leilak ah a kaikhia hi. Ngasa tam mahmah napi a ngen a kikek kei hi.
43021012	Zeisu in, “Hong pai unla, zing an ne un,” a ci hi. Nungzuite in Topa ahihlam thei uh ahih manin khat beek in, “Kua na hi hiam?” ci in a dong ngam kei uh hi.
43021013	Tua ciangin Zeisu hong pai a, anlum la in amaute a pia hi. Tuamah bangin ngasa zong a pia hi.
43021014	Hih in misite lak panin Zeisu a thawhkik zawh a nungzuite kiangah thumvei a kilakna ahi hi.
43021015	Zing an a nek khit uh ciangin, Zeisu in Simon Peter kiangah, “Jonah tapa, Simon aw, hihte sangin kei nong it zaw hiam?” ci in a dong hi. Amah in, “Hi hi, Topa aw, nang kong it lam na thei hi,” a cih ciangin Zeisu in, “Ka tuunote na vak in,” a ci hi.
43021016	Zeisu in, “Jonah tapa Simon aw, kei nong it hiam?” ci in a nihveina dongkik a, Simon Peter in zong, “Hi hi, Topa aw, nang kong it lam na thei hi,” a cih ciangin Zeisu in, “Ka tuute na cing in,” a ci hi.
43021017	Zeisu in, “Jonah tapa Simon aw, kei nong it hiam?” ci in a thumveina a dongkik hi. “Kei nong it hiam?” ci in Zeisu in thumvei tak a dot manin Peter a khasia hi. Tua ciangin amah in, “Topa aw, na khempeuh na thei a, nang kong it lam zong na thei hi,” a ci hi. Zeisu in, “Ka tuute na vak in.
43021018	Aman takpi kong cih in ah, na khangno lai in na kawng gakin na utna peuhpeuh ah na pai hi. Ahih hangin na upat ciangin na khut na zan dinga, midangte in na kawng hong hensak in na pai nop lohna munah hong paipih ding uh hi,” a ci hi.
43021019	Hih thu in, Peter in ama sihzia tawh Pasian minthangsak ding cih a gennopna ahi hi. Tua khit ciangin Zeisu in ama kiangah, “Hong zui in,” a ci hi.
43021020	Tua ciangin Peter a kihei leh ama nungah Zeisu in a it nungzuipa in a zuih lam a mu hi. Tua pa pen nitak an a neklai un Zeisu ang ah a kingap kawmsa a, “Topa aw, nang hong lehhek ding kua pen ahi hiam?” ci in a dong pa ahi hi.
43021021	Peter in tua pa a muh ciangin Zeisu kiangah, “Topa aw, hihpa e leh, bangci ding a hia?” a ci hi.
43021022	Zeisu in ama kiangah, “Kong paikik dong hihpa ka nuntak suaksak nop leh bang phamawh sa na hi hiam? Nang na hih leh ka nung hong zui in,” a ci hi.
43021023	Hih thu hangin tua nungzuipa si lo ding hi ci in nungzuite lakah a thang hi. Ahih hangin Zeisu in amah si lo ding hi a ci hilo a, “Kong paikik dong amah ka nuntak suaksak nop leh bang phamawh sa na hi hiam?” a ci bek ahi hi.
43021024	Hih thu khempeuh teci panga a gelhpa in tua nungzuipa ahi hi. Ama teci panna a maan hi cih kote in ka thei uh hi.
43021025	Zeisu in a bawl nalamdang tampi zong a omlai hi. Tuate a bantak in kigelh leh a kigelhna laibute leitung ah ta zo in ka um kei hi. Amen.
44001001	Theophilus aw, Zeisu in a kilaktoh ni donga a sep le a hilh thu khempeuh kong laikhak masa sungah ka gelh khinzo hi.
44001002	Amah in a teelsa sawltakte kiangah Kha Siangtho tungtawn in thu tampi vaikhak a, tua khit ciangin vantung ah a kilato hi.
44001003	Sihna a thuak khit ciangin hih mite kiangah kilak a, nungta takpi ahihna thu a kician mahmah kipsakna thu tampi a pia hi. Amaute muhin ni 40 sung om a, Pasian kumpigam thute a gen hi.
44001004	Sawltakte tawh a omkhopna khatah Zeisu in amaute thupia a, “Jerusalem khuapi pan paikhia loin, keima tung pan na zaksa uh, Pa kamciam na ngak un.
44001005	Banghang hiam cihleh John in mite tui tawh a phum hi. Ahi zongin tu a kipan a sawtlo in note Kha Siangtho tawh hong kiphum ding hi,” a ci hi.
44001006	Tua ahih manin amaute hong paikhawm uha ama kiangah, “Topa aw, tu hunin Israel mite tungah kumpigam piakik ta ding na hi hiam?” ci in a dong uh hi.
44001007	Amah in, “Pa in ama thuneihna tawh a seh khitsa hun le nite note theih ding ahi kei hi.
44001008	Ahi zongin note tungah Kha Siangtho a hong tun ciangin vangliatna na ngah ding uha Jerusalem khuapi a kipan Judea gam khempeuh, Samaria gam khempeuh le leimong dongah ka teci na hi ding uh hi,” a ci hi.
44001009	Tu in hih thuteng a gen khit ciangin amaute muhtang mahin amah kilato a, meiilum khatin liah ahih manin a muthei nawn kei uh hi.
44001010	Vantung ah Zeisu a kahtoh a limet mahmah laitak un thakhat in amaute kiangah puanpak silh mi nih a ding uh hi.
44001011	Amaute in, “Galilee mite aw, banghang in dinsa in vantung lam en gega na hi uh hiam? Note kiang pana vantung ah a kilato hih Zeisu mah tu‑a a paitoh na muh bang tektek un a hong paikik ding hi,” a ci uh hi.
44001012	Tua khit ciangin amaute Tanluan mual panin Jerusalem khuapi ah a ciahkik uh hi. Tanluan mual pen Jerusalem khuapi panin Sabbath ni khat lam ahi hi.
44001013	Inn a tun uh ciangin amaute tunna inndei tungnung ah a kahto uh hi. Tua mite in Peter, James, John, Andrew, Philip le Thomas, Bartholomew le Mate, Alphaeus tapa James le Zealot pawl Simon, James tapa Judas‑te ahi uh hi.
44001014	Amaute in numeite, Zeisu nu Mary, le Zeisu sanggamte tawh lungsim kikhat in thungetna le thumna a nei den uh hi.
44001015	Tualai a a kikhawm nungzuite 120 bang a pha uh hi. Amaute laizang ah Peter dingto in thu gen a,
44001016	“Sanggamte aw, Zeisu a mante a hong makaih ahi Judas tawh kisai thu Kha Siangtho in David tungtawn in a genkholhna Lai Siangtho a tangtun loh a phamawh ahi hi.
44001017	Tua Judas in eite tawh a kisimkhawm mi khat hi a, hih nasepna ah zong a kihel mi khat ahi hi,” a ci hi.
44001018	Tua hi napi hih mipa in a mawhna thaman tawh lo khat lei a, tualai ah bungbu kiat in a gilpi kitam a, a sungkua khempeuh a buakhia hi.
44001019	Tua thu Jerusalem khuapi a teeng mi khempeuh in a thei uh hi. Tua logam pen amau pau in “Akel Dama” ci uh a, “Sisan Lo” a cihna ahi hi.
44001020	Tua banah, “Late Lai Siangtho sungah, ‘Ama teenna mun gamkhing suak henla, Tua munah kuamah teeng nawn kei hen. Midang khatin ama za luah hen,’ ci in a kigelh hi.
44001021	“Tua ahih manin Topa Zeisu eite lakah sungtum pusuak in a omsung,
44001022	John in tui a phum a kipan eite kiang panin a kilaktoh ni dong, eite tawh a kipawlkhawm mite lak panin mi khat i teel ding kisam hi. Banghang hiam cihleh tua pa in eite tawh Zeisu Khazih thawhkikna thu teci a pangkhawm mi ahih ding kisam hi,” a ci hi.
44001023	Tua ciangin amaute in mi nih Barsabas a kici Joseph (Justus zong kici) le Matthias a teelkhia uh hi.
44001024	Amaute in, “Nang, mi khempeuh lungsim a thei Topa aw, Judas ahih leh ama muna pai dingin mawhna bawl in a za pan a kia zo hi.
44001025	Tua ahih manin hih mi nihte lakah sawltak a suak ding le hih nasep a sem dinga na teelpa hong lak in,” ci in thu a ngen uh hi.
44001026	Tua khit ciangin lai‑ai san uh a, Matthias tungah tu ahih manin sawltak sawm le khatte tawh a kisimkhawm hi.
44002001	Pentecost ni a hong tun ciangin amaute khempeuh lungsim kikhat in munkhat ah a omkhawm uh hi.
44002002	Tua laitak in huihpi nung tawh a kibang awging khat vantung pan thakhat in hong ging a, amaute tutna innsung khempeuh hong dim hi.
44002003	Tua khit ciangin meikuang tawh a kibang leiite hong kilang in kithehzak a, amaute tung ciat ah a tu hi.
44002004	Tua ciangin amaute khempeuh Kha Siangtho tawh kidim uh a, Kha in a lawhkhiatsak bangbang in pau nam tuamtuam tawh thu a gen uh hi.
44002005	Van nuai‑a om minam khempeuh lak panin Pasian a zahtak Judah mite tua laitak in Jerusalem khuapi ah a om uh hi.
44002006	Tua aw a hong gin ciangin mihonpi hong pai uha tua mite thugen amau pau ciat tawh a zak manun a lungmang uh hi.
44002007	Lamdangsa lua uh ahih manin lungmang uh a, “En un, hih mite in Galilee pau in a paute vive hilo ahi uh hiam?
44002008	I pianpih pau ciat tawh i zak theihpen a bangci ahi hiam?
44002009	Parthia mi, Media mi, Elam mite le Mesopotamia gama teeng mite, Judea gam, Cappadocia gam, Pontus gam, Asia gam,
44002010	Phrygia gam, Pamphylia gam, Egypt gam, le Cyrene khua kiang Libya gama teeng mite, Rome khuapi pana hong zin Judah mite le Judah mi a kisuaksakte,
44002011	Crete mi le Arab mi ahi eite in amaute thugen eima pau ciat tawh i zak theih pen Pasian nasep hi a, lamdang mahmah hi,” a kici uh hi.
44002012	Tua hi a, amaute khempeuh in lamdangsa in lungmang uh a, “Bangci bang thu hi peuhmah ahi hiam?” a kici uh hi.
44002013	Midangte in ahih leh, “Lenggahzu cil a kham uh hi ding hi,” ci in a zahko uh hi.
44002014	Ahih hangin sawm le khatte tawh Peter dingkhawm a, a aw sangkhan in a gen in ah, “Judah mite le Jerusalem khuapi a teeng mite khempeuh aw, hih thu kong theisak nuam hi ka thugen na ngai un.
44002015	Note upmawh bangin hih mite zukham hilo uh hi. Banghang hiam cihleh nai thum sat pan hi.
44002016	Hih thu kamsangpa Joel in a gensa ahi hi.
44002017	Amah in, ‘A nunung nite ciangin, Mi khempeuh tungah ka Kha ka bua dinga, Na tapa na tanute un kamsang in thu a gen ding uh hi. Na tangvalte un mang mu ding uh a, Na putekte un mang a man ding uh hi.
44002018	Tua hun ciangin, ka sila numei le pasalte tungah Ka Kha ka bua dinga, Amaute in kamsang in thu a gen ding uh hi.
44002019	Tunglam vanah nalamdang lianpi pite ka lak dinga, Nuai‑a leitung ah sisan, meikuang le meikhu tawh, Limlamdangte ka lak ding hi.
44002020	A lauhuai le a lian mahmah Topa ni, A hong tunma in ni hong mial dinga, Kha in sisan hong suak ding hi.
44002021	Tua ciangin, Topa min tawh Huhna a ngen mi khempeuh in, Hotkhiatna a ngah ding uh hi, Pasian in ci hi,’ ci in a gen hi.
44002022	“Israel mite aw, hih thute za un. Na theihsa mah bangun Pasian in Nazareth khua mi Zeisu tungtawn in note lakah nalamdangte, nalamdang lianpite le limlamdangte a bawlna tawh amah a sanna thu teci a pangzo hi.
44002023	Pasian in a khentat khitsa ama ngimna le a theihkholhna tawh kizui in note tungah amah hong ap a, note in migilote khut tawh manin singkhuam tungah na khailum uh hi.
44002024	Ahih hangin, sihna in amah lencip zolo ahih manin sihna panin Pasian in khahkhia in a thosak zo hi.
44002025	David in ama thu tawh kisai in a genna ah, ‘Ka mai ah Topa ka mu tawntung hi. Banghang hiam cihleh ka kilin loh nadingin, Ka taklam ah amah a om hi.
44002026	Tua ahih manin ka lungsim kipak a, Lungdamtak in thu ka gen hi. Tua thamlo in ka pumpi zong, Lametna tawh a tawlnga ding hi.
44002027	Banghang hiam cihleh nangmah in Hadesɠ ah ka kha na nusia kei dinga, Na Misiangthopa zong na muatsak kei ding hi.
44002028	Nuntakna lampi nong theisak zo a, Nangma omna munah, Lungdamna tawh nong kidimsak ding hi,’ a ci hi.
44002029	“Sanggamte aw, i pupi David thu teltak in hong gensak un. Amah si in kivui khin a, a han zong tuni dongin a omlai hi.
44002030	Pasian in ci le sa lama ama suan sung pan Khazih piangsak in ama tokhom tungah tusak dingin kiciam a, tua kamciamna David in kamsang khat ahihna tawh a thei hi.
44002031	Amah in hih thu mukhol ahih manin ama pumpi muat loin, a kha zong Hadesɠ ah a kinusia kei ding hi ci in Khazih a thawhkik nading thu a gen hi.
44002032	Pasian in hih Zeisu thokiksak khinzo hi cih thu kote khempeuh in teci ka hi uh hi.
44002033	Tua ahih manin Pasian in ama taklam ah amah lamsang khinzo a, Pa kiang panin Kha Siangtho kamciam zong a sang khinzo hi. Tu in ama hong buakkhiat tua Kha Siangtho mu in na zazo uh hi.
44002034	“David in vantung ah kahto lo napi in, ‘Topa in ka Topa kiangah,
44002035	“Na galte na khengakna ka suahsak khit mateng in, Ka taklam ah na tu in,” ci hi,’ ci in a gen hi.
44002036	“Tua ahih manin na khailup uh tua Zeisu, Pasian in Topa le Khazih a suaksak zo hi cih thu Israel mi khempeuh in teltak in theita un,” ci in a gen hi.
44002037	Amaute in hih thu a zak uh ciangin a lungtang uh vut a, Peter le sawltak dangte kiangah, “Sanggamte aw, bang hih ding ka hi uh hiam?” a ci uh hi.
44002038	Tua ciangin Peter in amaute kiangah, “Na mawhna uh kisikkik unla Zeisu Khazih min tawh tui kiphum un. Tua hi leh Pasian in na mawhnate uh hong maisak in Kha Siangtho letsong na ngah ding uh hi.
44002039	Banghang hiam cihleh tua kamciamna in note aa ding hi a, na suan na khakte uh le Topa i Pasian in a saplai ding gamlapi a om mite khempeuh aa ding zong ahi hi,” a ci hi.
44002040	Peter in thudang tampi tawh teci pangin amaute hanthawn a, “Hih a gilo tulai khang mite lak panin kihemkhia un,” a ci hi.
44002041	Ama thugen lungdamtak in a sang mite tui kiphum uh a, tua ni in mi 3,000 bang a kibehlap hi.
44002042	Amaute in sawltakte hilh upna thu le kikholhkhopna, anlum balkhapna le thungetnate ah kuhkaltak in a omsuak uh hi.
44002043	Pasian in sawltakte tungtawn in nalamdang lianpite le limlamdang tampite bawl uha, mi khempeuh in lamdang a sa mahmah uh hi.
44002044	Thu‑um mi khempeuh omkhawm in na khempeuh a neikhawm uh hi.
44002045	A neih a lamte uh le a vante uh zuak in amaute kisapna zui in a hawm uh hi.
44002046	Nisim in lungsim kikhat in biakinnpi huang sungah kikhawm uh a, inn khat khit inn khatah anlum balkham in, lungdamtak le lungsim siangthotak in an a nekhawm uh hi.
44002047	Pasian min phat uh a, mi khempeuh maipha zong a ngah uh hi. Topa in hotkhiatna a ngah mite nisim in pawlpi sungah a kibehlapsak hi.
44003001	Tu in thunget hun ahi nai kua ciangin Peter le John‑te biakinnpi huangah a paito uh hi.
44003002	Biakinnpi huang sunga a lut mite kiangah huhna a nget theih nadingin a nu gil sung panin a khebaisa a suak mi khat kipua in Hoih kici biakinnpi kongpi gei ah nisim in a kikoih zel hi.
44003003	Tua pa in biakinnpi huang sungah lut dingin a kithawi Peter le John a muh ciangin huhna a ngen hi.
44003004	John tawh a paikhawm Peter in tua pa tangtak in en a, “Hong en in,” a ci hi.
44003005	Tua pa in amaute kiang pan na khatpeuh a ngah ding kisa in a limet mahmah hi.
44003006	Tua ciangin Peter in, “Kham le ngun ka nei kei hi. Ahi zongin ka neihpen kong pia ding hi. Nazareth khua mi Zeisu Khazih min tawh dingto inla lampai in,” a ci hi.
44003007	Peter in tua pa a khut taklam ah lenin a kaihtoh ciangin a khepek le a siakmit guhte thakhat in a thahat hi.
44003008	Tua pa diangto in dinga, lam a pai hi. Lampai in diangin Pasian min phat kawmsa in biakinnpi huang sungah amaute tawh a lutkhawm hi.
44003009	Mi khempeuh in amah lam paithei in Pasian min phata a om a mu uh hi.
44003010	Hoih kici biakinnpi kongpi gei ah tu‑a huhna a ngen denpa ahihlam a theih uh ciangin ama tunga thupiang hangin lungmang in lamdang a sa uh hi.
44003011	Tu in damna a ngah khebaipa in Peter le John‑te meilet pah cinten in a om laitak in mi khempeuh in lamdangsa mahmah uh a, amaute omna Solomon buukah a tai ngeingai uh hi.
44003012	Peter in a muh ciangin, “Israel mite aw, banghang in hih thu lamdangsa na hi uh hiam? Kote vangliatna le biakna mi hihna tawh hihpa lam a paisak bangin banghang in hong en gega na hi uh hiam?
44003013	Abraham, Isaac le Jacob‑te Pasian ahi, i pu i pate Pasian in a nasempa Zeisu min a thangsak zo hi. Pilate in amah khah a sawm hangin Pilate mai‑ah amah na nial uh a, thah dingin na piakhia uh hi.
44003014	A Dikpa le a Siangthopa na nial uha mi thatpa khat a hong khahsak zawk nadingin na ngen uh hi.
44003015	Nuntakna a Piangsakpa na that uh a, ahih hangin Pasian in misite lak panin amah a thokiksak zo hi. Tua thu ah kote in teci ka hi uh hi.
44003016	Na muh na theih uh hihpa in Zeisu min um ahih manin tua min in amah a thakhauhsak zo hi. Hi hi, Zeisu tungtawn a hong pai upna in note muhtang mahmah in amah a damsiangsak zo hi.
44003017	“Tu in ahih leh sanggamte aw, na makaite uh mah bangin note in zong na theih loh manun tua banga ahih kha na hi uh hi cih kong thei hi.
44003018	Ahih hangin Khazih in gimna thuak ding hi ci a, Pasian in ama kamsang khempeuh kam tawh a genkholhsa tua thute hih bangin a tangtungsak zo hi.
44003019	Tua ahih manin na mawhnate uh a kiphiatsiang theih nadingin kisikkik unla kikhel un. Tua hi leh Topa kiang panin thamalhkikna hun a hong tung ding hi.
44003020	A beisa hunin note tunga hong kihilh, Zeisu Khazih zong amah in note kiangah hong sawl ding hi.
44003021	Pasian in na khempeuh a bawlthakkik mateng vantung ah Zeisu om phot ding hi. Pasian in tanglai peka kipan a siangtho ama kamsangte khempeuh kam tawh hih thu a gen khitsa ahi hi.
44003022	Moses in i pu i pate kiangah, ‘Topa na Pasian un na sanggamte uh lak panin kei tawh a kibang kamsang khat hong piangsak ding hi. Note tunga ama hong gen thu khempeuh na mang ding uh hi.
44003023	Tua kamsangpa thu a manglo mi peuhmah a mipihte sung panin kisusia ding hi,’ ci in a gen hi.
44003024	Hi hi, Samuel a kipan ama khit a thu a gen kamsang khempeuh in tulai a a piang ding thute a genkhol uh hi.
44003025	Note in kamsangte suan le khakte na hi uh hi. Pasian in Abraham tungah, ‘Na suan na khak tungtawn in leitung mite khempeuh thupha ka pia ding hi,’ ci in i pu i pate tawh a bawl thuciamna tawh a kizom mite na hi uh hi.
44003026	Note khempeuh na gamtat khialhna panun hong kiheisak in thupha hong pia dingin Pasian in a nasempa Zeisu a thawhkiksak khit ciangin note kiangah hong sawl masa hi,” ci in a gen hi.
44004001	Tu in amaute in mite tungah thu a gen laitak un siampite, biakinn cingte a ukpa le Sadducee pawlte a hong tung uh hi.
44004002	Sawltakte in mite thu hilhin Zeisu hangin misite thawhkikna thu tangko uh ahih manin tua mite in nawngkaisa mahmah uh hi.
44004003	Tua ahih manin Peter le John man uha nitak hita ahih manin zingsang dongin thong sungah a khum uh hi.
44004004	Ahih hangin amaute thugen a za mi tampi in thu um uha pasal bekbek zong 5,000 bang a pha uh hi.
44004005	A zingciang in gam ukte, makaite, thukhamhilh siate,
44004006	Siampi Ukpa Annas, Caiaphas, John, Alexander le Siampi Ukpa innkuanpihte, Jerusalem khuapi ah a hong kikhawm uh hi.
44004007	Amaute laizang ah Peter le John a koih khit uh ciangin amaute gel kiangah, “Bang vangliatna ahih keileh bang min tawh hihpa damsak na hi uh hiam?” ci in a dong uh hi.
44004008	Tua ciangin Peter in Kha Siangtho tawh kidim a, amaute kiangah, “Mipi ukte le Israel makaite aw,
44004009	hih mizawngkhal khat tungah thupha ka bawl manun tuni in thu hong sit na hih uh leh,
44004010	note in singkhuam tungah khailum in Pasian in misite lak pan a thawhkiksakpa, Nazareth khua mi Zeisu Khazih min tawh hihpa damin note khempeuh mai ah dinga om ahi hi cih thu note khempeuh le Israel mi khempeuh in theita un.
44004011	Tua Zeisu in, ‘Inn a lam note in na nilkhiat uh suang hi a, Innkiu suang bulpi a suakpa ahi hi.’
44004012	“Tua mi simloh midang tungah hotkhiatna a om kei hi. Banghang hiam cihleh hotkhiatna i ngah nadingin hong kipia, min dang khat beek vannuai mite lakah a om kei hi,” ci in a gen hi.
44004013	Tu in amaute in Peter le John‑te hansanna mu uh a, pilna neilo sinna nei ngeilo mite ahihlam uh a theih uh ciangin lamdang a sa mahmah uh hi. Tua ciangin Zeisu tawh kithuah ngei uh ahihlam a phawkkik uh hi.
44004014	Damna a ngah mipa in amaute tawh dingkhawm a om mu uh ahih manin bangmah a nial thei nawn kei uh hi.
44004015	Ahih hangin thukhenteɠ kiang pan amaute a paikhiat nadingun thu a piak khit uh ciangin thu a kikum uh hi.
44004016	Amaute in, “Hih mite bang cih ding i hi hiam? Amaute tungtawn in a kilang mahmah nalamdang khat piang khin a, Jerusalem khua mi khempeuh in mu khinzo uh ahih manin i nial thei kei hi.
44004017	Ahih hangin mite lakah a kizelh nawnloh nadingin, ‘Tu a kipan in kuama tungah hihpa min tawh thu gen nawn kei un,’ ci in khauhtak in tawnggawp ni,” a kici uh hi.
44004018	Tua khit ciangin amaute gel sam uh a, Zeisu min tawh thugen in, thu a hilh nawn peuhmah loh nadingun thu a pia uh hi.
44004019	Ahih hangin Peter le John in amaute kiangah, “Pasian thu sangin note thu kong man zawk ding uh Pasian mai ah maan hiam maanlo hiam note mah in khen zaw un.
44004020	Banghang hiam cihleh kote ka hih uh leh ka muhsa ka zaksa uh thute gen loin ka om thei kei uh hi,” a ci uh hi.
44004021	Hih nasepna hangin mi khempeuh in Pasian min a phat uh hi. Tua ahih manin tua mite hangin Peter le John‑te bangci bangin daanpia ding cih thei zolo uha khauhtak in tawngin a khah uh hi.
44004022	Banghang hiam cihleh lamdangtak in a kidamsakpa in kum 40 val a phazo hi.
44004023	Amaute gel a kikhah khit ciangin a lawmte uh kiangah pai in siampi liante le makaite thugenteng a gen uh hi.
44004024	Amaute in tua thu a zak uh ciangin lungsim kituak in Pasian tungah kiko uh a, “Topa aw, nang in vantung le leitung, tuipi le a sunga om na khempeuh a piangsak Pasian na hi hi.
44004025	Na nasempa David kam tawh na gen inah, ‘Banghang in minam dangte heh uh a, Mite in kimanna neilo thute vaihawmsim uh ahi hiam?
44004026	Topa le a Sathau‑nilhpa a do dingin, Leitung kumpite kithawi uh a, Gam ukte a kikaikhawm uh hi,’ na ci hi.
44004027	“Herod le Pontius Pilate in Gentile mite le Israel mipite tawh kipawl in sathau na nilhpa, a siangtho na Nasempa Zeisu langpan in,
44004028	nangma vangliatna le na deihna tawh sep dinga na gelsa teng mah a sem uh ahi hi.
44004029	Tu in, Topa aw, amaute hong tawnna za in. Na nasemte in na thu a genngam nadingun hansanna pia in.
44004030	A siangtho na Nasempa Zeisu min tawh limlamdangte le nalamdang lianpite a bawl theih nading le cinate in damna a ngah nadingin na khut hong zan in,” ci in thu a ngen uh hi.
44004031	Thu a nget khit uh ciangin amaute kikhopna mun a kiling hi. Amaute khempeuh Kha Siangtho tawh kidim uh a, hangtak in Pasian thu a gen uh hi.
44004032	Tu in thu‑um mihonpite a lungsim, a ngaihsutna uh kituak a, a neihsa khempeuh uh kuama aituam ci loin a neikhawm uh hi.
44004033	Sawltakte in Topa Zeisu thawhkikna thu vangliatna tawh teci pang uh a, amaute khempeuh tungah Pasian hehpihna thupha lianpi a tung hi.
44004034	Inn mun logam a nei khempeuh in zuak in a sumte uh hong tawiciat uh hi.
44004035	Tua ciangin sawltakte khephung ah hong koih uh a, sawltakte in mi khempeuh a kisapna zui in hawmsak uh ahih manin kisapna a nei kuamah a om kei hi.
44004036	Sawltakte in Barnabas (a khiatna in “Hehnepna Tapa”) a cih uh, Cyprus gam mi, Levi suan, Joses a kici mi khat a om hi.
44004037	Tua pa in a logam a zuak khit ciangin a sumteng paipih in sawltakte khephung ah a va koih hi.
44005001	Ananias a kici pa le a zi Sapphira‑te in zong a logam uh a zuak uh hi.
44005002	Tua ciangin a pasal in a sumte pawlkhat sit in a dangteng paipih a, sawltakte khephung ah a va koih hi. A sumte pawlkhat a sit lam a zi in zong a thei hi.
44005003	Peter in, “Ananias aw, Kha Siangtho a khem ding le na logam man sum pawlkhat a sit dingin banghang in na lungsim Satan uksak na hi hiam?
44005004	Tua logam na zuakma in nangma aa hi a, na zuak khit ciangin zong nangma thuthu hilo ahi hiam? Banghang in tua bang lungsim nei na hi hiam? Mihing a khem hilo in Pasian a khem na hi hi,” a ci hi.
44005005	Tua ciangin Ananias in hih thu a zak ciangin puksuk in a si hi. Tua thu a za mi khempeuh a lau mahmah uh hi.
44005006	Tangvalte dingkhia in puan tawh a luang a tun khit uh ciangin puakhia in a vui uh hi.
44005007	Tua khit nai thum bang ciangin a zi zong thu piangteng theilopi in a hong lut hi.
44005008	Peter in ama kiangah, “Na logam uh hih zah maha na zuak uh ahi hiam, hong gen in,” a ci hi. Amah in, “Hih zah maha ka zuak uh ahi hi,” a ci hi.
44005009	Tua ciangin Peter in ama kiangah, “Topa Kha a ze‑et dingin banghang in kithukim na hi uh hiam? En in, na pasal a vuite kongbiang ah hong tungta hi, nang zong hong puakhia ding uh hi,” a ci hi.
44005010	Tua ciangin tua nu Peter khephung ah thakhat in puksuk in a si hi. Tangvalte hong lut uh ciangin tua nu a sisa in mu uha puakhia in a pasal gei ah a vui uh hi.
44005011	Pawlpi buppi le hih thu a za mi khempeuh a lau mahmah uh hi.
44005012	Sawltakte tungtawn in mite lakah limlamdangte le nalamdang lian tampite a piang hi. Thu‑um mi khempeuh lungsim kikhat in Solomon buukah a omkhawm uh hi.
44005013	Midangte khat beekin amaute pawlpih ngamlo uh a, ahi zongin thupi a sa mahmah uh hi.
44005014	Topa a um numei pasal a honhon in kibehlap a, thu‑um mi a tam semsem hi.
44005015	Mite in cinate kongzing ah puakhia uh a, Peter hong pai ciangin a lim beekin a nawk khak theih nadingin lupna le tal tungah a sial uh hi.
44005016	Jerusalem khuapi kima om khuate panin zong mihonpi hong kikaikhawm uha dawigilote in a bawlsiatte le cinate hong paipih in amaute khempeuh in damna a ngah uh hi.
44005017	Tua ciangin Siampi Ukpa le amah tawh a omkhawm Sadducee pawlte heh mahmah uh a,
44005018	sawltakte manin thong sungah a khum uh hi.
44005019	Ahih hangin Topa vantungmi khatin zan laitak in thong kongkhak hong in amaute khahkhia a,
44005020	“Pai unla, biakinnpi huang sungah dingin hih nuntakna thu mite va hilh un,” a ci hi.
44005021	Amaute in hih thu a zak uh ciangin zingsang tungin biakinnpi huang sungah lutin thu a hilh uh hi. Tua hun sung mahin Siampi Ukpa le a lawmte hong pai uh a, thukhenteɠ le Israel upa khempeuh samkhawm in sawltakte a lakhia dingin thonginn ah mi a sawl uh hi.
44005022	Ahih hangin biakinn cingte a tun uh ciangin thong sungah sawltakte mu lo uh ahih manin kilehkik in thu zasak uh a,
44005023	“Thonginn bittak in kikalh a, thong cingte zong kongkhak mai ah a ding uh hi. Ahih hangin kong ka hon uh ciangin a sungah kuamah ka mu kei uh hi!” a ci uh hi.
44005024	Tu in Siampi Ukpa, biakinn cingte a ukpa le siampi liante in tua thu a zak uh ciangin, “Bang thuteng hong pianglai ding hiam?” ci in a lungmang uh hi.
44005025	Tua laitak in mi khat hong pai in amaute kiangah, “En in, thong sunga na mi khumte un biakinnpi huang sungah thu hilh in a om uh hi!” ci in a ko hi.
44005026	Tua ciangin biakinn cingte a ukpa le biakinn cingte va pai uha mite in suang tawh a denkhak ding lau uh ahih manin thu‑ol tawh sawltakte a la uh hi.
44005027	A hong tunpih khit uh ciangin thukhenteɠ mai ah koih uh a, Siampi Ukpa in thu a dong hi.
44005028	Amah in, “Hih min tawh thu na hilh nawnloh nadingun khauhtak in thu hong pia khin hilo ka hi hiam? Ahih hangin en un, Jerusalem khua sungteng note thuhilhna zelsak in hih mipa sisan kote tungah hong tun nuam na hi uh hi!” a ci hi.
44005029	Tua ciangin Peter le sawltak dangte in, “Mite thu sangin Pasian thu ka man ding uh kilawm zaw hi.
44005030	I pu i pate Pasian in singkhuam tungah khai a na thahpa uh Zeisu a thokiksak zo hi.
44005031	Israel mite a mawhna uh kisikkiksak in mawhmaina a piak theih nadingin Pasian in amah Kumpi le Honpa suaksak in a taklam ah a lamsang khinzo hi.
44005032	Hih thu ah kote in ama teci ka hi uh hi. Pasian in ama thu a mang mite a piak Kha Siangtho zong ama teci ahi hi,” ci in a dawng uh hi.
44005033	Amaute in hih thu a zak uh ciangin heh mahmah uha sawltakte thah dingin a vaihawm uh hi.
44005034	Tua ciangin thukhente lak panin mi khempeuh in a zahtak thukhamhilh siapa ahi Gamaliel a kici Pharisee pa khat hong dingto in tawmvei sung sawltakte a pusuahsak nadingun thu a pia hi.
44005035	Tua khit ciangin amah in, “Israel mite aw, hih mite tunga na sepsawm uh thu hoihtak in ngaihsun pha un.
44005036	Banghang hiam cihleh tu ma lam in zong mi thupi khat ka hi a kici Theudas hong khang a, mi 400 bangin amah a pawl uh hi. Tua pa a kithah ciangin a nungzui khempeuh kithehthang in bangmah a suak kei uh hi.
44005037	Tua pa khit mi kisim hun sungin zong Galilee mi Judas hong khang leuleu a, nungzui tampi mah a ngah hi. Tua pa zong si a, ama thu a zui mi khempeuh a kithehthang uh hi.
44005038	Tu in zong note kianga kong cih in ah hih mite bangmah cih loin, hi ci omsak lel un. Banghang hiam cihleh hih gelna le nasepna mihing pana hong piang ahih leh hong beilel ding hi.
44005039	Ahi zongin Pasian pana hong piang ahih leh na beisak zo kei ding uh a, Pasian a lehdo na suak zawsop ding uh hi,” a ci hi.
44005040	Amaute in ama thu gen hoihsa uh ahih manin sawltakte samin sat uha Zeisu min tawh thu a gen nawnloh nadingun thu a piak khit uh ciangin a khah uh hi.
44005041	Tua ciangin sawltakte zong, Zeisu min hanga maizumna a thuak dingin Pasian in kilawm hong sa hi ci in lungdam mahmah uh a, thukhenteɠ kiang panin a paikhia uh hi.
44005042	Zeisu in Khazih ahi hi cih thu amaute in nisim in biakinnpi huang sung le innteng ah tatsat loin hilhin a tangko uh hi.
44006001	Tua hun sungin nungzuite hong tam semsem uh ciangin nisim annek hawmna ah Greek dan a zui Judah meigongte ki‑awlmawh lo ahih manin tuate in Hebrew kam a zang Judah mite tungah a phun uh hi.
44006002	Tua ahih manin sawm le nihte in nungzui honpite kaikhawm in amaute kiangah, “Kote in Pasian thu hilh manlo lianga nek le dawn kong buaipih ding uh kilawm lo hi.
44006003	Tua ahih manin sanggamte aw, note lak panin na pahtak uh Kha Siangtho le lungpilna tawh a kidim pasal sagih hong teelkhia un. Hih nek le dawn a vaihawm dingin amaute ka seh ding uh hi.
44006004	Kote ka hih uh leh thungetna le thuhilhna nasep kong zomsuak ding uh hi,” a ci uh hi.
44006005	Hih thu mipi in hoihsa ahih manin thu upna le Kha Siangtho tawh a kidim Stephen, Philip, Prochorus, Nicanor, Timon, Parmenas le Antioch khua mi Judah mi a suak Nicolas‑te a teelkhia uh hi.
44006006	Sawltakte mai ah amaute koih uha sawltakte in tua mite tungah khut nga in thu a ngetsak uh hi.
44006007	Tua ciangin Pasian thu hong kizel semsem a, Jerusalem ah nungzuite nasiatak in a pung uh hi. Siampi tampite in zong thu a um uh hi.
44006008	Stephen in upna le vangliatna tawh kidim a, nalamdang lianpite le limlamdangte mite muhin a bawl hi.
44006009	Tua ciangin Sal suaktate kikhopna sunga kihel Cyrene khua pana hong paite, Alexandria khua pana hong paite, Cilicia gam le Asia gam pana hong pai mite in Stephen tawh thu a kinial uh hi.
44006010	Stephen in lungpilna le Kha tawh a gen thute amaute in a nial thei kei uh hi.
44006011	Tua ciangin amaute in mi pawlkhat cialsim uh a, “Hihpa Moses le Pasian tungah a pausiatna ka zazo uh hi,” ci in a gensak uh hi.
44006012	Amaute in mipite, makaite le thukhamhilh siate hansuah in Stephen omna ah hong pai in man uh a, thukhenteɠ kiangah a paipih uh hi.
44006013	Zuau gen ding teci seh uh a, “Hih mun siangtho le thukham tungah hihpa pausia den a,
44006014	hih Nazareth khua mi Zeisu in hih mun susia in Moses in kote hong piak ngeinate khel ding hi ci a, a genna ka za uh hi,” a ci uh hi.
44006015	Thukhenteɠ kikhopna sunga a tu mi khempeuh in Stephen maitang a telet uh ciangin vantungmi maitang tawh kibang in a mu uh hi.
44007001	Tua ciangin Siampi Ukpa in, “Hih thute a maan mah ahi hiam?” a ci hi.
44007002	Stephen in, “Pate le sanggamte aw, ka thugen na ngai un. Haran khua ah i pu Abraham a teenma Mesopotamia gamah a om laitak in ama kiangah a vanglian Pasian kilang a,
44007003	‘Na gam le na beh na phungte kiang pan paikhia inla, kong lah ding gamah pai in,’ a ci hi.
44007004	Tua ciangin Chaldea mite gam pan amah paikhia in Haran khua ah a teeng hi. A pa a sih khit ciangin tua mun panin tu laitak a na teenna uh leitang ah a lal hi.
44007005	Tua gamah Pasian in ama luah dingin a khepek ngakh nading nangawn leitang a pia kei hi. Ahi zongin Abraham nunga a suan a khakte luah dingin hih gam a piak ding thu, ta a neihma in a kamciam zo hi.
44007006	Ahih hangin Pasian in ama kiangah, na suan na khakte gamdang khatah va pem ding uh a, tua gam mite in kum 400 sung sal in nei in a bawlsia ding uh hi.
44007007	‘Ahih hangin amaute salin a kai tua minam tungah thu ka khen dinga, tua khit ciangin amaute hong paikhia in hih munah keimah a hong bia ding uh hi,’ a ci hi.
44007008	Tua ciangin Pasian in Abraham tungah vunatna tawh kipawl thuciamna zong a pia hi. A tapa Isaac a neih ciangin a ni giat ni in vun a atsak hi. Isaac tapa Jacob hi a, Jacob in i pupi sawm le nihte pa ahi hi.
44007009	“Tua i pupite in Joseph haza in Egypt gamah a zuak uh hangin Pasian in amah ompih a,
44007010	a gentheihna khempeuh panin honkhia in Egypt kumpipa Pharaoh mai ah maipha le lungpilna a pia hi. Pharaoh in Egypt gam le ama inn sung khempeuh Joseph a uksak hi.
44007011	Tua hun in Egypt gam le Canaan gam bup ah kialpi tunga haksatna lianpi om ahih manin i pu i pate in nek le dawn ding a nei kei uh hi.
44007012	Ahih hangin Jacob in Egypt gamah an om hi cih thu a zak ciangin i pu i pate a paisak masa hi.
44007013	A nihveina a hawh uh ciangin a sanggamte kiangah Joseph kipulak a, tua ciangin Pharaoh in Joseph innkuanpihte a thei hi.
44007014	Tua nung ciangin Joseph in mi sawlin a pa Jacob le a innkuanpih khempeuh lasak a, mi 75 a pha uh hi.
44007015	Tua hi a, Jacob zong Egypt gamah paisuk in tua gamah si a, i pu i pate zong tua gam mahah a si uh hi.
44007016	Amaute luanghawmte Shechem khua ah pua uh a, Abraham in Shechem khua mi Hamor tate kiang panin sum tawh a leisa hanah a vui uh hi. Moses in Israelte Makaih
44007017	“Pasian in Abraham tunga a ciamsa kamciamna a tunkuan ciangin Egypt gamah amaute khangin pung mahmah uh a,
44007018	Joseph a theilo kumpi dang khat hong khan dong tua bangin a pung uh hi.
44007019	Tua pa in i minamte khembawl a, i pu i pate bawlsia in, a tangekte uh a nungta lo dingin a paihsak hi.
44007020	Tua hun mahin Moses hong suak a, tua in Pasian lungkimsak mahmah hi. Tua hi a, a pa inn sungah kha thum sung amah kikem hi.
44007021	Ahih hangin a kikoihkhiat ciangin Pharaoh tanu in na la a, ama tapa banglian in a pantah hi.
44007022	Tua ciangin Moses in Egypt gam pilna khempeuh sin a, kampau le sepna bawlna ah a siam mahmah hi.
44007023	“Tu in Moses kum 40 a phak ciangin a sanggam Israel tate kiangah hawh nopna lungsim a nei hi.
44007024	Egypt mipa khatin ama mite khat a thuman lopi a a bawl a muh ciangin a kibawlsia mipa va guma Egypt mipa a satlum hi.
44007025	Banghang hiam cihleh Pasian in ama khut zangin amaute a hotkhiat ding lam a sanggamte in a thei ding sa a, ahih hangin amaute in a thei kei uh hi.
44007026	A zingciang in Israel mi nih a kilai laitak uh va tuak kha a, ‘Lawmte aw, unau khat na hi uh hi, banghang in kilai na hi uh hiam?’ ci in a kilem nadingun a kho hi.
44007027	“Ahih hangin a lawmpa tunga a mawh zaw pa in Moses sawnkhia in a gen in ah, ‘Kote a hong uk ding le thu a hong khen dingin kua in nang hong seh ahi hiam?
44007028	Zanni a Egypt mipa na thah bangin kei zong hong that nuam na hi hiam?’ a ci hi.
44007029	“Hih thu hangin Moses taimang in Midian gamah teenga tualai ah tapa nih a nei hi.
44007030	“Kum 40 a cin ciangin Sinai mual gamlak ah sawlbawk kuang sung panin Topa vantungmi khat Moses kiangah a kilang hi.
44007031	Moses in a muh ciangin lamdangsa mahmah a, a telet dinga a va naih ciangin Topa hopihna aw hong ginga,
44007032	amah in, ‘Keimah in na pu na pate Pasian, Abraham Pasian, Isaac Pasian, Jacob Pasian ka hi hi,’ a ci hi. Tua ciangin Moses a ciling gawpin a telet ngam nawn kei hi.
44007033	“‘Tua ciangin Topa in ama kiangah, “Na dinna mun leitang siangtho ahih manin na khedap suahkhia in.
44007034	Egypt gam sunga om ka mite a kibawlsiatna ka mu khinzo hi. Amaute thumna zong ka zazo a, a honkhia dingin kong paisuk hi. Tu in hong pai in, Egypt gamah kong sawl ding hi,” a ci hi.’
44007035	“Tua Moses in, ‘Kote hong uk ding le thu hong khen dingin kua in nang hong seh ahi hiam?’ ci a, a nialpa uh ahi hi. Pasian in tua Moses mah amaute a uk ding pa le a honkhia ding pa in sawlbawk a kilang vantungmi tungtawn in a sawl hi.
44007036	Tua bangin Moses in Egypt gam, San Tuipi le gamlak ah kum 40 sung nalamdang lianpite le limlamdangte bawl in amaute a paikhiatpih hi.
44007037	“‘Topa na Pasian un, na sanggamte uh lak panin kei tawh a kibang Kamsang khat note aa dingin hong piangsak dinga, ama thu na ngaih ding uh ahi hi,’ ci a, Israel tate tunga a genpa in hih Moses ahi hi.
44007038	“Hihpa in Sinai muala amah a hopih Vantungmi tawh ahi a, i pu i pate tawh ahi a, gamlak a om mihonpite tawh ahi zongin a omkhawmpa hi a, eite hong piak dingin Pasian in a kam tawh hong gen a nungta thute a sangsawnpa ahi hi.
44007039	“Ahih hangin i pute i pate in ama thu mang nuamlo in nial uh a, Egypt gam lamah a lungsim uh a heikik uh hi.
44007040	Amaute in Aaron kiangah, ‘Egypt gam pana hong paikhiatpihpa Moses bang suakta hiam cih thei lo ka hih manun kote mai‑a a pai ding pasiante hong bawlsak in,’ a ci uh hi.
44007041	Tua ciangin tua hun sungin bawngno limkhat bawl uh a, tua lim tungah gangawh biakna pia in amau khut tawh a bawltawm uh tua nate mah tawh a kipak uh hi.
44007042	Tua ciangin Pasian in amaute nungngatsan in vantung a om nate a bia dingin a khahkhong ta hi. Tua thu Kamsangte laibu sunga kigelhsa mah bangin, ‘Israel innkuante aw, Gamlak ah kum 40 sung tawntung gan go in, Nong piak uh gangawh biaknate, Keimah nong piak takpi mah uh ahi hiam?
44007043	Hi hi, Moloch biakbuuk, Na pasian uh Remphan aksi le, Biak dinga na bawltawm uh milimte na pua uh hi. Tua ahih manin Babylon gam lam pekah, Note kong puak ding hi,’ ci in a gen hi.
44007044	“A muhsa bang tektek in a lam nadingin Pasian in Moses a sawlna tawh kizui in a kilam teci panna biakbuuk, i pu i pate in gamlak ah a nei uh hi.
44007045	Tua biakbuuk a sangsawn i pute i pate le Joshua in amaute mai pana Pasian in a hawlkhiatsak Gentile‑te leitang ah tua biakbuuk lutpih uh a, tua gamah David hun dongin a om hi.
44007046	David in Pasian maipha ngah a, Jacob Pasian teen nading biakbuuk khat a lam theih nadingin Pasian kiangah a ngen hi.
44007047	Ahih hangin Pasian biakinn pen Solomon in a lam zaw hi.
44007048	“Ahi zongin, kamsangpa gensa bangin Sangbel Pasian in khut tawh kibawl biakinn sunga teeng ahi kei a,
44007049	‘Topa in, vantung ka tokhom hi a, Leitung ka khengakna ahi hi. Keima aa dingin bang inn hong lamsak in, Koi munah tawlnga ding ka hi hiam?
44007050	Hih na khempeuh ka khut tawh ka bawlsa hilo ahi hiam?’ a ci hi. Israelte in Kha Siangtho Nial
44007051	“Lungsim le bilvun ki‑atlo, ngawng khauh mite aw! Na pute na pate mah bangin note in zong Kha Siangtho na langpan den uh hi.
44007052	Na pute na pate un a bawlsiatloh kamsang kua om ahi hiam? Amaute in a Dikpa a hong pai nading thu a genkhol mite a that uh hi. Tu in note in tua a Dikpa a lehhekte le a thatte na suakzo uh hi.
44007053	Note in vantungmite tungtawn a hong kipia thukham ngah napi in na zui kei uh hi,” ci in a gen hi.
44007054	Amaute in hih thute a zak uh ciangin a lung uh so a, a ha uh a gawisan uh hi.
44007055	Ahih hangin Stephen in Kha Siangtho tawh kidim in vantung a ettoh leh Pasian vangliatna le Pasian taklam a a ding Zeisu a mu hi.
44007056	Amah in, “En un! Vantung kihong a, Pasian taklam ah Mihing Tapa dinga om ka mu hi!” a ci hi.
44007057	Tua ciangin amaute nakpi in kiko uh a, a bil uh humkawm in ama lamah lungsim kituak in a hong tai uh hi.
44007058	Khua nawlah amah kaikhia in suang tawh a denglum uh hi. Tua a denglum mite in Saul a kici tangval khat khephung ah a puante uh a koih uh hi.
44007059	Suang tawh a den laitak un Stephen in, “Topa Zeisu aw, ka kha hong la in,” ci in Pasian kiangah thu a ngen hi.
44007060	Tua khit ciangin amah khukdin a, “Topa aw, hih mawhna amaute tungah na suan kei in,” ci in nakpitak in a kiko khit ciangin a si hi.
44008001	Tu in Stephen a kithahna thu ah Saul zong a thukim hi. Tua hunin Jerusalem khuapi a om pawlpi nasiatak in kibawlsia ahih manin sawltakte simloh thu‑um dang khempeuh Judea gam le Samaria gamah a kithehthang uh hi.
44008002	Pasian a zahtakte in Stephen luang puakhia in vui uh a, nakpi in a kah uh hi.
44008003	Saul ahih leh pawlpi bawlsiat ding hanciam in inn simah lut a, numei pasal kaikhia in thongah a puak hi.
44008004	Tua ahih ciangin a kithehthang mite pai kawikawi in lungdamna thu a tangko uh hi.
44008005	Philip zong Samaria gam khua khatah paisuk in Khazih thu a tangko hi.
44008006	Mihonpi in Philip thugennate za in nalamdang a bawlte mu uh a, lungsim kikhat in ama thugen a ngai uh hi.
44008007	Dawigilote nakpitak kiko in mi tampi sung panin a taikhia uh hi. A pumzaw mitampi le khebai mitampi in zong damna a ngah uh hi.
44008008	Tua khua ah lungdamna lianpi a piang hi.
44008009	Tua khua ah amah le amah mi thupi khat a kingaihsun Simon kici mi khat a om hi. Amah in nidang in hih khua sungah mitphial lak a, Samaria khua mite in lamdang a sa mahmah uh hi.
44008010	“Hihpa in Pasian vangliatna nei hi,” ci in a neupen pan a lianpen dongin a thu a ngai uh hi.
44008011	Amaute in ama bawl mitphialte lamdang a sak uh sawt khinzo ahih manin ama gen bangbang a ngai uh hi.
44008012	Ahih hangin Philip in Pasian kumpigam tawh kipawl lungdamna thu le Zeisu Khazih min a tangko ciangin um uh a, numei pasal tui a kiphum uh hi.
44008013	Tua ciangin Simon in zong um ahih manin tui a kiphum khit ciangin Philip paina peuh ah a zui kawikawi hi. Philip in a bawl nalamdangte le limlamdangte a muh ciangin lamdang a sa mahmah hi.
44008014	Tu in Samaria mite in Pasian thu a up lam uh Jerusalem khuapi a om sawltakte in a zak uh ciangin amaute kiangah Peter le John a paisak uh hi.
44008015	Amaute a tun uh ciangin tua mite in Kha Siangtho a ngah nadingun thu a ngetsak uh hi.
44008016	Banghang hiam cihleh Topa Zeisu mina tui a kiphum khit uh hangin amaute khat beek tungah Kha Siangtho a tung nai kei hi.
44008017	Tua hi a, sawltakte in tua mite tungah khut a ngak uh ciangin amaute in Kha Siangtho a ngah uh hi.
44008018	Tua mite in sawltakte khut ngakna tawh Kha Siangtho a ngah uh Simon in a muh ciangin Peter le John‑te mai ah sum lui a,
44008019	“Mi khatpeuh tungah ka khut ka ngakh ciangin, Kha Siangtho a ngah theih nading thuneihna hong pia un,” a ci hi.
44008020	Ahih hangin Peter in ama kiangah, “Pasian letsong sum tawh a kilei thei ding sa na hih manin na sum tawh kisiakhawm in!
44008021	Pasian mai ah na lungsim maanlo ahih manin hih thu tawh na kisai kha kei a, na ngah ding zong bangmah a om kei hi.
44008022	Tua ahih manin na hoih lohna kisikkik inla, Pasian tungah thum in. Tua hi leh amah in na lungsim ngaihsutna a hong maisak kha ding hi.
44008023	Banghang hiam cihleh lungsim siatna tawh na kidim a, hoih lohna in hong hencip hi cih kong thei hi,” a ci hi.
44008024	Tua ciangin Simon in, “Tu‑a na gensa thute khat beek ka tungah a hong tun loh nadingin Topa tungah thu hong ngetsak in,” a ci hi.
44008025	Amaute in Samaria mite teenna khua tampi ah lungdamna thu tangko in Topa thu hilhin teci a pan khit uh ciangin Jerusalem khuapi ah a ciahkik uh hi.
44008026	Tu in Topa vantungmi khatin Philip kiangah, “Ding inla, Jerusalem khuapi pan Gaza khua paisukna lampi tawnin va pai in,” a ci hi. Hih munin leitaw lam sehnel gam ahi hi.
44008027	Tua ciangin Philip zong dingkhia in a pai pah hi. Tualai ah Ethiopia kumpinu Candace neihsa khempeuh a uk, thu a nei mahmah a kiget Ethiopia mipa khat a na om hi. Amah in Pasian bia in Jerusalem khuapi pan a hong ciahkik hi.
44008028	Amah in a sakolleng tungah a tuankawm in kamsangpa Isaiah laibu a sim hi.
44008029	Tua ciangin Kha in Philip kiangah, “Sakolleng kiangah va naih inla, va pawl in,” a ci hi.
44008030	Tua ciangin Philip zong tua pa kiangah va tai a, kamsangpa Isaiah laibu a sim a zak ciangin, “Na laisim a thu na theitel hiam?” ci in a dong hi.
44008031	Tua pa in, “Hong hilh khat a om kei leh bangci theih ding ka hi hiam?” a ci hi. Tua ciangin amah tawh leng tungah tuangkhawm dingin Philip a sam hi.
44008032	Tua pa Lai Siangtho simna in, “A kigo ding tuu bangin amah a kipaipih hi. Tuuno in a mulmetpa mai ah a ham loh bangin, Amah zong a pau kei hi.
44008033	Simmawh nuaisiahna thuakin, Ama tungah thuman thukhenna a kizang kei hi. Ama nuntakna leitung pan kilakhia ahih manin, A suan a khakte thu, Kua in gen nawn ding ahi hiam?” a cihna mun ahi hi.
44008034	Tua ciangin Ethiopia mangpa in Philip kiangah, “Hih kamsangpa in kua thu gen ahi hiam? Ama thu gen ahi hiam? Ahih keileh midang khat thu gen ahi hiam?” ci in a dong hi.
44008035	Tua ciangin Philip in tua Lai Siangtho mun pansan in Zeisu thu a hilh hi.
44008036	Tu in, amaute paisuk uh a, tui omna munkhat a tun uh ciangin Ethiopia mangpa in, “En in, hihlai ah tui a om hi. Tui ka kiphum ding bangin hong khaktan ahi hiam?” a ci hi.
44008037	Tua ciangin Philip in, “Na lungsim khempeuh tawh na up leh na kiphum thei hi,” a ci hi. Amah in, “Zeisu Khazih in Pasian Tapa ahi hi cih ka um hi,” a ci hi.
44008038	Tua ahih manin amah in a sakolleng khawlsak a, Philip le Ethiopia mangpa tui sungah paisuk in Philip in amah tui a phum hi.
44008039	Tui sung pan a hong paikhiat uh ciangin Topa Kha in Philip lakhia ahih manin Ethiopia mangpa in amah mu nawnlo a, ahi zongin lungdamtak in a paisuak hi.
44008040	Philip ahih leh Azotus khua ah a kimukik hi. Amah zin kawikawi a, Caesarea khua dongin khua khempeuh ah lungdamna thu a tangko hi.
44009001	Hih hun sungin Saul in Topa nungzuite thah dingin a sawm hi.
44009002	Tua ahih manin hih Lampi thu a um numei pasal a muh peuhpeuh manin Jerusalem khuapi ah a puak theih nadingin Siampi Ukpa kiangah pai in, Damascus khuapi a kikhopna inn ukte a lah ding phalna lai a ngen hi.
44009003	Amah hong kuankhia a Damascus khuapi a tunkuan in thakhat in vantung pan khuavak khat ama kimkot ah a tang hi.
44009004	Tua ciangin amah lei ah puksuk a, “Saul aw, Saul aw, banghang in hong bawlsia na hi hiam?” ci a, hopihna awging khat a za hi.
44009005	Tua ciangin amah in, “Topa aw, nang kua na hi hiam?” a ci hi. Topa in, “Na hong bawlsiat Zeisu ka hi hi. Ciangzum sui lecin nang aa dingin na mahmah ding hi,” a ci hi.
44009006	Tua ciangin amah in lamdangsa mahmah in a ciling a, “Topa aw, bang hih dinga hong deih na hi hiam?” a ci hi. Tua ciangin Topa in ama kiangah, “Tho inla khua sungah lut in. Na hih ding teng hong kigen ding hi,” a ci hi.
44009007	Saul tawh a zinkhawm mite in tua awging a zak uh hangin kuamah mu lo uh ahih manin gen ding mel thei loin a dingcip uh hi.
44009008	Saul zong leilak pan tho in a khuadak hangin kuamah a muthei kei hi. Amaute in a khutah lenin Damascus khuapi sungah a lutpih uh hi.
44009009	Amah in khuamu lo, an nelo, tui dawn loin ni thum sung a om hi.
44009010	Tu in Damascus khuapi sungah Ananias a kici nungzuipa khat om a, a mangmuhna sungah Topa in, “Ananias aw,” ci in a sam hi. Tua ciangin amah in, “Hihlai ah ka om hi, Topa aw,” ci in a dawng hi.
44009011	Topa in, “Dingkhia inla, ‘Tang,’ a kici kongzing ah va pai in. Judas inn ah Tarsus khua mi Saul a kici pa va kankhia in. En in, amah thungen in a om hi.
44009012	Thu a nget laitak in mang mu a, Ananias a kici mi khat ama kiangah hong pai in khua a muhkik theih nadingin ama tungah a khut hong nga ding hi cih thu a mu zo hi,” a ci hi.
44009013	Tua ciangin Ananias in, “Topa aw, hihpa in Jerusalem khuapi a om nangma misiangthote bawlsia mahmah hi cih mi tampi tung panin ka zazo hi.
44009014	Hih khua ah zong nangma min a suang khempeuh a mat theih nadingin siampi liante kiang panin phalna a ngah khinzo hi,” a ci hi.
44009015	Ahih hangin Topa in, “Va pai in. Gentile‑te, kumpite le Israel tate mai ah ka min a genkhia dinga ka teel, keima vanzat khat ahi hi.
44009016	Keima min hangin a thuak ding gimna tampi ka laklai ding hi,” a ci hi.
44009017	Ananias zong pai in tua inn sungah va lut a, Saul tungah a khut nga in, “Ka sanggampa Saul aw, khua na muhkik nading le Kha Siangtho tawh na kidim nadingin nong paina lampi a hong kilang Topa Zeisu in kei hong sawl hi,” a ci hi.
44009018	Tua ciangin Saul mit panin ngalip tawh a kibang na khat thakhat in kia a, khua a muthei pah hi. Tua ciangin amah tho in tui a kiphum hi.
44009019	An a nek khit ciangin a tha a dimkik hi. Tua khit ciangin Damascus khuapi a om nungzuite tawh tawmvei sung Saul a omkhawm hi.
44009020	Kikhopna inn ah Saul pai a, “Zeisu in Pasian Tapa ahi hi,” ci in Khazih thu a hilh pah hi.
44009021	Ama thugen a za khempeuh in lamdangsa mahmah uh a, “Hihpa in Jerusalem khuapi sunga Zeisu min a suangte a bawlsiapa hilo ahi hiam? Hih khua ah zong tua mite manin, siampi liante kiangah a puak dinga hong pai hilo ahi hiam?” a ci uh hi.
44009022	Ahih hangin Saul thakhauh semsem a, Zeisu in Khazih ahi hi ci in teltak in lak ahih manin Damascus khuapi a teeng Judah mite lungsim a patausak mahmah hi.
44009023	Ni tampi khit ciangin Judah mite in Saul thah dingin a vaihawm uh hi.
44009024	Ahih hangin Saul in amaute vaihawmna a thei hi. Amaute in amah a thah theih nadingun kongpi ah sun le zan in a pang uh hi.
44009025	Tua ahih manin nungzuite in zan laitak in Saul paipih uh a, bawmpi sungah koihin kulhpi pua lamah a khaisuk uh hi.
44009026	Jerusalem khuapi ah Saul a tun ciangin nungzuite tawh kipawl ding a hanciam hangin amah nungzui suak khin cih thu um zolo uh ahih manin a vekpi un a kihta uh hi.
44009027	Ahih hangin Barnabas in sawltakte kiangah amah paipih a, lampi ah Topa a muhna, Topa in amah a hopihna le Damascus khuapi sungah Zeisu min tawh hangtak a thu a hilhnate a gen hi.
44009028	Tua ciangin Saul in Jerusalem ah amaute tawh kikhawl a, sungtum pusuak in a om hi.
44009029	Amah in Topa Zeisu min tawh hangtak in thu a gen hi. Greek dan a zui Judah mite tawh thu kinial uh a, amaute in amah thah a sawm uh hi.
44009030	Sanggamte in hihthu a theih uh ciangin Caesarea khua ah amah kha uh a, tua panin Tarsus khua ah a paisak uh hi.
44009031	Tua hun in Judea gam a kipan Galilee gam le Samaria gam khempeuh a om pawlpite lungmuangtak in om uh a, tha a ngah uh hi. Topa kihtakna le Kha Siangtho thapiakna tawh kalsuan uh a, a pung semsem uh hi.
44009032	Tu in Peter khualzin kawikawi a, Lydda khua‑a a teeng misiangthote kiangah a hong tung hi.
44009033	Tua khua ah Aeneas a kici mipa khat a om hi. Amah a pumzaw ahih manin kum giat sung lupna tung ngakin a om khat ahi hi.
44009034	Peter in ama kiangah, “Aeneas aw, Zeisu Khazih in nang hong damsak zo hi. Tho inla, na lupna zial in,” a ci hi. Amah zong thakhat in a tho pah hi.
44009035	Tua hi a, Lydda khua le Sharon zanglei a teeng mi khempeuh in tua pa a muh uh ciangin Topa lamah a kikhel uh hi.
44009036	Tu in Joppa khua ah Tabitha, Greek pau in Dorcas a kici nungzui numei khat a om hi. Tua nu in mizawngte huhin thupha a bawl tawntung numei khat ahi hi.
44009037	Tua laitak in amah cina in a si hi. A luang a sil khit uh ciangin inndei tungnung ah a sial uh hi.
44009038	Joppa khua le Lydda khua kinai ahih manin tua khua ah Peter om hi cih thu nungzuite in a zak khitsa uh ahi hi. Peter sam dingin mi nih sawl uh a, thakhat in a hong pai pah nadingin a thumsak uh hi.
44009039	Peter zong dingin amaute tawh a paikhawm hi. A tun ciangin inndei tungnung ah a kahtohpih uh hi. Meigong khempeuh Peter kiangah dingin kap uh a, Dorcas in a nuntak lai‑a a khuisak nikteen puansilhte a lak uh hi.
44009040	Peter in amaute khempeuh a pusuahsak khit ciangin khukdin in thu a ngen hi. Tua khit ciangin misi luang lamah kihei in, “Tabitha aw, tho in,” a ci hi. Tua ciangin tua nu a mit hong hak a, Peter a muh ciangin a tho hi.
44009041	Tua ciangin Peter in a khut khakin dingsak a, misiangthote le meigongte samin a nungtakik Dorcas a pia hi.
44009042	Joppa khua sungteng ah tua thu kizel a, mi tampi in Topa a um uh hi.
44009043	Joppa khua ah Peter ni tampi taam a, savun khuipa Simon inn ah a kinga hi.
44010001	Caesarea khua ah Cornelius kici mi khat om a, Italy galkaphonɠ sungah galkap 100 ukpa khat ahi hi.
44010002	A innkuanpih khempeuh tawh Pasian thu hahkat in Pasian a kihta mi khat ahi hi. Mizawngte tungah cinghtak in huhna pia a, Pasian kiangah thu a ngen tawntung mi khat zong ahi hi.
44010003	Ni khat, nai kua pawlin mang mu a, “Cornelius aw!” ci in a hopih Pasian vantungmi khat teltak in a mu hi.
44010004	Amah in vantungmi limtak in a et ciangin lau a, “Bang ahi hiam, topa aw?” a ci hi. Vantungmi in ama kiangah, “Na thungetna le mizawngte na huhna Pasian in hong thei khinzo hi.
44010005	Tu in Joppa khua ah mi sawl inla, Peter a kici Simon samsak in.
44010006	Amah in tuipi gei‑a a teeng savun khuipa Simon inn ah a om hi. Amah in na hih ding teng a hong hilh ding hi,” a ci hi.
44010007	Amah a hopih vantungmi a paikhiat khit ciangin Cornelius in a innsung nasemte nih le a kisapna teng a sepsak den Pasian thu a hahkat galkap khat a sam hi.
44010008	A thuteng a hilhcian khit ciangin Joppa khua ah amaute a paisak hi.
44010009	A zingciang in amaute zinkhia uh a, Joppa khua a tunkuan uh nai guk hun pawlin Peter zong thungen dingin innkhumzang ah a kahto hi.
44010010	Amah a gilkial mahmah a, an a lunggulh hi. Ahi zongin ankuang a bawl laitak un Peter in mangmu a,
44010011	van kihong in puanzapi tawh a kibang kiuli a nei, a kiu ciat ah a kikhihsa in vantung pan a kikhai, ama lamah hong kiasuk a mu hi.
44010012	Tua sungah leitung a om khe li nei ganhing namkimte, gamsate, a bokvak ganhingte le vana leng vasate a om hi.
44010013	Tua laitak in aw khat hong ging a, “Peter aw, tho in, tuate go inla ne in,” a ci hi.
44010014	Ahih hangin Peter in, “Topa aw, ka ne peuhmah kei ding hi! Banghang hiam cihleh a nekhuailo le a sianglo na khat beek ka ne ngei kei hi,” a ci hi.
44010015	Tua ciangin awging khatin a nihveina hopihkik a, “Pasian in siang hi a cihte nekhuailo hi ci kei in,” a ci hi.
44010016	Hih bangin thumvei a cih khit ciangin tua hong kikhaisuk na vantung ah a kilatokik hi.
44010017	Peter in a mangmuhna a khiatna bang hi ding hiam ci a, lungmang in a om laitak in Simon inn a zongzong Cornelius sawltakte kongpi mai ah a ding uh hi.
44010018	Amaute in, “Hihlai ah Peter a kici Simon hong tung kha hiam?” ci in a galdot uh hi.
44010019	Peter in a mangmuhna ngaihsun in a om laitak in Kha in ama kiangah, “En in, mi thum in nang hong zong uh hi.
44010020	Tua mite keima hong sawl ahi hi. Tua ahih manin ding inla, kumsuk in. Lunghianglo tak in amaute zui in,” a ci hi.
44010021	Tua ciangin Cornelius in a hong sawl mite kiangah Peter paisuk a, “Hong en un, na mi zon uh keimah ka hi hi. Bang thu a hong pai na hi uh hiam?” a ci hi.
44010022	Amaute in, “Galkap 100 ukpa Cornelius in a inn ah nang hong sap nading le na thugen a ngaih nadingin Pasian in a siangtho vantungmi khat tungtawn in amah thu a pia zo hi. Amah in Pasian a kihta, a thuman mi khat hi a, Judah minam buppi in a zahtak uh mi khat ahi hi,” a ci uh hi.
44010023	Tua ciangin Peter in inn sungah amaute samin a giaksak hi. A zingciang in tua mite tawh Peter dingkhia a, Joppa khua‑a sanggamte pawlkhat in zong a zui uh hi.
44010024	A zingciang in Caesarea khua a tung uh hi. Tu in Cornelius in a tanaute le a lawm itteng kaikhawm in amaute a ngak hi.
44010025	Inn sungah Peter a lut ciangin Cornelius in dawn a, a khe phungah bokin a bia hi.
44010026	Ahih hangin Peter in amah phongto a, “Ding in, kei zong mihing mah ka hi hi,” a ci hi.
44010027	Peter in amah a hopih kawmin inn sungah a lut ciangin mi tampi kikhawm in a om a mu hi.
44010028	Tua ciangin Peter in amaute kiangah, “Judah mi khat minam dangte tawh a kikholh ding le a kianga a hawh ding thukham tawh kituak lo hi cih thu na thei uh hi. Ahih hangin Pasian in mi khatpeuh santaklo, sianglo hi ka cih khakloh nadingin a hong lakzo hi.
44010029	Tua ahih manin nong sap phetun nial loin kong pai pah hi. Bang thu a hong sam na hi uh hiam?” a ci hi.
44010030	Tua ciangin Cornelius in, “Tuma ni li lai, tubang hun, nai kua pawlin ka inn sungah antang in thu ka ngen hi. Tua ciangin puanpak a silh mi khat ka mai ah hong dinga,
44010031	‘Cornelius aw, na thungetnate Pasian in hong zazo a, mizawngte na huhna zong a hong ciaptehsak zo hi.
44010032	Tua ahih manin Joppa khua ah mi sawl inla, Peter a kici Simon samsak in. Amah in tuipi gei‑a a teeng savun bawlpa Simon inn ah zintung in a om hi. Amah hong tun ciangin thu hong gen ding hi,’ a hong ci hi.
44010033	Tua ahih manin nang hong sam ding mi kong sawl pah a, tu in hong paithei na hih manin hoih mahmah hi. Tua ahih manin na gen dinga Pasian in hong piak thu khempeuh a ngai dingin tu in Pasian mai ah koteng ka om uh hi,” a ci hi.
44010034	Tua ciangin Peter zong thugen kipan a, “Pasian in kuamah a deidan loh lam ka thei taktak hi.
44010035	Minam khempeuh lakah amah kihta in a dik a gamta mite amah in a sang hi.
44010036	Pasian in Israel mite tunga a puak lungdamna thu in mi khempeuh Topa, Zeisu Khazih tungtawn in a kihilh kilemna thu ahi hi.
44010037	Tua thu Judea gam khempeuh ah kitangko khinzo a, John in tuiphumna thu a tangko khit ciangin Galilee gam pana hong kipankhia thu ahi hi, cih thu zong na thei uh hi.
44010038	Pasian in Nazareth khua mi Zeisu, Kha Siangtho le vangliatna tawh nilh a, amah in thupha bawl in a vak kawikawi hi. Pasian in ompih ahih manin Dawimangpa bawlsiat mi khempeuh a damsak hi cih thu zong na thei uh hi.
44010039	“Singkhuam tunga a khailuppa uh tua Zeisu in Judah mite gam sung le Jerusalem khuapi sunga a bawl na khempeuh ah a teci ka hi uh hi.
44010040	A ni thum ni in Pasian in amah a thawhkiksakna thu kilangtak in a lak hi.
44010041	Ahih hangin mi khempeuh muhin lak lo a, Pasian in a teel kholhsa teci ahi kote muh ding bekin hong lak hi. Misite lak pan a thawhkik khit ciangin amah tawh anne tuidawn in ka omkhawm uh hi.
44010042	Zeisu in a nungta lai mite le a sisa mite tungah thukhen dinga Pasian in a sehpa ahi hi cih thu mite tungah a tangko ding le teci a pang dingin amah in kote thu hong pia zo hi.
44010043	Amah a um mi khempeuh in ama min hangin mawhmaisakna a ngah ding uh hi ci in kamsang khempeuh in zong ama thu teci a pangzo uh hi,” ci in a hilh hi.
44010044	Peter in hih thute a gen laitak mahin ama thugen a za mi khempeuh tungah Kha Siangtho a tung hi.
44010045	Pasian in Gentile‑te tung nangawn ah Kha Siangtho letsong a piakna thu, Peter tawh a paikhawm vun ki‑at thu‑um mite in a muh uh ciangin lamdang a sa mahmah uh hi.
44010046	Banghang hiam cihleh tua mite in paunam tuamtuam tawh pau in, Pasian min a phatna uh amaute in a za uh hi.
44010047	Tua ciangin Peter in, “Eite mah bangin Kha Siangtho a ngah hih mite tui sungah a kiphum ding uh kua in khamthei ding ahi hiam?” a ci hi.
44010048	Tua ciangin Topa minin tui a kiphum nadingun Peter in amaute thu a pia hi. Tua khit ciangin amaute in ni tawmvei sung Peter a tambeh nadingin a kho uh hi.
44011001	Tu in Gentile‑te in zong Pasian thu sangta uh hi cih thu Judea gama om sawltakpite le sanggamte in a za uh hi.
44011002	Jerusalem ah Peter a paitoh ciangin vunat mite in ama kiangah,
44011003	“Vunatlo mite kiangah va pai in an na nekhawm hi!” ci in a mawhsak uh hi.
44011004	Ahih hangin Peter in a kipat a kipan a bantak in hih bangin a hilhcian hi.
44011005	Amah in, “Joppa khua ah thungen a ka om laitak in mang ka mu a, puanzapi tawh a kibang na khat, kiu li nei, a kiu ciat ah kikhihsa in vantung pan hong kikhaisuk, ka kiangah hong tung hi.
44011006	Tua sung limtak ka et ciangin leitung a khe li nei ganhingte, gamsate, a bokvak ganhingte, vana leng vasate ka mu hi.
44011007	Tua ciangin, ‘Peter aw, tho in tuate go inla ne in,’ a hong ci awging khat ka za hi.
44011008	“Kei zong, ‘Topa aw, ka ne peuhmah kei ding hi! Banghang hiam cihleh a nekhuailo le a siangtholo na khat beek ka kamsung ka tun ngei kei hi,’ ka ci hi.
44011009	“Ahih hangin tua awging mahin vantung panin hong dawngkik a, ‘Pasian in siang hi a cihte nekhuailo hi ci kei in,’ a hong ci hi.
44011010	Hih bangin thumvei a hong cih khit ciangin, a vekpi in vantung ah a kikhaitokik hi.
44011011	“Tua hun mahin Caesarea khua panin ka kianga hong kisawl mi thumte, ka omna inn mai ah hong ding uh hi.
44011012	Tua ciangin lunghianglo taka amaute ka zuih nadingin Kha in a hong gen hi. Tua thamloh in hih sanggamte guk in zong kei hong zui uh a, a hong samsakpa inn ah ka lut uh hi.
44011013	Tua pa in, Vantungmi khat ka inn sungah hong ding ka mu a, ‘Joppa khua ah mi sawl inla, Peter a kici Simon samsak in.
44011014	Amah in nangmah le na inn sunga om mi khempeuh in hotkhiatna na ngah nadingun thu hong hilh ding hi hong ci hi,’ ci in a hong gen hi.
44011015	“Tua banga thugen ka kipat laitak in a kipat cillai‑a eite tunga a hong tun banglianin amaute tungah Kha Siangtho a hong tung hi.
44011016	Tua ciangin, ‘John in mite a tuiphum hi note na hih uh le Kha Siangtho tawh hong kiphum ding hi,’ ci a, Topa hong gensa thu ka phawkkik hi.
44011017	Tua ahih manin eite in Topa Zeisu Khazih i up cianga Pasian in hong piak Kha Siangtho letsong mah amaute zong pia ahih leh Pasian a langpan dingin kei leltak kua ka hi hiam?” a ci hi.
44011018	Amaute in hih thute a zak uh ciangin bangmah gen nawnlo in Pasian phat uh a, “Tua ahih leh Pasian in Gentile‑te tungah zong nuntakna ngah nadingin mawhna kisik kikna thu a pia zo hi,” a ci uh hi.
44011019	Tu in Stephen a kibawlsiatna hangin a kithehthang mite Phoenicia gam, Cyprus tuikulh le Antioch khua dong tung uh a, kuamah dang tungah thuhilh loin Judah mite tung bekah a hilh uh hi.
44011020	Ahi zongin Cyprus gam mite le Cyrene khua mite pawlkhat, Antioch khua ah va pai in Greek ngeina a zui Judah mite kiangah Topa Zeisu thu a va hilh uh hi.
44011021	Topa vangliatna in amaute ompih a, mi tampi in thu um in Topa lamah a kihei uh hi.
44011022	Jerusalem khuapi a om pawlpi mite in hih thute a zak uh ciangin Antioch khuapi dong a pai dingin Barnabas a sawl uh hi.
44011023	Tua khua ah Barnabas tungin Pasian hehpihna a muh ciangin a lungdam a, a vekpi un lungsim takpi tawh Topa sungah a kipsuak nadingun a hanthawn hi.
44011024	Banghang hiam cihleh amah in mihoih khat hi a, Kha Siangtho le thu upna tawh a kidim mi hi a, Topa kiangah mi tampi a tun hi.
44011025	Tua khit ciangin Saul a zong dingin Tarsus khua ah Barnabas a pai hi.
44011026	A muh ciangin Antioch khua ah a paipih hi. Tua khua ah kum khat sung pawlpite tawh omkhawm uh a, mi tampi kiangah Pasian thu a hilh uh hi. Thu‑um mite pen Christian ci in min a kiphuah masakna mun in Antioch khua ahi hi.
44011027	Tua hun sungin Jerusalem khuapi panin Antioch khua ah kamsangte a hong paisuk uh hi.
44011028	Tuate lakah Agabus a kici pa dingto a, “Claudius Caesar kumpipa hun lai‑a a tun bangin leitung bup ah kialpi hong tung ding hi,” ci in Kha theihsakna bangin a gen hi.
44011029	Tua ciangin nungzuite in zong amaute hihzawh zah ciat tawh, Judea gama om sanggamte huhna sum khak dingin a khentat uh hi.
44011030	A khentat bangun semtakpi uh a, Barnabas le Saul khut tungtawn in upate kiangah a khak uh hi.
44012001	Tua hun sungin Herod kumpipa in pawlpi mite pawlkhat bawlsiat dingin a man hi.
44012002	Amah in John sanggampa James namsau tawh a thatsak hi.
44012003	Tua thu in Judah mite lungdamsak hi cih a muh ciangin Peter zong mat dingin a sawm leuleu hi. Tua hunin Silngo Sawhloh Anlum Pawi sung ahi hi.
44012004	Amah in Peter a mat khit ciangin thongah khum a, Paisan Pawi a ven ciangin mihonpi mai ah a lahkhiat dingin galkap li ta in a om pawl lite cin dingin a ap hi.
44012005	Tua ahih manin thong sungah Peter kikhum a, ahi zongin pawlpi in ama aa dingin tatsat loin Pasian kiangah thu a ngetsak uh hi.
44012006	Herod in Peter a lahkhiat sawm ni zanin sikkhau nih tawh amah kikhih a, galkap nihte kikal ah a ihmu hi. Thongcingte zong kongkhak mai ah amah cingin a om uh hi.
44012007	Tu in en in, Topa vantungmi khat Peter kiangah thakhat in hong dinga, thong inn sung khempeuh ah khuavak a tang hi. Vantungmi in Peter a pang khoih in, “Tho mengmeng in!” ci in a phong hi. Tua ciangin Peter khut a sikkhaute a kitolkhia hi.
44012008	Tua ciangin vantungmi in, “Na kawng gak inla, na khedap bulh in,” a cih ciangin Peter in zong tua bangin a hih hi. Tua ciangin vantungmi in, “Na puan silh inla hong zui in,” a ci hi.
44012009	Tua ciangin Peter paikhia in vantungmi nung a zui hi. Ahi zongin vantungmi nasep teng a taktak ahihlam thei loin mangmu a kisa hi.
44012010	A cingte vilna mun a khatna le a nihna a khen uh ciangin khuapi sung lutna sikkongpi a tung uh hi. Tua kongpi ama thu in kihong a, amaute gel zong a pusuakkhia uh hi. Kongzing khat a zuih khit uh ciangin vantungmi in thakhat in amah a nusia hi.
44012011	Peter in khua a phawkkik ciangin, “Tu in Topa in a vantungmi hong sawlin, Herod khut sung pan le Judah mite hong thah nading panin hong honkhia khinzo hi cih thu teltak in ka thei hi,” a ci hi.
44012012	Peter in hih thu a phawk khit ciangin Mark a kici John nu Mary inn ah va pai a, tualai ah mi tampi thungen in a kikhawm uh hi.
44012013	Peter in kong a kiuh ciangin Rhoda kici numeino khat kong a hon dingin a pai hi.
44012014	Tua nu in Peter aw ahihlam a theih ciangin lungdamlua a, kongpi hon nai loin inn sungah lehtaikik a, kongpi mai ah Peter a dinlam a va ko hi.
44012015	Ahih hangin amaute in, “A hai hi ni teh!” a ci uh hi. Ahih hangin amah in, “Ahi taktak mah hi,” ci in a gen teitei ciangin amaute in, “Ama vantungmi hi in teh,” a ci lai uh hi.
44012016	Tu in, Peter in kong kiukiu lai ahih manin hon uh a, amah a muh uh ciangin lamdang a sa mahmah uh hi.
44012017	Ahih hangin amah in daitak in a om nadingun a khut tawh lak a, Topa in thong sung pan a lakkhiatna thuteng a gen hi. Amah in, “James le i sanggamte kiangah hih thu va gen un,” a cih khit ciangin mun dang khatah a pai hi.
44012018	Khuavak phetin Peter bangci ahi hiam ci in galkapte sungah buaina lianpi a om hi.
44012019	Herod in Peter limtak in a zonsak hangin a mu zo kei uh hi. Tua ciangin a cingte thu sit a, amaute thah dingin thu a pia hi.
44012020	Tu in Tyre khua le Sidon khua mite tungah Herod a heh mahmah hi. Tua ahih manin kumpi innsung vaihawmpipa Blastus a pawlmat khit uh ciangin Herod kiangah amaute hong paikhawm uh a, kilem nading a thum uh hi. Banghang hiam cihleh amaute in hih kumpipa kiang panin a annek ding uh a ngah uh hi.
44012021	A kisehkholh ni a tun ciangin kumpi puan tawh Herod kizem in a kumpi tokhom tungah tu a, mipi tungah thu a gen hi.
44012022	Mipite in, “Ama awging in mihing aw hilo in pasian awging ahi hi!” ci in a kiko uh hi.
44012023	Herod in minthanna Pasian pia lo ahih manin Topa vantungmi khatin thakhat in amah vattuk a, than in ne in a si hi.
44012024	Ahih hangin Pasian thu ahih leh khangin a pung semsem hi.
44012025	Barnabas le Saul in a sep ding teng uh a zawh khit uh ciangin Jerusalem khuapi pan ciahkik uh a, Mark a kici John a tonpih uh hi.
44013001	Tu in Antioch khua pawlpi sungah kamsangte le sia pawlkhat a om uh hi. Amaute in Barnabas, Niger kici Simeon, Cyrene khua mi Lucius, gam uk mangpa Herod tawh a khangkhawm Manaen le Saul‑te ahi uh hi.
44013002	Amaute in antang in Topa nasem in a om laitak un, Kha Siangtho in, “Ka piaksa nasep a sem dingin Barnabas le Saul hong khenkhia un,” a ci hi.
44013003	Antang a thu a nget khit uh ciangin amaute tungah khut nga in a sawlkhia uh hi.
44013004	Kha Siangtho in a sawlkhiat amaute, Seleucia khua ah paisuk uh a, tua panin tembaw tawh Cyprus tuikulh ah a pai uh hi.
44013005	Salamis khua a tun uh ciangin Judah mite kikhopna inn sungah Pasian thu hilh uh a, John in zong amaute nasep a huh hi.
44013006	Tua tuikulh ah zin kawikawi uh a, Paphos khua a tun uh ciangin Bar‑Jesus kici Judah minam, dawi thu a siam, kamsangzuau khat a mu uh hi.
44013007	Amah in mipil mangpipa Sergius Paulus nasemte khat ahi hi. Mangpipa in Pasian thu za nuam ahih manin Barnabas le Saul a samsak hi.
44013008	Ahih hangin mangpipa in thu a up loh nadingin dawi thu a siam Elymas a kici pa in hamciam in amaute a langpan hi.
44013009	Ahih hangin Paul a kici Saul pen Kha Siangtho tawh kidim in, Elymas en gega a,
44013010	“Khemna le zuauthu bekbek tawh a kidim, Dawimangpa tapa, thuman khempeuh a galbawlpa aw, Topa lampi tangte na kawikaih den pen khawl lo ding na hi hiam?
44013011	Tu in en in, Topa khut nang tungah hong tung dinga, na mittaw in tawlkhat sung khua na mu kei ding hi,” a ci hi. Thakhat in tua pa tungah khuamial hong tung ahih manin a khut lena a paipih ding mi zongin a zawt kawikawi hi.
44013012	Mangpipa in tua thu piang a muh ciangin amaute in Topa tawh kisai thu a hilhte uh lamdang sa mahmah in a um hi.
44013013	Tu in, Paul le a lawmte Paphos khua pan tembaw tuangin Pamphylia gam Perga khua tung uh a, tua panin John in amaute nusia in Jerusalem khuapi ah a ciah hi.
44013014	Perga khua panin paikhia uh a, Pisidia gam Antioch khua a tung uh hi. Sabbath ni ciangin kikhopna inn sungah lutin a tu uh hi.
44013015	Thukham le Kamsangte laibu‑te a kisim khit ciangin kikhopna inn ukte in amaute samsak uh a, “Sanggamte aw, mipite hanthot nop na neih uh leh gen un,” a ci uh hi.
44013016	Tua ciangin Paul dingto in a khut vana thu a hilh in ah, “Israel mite le Pasian a kihta mite aw, na ngai un.
44013017	Hih Israelte Pasian in i pute i pate na teel a, Egypt gamah mikhual bangin a om laitak un amaute lamsang in, tua gam panin a thahat ama khut tawh a paikhiatpih hi.
44013018	Sehnel gam sunga tua mite gamtatna teng kum 40 sung a thuak keikai hi.
44013019	Amah in Canaan gam sunga minam sagihte a suksiat khit ciangin amaute aa dingin tua gam a hawmsak hi.
44013020	“Tua khit ciangin Pasian in kamsangpa Samuel hun dong kum 450 sung amaute aa dingin thukhen mangte a pia hi.
44013021	Tua ciangin amaute in kumpi khat ngen uh a, Pasian in Benjamin suante khat ahi Kish tapa Saul pia a, tua pa in kum 40 sung a uk hi.
44013022	Tua khit ciangin amah in Saul hemkhia in, amaute kumpi dingin David a lamto hi. Pasian in David thu a genna ah, ‘Keima deihna khempeuh a sem ding ka lungsim puak bang a nei Jesse tapa David ka mu zo hi,’ a ci hi.
44013023	Pasian in ama kamciamna tawh kizui in hih mipa suan pan Israel mite aa dingin Honpa Zeisu a piangsak hi.
44013024	Zeisu hong paima in John in Israel mi khempeuh a mawhna uh kisikkik a tui a kiphum nadingun thu a hilh masa hi.
44013025	John in a nasep a zawh ciangin, ‘Kei kua hi, ci in nong ngaihsun uh hiam? Kei, amah ka hi kei hi. Ahih hangin en un, kei khit ciangin a dang khat hong pai dinga, ama khedapkhau sut dingin zong ka kilawm kei hi,’ a ci hi.
44013026	“Abraham suan ka sanggamte le note laka om Pasian a kihtate aw, Pasian in hih hotkhiatna thu note kiangah hong puakzo hi.
44013027	Jerusalem khuapi a teengte le gam ukte in Zeisu a thei kei uh hi. Sabbath ni sima a kisim den kamsangte thugente zong theilo uh ahih manin Zeisu tungah thu khen in tua thu kigente a tangtungsak uh hi.
44013028	Sihkhop nading zah thu khat beek mu lo napi in, Pilate in amah a thah nadingin a ngen uh hi.
44013029	Lai Siangtho sunga kigelhsa amah tawh kisai thu khempeuh tua bangin a tangtunsak khit uh ciangin singkhuam tung pan amah lakhia in han sungah a vui uh hi.
44013030	Ahih hangin Pasian in misite lak panin amah a thokiksak hi.
44013031	Galilee gam panin Jerusalem khuapi ah amah tawh paitokhawm mite in ni tampi sung amah mu uh a, tua mite in ama aa dingin mipi tungah teci a pang uh hi.
44013032	“Tua ahih manin Pasian in i pute i pate tunga a kamciamsa lungdamna thu note tungah a hong tangko ka hi uh hi.
44013033	Late nihna sungah, ‘Nangmah in ka Tapa na hi hi, Tuni in nang kong piangsak zo hi,’ ci a, a kigelh mah bangin Pasian in misite lak panin Zeisu thokiksak a, i pute i pate suan le khak ahi eite tungah tua kamciamna hong tungsak zo hi.
44013034	‘David tunga ka kamciam a siangtho le, A muanhuai hehpihna note tungah kong tungsak ding hi,’ a cih mah bangin a muatlo dingin misite lak panin Zeisu a thosak zo hi.
44013035	“Tua ahih manin amah in Late laibu mundang khatah zong, ‘Na Misiangthopa, Na muatsak kei ding hi,’ a ci hi.
44013036	“David ahih leh Pasian deihna bangin ama khang aa dingin na a sep khit ciangin si a, a pute a pate tawh kivuikhawm in a muat hi.
44013037	Ahih hangin Pasian in a thawhkiksak pa a muat kei hi.
44013038	“Tua ahih manin sanggamte aw, Pasian in hih mipa tungtawn in mawhna hong maisakna thu a hong tangko ka hi uh hi cih thu theita un.
44013039	Moses thukham tawh dik na tan zawh lohna khempeuh panun, Pasian in Zeisu a um khempeuh dik hong tangsak hi.
44013040	Tua ahih manin Kamsangte gensa thu note tungah hong tun loh nadingin kidawm un.
44013041	“Kamsangte in, ‘No, mi a neumuhte aw, en un, Lamdangsa unla kisiamang un. Banghang hiam cihleh note kiangah a hong kitangko hangin, Na up theih hetloh ding uh nasep khat, Note khang sungin ka sem ding hi,’ a ci hi,” ci in a hilh uh hi.
44013042	Kikhopna inn pan Judah mite a paikhiat uh ciangin, Gentile‑te in amaute kiangah Sabbath ni kik ciangin hih thute mah a genkik nadingun a thum uh hi.
44013043	Kikhop a man uh ciangin Judah mi tampi le Judah mi a kisuaksak biakna mi tampi in Paul le Barnabas nung a zui uh hi. Amaute in zong Pasian hehpihna sungah a omsuak nadingun tua mite a hanthawn uh hi.
44013044	Sabbath ni kik ciangin Pasian thu ngai dingin khuazang phialin a hong kikhawm uh hi.
44013045	Judah mite in mihonpi a muh uh ciangin haza mahmah uh ahih manin Paul thugente lehgen in kosia in a langpan uh hi.
44013046	Tua ciangin Paul le Barnabas hang semsem uh a, “Pasian thu note tunga kong hilh masak ding uh a kul ahi hi. Ahih hangin note in tua thu nolhin nuntak tawntungna a ngah dingin no le no kilawm kisalo na hih manun en un, Gentile‑te kiangah ka pai ding uh hi.
44013047	Banghang hiam cihleh, ‘Hotkhiatna thu leimong dongah puakin, Gentile‑te khuavak a suak dingin, Note kong seh hi,’ ci in Topa in thu a hong pia zo hi,” ci in a gen uh hi.
44013048	Gentile‑te in hih thu a zak uh ciangin lungdam mahmah uh a, a kigen Topa thu a phat uh hi. Nuntak tawntungna ngah dingin a kisehsa mite in a um uh hi.
44013049	Tua gam buppi ah Topa thu a kizel hi.
44013050	Ahih hangin Judah mite in Pasian thu a hahkat, a kithupi muh numei makaite le khuapi uliante holhthawh uh a, Paul le Barnabas‑te bawlsia in amau gam panin a hawlkhia uh hi.
44013051	Ahih hangin Paul le Barnabas in amaute khe a leivuite singkhia in Iconium khua ah a pai uh hi.
44013052	Nungzuite ahih leh lungnopna le Kha Siangtho tawh a kidim uh hi.
44014001	Iconium khua a tun uh ciangin Paul le Barnabas in Judah mite kikhopna inn sungah lutin mihonpi thu hilh uh a, Judah mite le Greek mite tampi in a um uh hi.
44014002	Ahi zongin Gentile‑te in sanggamte tungah lungsim hoihlo a neih nadingun thu‑umlo Judah mite in a holhthawh uh hi.
44014003	Tua ahih ciangin tua khua ah Paul le Barnabas‑te sawtpi taam uh a, Topa thu hangtak in a gen uh hi. Pasian in amaute tungtawn in limlamdangte le nalamdang lianpite piangsak in ama hehpihna thu teci a pang hi.
44014004	Ahih hangin khuasung mite kipawlkhen uh a, pawlkhat in Judah mite pawlin a dangte in sawltakte a pawl uh hi.
44014005	Gentile‑te le Judah mite in a makaite uh tawh kikop in thagum tawh sawltakte bawlsia in suang tawh denlup ding a hanciam uh hi.
44014006	Sawltakte in tua thu a theih uh ciangin Lycaonia gama om Lystra le Derbe khua‑a kipan tua kim khuate ah tai in,
44014007	lungdamna thu a tangko uh hi.
44014008	A suah tunga kipan a khezaw in lam a pai ngeilo pasal khat Lystra khua ah a om hi.
44014009	Amah in Paul thugen a ngai hi. Paul in tua pa limtak in en a, dam theih nading upna a neih lam a muh ciangin,
44014010	“Na khe tawh dingtang in!” ci in nakpitak kiko in thu a piak leh tua pa diangin lam a pai hi.
44014011	Tu in mihonpite in Paul nasep a muh uh ciangin, “Pasiante mihing bangin hong paisuk ahi hi!” ci in Lycaonia pau tawh nakpi in a kiko uh hi.
44014012	Barnabas pen Zeus ci uh a, Paul pen thugenpipa ahih manin Hermes a ci uh hi.
44014013	Tua ciangin khuanawl a om Zeus biakna innpi a siampipa in bawngtalte le pakkualte kongpi ah hong paipih in mipite tawh biakna pia dingin hong kithawi uh hi.
44014014	Ahih hangin sawltak Barnabas le Paul in tua thu a zak uh ciangin a puan uh balkek in mihonpi lakah lut uh a,
44014015	“Lawmte aw, banghang in hih bangin hih na hi uh hiam? Kote zong note mah tawh a kibang mihing ka hi uh hi. Kimanna a omlo hih nate nusia in leitung le vantung, tuipi le tuate sunga om na khempeuh a bawlpa, a nungta Pasian lamah na kihei nadingun lungdamna thu a hong hilh ka hi bek uh hi.
44014016	Tua Pasian in a beisa khangte ah minamte khempeuh amau ut bangbang in nungta dingin a phal hi.
44014017	Ahi zongin ama teci ding om loin a koih kei hi. Eite aa dingin a hoih nate hong bawlsak in vana guahtui le khaici a gahsak khuahunte hong pia a, an ne tui dawnin lungdam kipahna tawh a hong kidimsak hi,” ci in kiko in a gen uh hi.
44014018	Hih thute a gen uh hangin mihonpi in gangawh biakna tawh amaute biakna piaksawm veve uh a, khamlah dektak in a om uh hi.
44014019	Tua ciangin Antioch khua le Iconium khua pana Judah mite tua munah hong pai uh a, mihonpi holhthawh in suang tawh Paul a deng uh hi. Amah a si khinzo sa uh ahih manin khuapua lamah a kaikhia uh hi.
44014020	Ahi zongin ama kimah nungzuite a din laitak un amah tho in khua sungah a lut hi. A zingciang in Barnabas tawh Derbe khua ah a pai uh hi.
44014021	Tua khua ah lungdamna thu tangko in mi tampi nungzui a suahsak khit uh ciangin Lystra, Iconium, le Antioch khua lamah a kilehkik uh hi.
44014022	Nungzuite lungsim hanthawn in thu upna a zopsuak nadingun thapia uh a, “Haksatna tampi thuakin Pasian kumpigam sungah a lut ding i hi hi,” ci in a hilh uh hi.
44014023	Pawlpi khempeuh ah makaite a koih khit uh ciangin antan thungetna tawh a uppa uh Topa khut sungah a ap uh hi.
44014024	Pisidia gam kantan in Pamphylia gam hong tung uh a,
44014025	Perga khua ah thu a hilh khit uh ciangin Attalia khua ah a paisuk uh hi.
44014026	A zawh khitsa uh nasepna teng a sem dingin Pasian hehpihna sungah amaute a ki‑apna mun Antioch khua zuan dingin tua mun panin tembaw tawh a pai uh hi.
44014027	Tua lai a hong tun uh ciangin pawlpite kaikhawm uh a, amaute tungtawn a Pasian nasepnate genin Pasian in Gentile‑te tungah thu upna kong a honsakna thu a zasak uh hi.
44014028	Tua khua ah nungzuite tawh amaute sawt veipi a omkhawm uh hi.
44015001	Judea gam panin a hong paisuk mi pawlkhat in, “Moses hong piak ngeina zui in vun na at kei uh leh hotkhiatna na ngahthei kei ding uh hi,” ci in sanggamte a hilh uh hi.
44015002	Tua ahih manin Paul le Barnabas in tua mite tawh nakpitak in kinial uh a, thu tampi a kisel uh hi. Tua ahih manin hih thu tawh kisai in Jerusalem khuapi a om sawltakte le makaite kiangah Paul, Barnabas le a dang mi pawlkhat paisak dingin a khentat uh hi.
44015003	Pawlpi mite in amaute kha uha Phoenicia gam le Samaria gam kantan in a pai uh hi. Gentile‑te a kikhelna thu zasak kawikawi uha, sanggamte khempeuh a kipak mahmah uh hi.
44015004	Jerusalem khuapi a tun uh ciangin pawlpi mite, sawltakte le makaite in amaute na dawn uha amaute tungtawn in Pasian nasepnate khempeuh a zasak uh hi.
44015005	Ahi zongin Pharisee pawlte lak panin thu‑um mi pawlkhat hong ding uh a, “Tua mite in vunat in Moses thukham a zuih nadingun thu i piak ding kisam hi,” a ci uh hi.
44015006	Tua ahih manin tu in hih thu a ngaihsun dingin sawltakpite le makaite a kikhawm uh hi.
44015007	Nakpitak in a kisel khit uh ciangin Peter dingto a, “Sanggamte aw, Gentile‑te in keima kam panin lungdamna thu za a, a up theih nadingun a sawtvei simlai in Pasian in eite lak panin kei hong teel hi cih na thei uh hi.
44015008	Tua hi a, lungsim a thei Pasian in eite mah bangin Kha Siangtho a piakna tawh amaute a san lam a kilangsak zo hi.
44015009	Upna tawh a lungsim uh hahsiangsak in amaute le eite kikal ah kilamdanna a omsak kei hi.
44015010	Tua ahih manin tu in, i pute i pate le eite mahmah in i puak zawh loh hakkol banghang in thu‑um mite tungah suanin Pasian ze‑et na hi uh hiam?
44015011	Amaute mah bangin eite in zong Topa Zeisu Khazih hehpihna tungtawn in hotkhiatna i ngah ding hi cih i um hi,” ci in a gen hi.
44015012	Tua khit ciangin Pasian in amaute tungtawn in Gentile‑te laka a bawl limlamdangte le nalamdang lianpite Paul le Barnabas in a zaksak uh ciangin mihonpite in dai khipkhep in a ngai uh hi.
44015013	Amaute a daih khipkhep khit uh ciangin James in, “Ute naute aw, na ngai un.
44015014	Pasian in ama min dingin Gentile‑te lak panin mi honkhat lakhia dingin a hawhcilna thu Simon in hong gen khinzo hi.
44015015	Hih in kamsangte gensa thu tawh kituak hi. Kamsangte in,
44015016	‘Tua hun khit ciangin kong paikik ding hi. A puk khinsa David biakbuuk ka lamkik dinga, A kicimsa teng puahpha in ka dingkiksak ding hi.
44015017	Tua hi leh a kiplai mite le, Keima min a suang Gentile‑te khempeuh nangawn in Topa a zong ding uh hi. Hih na khempeuh a bawl Topa in a gen ahi hi,’ ci in Lai Siangtho sungah a kigelh hi,” a ci uh hi.
44015018	“Pasian in ama sep ding khempeuh a kipatcil a kipan a theih khitsa vive ahi hi.
44015019	Tua ahih manin Pasian lama hong kihei Gentile‑te buaisak kei ni.
44015020	Ahi zongin amaute in milim biakna a kizang an, numei pasal mawhna, gawlmek a kithat ganhing sa le sisan a tan nadingun laikhak i gelh ding hoih ka sa hi.
44015021	Banghang hiam cihleh tanglai peka kipan khua khempeuh ah Moses laibu sunga om thute kihilh a, Sabbath ni sialin kikhopna innteng ah a kisim den hi,” a ci hi.
44015022	Sawltakpite, makaite le pawlpi buppi in tua thu hoih a sa uh hi. Antioch khua ah Paul le Barnabas tawh a paikhawm dingin sanggamte laka a makaite sung panin Barsabas a kici Judas le Silas‑te a teel uh hi.
44015023	Amaute in hih bangin laikhak gelhin a puasak uh hi. Sawltakpite, makaite le sanggamte in Antioch khua, Syria gam le Cilicia gama om Gentile mi ahi sanggamte kong hopih uh hi.
44015024	Kote kiang panin a hong pai mi pawlkhat in, “Vunat in, thukham na zuih ding uh ahi hi,” ci in a thugenna uh tawh note hong buaisak in na lungsim uh hong siatsak lam ka na za uh hi. Kote in tua bang dingin amaute tungah thu ka pia kei uh hi.
44015025	Tua ahih manin lungsim kituak in ka kikhawm uh a, mi pawlkhat teelkhia in i it Barnabas le Paul tawh note kiangah kong paisak ding uh hoih ka sa uh hi.
44015026	Amaute in i Topa Zeisu Khazih min hangin a nuntakna uh a pia ngamte ahi uh hi.
44015027	Tua ahih manin hih thute amau kam mahmah tawh zong hong genkawm dingin Judas le Silas kong paisak uh hi.
44015028	Banghang hiam cihleh hih a kisam thute lobuang note tungah vangik zaw hong suan lo dingin Kha Siangtho le kote in hoih ka sa uh hi.
44015029	Tuate in, milim biakna a kizang an, sisan, gawlmek a kithat ganhing sa le numei pasal thangtatnate na tan nading uh ahi hi. Tuate tang le uh cin note aa dingin a hoih ding hi. Na ci damta un. Mangpha, ci in lai a khak uh hi.
44015030	Tua bangin amaute sawlkhia uh a, Antioch khua a tung uh hi. Tualai ah mihonpi kikhawmsak in tua laikhak a pia uh hi.
44015031	Tua laikhak a sim khit uh ciangin tua thapiakna thu hangin a lungdam mahmah uh hi.
44015032	Tu in Judas le Silas‑te in zong kamsang ahihna uh tawh thu tampi gen uh a, sanggamte thapia in a thakhauhsak uh hi.
44015033	Sawtkhop a taam khit uh ciangin sawltakpite kiangah lungnuamtak in a ciahkiksak uh hi.
44015034	Ahih hangin Silas in amah tualai ah a taamlai ding hoih a sa hi.
44015035	Paul le Barnabas zong Antioch khua ah taamlai uh a, midang tampi tawh Topa thu hilhin lungdamna thu a tangko khawm uh hi.
44015036	Tawlkhat khit ciangin Paul in Barnabas kiangah, “Topa thu i hilh khitna khuate ah paikik in i sanggamte bangci uh ahi hiam cih a en dingin va hawh ni,” a ci hi.
44015037	Tu in Barnabas in Mark kici John tonpih dingin a sawm hi.
44015038	Ahih hangin Mark in Pamphylia gam panin amaute ciahsan in amaute nasepna ah zuisuak lo ahih manin Paul in amah tonpih loh dingin a gen hi.
44015039	Kinak sellua uh ahih manin kikhen uh a, Barnabas in Mark tonpih in Cyprus tuikulh ah tembaw tawh a pai uh hi.
44015040	Ahi zongin Paul in Silas teel a, sanggamte in Pasian hehpihna sungah amaute a ap khit uh ciangin a kuankhia uh hi.
44015041	Syria gam le Cilicia gamah Paul zin kawikawi in pawlpite tha a pia hi.
44016001	Tua ciangin Derbe le Lystra khua ah Paul a tung hi. En in, tua khua ah Timothy kici nungzui khat a om hi. Amah Judah minam, thu‑um numei khat tapa hi a, a pa ahih leh Greek mi ahi hi.
44016002	Amah pen Lystra khua le Iconium khua‑a om sanggamte in a pahtak mahmah uh mi khat ahi hi.
44016003	Paul in amah tonpih nuam ahih manin sam a, tua kima om Judah mi khempeuh in a pa Greek mi ahihlam thei uh ahih manin vun a atsak hi.
44016004	Khuapi tengah zin kawikawi uh a, Jerusalem khuapi ah sawltakpite le makaite in zuih dingin a khun uh thute a theisak kawikawi uh hi.
44016005	Tua ahih manin pawlpite upna ah kip in nisim in mimal a khang hi.
44016006	Tu in Phrygia gam le Galatia gamah a zin khit uh ciangin Asia gam sungah Pasian thu a gen ding uh Kha Siangtho in a kham hi.
44016007	Mysia gam a tun khit uh ciangin Bithynia gam zinsawm uh a, ahi zongin Kha in a phal kei hi.
44016008	Tua ciangin Mysia gam kantan in, Troas khua ah a paisuk uh hi.
44016009	A zan ciangin Paul in mang mu a, Macedonia mi khat ama kiangah hong dingin, “Macedonia gam lamah hong galkah inla, kote hong huh in,” ci in a thum hi.
44016010	Paul in mang a muh khit ciangin Topa in tua mite kiangah lungdamna thu a tangko dingin hong samzo hi cih thei in Macedonia gam pai dingin ka sawm pah uh hi.
44016011	Tua ahih manin Troas khua panin tembaw tuangin Samothrace tuikulh ah tangtak in ka pai uh a, a zingciang in Neapolis khua ka tung uh hi.
44016012	Tualai panin Macedonia gam sunga khua lianpen khat ahi Rome mite teenna Philippi khua ka tung uh a, tua khua ah nitam simsim ka taam uh hi.
44016013	Sabbath ni in khuapua lamah paikhia in thu kingetna mun gungei ah ka pai uh hi. Tualai ah ka tu uh a, kikhawm a om numeite kiangah thu ka gen uh hi.
44016014	Tu in ka thugen uh a zate lakah Lydia a kici Pasian a bia numei khat a om hi. Amah Thyatira khua mi hi a, puan dupsan zuakte khat ahi hi. Tua nu in Paul thugen a up theih nadingin Topa in a lungsim a honsak hi.
44016015	Amah le a innkuanpihte tui kiphum uh a, amah in, “Topa tungah a citak mi khatin nong ngaihsut uh leh hong pai unla ka inn ah hong tung un,” ci in hong samin a hong kho tentan hi.
44016016	Khatvei, thungen dinga ka pai laitak un mailam thu genkholhna tawh a tote aa ding sum tampi a ngahsak, dawilut sila numei khatin kote hong dawntuah hi.
44016017	Tua numei in Paul le kote hong zui a, “Hih mite in hotkhiatna lampi a hong hilh, Sangbel Pasian nasemte ahi uh hi,” ci in a kiko hi.
44016018	Tua numei in ni tampi sung tua bangin a hih den hi. Tua ciangin Paul in nopmawhsa mahmah ahih manin tua dawi lamah kihei a, “Ama sung pan na paikhiat nadingin Zeisu Khazih min tawh thu kong pia hi,” a cih ciangin tua hun lian mah in tua dawi a paikhia hi.
44016019	A tote in a sum ngah nading uh lametna om nawnlo hi cih a theih uh ciangin Paul le Silas‑te man uh a, thuneite omna sumbuuk lamah a kai uh hi.
44016020	Thukhen vaihawmte kiangah puak in, “Hih Judah mite in ka khuasung uh nakpi in hong buaisak uh hi.
44016021	Ei Rome mite san theihloh ding le zuih theihloh ding ngeinate hong hilh uh hi,” a ci uh hi.
44016022	Tua ciangin mihonpite in Paul le Silas langpan huan uh a, thukhen vaihawmte in amaute puan suahkhiatsak in ciangpum tawh sat dingin thu a pia uh hi.
44016023	Tam veipi a sat khit uh ciangin thonginn ukpa in hoihtak a cin nadingin thupia a, thongah a khum uh hi.
44016024	Thonginn ukpa in tua bang thupiakna ngah ahih manin thongsung tawngnung pen ah amaute khum in a khe uh kol a bulh hi.
44016025	Ahih hangin zankim laitak in Paul le Silas in thungen in Pasian phatna la sa uh a, thongkiate in a ngai uh hi.
44016026	Tua laitak in nakpitak in zinling a, thonginn bulpi nangawn a kilok hi. Thong kongkhak khempeuh thakhat in kihong a, thongkiate a kikhihna sikkhau khempeuh zong a kitolkhia hi.
44016027	Thonginn ukpa a khanlawh ciangin thonginn kongkhakte honsa a om mu a, thongkia teng a taimang khin sa ahih manin a namsau dokin amah le amah a kithahsawm hi.
44016028	Ahih hangin Paul nakpi in kiko a, “Ka vekpi un hihlai ah ka om uh hi. Nang le nang bangmah kicih kei in,” a ci hi.
44016029	Thonginn ukpa in meivak a nget khit ciangin taikawm in thong sungah lut a, a cilingsa in Paul le Silas mai ah a bok hi.
44016030	Tua khit ciangin amaute gel paikhiatpih a, “Siate aw, hotkhiatna ka ngah nadingin bang ka hih ding hiam?” ci in a dong hi.
44016031	Amaute in, “Topa Zeisu Khazih um in. Tua hi leh nang le na innkuanpihte in hotkhiatna na ngah ding uh hi,” a ci uh hi.
44016032	Tua khit ciangin amah le inn sunga om mi khempeuh tungah Topa thu a hilh uh hi.
44016033	Amah in tua zan tua hun mahin Paul le Silas‑te lakhia in a liammate uh a sawpsak hi. Amah le a innkuanpih khempeuh tui a kiphum pah uh hi.
44016034	Thonginn ukpa in a inn sungah amaute lutpih in an a pia hi. A innkuan buppi un Pasian um uh ahih manin a lungdam mahmah hi.
44016035	A zingciang in thukhen vaihawmte in palikte sawlin, “Tua mite khahkhia un,” ci in a gensak uh hi.
44016036	Thonginn ukpa in Paul kiangah, “Note kong khah nadingin thukhen vaihawmte in thu hong zasak uh hi. Tua ahih manin tu in nuamtak in ciahta un,” a ci hi.
44016037	Ahih hangin Paul in amaute kiangah, “Rome gam mi ahi kote thusit lopi in mipi mai ah hong satin thong hong khia uh hi. Tu in a simtham in hong sawlkhia ziau thei ding uh ahi hiam? Hi thei peuhmah lo ding hi! Amaute mahmah hong pai in hong lakhia uh hen,” a ci hi.
44016038	Palikte in thukhen vaihawmte kiangah tua thu a zasak uh hi. Amaute Rome gam mi ahihlam a zak uh ciangin a patau uh hi.
44016039	Tua ciangin amaute pai in va thum uh a, a lakkhiat khit uh ciangin khuasung pan a paikhiat nadingun a sawl uh hi.
44016040	Amaute gel zong thonginn sung pan paikhia in Lydia inn ah a lut uh hi. Tualai ah sanggamte tawh kimu in amaute tha a piak khit uh ciangin a dingkhia uh hi.
44017001	Tu in amaute in Amphipolis le Apollonia khuate a nawk khit uh ciangin Thessalonica khua a tung uh hi. Tua khua ah Judah mite kikhopna inn khat a om hi.
44017002	Tua ciangin Paul in ahih ngei bangin kikhopna inn ah lut a, amaute tawh nipi thum sung Lai Siangtho kikum in a om hi.
44017003	Khazih in gimna a thuak khit ciangin misite lak panin a thokik ding mah ahihna thu teltak in lak a, “Note kianga kong hilh uh hih Zeisu in Khazih ahi hi,” ci in a hilh hi.
44017004	Amaute pawlkhat in tua thu um uh a, Pasian thu a hahkat Greek mi honkhat le numei makai tampi in Paul le Silas‑te a pawl uh hi.
44017005	Ahih hangin a umlo Judah mite in haza uh ahih manin sumbuuk phual panin migilo pawlkhat a va zawnkhia uh hi. Mi honkhat ngah uh a, tuate tawh khuasung teng a so ngeingaisak uh hi. Paul le Silas‑te mihonpi mai ah kaikhia nuamin Jason inn a busim uh hi.
44017006	A muh loh uh ciangin Jason le sanggamte pawlkhat khuapi ukte kiangah kai uh a, “Leitung a lumlet mite hih mundong hong tungta uh a,
44017007	Jason in zin a tungsak hi. Hih mite in, ‘Zeisu a kici kumpi dang khat om hi,’ ci in Caesar kumpipa thukhunna tawh a kilehbulh vive in a gamta uh hi,” ci in a kiko uh hi.
44017008	Mihonpite le khua‑ukte in hih thu a zak uh ciangin a lungmang uh hi.
44017009	Amaute in Jason le a dangte kitansak in a khah uh hi.
44017010	Tua ciangin sanggamte in a zan a zanin Berea khua ah Paul le Silas paisak pah uh a, tua khua a tun uh ciangin Judah mite kikhopna inn ah a lut uh hi.
44017011	Thessalonica khua mite sangin hih khua mite a lungsim uh gina zaw ahih manin lawpna takpi tawh thu ngai uh a, a maan le a maanlo a theih nadingun nisim in Lai Siangtho tawh a sittel uh hi.
44017012	Tua ahih manin Judah mitampi in thu um uh a, Greek mite lak panin zong a zahtak uh numei pasal tampi in a um uh hi.
44017013	Ahih hangin Paul in Berea khua ah Pasian thu a hilh lam a theih uh ciangin Thessalonica khua‑a Judah mite va pai in mihonpi a va holhthawh uh hi.
44017014	Tua ciangin sanggamte in tuipi lam tawnin Paul paikhiasak pah uh a, Silas le Timothy ahih leh Berea khua ah a taamlai uh hi.
44017015	Paul a kha mite in Athens khuapi dong a zui uh hi. Silas le Timothy‑te a manlang theithei a hong pai nadingin Paul vaikhakna thu pua in a ciahkik uh hi.
44017016	Tu in Paul in Athens khuapi ah amaute ngakin a om sungin khuapi sungah milim tawh kidim in a om a muh ciangin a lungsim sungah na a sa mahmah hi.
44017017	Tua ahih manin kikhopna inn ah lutin Judah mite le Pasian thu a hahkat Gentile‑te tawh thu kikum in sumbuuk phuala a kimuh khakpih mite tawh zong nisim in a kikum hi.
44017018	Tua khit ciangin Epicurus nungzuite le Stoic mipilte pawlkhat in amah nialin, “Hih a mawk ciakciakpa gennop bang thu ahi hiam?” a ci uh hi. Paul in Zeisu thu le a thawhkikna thu hilh ahih manin a dang pawlkhatte in, “Gamdang pasiante thu a gen hi leh kilawm hi,” a ci uh hi.
44017019	Tua khit ciangin amah samin Ares mualvumɠ tungah paipih uh a, “Na gengen hih thuhilhna thak nong hilh thei ding hiam?
44017020	Ka zak ngeiloh uh thu pawlkhat hong gen na hih manin bangci dan hiam cih ka thei nuam uh hi,” a ci uh hi.
44017021	Banghang hiam cihleh Athens khua mi khempeuh le tua khua‑a om gamdang mite in a hun uh thudang mahmah in zang lo uh a, thuthak khat peuhpeuh gen nading le ngaih nading bekin a zang uh hi.
44017022	Tua ciangin Ares mualvumɠ tunga mite lakah Paul dingin thu a gen in ah, “Athens khua mite aw, na khempeuh ah na biakna mi mahmah lam uh kong thei hi.
44017023	Banghang hiam cihleh khuasung ka vak kawikawina ah biakna a na piak uh nate ka telet mahmah a, biaknatau khat tungah, ‘A KITHEILO PASIAN AA DING,’ ci a, a kigelh lai khat ka mu hi. Tua ahih manin theilopi a na biak pa uh thu note kiangah hong tangko ka hi hi.
44017024	“Leitung le a sunga om na khempeuh a piangsakpa tua Pasian in leitung le vantung a uk Topa hi a, khut tawh kibawl biakinn sungah a teeng kei hi.
44017025	Amah in mi khempeuh tungah nuntakna le naksuk naktoh a kipan na khempeuh hong piapa ahih manin kitangsapna a nei bangin mihingte khut tawh ama aa ding sepsak bawlsak a kul kei hi.
44017026	Amah in leitung maitang khempeuh a a teeng dingin minam khempeuh sisan khat panin bawl a, tua minamte hun ding le amaute teen nading mun a sehkholhsak hi.
44017027	Hih pen mite in Topa zongin a khut uh tawh zam a a muh theih nading uh a deihna ahi hi. Tua bang i cih hangin amah in eite tawh a kigamla ahi kei hi.
44017028	Banghang hiam cihleh note laka laphuakte in zong, ‘Eite zong ama suan le khakte i hi hi,’ ci a, a gen bangin eite in ama sungah nungta in gamta in i om hi.
44017029	Tua hi a, Pasian suan le khakte i hih manin Pasian pen mihingte gelna le khutsiamna tawh a kibawl kham lim peuh, ngun lim peuh, suangtum lim peuh tawh a kibang a i ngaihsut ding ahi kei hi.
44017030	A taktak in cileng nidanglai in Pasian in tua bang theih lohnate a kimuhmawh bawl hangin tu in ahih leh mun khempeuh a om mi khempeuh mawhna a kisikkik nadingin thu a pia zo hi.
44017031	Banghang hiam cihleh amah in a sehsa mipa tungtawn in leitung mite tungah maantak a thu a khen ding hun khat a sehkhol zo hi. Amah in tua a sehsa mipa, misite lak pan thokiksak a, tua thu maantakpi ahihna mi khempeuh tungah teci a lakzo hi,” a ci hi.
44017032	Misite thawhkikna thu a zak uh ciangin pawlkhat in, “Hih thu ka zakik nuam uh hi,” ci uh a, a dangte in a zahpih uh hi.
44017033	Tua ahih manin amaute lak panin Paul a paikhia hi.
44017034	Ahi zongin tuate lak panin Ares mualvumɠ a thu vaihawm pawlte laka Dionysius, Damaris a kici numei khat le amaute tawh a omkhawm midangte in um uh a, Paul lamah a pang uh hi.
44018001	Hihteng khit ciangin Athens khuapi pan Paul paikhia in Corinth khua a tung hi.
44018002	Caesar kumpipa Claudius in Judah mi khempeuh Rome khuapi panin a paikhia dingin thu pia ahih manin Pontus gam mi Aquila a kici Judah mipa khat le a zi Priscilla‑te Italy gam panin a tun zawh a sawt nai kei hi. Paul in a muh ciangin amaute kiangah a va hawh hi.
44018003	Amaute puanbuuk khuimi hi uh a, a nasep uh kibang ahih manin amaute tawh Paul omkhawm in na a sem hi.
44018004	Paul in Sabbath ni simin kikhopna inn ah thu kikuppih in Judah mite le Greek mite a zol hi.
44018005	Silas le Timothy‑te Macedonia gam panin a hong tun uh ciangin Kha in Paul thahatsak a, Zeisu in Khazih ahi hi ci in Judah mite tungah teci a pang hi.
44018006	Judah mite in langpan in a kosiat uh ciangin Paul in a puan sing in, “Note sisan nomau tungah hong tu tahen kei ka siang hi. Tu a kipan in Gentile‑te kiangah ka paita ding hi,” a ci hi.
44018007	Tua kikhopna inn panin amah paikhia a, Pasian bia khat ahi Justus kici pa inn ah a pai hi. Tua pa inn pen kikhopna inn tawh a kizom pah ahi hi.
44018008	Tua ciangin kikhopna inn ukpa Crispus in a innkuanpih khempeuh tawh Topa a um uh hi. Paul thugen a za Corinth khua mi tampi in zong um in tui a kiphum uh hi.
44018009	Zankhat a mangmuhna sungah Topa in Paul hopih a, “Lau kei in pau loin om kei inla gen in.
44018010	Banghang hiam cihleh hong ompih ka hih manin kuamah in nang hong do lo dinga, bangmah hong cih lo ding uh hi. Hih khua ah mi tampi ka nei hi,” a ci hi.
44018011	Tua khua ah kum khat le a lang sung tamsuak in Pasian thu a hilh hi.
44018012	Gallio in Achaia gamah mangpi a suah ciangin Judah mite in kithukhat in Paul langpan uh a, thukhen zumah puak in,
44018013	“Hih mipa in thukham tawh kilehbulh in Pasian a bia dingin mite a zol hi,” a ci uh hi.
44018014	Thugen dinga Paul a kithawi laitak in Gallio in Judah mite kiangah, “Judah mite aw, hih thu in khialhna le tatsiatna thu ahih leh kong ngaihsutsak bek ding hi.
44018015	Ahi zongin thu kinialnate, minte le na thukham uh tawh kisai thute peuh ahih leh nomau mahin thei un. Tua bang thute ka khen nuam kei hi,” a ci hi.
44018016	Tua khit ciangin thukhen zum panin amaute a hawlkhia hi.
44018017	Tua ciangin Greek mite in kikhopna inn ukpa Sosthenes manin thukhen zum mai ah a sat uh hi. Ahih hangin Gallio in tua thute a awlmawh kei hi.
44018018	Paul in tawlpi khat a taam khit ciangin sanggamte mangpha khak a, a kiciamna sa bangin Cenchrea khua ah a sam a met khit ciangin Priscilla le Aquila‑te tawh tembaw tuangin Syria gamah a pai uh hi.
44018019	Ephesus khua a tun uh ciangin tua khua ah amaute a nusia hi. Amah ahih leh kikhopna inn ah lutin Judah mite tawh thu a kikum hi.
44018020	Amaute kiangah sawtkhop khat taam dingin a khoh uh hangin mang zo loin,
44018021	mangpha khak a, “Mai‑a hong tung ding pawi, Jerusalem khuapi ah ka zat loh phamawh hi. Ahi zongin Pasian in hong awi leh note kiangah kong paikik ding hi,” ci in Ephesus khua pan tembaw tuangin a dingkhia hi.
44018022	Caesarea khua a tun ciangin khua sungah paito in pawlpi mite hopih a, tua khit ciangin Antioch khua ah a paisuk hi.
44018023	Antioch khua ah tawlkhat a taam khit ciangin zinkhia a, Galatia gam le Phrygia gamteng ah zin kawikawi in nungzui khempeuh tha a pia hi.
44018024	Tu in Apollos a kici Judah mi khat Ephesus khua a hong tung hi. Amah Alexandria khuapi a a suak mi khat hi a, thugen a siam banah Lai Siangtho zong a thei mahmah khat ahi hi.
44018025	Amah in Topa lampi thu a sin khinsa mi khat hi a, lawptak le maantak in Topa thu gen in a hilh hi. Ahi zongin John tuiphumna thu bek a thei hi.
44018026	Amah in kikhopna inn sungah hangtak in thu a gen hi. Priscilla le Aquila in ama thugen a zak uh ciangin samkhia uh a, Pasian lampi a kicing zaw in a hilhcian uh hi.
44018027	Achaia gamah Apollos in zin a sawm ciangin sanggamte in amah hanthawn uh a, a paina ah hoihtak in a na kisan nadingin zong lai khat a puasak uh hi. Amah a tun ciangin hehpihna tungtawn a thu‑um mite nakpitak in a huh hi.
44018028	Banghang hiam cihleh Judah mite upkhialhna teng mihonpi mai ah khauhtak in lakkhia a, Zeisu in Khazih hi cih Lai Siangtho panin a lak hi.
44019001	Corinth khua ah Apollos a om sungin Paul in saklam gam nawkin pai a, Ephesus khua a tung hi. Tua khua ah nungzuite pawlkhat a muh ciangin
44019002	amaute kiangah, “Note in na up hun mah un Kha Siangtho na ngah pah uh hiam?” ci in a dong hi. Amaute in, “Kha Siangtho kici a om lam nangawn ka za ngei kei uh hi,” a ci uh hi.
44019003	Tua ciangin Paul in, “Bangci bang tuiphumna tawh kiphum na hi uh hiam?” a cih ciangin, amaute in, “John tuiphumna tawh ka kiphum uh hi,” a ci uh hi.
44019004	Tua ciangin Paul in amaute kiangah, “John in ama khit cianga hong pai ding pa Zeisu Khazih a up nadingun hilh a, kisikkikna tawh kipawl tuiphumna a pia hi,” ci in a gen hi.
44019005	Amaute in hih thu a zak uh ciangin Topa Zeisu minin tui a kiphum uh hi.
44019006	Paul in amaute tungah a khut a ngak ciangin amau tungah Kha Siangtho hong tung a, pau nam tuamtuam tawh pau in kamsang in thu a gen uh hi.
44019007	Tua mite a vekpi un pasal sawm le nih ahi uh hi.
44019008	Kikhopna inn ah Paul pai zel in kha thum sung hangtak in thu gena Pasian kumpigam thute kikuppih in amaute a zol hi.
44019009	Ahih hangin mi pawlkhatte lungkhauh in um lo uh a, mihonpi mai ah tua Lampi thu a gensia uh hi. Tua ciangin Paul in amaute paikhiatsan a, a nungzuite a sapkhiat khit ciangin Tyrannus sanginnpi sungah nisim in thu a kikuppih hi.
44019010	Hih bangin kum nihsung a sepsuak ciangin Asia gam sunga a teeng Judah mite le Greek mi khempeuh in Topa Zeisu thu a za uh hi.
44019011	Tua ciangin Pasian in Paul khut zangin a tuampian nalamdangte a bawl hi.
44019012	Paul pumpi tawh a kisu kha khinsa puan ahi zongin dial khatpeuh ahi zongin cinate tawh a kisukkhaksak ciangin, a natna uh damin amaute sunga om dawigilote zong a paikhia hi.
44019013	Tua ciangin phuisamna tawh kha gilote hawlkhia a a kawi vakvak Judah mite pawlkhat in dawigilo a lutna mite tungah Topa Zeisu min zangin, “Paul genpa Zeisu min tawh na paikhiat nading thu kong pia uh hi,” a ci uh hi.
44019014	Sceva a kici Judah mite siampi lianpa tapa sagihte in zong tua bangin a hih uh hi.
44019015	Tua ciangin dawigilo in, “Zeisu lah thei ing, Paul lah thei ing, note banglak mi na hi uh hiam?” a ci hi.
44019016	Tua ciangin amaute tungah dawiveipa dianggawp in zogawp ngingei ahih manin si le nai tawh a guaktang un tua inn panin a taikhia uh hi.
44019017	Tua thu Ephesus khua‑a teeng Judah mite le Greek mi khempeuh in a theih uh ciangin lau mahmah uh hi. Tua ciangin Topa Zeisu min nakpitak in a phat uh hi.
44019018	Thu‑um mi tampi hong pai uh a, a gamtat siatna teng uh genkhia in a pulak uh hi.
44019019	Mitphial bawl mi tampi in zong a laibute uh hong paipih in mi khempeuh mai ah a haltum uh hi. Tua laibute a man a kiseh ciangin nguntang 50,000 man ahi hi.
44019020	Hih bangin Topa thu nasiatak in hong khangin hong kizel semsem hi.
44019021	Hihteng a sep khit ciangin Paul in Macedonia gam le Achaia gamah a zin hi. Tua khit ciangin Jerusalem khuapi a pai dingin Kha in theisak a, “Tua khuapi ka tun khit ciangin Rome khuapi zong ka phak kul ding hi,” a ci hi.
44019022	Tua ahih manin amah a huh mi nihte ahi Timothy le Erastus‑te Macedonia gamah paisak a, amah ahih leh Asia gamah tawlkhat sung a taamlai hi.
44019023	Tua hun lai mahin Lampi thu tawh kisai buaina lianpi khat a hong piang hi.
44019024	Demetrius a kici nguntui sungpa khatin Diana a kici nusian biakinn limte ngun tawh bawl a, a nasem khutsiamte in sum tampi a ngah uh hi.
44019025	Amah in tua bang nasepna a sem khempeuh samkhawm in, “Lawmte aw, hih nasepna panin sum tampi i ngah lamtak na thei uh hi.
44019026	Tu in hih Paul in, ‘Khut tawh a kibawl peuhmah pasian hilo hi,’ ci in Ephesus khua bekthamlo in Asia gam buppi phial ah mi tampi a zol khinzo hi cih thu za in na mu uh hi.
44019027	Tua ahih manin i nasepna a minsiat ding banah a lian nusian Diana‡ biakinnpi zong a kisimmawh khak ding lauhuai hi. Tua thamlo in Asia gam buppi le leitung buppi a kibia hih nusian thupina a bei ding zong lauhuai lai hi,” a ci hi.
44019028	Tu in amaute in tua thu a zak uh ciangin heh mahmah uh a, “Ephesus khua mite Diana§ thupi mahmah hi!” ci in a kiko uh hi.
44019029	Khua sung khempeuh ah tua buaina a hong kizelh ciangin Paul tawh khual a zinkhawm Macedonia gam mi Gaius le Aristarchus‑te manin pawilahna innpi sungah lungsim kikhat in a lut uh hi.
44019030	Mihonpi lakah Paul pai dingin a kithawi ciangin nungzuite in a phal kei uh hi.
44019031	Paul lawmte ahi Asia gam uliante pawlkhat in zong pawilahna innpi sungah a pai teitei loh nadingin mi sawlin a gensak uh hi.
44019032	A kikhawm mite buaigawp in amau tumciat in awng zelzul uh a, tua hangin mipite buai in mi a tam zaw in a kikhopna uh a hang nangawn a thei kei uh hi.
44019033	Mihonpi lak panin Judah mite pawlkhat in Alexander kaikhia uh a, mipi mai ah a koih uh hi. Alexander in a kihutna thu mipite tungah gen nuamin a khut tawh a lak hi.
44019034	Ahih hangin amah Judah mi ahihlam a theih uh ciangin, “Ephesus khua mite nusian Diana thupi mahmah hi!” ci in aw kituak in nai nihsung bang a awng uh hi.
44019035	Khuapi lai‑atpa in mihonpi a daihsak khit ciangin, “Ephesus khua mite aw, Ephesus khua mite pen a lian nusian Diana biakinnpi le Zeus pasian pana hong kiasuk tua nusian lim a cingte na hih lam uh a theilo kua om ahi hiam?
44019036	Hih thute kuama nial theih ding hilo ahih manin daitak in om unla pheng gamtat kei un.
44019037	Hih mite in nusian biakna innpi hong luhsak uh lah hilo, na nusian uh a hong kosiatsak uh zong hilo napi hih mun nong tun uh hi.
44019038	Tua ahih manin Demetrius le a seppih khutsiamte in mi khatpeuh tungah lungkim lohna a neih uh leh thukhen zum om a, thukhen mangte zong a om uh hi. Tualai ah kikhia uh hen.
44019039	Hihteng banah thudang kantelnop na neih uh leh thukhenna ngeina tawh a kituak kikhopna ah kikhen ding hi.
44019040	Banghang hiam cihleh tuni‑a thu piangteng in mipi so gawpsak hi ci in hong kingawh ding lauhuai hi. Hih bangin mipi so ziazua na a hang kician om lo ahih manin i gen ding zong bangmah a om kei hi,” a ci hi.
44019041	Hih bang teng a gen khit ciangin mihonpi a ciahsak hi.
44020001	Tua thubuai a ven khit ciangin Paul in nungzuite samsak a, mangpha a khak khit ciangin Macedonia gamah a pai hi.
44020002	Tua gamah Paul zin kawikawi a, thu tampi tawh amaute tha a piak khit ciangin Greek gam tung a,
44020003	tua gamah kha thum sung a taam hi. Syria gamah tembaw tawh a paikuan ciangin Judah mite in amah thahsim sawm uh ahih manin Macedonia gam lam tawnin a pai dingin a khentat hi.
44020004	Asia gama Paul a zinna ah Berea khua mi Sopater, Thessalonica khua mi Aristarchus le Secundus, Derbe khua mi Gaius le Timothy, Asia gam mi Tychicus le Trophimus‑te in a zui uh hi.
44020005	Amauteng na pai masa uh a, Troas khua ah kote hong ngak uh hi.
44020006	Silngo Sawhloh Anlum Pawi a ven khit ciangin kote zong Philippi khua panin tembaw tuangin ka dingkhia uh hi. Ni nga khit ciangin amaute omna Troas khua ka tung uh a, tua khua ah ni sagih ka taam uh hi.
44020007	Nipi kal sunga ni masapen ni in anlum balnen dingin nungzuite a kikhawm uh hi. A zingciang in Paul paisawm ahih manin zankim dongin thu a gen hi.
44020008	A kikhopna uh inndei tungah meivak tampi a kivak hi.
44020009	Eutychus a kici tangvalno khat padenpauh ah tu a, Paul in thu sawtpi a gen sungin ihmu kha ahih manin inn dawl thumna panin kiasuk a, a va top uh ciangin a na si khinzo hi.
44020010	Ahih hangin Paul kumsuk in tangvalpa tungah bok a, kawi in, “Lunghimawh kei un. A nuntakna omlai hi,” a ci hi.
44020011	Tua khit ciangin kahtokik a, anlum balnen in a ne uh hi. Khuavak dongin sawtveipi holim uh a, tua khit ciangin Paul a dingkhia hi.
44020012	Amaute in tangvalpa a nungtasa in inn sungah paipih uh a, a lungdam mahmah uh hi.
44020013	Paul in Assos khua ciangdong khe in paisawm a, tua khua ah amah tawh kituah dingin ka gel uh hi. Tua ahih manin kote in tembaw tuangin Assos khua ah ka paikhol uh hi.
44020014	Amah tawh Assos khua ah ka kimuh uh ciangin Paul in tembaw tungah hong tuangin Mitylene khua ah ka paisuak uh hi.
44020015	A zingciang in tua khua pan ka paikhia uh a, Chios tuikulh gal ka tung uh hi. A thaiciang in Samos tuikulh ka tung uh a, Trogyllium khua ah taam in a zingciang in Miletus khua ka tung uh hi.
44020016	Paul in a hun neihteng Asia gamah a bei loh nadingin Ephesus khua ah taam loin paisuak dingin a khentat hi. Banghang hiam cihleh ahih theih leh Pentecost ni in Jerusalem khuapi ah a om theih nadingin a kinawh nuam ahi hi.
44020017	Miletus khua a tun ciangin Ephesus khua pawlpi makaite a sam dingin mi a sawl hi.
44020018	Amaute a hong tun uh ciangin Paul in amaute kiangah, “Asia gam sung kong lutcil ni‑a kipan in note laka ka nuntakzia na thei uh hi.
44020019	Kiniamkhiat mahmahna le khitui tampi tawh Topa na ka sem a, Judah mite in thah a hong sawm manun gimna tampi ka thuak hi.
44020020	Note phattuam nading bangmah sit loin, mihonpi kikhopna ah ahi zongin inn khat khit inn khat ah ahi zongin lungdamna thu tangko in kong hilh khinzo hi.
44020021	Pasian tunga mawhna kisikkikna le i Topa Zeisu Khazih upna thu, Judah mite le Greek mite tungah teci ka pangzo hi.
44020022	Tu in en un, Jerusalem khuapi ah bang tuak ding cih ka theih loh hangin tua khua ah a pai teitei dingin ka lungsim in hong phu hi.
44020023	Matna henna le haksatna in hong ngak hi cih bekbek Kha Siangtho in khua khempeuh ah hong theisak hi.
44020024	Ahi zongin tuate khat beekin a hong linglawngsak zo kei hi. Pasian hehpihna tawh kisai lungdamna thu teci pang in Topa Zeisu tung pana ka ngah nasep lungdamtak a ka matut theih nadingin ka nuntakna zong pammaih ka sa kei hi.
44020025	Tu in ngai un. Pasian kumpigam thu gena ka vak kawikawi na mite in ka maitang nong mu nawn kei ding uh hi cih ka thei hi.
44020026	Tua ahih manin mi khempeuh sisan panin kei ka siang hi cih thu tuni in note tungah teci kong pang hi.
44020027	Banghang hiam cihleh Pasian gelna khempeuh sit loin note kong hilh khinzo hi.
44020028	Pasian in ama sisan tawh a leisa ama pawlpi tuucin banga a cing dingin Kha Siangtho in note hong koih ahi hi. Tua ahih manin no le no kikem unla, tuuhon khempeuh zong na kem un.
44020029	Banghang hiam cihleh ka ciah khit ciangin note lakah keivom hangsante hong lut ding uh a, tuuhonte a hong koihkhong kei ding uh hi.
44020030	Note sung panin thuman thutak lehkaih a, amaute lamah nungzuite a kaimang nuam mi pawlkhat a hong piang ding hi.
44020031	Tua ahih manin na pilvang un. Kum thum tawntung sun le zan tatsat loin khitui tawh note khempeuh tunga kong hilh thute na phawk un.
44020032	“Tu in sanggamte aw, Pasian tung le ama hehpihna thu ah note kong ap hi. Ama hehpihna thu in note hong kipsak in a sianthosak mi khempeuh tawh luahna a hong ngahkhawmsak ding hi.
44020033	Kham le ngun, nikteen puansilh kuama a ka deihgawh ngei kei hi.
44020034	Hi hi, keimah le ka lawmte kisapna teng hih ka khut in hong guan hi cih no mahmah in zong na thei uh hi.
44020035	Na khempeuh ah hih bangin nasep hahkat in a zawngkhal mite na huh nadingun kong lak khinzo hi. ‘Ngahna sangin piakkhiatna ah thupha om zaw hi,’ ci a, Topa Zeisu thugente na phawk un,” a ci hi.
44020036	Hih thuteng a gen khit ciangin khukdin in amaute khempeuh tawh thu a ngenkhawm hi.
44020037	Tua ciangin a vekpi un nakpitak in kap uha Paul ngawngkawi in a nam uh hi.
44020038	Ka maitang nong mu nawn kei ding uh hi a cihna thu in amaute a dahsak phadiak hi. Tua khit ciangin tembaw tungah amah a kha uh hi.
44021001	Tu in amaute tawh ka kikhen khit uh ciangin tembaw tawh tangtak pai in Cos tuikulh ka tung uh hi. A zingciang in Rhodes tuikulh ka tung uh a, tua panin Patara khua ka tung uh hi.
44021002	Tua khua ah Phoenicia gama pai ding tembaw khat ka muh uh ciangin tuangin ka zui uh hi.
44021003	Cyprus tuikulh ka muh uh ciangin taklam zuanin ka paisuak uh a, Syria gamah pai in Tyre khua ka tung uh hi. Tualai ah tembaw vanteng kisuahkhia ding ahih manin ka kumkhia uh hi.
44021004	Tua khua ah thu‑um mite ka muh uh ciangin ni sagih ka taam uh hi. Amaute in Jerusalem khuapi ah Paul a pai loh nadingin Kha theihsakna tawh a gen uh hi.
44021005	Ni sagih a cin ciangin tua khua pan dingkhia in ka khualzinna uh ka zom uh hi. Thu‑um mite in a zi a tate uh tawh khuanawl dong hong kha uh a, tuipi gei ah khukdin in thu ka ngen uh hi.
44021006	Mangpha ka kikhak khit uh ciangin tembaw tungah ka kah uh a, amaute zong a ciah uh hi.
44021007	Tyre khua pan tuitung khualzinna ka man khit uh ciangin Ptolemais khua ka tung uh a, sanggamte tawh kimu in ni khat ka taam uh hi.
44021008	A zingciang in Paul le ko a kithuahpih teng tua khuapan dingkhia in Caesarea khua ka tung uh hi. Upa sagihte lakah khatpa ahi lungdamna thu puakpa Philip inn ah tungin ka taam uh hi.
44021009	Tu in amah in kamsanna tawh thu a gen ta nungak siangtho li a nei hi.
44021010	Tualai ah ni tampi ka taam hun sungun Judea gam panin Agabus kici kamsangpa khat hong paisuk hi.
44021011	Kote kiangah amah a hong tun ciangin Paul kawnggak la in tua kawnggak tawh amah le amah a khut le a khe a kihen hi. Tua khit ciangin amah in, “ ‘Jerusalem khuapi a Judah mite in hih kawnggak neipa hih bangin hen ding uha Gentile‑te khutah a pia ding uh hi,’ ci in Kha Siangtho in a hong gen hi,” a ci hi.
44021012	Hih thu ka zak uh ciangin kote le tua muna om mite in Jerusalem khuapi ah Paul a pai loh nadingin ka kho uh hi.
44021013	Ahih hangin Paul in, “Banghang in kapin ka lungsim hong kitamsak na hi uh hiam? Banghang hiam cihleh Topa Zeisu min hangin Jerusalem ah matna henna thuak bekthamlo in a si ding dongin ka kigingkhol zo hi,” ci in a dawng hi.
44021014	Ka khoh zawhloh uh ciangin bangmah gen nawnlo in, “Topa deihna bang hi tahen,” ka ci uh hi.
44021015	Ni tawmkha ka taam khit uh ciangin kithawi in Jerusalem khuapi ah ka paito uh hi.
44021016	Caesarea khua‑a nungzuite pawlkhat in zong hong zui uha ka zin tun nading uh Cyprus mi Mnason a kici pa inn ah hong kha uh hi. Amah pen nungzui a suak masate khat ahi hi.
44021017	Jerusalem khuapi ka tun uh ciangin sanggamte in lungdamtak in hong dawn uh hi.
44021018	A zingciang in Paul le koteng James kiangah ka va hawh uh a, pawlpi makaite khempeuh zong a na om uh hi.
44021019	Paul in amaute a hopih khit ciangin ama nasepna tungtawn in Pasian in Gentile‑te laka a nasepnate kicingtak in a gen hi.
44021020	Amaute in tua thute a zak uh ciangin Topa min phat uha Paul kiangah, “Sanggam aw, Judah mite lakah thu‑um mi tul tampi om a, thukham zuih ding a hahkat mahmah uh hi cih na thei hi.
44021021	Ahih hangin mi pawlkhat in nangma thu amaute tungah puak uh a, ‘Gentile‑te laka a teeng Judah mite in a tate uh vunat loin khanglui thuhilhnate zong a zuih loh nadingun Paul in gen a, Moses thu a nusiat nadingun thu a hilh hi,’ a ci uh hi.
44021022	Bangcih ding i hi hiam? Nang hong tungzo cih thu za khin ding uh ahih manin mihonpi hong kisutuah pelmawh ding uh hi.
44021023	Tua ahih manin kong gen bangun hih in. A kiciam khinsa mihing li ka nei uh hi.
44021024	Hih mite paipih inla amaute tawh kisiansuah khawmin a sammet man uh piaksak in. Tua hi leh nangma thu a kipuakte maanlo hi cih mi khempeuh in thei ding uh a, thukham zui in thumaan in a gamta na hihlam zong hong thei ding uh hi.
44021025	Ahi zongin thu‑um Gentile‑te in milim biakna sa, sisan le gawlmek a kithat ganhing sa ne loin numei pasal mawhna bawl lo ding uh hi cih thu lobuang a dang tua bang nate a tan loh nadingun khentatna lai ka khak khinzo uh hi,” a ci uh hi.
44021026	Tua hi a, a zingciang in Paul in tua mite tonpih in amaute tawh a kisiansuah khit uh ciangin, kisiansuahna hunte bei ni ding le mi khat ciat in biakpiakna a kipiak ding hun uh cingta hi cih a theisak dingin biakinnpi huang sungah a lut uh hi.
44021027	Tu in ni sagih beikuanta in Asia gam pana hong pai Judah mite in biakinnpi huang sungah Paul a muh uh ciangin mihonpite holhthawh in amah man uh a,
44021028	“Israel mite aw, hong huh un! Hihpa in i minam, i thukham le hih mun langpan in mun khempeuh a om mite khempeuh tungah thu a hilhpa ahi hi. Tua thamlo in biakinnpi huang sungah Greek mite hong lutpih in hih mun siangtho a ninsak hi,” ci in a kiko uh hi.
44021029	Banghang hiam cihleh tu madeuh in Ephesus khua mi Trophimus kici pa Paul tawh khuapi sungah a omkhawm mu uh ahih manin biakinnpi huang sungah tua pa lutpih ngelngel ding hi ci in a ummawh uh hi.
44021030	Hih thu hangin khuapi sung khempeuh hong buai a, mun khempeuh panin mihonpite tai in hong kikhawm uha Paul a man uh hi. Biakinnpi huang pualam ah a kaihkhiat khit uh ciangin kongpite thakhat in a khak uh hi.
44021031	Amaute in Paul thah a sawm laitak un Jerusalem khua buppi buai hi ci in galkaphonɠ a uk galkap mangpaɠ kiangah thu a tung hi.
44021032	Tua ciangin amah in galkapte le galkap 100 ukte sam pah a, mihonpi omna munah a taisuk uh hi. Amaute in galkap mangpaɠ le galkapte a muh uh ciangin Paul a sat nawn kei uh hi.
44021033	Tua khit ciangin Paul kiangah galkap mangpaɠ hong pai in a man hi. Tua ciangin sikkhau nih tawh khihsak a, amah kua hi a, bang teng bawl ahi hiam ci in thu a dong hi.
44021034	Ahih hangin mihonpite lakah pawlkhat in thu khat genin a dangte in thu tuampi khat genin a ciak ngeingai uh hi. Gamlumlua uh ahih manin galkap mangpaɠ in a thu uh theitel zolo a, galkap lenah Paul a paipih nadingun thu a pia hi.
44021035	Kahlei bul ah Paul a tun ciangin mihonpi hong ngongtatlua uh ahih manin galkapte in Paul a puakhia uh hi.
44021036	Banghang hiam cihleh mihonpi in nungzuih uh a, “Amah that un!” ci in a kiko uh hi.
44021037	Galkap len sung a lutpih ding uh ciangin Paul in galkap mangpaɠ kiangah, “Thu tawm kong gen thei ding hiam?” a ci hi. Amah in, “Greek pauthei na hi hiam?
44021038	Nang, tuma lam a kumpi langpanna khat piangsak in misuam 4,000te gam sungah a taikhiatpih Egypt mipa hilo na hi hiam?” a ci hi.
44021039	Ahih hangin Paul in, “Cilicia gam khua thupi khat ahi Tarsus khua‑a a suak Judah mi ka hi hi. Nong hehpihna in hih mite tungah thu hong gensak in,” a ci hi.
44021040	Galkap mangpa in phalna a piak ciangin kahlei tungah Paul dingin mipite lamah a khut a van hi. Mihonpite a daih khipkhep ciangin amah in Hebrew pau tawh thu a gen hi.
44022001	Paul in, “Pate le sanggamte aw, tu in ka kihutna thu hong gen ding ka hih manin hong ngaihsak un,” a ci hi.
44022002	Amaute in Hebrew pau† tawh a gen a zak uh ciangin a gamdai semsem uh hi.
44022003	Tua ciangin amah in, “Cilicia gam Tarsus khua‑a piang Judah mi taktak ka hi hi. Ahi zongin, Gamaliel pattahna tawh hih khuapi ah a khangkhia ka hi hi. Amah in i pute i pate thukham tawh kituak in limtak in hong sinsak a, tuni‑a note khempeuh mah bangin Pasian thu ka hahkat mahmah hi.
44022004	“Hih Lampi thu a um numei pasalte manin thong sungah ka khia a, tua Lampi thu suksiat ding ka hanciam hi.
44022005	Siampi Ukpa le makaite khempeuh in a theih ding mah bangin amaute kiang panin laikhak khat Damascus a om sanggamte muh dingin ka pua a, amaute Jerusalem ah a kibawlsiat theih nadingin kolbulh in a kai dingin ka kuan hi.
44022006	“Tu in Damascus khuapi ka tunkuan uh, sunkim pawlin a tang pha mahmah khuavak khat vantung panin ka kimah thakhat in a hong tang hi.
44022007	Tua ciangin lei ah ka puksuk a, ‘Saul aw, Saul aw, banghang in hong bawlsia na hi hiam?’ hong ci awging khat ka za hi.
44022008	“Tua ciangin, ‘Topa aw, nang kua na hi hiam?’ ka ci hi. “Amah in, ‘Nong bawlsiat Nazareth khua mi Zeisu ka hi hi,’ a hong ci hi.
44022009	Ka tonpih ka lawmte in tua khuavak a muh uh ciangin a lau uh hi. Ahi zongin kei hong kihopihna awging a tel thei kei uh hi.
44022010	“Tua ciangin keimah in, ‘Topa aw, bang hih ding ka hi hiam?’ ka ci hi. “Topa in, ‘Tho inla, Damascus khuapi sungah lut in. Nangma sep dinga ka gelsate tualai ah kong hilh ding hi,’ a hong ci hi.
44022011	Tua khuavak khauhlua a, khua mu theilo ka hih manin ka lawmte in hong bankaih uh a, Damascus khuapi ka tung hi.
44022012	“Tualai ah thukham tawh kituak in Pasian a bia, Ananias kici mi khat om a, tua khua‑a teeng Judah mi khempeuh in a zahtak mahmah khat uh ahi hi.
44022013	Amah ka kiangah hong pai in ka gei ah hong dinga, ‘Sanggampa Saul aw, khua muta in,’ a hong cih ciangin tua hun lian mahin amah ka mu thei pah hi.
44022014	Tua ciangin amah in, ‘Pasian deihna a thei ding, Midikpa a mu ding le ama thu genna aw a za dingin i pute i pate Pasian in nang hong teel zo hi.
44022015	Na muh khitsa le na zak khitsa thute mi khempeuh tungah na gen dinga, ama aa dingin teci na pang ding hi.
44022016	Tu in zong bang ngak na hi hiam? Tho inla tui kiphum in. Topa minin thungen inla, na mawhnate silsiang in,’ a hong ci hi.
44022017	“Tua khit ciangin Jerusalem khuapi ah ciahkik in biakinnpi huang sungah thungen a ka om laitak in mang ka mu hi.
44022018	Tua ka mangmuhna sungah Topa ka mu a, amah in, ‘Kinawh inla Jerusalem khuapi pan paikhia mengmeng in. Banghang hiam cihleh keima thu teci na panna amaute in hong sang lo ding uh hi,’ a hong ci hi.
44022019	“Tua ciangin keimah in, ‘Topa aw, kikhopna inn sungah lutin nang hong um mite satin thongah ka khiatna thu amaute in a hong thei uh hi.
44022020	Nangma thu hanga thahna a thuak Stephen sisan a luansak laitak un ama sih nading thukim in amaute kiangah ka dinga, amah a that mite puan zong ka kepsak hi,’ ka ci hi.
44022021	“Tua ciangin amah in, ‘Hih mun pan paikhia in. Gamlapi a om Gentile‑te kiangah kong sawl ding hi,’ a hong ci hi,” ci in a gen hi.
44022022	Amaute in Paul thugen hih ciangciang a ngai uh hi. Tua khit ciangin a aw uh sangsak in, “Hih bang mipa leitung panin hemkhia un a nungta dingin kilawm lo hi!” ci in a kiko uh hi.
44022023	A kiko kawmun a puante uh suahkhia in vantung lamah leivui a thehto uh hi.
44022024	Galkapte in galkap lenah Paul a paipih nadingun galkap mangpaɠ in thu a pia hi. Banghang in mihonpi in amah langpan in hi bangin kiko uh hi ding hiam cih a theih nadingin amah sata thu a sit nadingun a sawl hi.
44022025	Amaute in savun khau tawh amah a hen laitak un Paul in ama kianga a ding galkap 100 ukpa kiangah, “Rome gam mi khat mawh hi ci a, thukhenna om nailopi a sat ding pen thukhenna ngeina tawh a kituak mah ahi hiam?” a ci hi.
44022026	Galkap 100 ukpa in hih thu a zak ciangin galkap mangpaɠ kiangah pai in, “Hihpa Rome gam mi ahi hi na hihsawm thu kidawm in,” a ci hi.
44022027	Tua ciangin Paul kiangah galkap mangpaɠ pai in, “Nang, Rome gam mi na hi hiam hong gen in,” a ci hi. Paul in, “Ka hi hi,” a ci hi.
44022028	Tua ciangin galkap mangpaɠ in, “Ken Rome gam mi ka suah nadingin sum tampi ka pia hi,” a ci hi. Paul in, “Kei ka suahpih ahi hi,” a ci hi.
44022029	Tua ciangin thu a sitsawm mite ama kiang panin a kihemkhia pah uh hi. Galkap mangpaɠ in Paul na hen kha khinzo ahih manin Rome gam mi ahihlam a theih ciangin a lau hi.
44022030	Banghang in Judah mite in Paul mawhmat uh hiam cih thu galkap mangpa in theitel nuam ahih manin a zingciang in Paul a kihennate a phelsak hi. Siampi liante le thukhenteɠ khempeuh kikhawmsak a, Paul zong paipih in amaute mai ah a koih nadingun thu a pia hi.
44023001	Tua ciangin Paul in thukhenteɠ limtak in a etkawm in, “Ute naute aw, tuni dongin Pasian mai ah kisuang hetlo in ka nungta hi,” a ci hi.
44023002	Tua ciangin Siampi Ukpa Ananias in Paul kianga a ding mite kiangah Paul muk a satsak nadingun thu a pia hi.
44023003	Tua ciangin Paul in ama kiangah, “Leikang kizut suangcian tawh a kibang pa aw, Pasian in nang hong sat ding hi! Banghang hiam cihleh thukham tawh kituak in thu hong khen dingin a tu kimlai banghang in thukham tawh kilehbulh in kei hong satsak na hi hiam?” a ci hi.
44023004	Tua kima a ding mite in, “Pasian Siampi Ukpa zahko vial ding na hi hiam?” a ci uh hi.
44023005	Tua ciangin Paul in, “Sanggamte aw, amah Siampi Ukpa ahihlam ka thei kei hi. Lai Siangtho in, ‘Na mite a ukpa gensia kei in ci mah hi,’ ” a ci hi.
44023006	Amaute pawlkhat Sadducee pawlte hi uh a, a dangte Pharisee pawlte ahihlam uh Paul in a theih ciangin thukhenteɠ mai ah kiko a, “Ute naute aw, Pharisee mipa khat tapa Pharisee pawlte khat ka hi hi. Misite thawhkikna thu tawh kisai lametna hangin thusitna a thuak ka hi hi!” a ci hi.
44023007	Tua bang a cih ciangin Pharisee pawlte le Sadducee pawlte kisel uh a, mihonpi pawl nih a suak uh hi.
44023008	Banghang hiam cihleh Sadducee pawlte in misite thokik lo hi, vantungmi om lo hi, kha zong om lo hi a ci uh hi. Ahih hangin Pharisee pawlte in a nih in om hi ci in a um uh hi.
44023009	Tua ciangin amaute nakpi in a kiko uh hi. Pharisee pawlte sunga thukhamhilh siate hong ding uh a, “Hihpa tungah thusia ka mu kei uh hi. Vantungmi khat ahih keileh kha khatpeuh in hopih ahih leh Pasian langpan in i do kei ding hi,” a ci uh hi.
44023010	Tu in kipawlkhenna le kitotna nasialua ahih manin Paul a tum a tel a suahkhak ding uh galkap mangpaɠ a patau hi. Tua ahih ciangin galkapte paisuksak in mihonpite lak panin thatanghat suangin Paul kaikhia a, galkap lenah a paipih nadingun thu a pia hi.
44023011	A zingciang zanin Paul kiangah Topa dinga, “Paul aw, lungkia kei in. Keima aa dingin Jerusalem khuapi ah teci na pan bangin Rome khuapi ah zong na panglai ding hi,” a ci hi.
44023012	Khua a vak ciangin Judah mite pawlkhat kituah uh a, Paul a thah khit mateng un an ne lo tui dawn lo dingin a kiciam uh hi.
44023013	Tu in Paul a thahsawm mite 40 val a pha uh hi.
44023014	Siampi liante le makai vaihawmte kiangah amaute va pai uh a, “Paul ka thah khit mateng un bangmah ne lo dingin ka kiciam khinzo uh hi.
44023015	Tua ahih manin note le thukhenteɠ in Paul thu a kicing zaw in a sit nuam bang khatin zingciang in a hong paipih nadingun galkap mangpaɠ kiangah va gen un. Note kianga hong tunpihma un a that dingin kigingsa in ka na om ding uh hi,” a ci uh hi.
44023016	Ahih hangin Paul sanggamnu tapa in tua mite suamsim nading thu a zak ciangin galkap lenah va lutin Paul kiangah a va ko hi.
44023017	Tua ciangin Paul in galkap 100 ukte khat sam a, “Hih tangvalpa in galkap mangpaɠ kiangah gennop khat nei ahih manin ama kiangah va puak in,” a ci hi.
44023018	Tua pa in galkap mangpaɠ kiangah amah a paipih hi. Tua ciangin amah in, “Thongkiapa Paul in kei hong sam a, hih tangvalpa nang kianga kong paipih ding hong ngen hi. Tangvalpa in nang kiangah gennop khat hong nei hi,” a ci hi.
44023019	Tua ciangin galkap mangpaɠ in a khut tawh kai in paikhiatpih a, “Nong gennop thu bang ahi hiam?” ci in a dongsim hi.
44023020	Tangvalpa in, “Judah mite in a kicing zaw a Paul thu a sit nuam bang khatin zingciang in thukhenteɠ kiangah amah na paisak nading hong ngen dingin a kithukim khinzo uh hi.
44023021	Amaute thu mang kei in. Banghang hiam cihleh Paul a thah khit mateng un an ne lo tui dawn lo dingin a kiciam khinsa mihing 40 val in amah a pangsim uh hi. Tu in amaute in na kamciam piak ding bek ngakin kigingsa in a om uh hi,” a ci hi.
44023022	Tua ciangin galkap mangpaɠ in tangvalpa ciahsak a, “Hih thute kei nong hilh lam kuama kiangah gen kei in,” ci in thu a pia hi.
44023023	Tua ciangin amah in galkap 100 ukte nih sam a, “Zan nai thum ciangin Caesarea khua donga a pai dingin galkap 200, sakol galkap 70 le teipi a tawi galkap 200 kithawisak un.
44023024	Paul a tuan nading khat zong keng unla, mangpipa Felix kiangah hoihtak in va puak un,” ci in thu a pia hi.
44023025	Amah in hih bangin laikhak khat a gelh hi.
44023026	Keimah Claudius Lysias in a lian mahmah mangpipa Felix kong hopih hi.
44023027	Judah mite in hihpa manin thah a sawm uh hi. Amah Rome gam mi khat ahihlam ka theih ciangin galkapte tawh pai in ka va honkhia hi.
44023028	Amah a mawhmatna uh thei nuam ka hih manin amaute thukhenteɠ kiangah ka puak hi.
44023029	Amaute thukham tawh kisai kinialna hangin a mawhmat uh hi a, sih nading le thongkiat nading zah dong ama mawhna ka mu kei hi.
44023030	Judah mite in amah pangsim uh hi cih thu a hong kigen ciangin nang kiangah kong puak pah hi. A mawhmat mite in a mawhmatna uh nangma mai ah hong sun nadingun thu ka pia zo hi. Mangpha, ci in lai a khak hi.
44023031	Tua ciangin galkapte in a thu ngahna uh tawh kizui in Paul lakhia uh a, Antipatris khua ah a zan a zan in a paipih uh hi.
44023032	A zingciang in Paul tawh a paikhawm dingin sakol galkap teng omlai uh a, galkap dangteng galkap lenah a ciahkik uh hi.
44023033	Caesarea khua a tun uh ciangin mangpipa khutah laikhak pia uh a, Paul zong ama khutah a ap uh hi.
44023034	Mangpipa in laikhak a sim khit ciangin Paul kiangah, “Bang gam mi na hi hiam?” ci in a dong hi. Cilicia gam mi ahihlam a theih ciangin,
44023035	“Nang hong mawhmat mite a hong tun uh ciangin na thu kong sit ding hi,” a ci hi. Tua khit ciangin Herod inn ah Paul a kep nadingun thu a pia hi.
44024001	Ni nga khit ciangin Siampi Ukpa Ananias, makaite le Tertullus a kici thugen siampa tawh hong paisuk uh a, Paul a kimawhmatna thu a maan takpi mah hi ci in mangpipa mai ah thu a sung uh hi.
44024002	Paul a sap khit uh ciangin Tertullus in Paul a mawhmatna thu gen a, “A lian mahmah Felix aw, nangma hang bekin nuamtak in sawtpi a om thei ka hi uh hi.
44024003	Hih minam in na vaihawm siamna tawh a munmun ah khantohna tuamtuam ngah den ahih manin nakpitak in ka lungdam uh hi.
44024004	Bangbang ahi zongin hong cimtak loin nong hehpihna tawh ka thugen tawmkha nong ngaihsak nadingin kong thum hi.
44024005	Banghang hiam cihleh hihpa thusia bawl mi khat ahihlam ka mu uh hi. Amah in leitung mun khempeuh a om Judah mite lakah langpanna a piangsakpa le Nazareth pawlte makaipipa ahi hi.
44024006	Biakinnpi huang zong nitsak sawm ahih manin ka man uh a, kote thukham tawh kituak in ama tungah thu ka khen sawm uh hi.
44024007	Ahih hangin galkap mangpa Lysias hong pai in kote khut panin thagum tawh amah lakhia a,
44024008	Paul a mawhmat mite nang kiangah hong pai nadingun thu a pia hi. Nang mahmah in thusit lecin ka mawhmatna khempeuh uh a maan lamtak na tel ding hi,” a ci hi.
44024009	Judah mite zong panghuan uh a, “Hih thute a maan takpi mah ahi hi,” a ci uh hi.
44024010	Tua ciangin Paul in thu a gen nadingin mangpipa in a khut tawh a lah ciangin Paul in, “Hih minam kum tampi sung thu a khenpa na hihlam thei ka hih manin ka kihutna thu nuamtak in kong gen ding hi.
44024011	Pasian bia dingin Jerusalem khuapi ah ka paitoh zawh ni sawm le ni nih val a phak nai loh lam na thei uh hi.
44024012	Biakinnpi huang sungah mi tawh ka kiniallam, kikhopna inn le khuapi sungah mipi ka buaisak lam amaute in a hong mu kei uh hi.
44024013	Tu a kei hong mawhmatna uh a maan takpi ahihna zong hong lakthei tuanlo ding uh hi.
44024014	Ahi zongin nang tunga kong pulaknop thu in, upna maanlo hi hong cihsan uh hih Lampi thu tawh kituak in ka pute ka pate Pasian ka bia a, Thukham laibu le Kamsangte laibu sunga kigelh thu khempeuh ka um hi.
44024015	Misi peuhmah mihoih ahi a, mi hoihlo ahi zongin a vekpi un thokik ding hi cih thu amaute in um uh a, kei zong tuamah bangin Pasian sungah lemetna ka nei hi.
44024016	Tua ahih manin Pasian tung le mihingte tungah lungsim kisuanna ka neih loh nadingin ka hanciam den hi.
44024017	“Tu in kum tampi khit ciangin ka minam mizawngte huhna a pia ding le biakna a pia dingin kong pai hi.
44024018	Asia gam pana hong pai Judah mite pawlkhat in biakinnpi huangah kisiansuah a ka om hong mu uh hi. Tualai ah mihonpi om loin buaina zong bangmah a om kei hi.
44024019	Kei hong mawhmat nading uh thu khatpeuh a neih uh leh hihlai ah na mai mahmah ah hong sung le uh hi ding hi.
44024020	Ahih keileh zong thukhenteɠ mai ah ka din laitak in,
44024021	‘Misite thawhkikna thu hangin tu in thusitna ka thuak hi,’ ci a, ka kiko lohngal khialhna dang khatpeuh ka bawl lam hihlai a om mite in a theih uh leh hong gen uh hen,” a ci hi.
44024022	Felix in hih thute za in tua Lampi thu a kician zaw in a theih ciangin, “Galkap mangpaɠ Lysias hong tunsuk ciangin, na thu kong khensak ding hi,” ci in a hun a sotto hi.
44024023	Paul kemin a ut bangbang in a omsak nadingun Felix in galkap 100 ukte khat thu pia a, a huh nuam le a veh nuam a meltheihte zong a kham loh nadingun a vaikhak hi.
44024024	Tua nung a sawtlo in Felix le Judah mi ahi, a zi Drusilla hong pai in Paul samkhiasak a, Khazih upna thu a ngai hi.
44024025	Paul in dikna thu, pumpi kidekna thu le a hong tung ding thukhenna thute a gen ciangin Felix lau a, “Na paikhia phot in. Hun hoih ka ngah ciangin kong samsak ding hi,” a ci hi.
44024026	Tua hun sungin Paul in amah a kikhah theih nadingin sum hong pia kha ding hi ci in Felix in a lamen hi. Tua ahih manin samkhiasak thithe in a hopih pahpah hi.
44024027	Ahih hangin kum nih a cin khit ciangin Porcius Festus in Felix za a laih hi. Felix in Judah mite lungdamsak nuam ahih manin thong sungah Paul a koihsuak hi.
44025001	Tu in Festus tua gam a tun zawh ni thum ciangin Caesarea khua panin Jerusalem khuapi ah a hawhto hi.
44025002	Tua ciangin Siampi Ukpa le Judah mi makaite in Paul thu a sia lam in a ko uh hi.
44025003	Amaute in lamkal ah Paul pangin a thah theih nadingun Jerusalem khuapi ah Paul a paisak nadingin Festus mai‑et in a kun uh hi.
44025004	Ahih hangin Festus in Caesarea khua mahah Paul kepsuak nading le amah zong a sawtlo in tua khua ah a pai nading thu gen hi.
44025005	“Tua ahih manin na makaite un hong zuisuk uh hen. Hih mipa in khialhna a neih le a neih loh ka theih nadingin amaute mawhmatna thu tualai ah hong sung uh hen,” a ci hi.
44025006	Amaute kiangah ni sawmval a taam khit ciangin Caesarea khua ah a paisuk hi. A zingciang in thukhenna tokhom ah amah tu in a kiangah Paul a paipih nadingun thu a pia hi.
44025007	Paul hong tun ciangin Jerusalem pana hong paisuk Judah mite ama kimah dingin Paul mawhsakna thulian pipite a gen uh hi. Ahi zongin, a teci dingin bangmah a lak thei kei uh hi.
44025008	Tua ciangin Paul in, “Judah mite thukham tungah ahi zongin biakinnpi tungah ahi zongin Caesar kumpipa tungah ahi zongin khialhna bangmah ka bawl kei hi,” a ci hi.
44025009	Ahih hangin Festus in Judah mite lungkimsak nuam ahih manin Paul kiangah, “Jerusalem ah paito in tualai ah na thu hong kikhensak leh na ut hiam?” ci in a dong hi.
44025010	Tua ciangin Paul in, “Tu a ka dinna mun in ka thu hong kikhensak nading Caesar kumpipa thukhenna tokhom mai ahi hi. Hoihtak a na theih mah bangin Judah mite tungah khialhna bangmah ka nei kei hi.
44025011	Mikhial ka hi a, sih nadingin a kilawm mawhna a bawl ka hih leh sih ding ka nial kei hi. Ahih hangin hih mite hong mawhmatna a maanlopi ahih leh amaute khutah kuamah in hong pia thei kei ding hi. Caesar kumpipa mai ah ka thu ka tunto ding hi,” a ci hi.
44025012	Tua ciangin Festus in upa vaihawmte tawh a kikup khit uh ciangin Paul kiangah, “Caesar kumpipa mai ah ka thu ka tunto ding hi ci na hih manin Caesar kumpipa kiangah na paikul ding hi!” a ci hi.
44025013	Tua nung a sawtlo in Festus kianga hawh dingin kumpipa Agrippa le Bernice‑te Caesarea khua ah hong paisuk uh hi.
44025014	Ni tampi sung a taam khit uh ciangin Festus in Paul thu kumpipa Agrippa tungah ko a, “Felix in thongah a nusiat mi khat a om hi.
44025015	Jerusalem khuapi a ka om sungin siampi liante le Judah mite makaite in ama thu hong zasak uh a, ama tunga thu ka khen ding a hong ngen uh hi.
44025016	Amaute kiangah, ‘A kimawhmatpa le a mawhmat mite kimaituah ding uh a, a kimawhmatpa in ama tunga kisuan mawhmatna tawh kisai in amah le amah kihu masa ding hi. Tua lopi in mi khat thah dinga piakkhiat theih nading Rome mite ngeina om lo hi,’ ci in ka dawng hi.
44025017	Tua ahih manin amaute hih munah hong kikaihkhop uh ciangin khinkhin nawnlo in a zingciang mahin thukhenna tokhom ah tu in tua pa ka samsak hi.
44025018	A mawhmat mite hong din uh ciangin ka upmawh thute khat beek tawh a mawhmat kha kei uh hi.
44025019	Amaute biakna tawh kisai kinialna thute le Paul in amah nungta hi a cihpa, a si khinsa Zeisu thu bek a gen uh hi.
44025020	Tua bang kinialna thute theitel lo ka hih manin Jerusalem ah pai in tualai ah na thu hong kikhensak leh na ut hiam, ci in ka dong hi.
44025021	Ahih hangin Paul in a thu Caesar kumpipa Augustus khen dingin a kikoihsak nading hong nget ciangin Caesar kumpipa kiang ka puak theih mateng amah a kikep nadingin thu ka pia hi,” a ci hi.
44025022	Tua ciangin Agrippa in Festus kiangah, “Kei zong tua pa thu ka za nuam hi,” a cihleh Festus in, “Zingciang in ama thugen na za ding hi,” a ci hi.
44025023	A zingciang in Agrippa le Bernice‑te thupitak in hong pai uh a, galkap mangteɠ le khuapi uliante tawh thugenna innpi sungah a hong lut uh hi. Festus in thu a piak ciangin Paul zong hong lutpih uh hi.
44025024	Tua ciangin Festus in, “Kumpipa Agrippa le hihlai a om mite khempeuh aw, hihpa en un. Amah pen Jerusalem ah ahi a, hi lai ah ahi zongin Judah mi bupin a nungta dingin kilawm lo hi ci a, hong ngetpa uh ahi hi.
44025025	Ahih hangin hihpa in sih nading zahin a lian mawhna a bawl loh lam ka mu hi. Caesar kumpipa Augustus tungah a thu puakto nuam ahih manin paisak dingin ka khentat hi.
44025026	Ka topa ahi kumpipa tungah hih mipa thu lai tawh gelhin ka zaksak theih ding thu kician khat beek ka nei kei hi. Tua ahih manin note mai ah kong puak hi. A diakdiak in kumpipa Agrippa aw, thu na dot khit ciangin ka gelh ding thu kician pawlkhat ka ngah theih nadingin na mai ah kong puak hi.
44025027	Banghang hiam cihleh thongkia mi khat a kimawhmatna thu kician omlopi in ka puak ding hi theilo hi,” a ci hi.
44026001	Tua khit ciangin Agrippa in Paul kiangah, “Na thu tawh kisai na gen theih nading hun kong pia hi,” a ci hi. Tua ciangin Paul in a khut zanin a kihutna thu gen a,
44026002	“Kumpipa Agrippa aw, Judah mite hong mawhmatna thute tawh kisai in ka kihutna thu tuni in nangma mai ah hong gen thei ding ka hih manin hampha ka kisa hi.
44026003	Judah mite ngeina khempeuh le amaute kinialna thute thei mahmah na hih manin ka nuam phadiak hi. Tua ahih manin lungduaitak in nong ngaihsak nadingin kong thum hi.
44026004	“Ka khangno lai‑a kipan in Jerusalem a ka nuntakzia le ka khantohziate ka mipihte khempeuh in a hong theih uh ahi hi.
44026005	Kote biakna sunga a khauhpen Pharisee pawlte thu zui in ka nuntak lam a tung lai a kipan a hong theih khitsa uh ahih manin teci pang nuam uh hi leh pang thei ding uh hi.
44026006	Pasian in ka pu ka pate uh tunga a piak kamciamna ka lamet manin tu in thusitna thuakin ka ding hi.
44026007	Tua kamciamna a ngah dingin kilamen ka hih manun ko minam sawm le nihte in sun le zan tatsat loin Pasian ka bia uh hi. Kumpipa Agrippa aw, tua lametna thu hangin Judah mite in kei hong mawhmat uh ahi hi.
44026008	Pasian in misite thokiksak ding hi cih thu banghang in uptak salo na hi uh hiam?
44026009	“A taktak in ci lehang kei zong Nazareth khua mi Zeisu min langpan theih zah in langpan ding hi ci in ka ngaihsun ngei hi.
44026010	Tua bangin zong Jerusalem ah ka hih takpi a, siampi liante phalna tawh misiangtho tampite thong sungah ka khum hi. Amaute a kithah ciangin ka thukim hi.
44026011	Kikhopna innteng ah amaute ka bawlsia kawikawi a, Zeisu min a kosiat theihtheih nadingun ka bawl hi. Amaute tungah hehlua ka hih manin gamdang khualiante nangawn ah pai in ka va bawlsia hi.
44026012	“Tua banga ka hih sung mahin siampi liante thuneihna le sawlna tawh Damascus ah ka pai hi.
44026013	Kumpipa aw, ka pai laitak uh sunkim laitak in kei le ka khualzinpih mite kimah ni sangin a tang pha zaw khuavak khat vantung panin hong tang ka mu hi.
44026014	Ka vekpi un leilak ah ka puksuk uh a, tua laitak in, ‘Saul aw, Saul aw, banghang in kei hong bawlsia na hi hiam? Ciangzum sui leteh na mahmah ding hi,’ ci in Hebrew pau tawh hong hopih awging khat ka za hi.
44026015	“Tua ciangin, ‘Topa aw, nang kua na hi hiam?’ ka ci hi. “Amah in, ‘Nong bawlsiat Zeisu ka hi hi.
44026016	Ahi zongin tho inla, na khe tawh ding in. Na muh khitsa nate le kong hilh lai ding thute gen a, teci pang khat na suah theih nadingin nang tungah hong kilang ka hi hi.
44026017	Judah mite khut sung pan le Gentile‑te khut sung panin kong honkhia ding hi.
44026018	Gentile‑te mit honsak in khuamial pan khuavak ah a kiheisak ding le Satan thuneihna panin Pasian lama a kiheisak dingin nang kong sawl hi. Tua in amaute in mawhmaisakna ngahin keimah a hong up manun sianthona a ngah mite tawh go a luahkhop theih nading uh ahi hi,’ ci hi.
44026019	“Tua ahih manin kumpipa Agrippa aw, vantung panin ka ngah mangmuhna thu mang loin ka om thei kei hi.
44026020	A masa pen in Damascus, Jerusalem le Judea gam sung khempeuh a om mite kiangah hih thu ka tangko a, tua khit ciangin Gentile‑te kiangah ka tangko hi. Amaute mawhna kisikkik in Pasian lamah a kihei nading uh le mawhna kisikkikna tawh kituak in a gamtat nadingun ka hilh hi.
44026021	Hih thute hangin Judah mite in biakinnpi huang sungah hong manin hong thahsawm uh hi.
44026022	Tua hi a, Pasian in hong huh in milian mineu tungah teci pangin tuni dong ka ding lai hi. Moses le Kamsangte in hong piang dinga a gen khitsa uh thute longal thu dang ka gen kei hi.
44026023	Tua thu in, ‘Khazih in misite lak pan a thokik masa pen a suah theih nadingin gimna thuak dinga, Judah mite le Gentile‑te tungah khuavak a puak ding hi,’ cih thu ahi hi,” a ci hi.
44026024	Paul in hih bangin ama kihutna thu a gengen laitak in Festus in aw lianpi tawh, “Paul aw, na haita hi! Thu tampi na sinna in hong haisak hi!” ci in a kiko hi.
44026025	Ahih hangin Paul in, “A zahtakhuai Festus aw, ka hai kei hi. Thuman thutak mah hoihtak ngaihsun kawmsa a ka gen ahi hi.
44026026	A mai‑a suakta taka thu ka genna pa kumpipa in zong hih thute a thei hi. Banghang hiam cihleh hih thu a simtham a kisem hilo ahih manin a theih khakloh khat beek om lo hi cih ka thei hi.
44026027	Kumpipa Agrippa aw, Kamsangte thugente na um hiam? Na up lam ka thei hi,” a ci hi.
44026028	Tua ciangin Agrippa in Paul kiangah, “Christian khat nong suaksak dektak hi,” a ci hi.
44026029	Tua ciangin Paul in, “Nang bek hilo in tuni a ka thugen a zate khempeuh hih banga mat le hen ka thuakna simloh kei tawh kibang in Pasian in bawl leh ka ut hi,” a ci hi.
44026030	Paul in hih thute a gen khit ciangin kumpipa dingkhia a mangpipa le Bernice tawh a tukhawm mite zong a dingkhia uh hi.
44026031	Amaute a paikhiat khit uh ciangin, “Hihpa in sih nading ahi a, mat le hen nading ahi zongin khialhna bangmah bawl lo hi,” ci in a kikum uh hi.
44026032	Tua ciangin Agrippa in Festus kiangah, “Hihpa in Caesar kumpipa tungah a thu tunto khin hi kei leh khahkhiat ding hi lel hi,” a ci hi.
44027001	Italy gamah tembaw tawh kote hong puak dingin a kikhentat khit ciangin Paul le thongkia dang pawlkhatte Augustus galkaphon laka galkap 100 ukpa khat ahi Julius khutah a ap uh hi.
44027002	Tua ahih manin Adramyttium khua panin a hong pai tembaw khat ka zui uh a, Asia gam tuipi dungteng tawn dingin ka dingkhia uh hi. Macedonia gam Thessalonica khua mi Aristarchus a kici pa zong kote tawh hong tuangkhawm hi.
44027003	A zingciang in Sidon khua ka tung uh hi. Paul tungah Julius thunuam mahmah a, a lawmte in huhna a piak theih nadingun amaute kiangah a va hawh ding a phal hi.
44027004	Tua khua panin tembaw tuangin ka dingkhia uh a, huih hong lehnun ahih manin Cyprus tuikulh bel in ka pai uh hi.
44027005	Tua ciangin Cilicia gam le Pamphylia gam lampang tuipidung zui in ka zin khit uh ciangin Lysia gam khua lian khat ahi Myra khua ka tung uh hi.
44027006	Tua khua ah galkap 100 ukpa in Italy gam a pai ding Alexandria tembaw khat mu a, tua tembaw ah kote a hong tuangsak hi.
44027007	Ni tampi sung damdam in ka pai khit uh ciangin, haksapitak in Cnidus khua ka tung uh hi. Huih nun hoihlo in mainawt theilo ka hih manun Crete tuikulh bel in ka pai uh a, Salmone kici leidawk ka tung uh hi.
44027008	Tuipi gei zui in haksapitak in ka pai uh a, Lasea khua tawh a kinai Khawlmun Nuam a kici mun ka tung uh hi.
44027009	Tu in ni tampi hong beita a, Antan Ni nangawn kheng khin ahih manin tembaw tawh khualzin ding a lauhuai hun hong hita hi.
44027010	Tua ahih manin Paul in amaute kiangah, “Lawmte aw, hih i khualzinna ah kituahsia mahmah dinga, tembaw le vante bek hilo in, i nuntakna nangawn a beikhak ding lauhuai hi cih ka thei hi,” a ci hi.
44027011	Ahih hangin galkap 100 ukpa in Paul thu sangin tembaw hawlpa le tembaw neipa thu a mang zaw hi.
44027012	Phalbi sung taam nadingin hih muna tembaw khawlna ginalo ahih manin hihlai pan Phoenix khua delh teitei in tualai ah phalbi sung taam zaw lehang ci in a tam zaw in ngaihsutna a pia uh hi. Tua khua in Crete tuikulh a tembaw khawlna mun khat hi a, nitumna khanglam le nitumna saklam a maingattuak hi.
44027013	Leitaw lam pan huih dam hong nun ciangin a tupna mun uh tung zo ding a kisa uh hi. Tua ahih manin tembaw khawlsakna sikkawipiɠ khaikhiato uha Crete tuikulh nehin a pai uh hi.
44027014	Ahih hangin a sawtlo in Euroclydon a kici pingpei tawh a kithuah huihpi khauh mahmah a hong nung hi.
44027015	Huihpi in tembaw a nawk khak ciangin phul zolo 27:9 Antan Ni: September ahih keileh October kha sunga tung Mawhkhuhna Ni (Yom Kippur) genna ahi hi. Tua hun in phalbi huih nun hun hi in tembaw tawh khualzin nadingin a lauhuai hun ahi hi. ahih manin huihpi mutna lamlam ah ka paisak uh hi.
44027016	Clauda a kici tuikulh bela ka pai laitak un tembaw tawh a kikhihkhawm gunkuang a siat loh nadingin haksapitak in ka kem zo uh hi.
44027017	Tua gunkuang tembaw sungah a koih khit uh ciangin khauhualpi tawh tembaw a gakcip uh hi. Syrtis muna sehnel lakah a awkkhak ding lau uh ahih manin tembaw puankhaite sutkhia in huihpi mutna lamlam ah a paisak uh hi.
44027018	Huihpi in hong nak nawklua ahih manin a zingciang in tembaw a zan nadingin vante a lawnkhia uh hi.
44027019	A ni thum ni ciangin tembaw vanzatte nangawn ka khut mahmah uh tawh ka lawnkhia uh hi.
44027020	Tu in ni tampi sung ni mulo, kha mu loin ka om uh a, huihpi in hong nak nawklua ahih manin a suakta zo dingin ka kilamen nawn kei uh hi.
44027021	Sawtpitak an a kingolh khit ciangin amaute laizang ah Paul dinga, “Lawmte aw, ka thugen hong mangin Crete tuikulh pan paikhia lo hi le uh cin hih tuahsiatna teng na thuak kha kei ding uh hi.
44027022	Ahi zongin tu in lungnuam taka na om nadingun kong hansuah hi. Banghang hiam cihleh tembaw bek kisia dinga mi khat beek na si kei ding uh hi.
44027023	Banghang hiam cihleh keimah a hong neipa le ama na ka sepsak ka Pasian in a hong sawl vantungmi khat tu zanin ka kiangah hong dinga,
44027024	‘Paul aw, lau kei in. Caesar kumpipa mai ah hong kitun pelmawh ding hi. En in, tembaw a na tuanpih mi khempeuh Pasian in na khut sungah hong pia zo hi,’ a hong ci hi.
44027025	Tua ahih manin lawmte aw lungnuam un. Ka tunga hong kigen khinsa bangin hong piang taktak ding hi ci in Pasian ka um hi.
44027026	Ahih hangin tuikulh tung khatah i awk ding hi,” a ci hi.
44027027	Huihpi in Adriatic tuipi sungah hong sukmut hong tomut a, zan sawm le zan lina zankim pawl ciangin lei tawh kinai ta hi cih tembaw nasemte in a thei uh hi.
44027028	Tui a teh uh ciangin lam 20 bang a thuk lam a thei uh hi. Tawlkhat a pai khit uh ciangin tehkik uha lam sawm le lam nga na thuk lai hi.
44027029	Tua ciangin suang a phutkhak ding lau uh ahih manin tembaw khawlsakna sikkawipiɠ li tembaw nunglam ah khia uha thungen in khuavak ding a ngak uh hi.
44027030	Tembaw nasemte in tembaw pan taikhiat ding sawm uh a, tembaw khawlsakna sikkawipiɠ tembaw mai lamah a khia ding kineih in gunkuang a khiasim uh hi.
44027031	Tua ciangin Paul in galkap 100 ukpa le galkapte kiangah, “Hih tembaw nasemte om kei le uh na suakta zo kei ding uh hi,” a ci hi.
44027032	Tua ciangin galkapte in gunkuang khau sattat in tui sungah a khia uh hi.
44027033	Khua hong vakkuan ciangin Paul in amaute khempeuh an ne dingin hansuah a, “An ne lo a na om zawh uh ni sawm le ni li cingta in bangmah na ne kei uh hi.
44027034	Tua ahih manin na thahat zawh nadingun an na nek ding uh kong hanthawn hi. Na samzang uh khat nangawn zong pulhkhia lo ding hi,” a ci hi.
44027035	Hih thute a gen khit ciangin anlum khat la in amaute khempeuh mai ah Pasian hehpihna phat a, balkham in a ne hi.
44027036	Tua ciangin amaute khempeuh in tha ngah uh a, an a ne ciat uh hi.
44027037	Tembaw tunga tuang mi peuhmah ka vekpi un mi 276 ka pha uh hi.
44027038	An a kham khit uh ciangin mangbuhte tui sungah khia in tembaw a zangsak uh hi.
44027039	Khua hong vak ciangin a tunna uh bang gam hiam cih a thei kei uh hi. Ahi zongin sehnel tawh kidim leidawk khat mu uh a, ahih theih leh tua munah tembaw a kingaksak sawm uh hi.
44027040	Tembaw khawlsakna sikkawipiteɠ a khau sattat in tuipi sungah a pai uh hi. Tembaw heina pekte a kikhihna khaute zong a phel uh hi. Puankhaipi pen huih dawh in khaito uh a, tuigei lam a zuan uh hi.
44027041	Ahi zongin tembaw in gunpi nih kituahna muna om sehnel vum khat phu kha ahih manin a lulam tumsuk a, tang thei nawnlo in a awkcip hi. A tawlam ahih leh tuihual in khauhtak in sat ahih manin a kitam hi.
44027042	Thongkiate in tuipek in a taikhiat loh nadingun galkapte in thongkia teng a thahsawm uh hi.
44027043	Ahih hangin galkap 100 ukpa in Paul honkhia nuam ahih manin tua banga ahih loh nadingun kham a, tuipek theiteng tuakkhia masa in lei ah a kah nadingun thu a pia hi.
44027044	A dangteng in singpek le tembaw kitam themte khatpeuh a mat nadingun a sawl hi. Tua ciangin a vekpi un suakta in leilak a tung uh hi.
44028001	A suahtak khit uh ciangin Malta tuikulh ahihlam a thei uh hi.
44028002	Tua gam mite thunuam mahmah uha limtak in zin a hong do uh hi. Guahzu in khuadam ahih manin mei cih in a hong awisak uh hi.
44028003	Paul in singkang lomkhat khawmin mei tungah a koih ciangin mei sa ahih manin a gupha gul khat hong paikhia a, a khutah a kivial hi.
44028004	Tua gam mite in tua gul Paul khut tungah a luai lam a muh uh ciangin, “Hihpa mithat hi ngelngel ding hi. Tuipi tung pana hong suahtak hangin a nungta dingin Thumaan in phal lo hi,” a kici uh hi.
44028005	Ahih hangin Paul in tua gul mei tungah singkhia a, amah ahih leh bangmah a ci kei hi.
44028006	Ahi zongin amaute in, “A ci hong bawkgawp ding hi, ahih keileh thakhat in thaltuk in hong si ding hi,” ci in a ummawh lai uh hi. Ahi zongin sawtpitak a etet uh hangin amah bangmah ci lo ahih manin, a lungsim uh khel uh a, “Amah pasian khat ahi hi,” a ci uh hi.
44028007	Tua mun tawh kigamlalo munkhat ah tuikulh hausapa Publius teenna huang a om hi. Amah in kote zin hong tungsak a, ni thum sung nuamtak in zin a hong do hi.
44028008	Publius ii pa in cisanat le gilsan natna thuahin a lum hi. Tua pa kiangah Paul va pai in a tungah a khut nga‑a thu a ngetsak ciangin a dam hi.
44028009	Hih thupiang hangin tuikulh tunga om cina khempeuh hong paipih uh a, damna a ngah uh hi.
44028010	Hong thupi bawl mahmah uh a, ka paikhiat uh ciangin kote kisapnate a hong guan uh hi.
44028011	Kha thum khit ciangin Alexandria tembaw khat zui in ka pai uh hi. Tua tembaw in Unau peng lim a tuang khat hi a, hih tuikulh ah phalbi sung a khawl hi.
44028012	Syracuse khua ka tun uh ciangin tualai ah ni thum sung ka taam uh hi.
44028013	Tua khua panin tembaw tuangin ka kualpai uh a, Rhegium khua ka tung uh hi. Ni khat khit ciangin leitaw lam huih hong nung a, a zingciang in Puteoli khua ka tung uh hi.
44028014	Tua khua ah sanggamte pawlkhat ka mu uh a, amaute kiangah ni sagih sung a taam dingin hong kho uh hi. Tua khit ciangin Rome zuanin ka pai uh hi.
44028015	Tua panin sanggamte in ko thu na za khin uh ahih manin hong dawn dingin Appii Sumbuuk phual le Giahbuuk Thum mun ciang dongah hong pai uh hi. Paul in amaute a muh ciangin Pasian hehpihna phatin tha a ngah hi.
44028016	Tu in Rome ka tun uh ciangin galkap 100 ukpa in kumpipa inncing galkap mangpa khutah thongkia teng a ap hi. Paul ahih leh amah a cing galkap khat tawh a ut bangbang in a omsak hi.
44028017	Tua hi a, ni thum khit ciangin Paul in Judah mi makaite samkhawm in amaute hong kikhop uh ciangin, “Sanggamte aw, i minam tungah ahi a, i pute i pate ngeina ah ahi zongin ka khial kei hi. Ahi zongin amaute in Jerusalem ah kei hong manin, Rome mite khutah hong piakhia uh hi.
44028018	Thu hong sit uh ciangin sihna ka thuak nading thu om lo ahih manin hong khahkhia nuam uh hi.
44028019	Ahih hangin Judah mite in tua thu a nial uh ciangin Caesar kumpipa tungah ka thu ka tuttoh ding a kul hi. Hih bang ka cih ciangin ka mipihte ka mawhsak nopna hilo hi.
44028020	Tua ahih manin hih thu hangin note tawh kimu ding le a holimkhawm dinga kong sapsak ahi hi. Banghang hiam cihleh Israelte lametna thu hangin hih banga sikkhau hong kikhih ahi hi,” a ci hi.
44028021	Tua ciangin amaute in, “Judea gam panin nang tawh kisai laikhak ka ngah kei uh hi. Hihlai a hong pai sanggamte in zong nang tawh kisai thusia hong gen ngeilo uh hi.
44028022	Ahi zongin mun khempeuh ah hih biakna pawlte thu kigensia kawikawi hi cih thei ka hih manun tua thu nangma ngaihsutzia ka za nuam uh hi,” a ci uh hi.
44028023	Tua ahih ciangin amaute in Paul tawh kimuh nadingin ni khat seh uh a, tua ni ciangin Paul tunna inn ah mi tampi a hong pai uh hi. Paul in hoihtak in thu hilhcian a, Pasian kumpigam thu nasiatak in teci a pang hi. Moses Thukham laibu le Kamsangte laibu‑te sunga om Zeisu tawh kisai thute tawh zing tunga kipan nitak dongin amaute a zol hi.
44028024	Paul thugente mi pawlkhat in um uh a, pawlkhat in a um kei uh hi.
44028025	Tua ciangin Paul in hih bangin a gen ciangin amaute kithutuak loin a paikhia uh hi. “Kha Siangtho in i pute i pate tungah kamsangpa Isaiah tungtawn in maantak in a gen inah,
44028026	‘Hih mite kiangah va pai inla hih bangin genin, “Note in zaza napi in na telthei kei ding uh hi. Mumu napi in na phawk thei kei ding uh hi.
44028027	Banghang hiam cihleh hih mite a lungsim uh mawlin, A bil un khuaza hak mahmah a, A mit uh zong a sicip uh hi. Tua hi kei leh a mit un khuamu in, A bil un khua a za ding hi. A lungsim un theitel in, Hong kihei ding uh a, Amaute ka damsak ding hi,” a ci hi.’
44028028	“Tua ahih manin Pasian hong hotkhiatna thu Gentile‑te tungah kipuak zo a, amaute in tua thu a sang ding uh hi cih theita un,” a ci hi.
44028029	Paul in hih thute a gen khit ciangin Judah mite paikhia uh a, nakpitak in a kinial uh hi.
44028030	Tua ciangin Paul in inn khat sapin kum nih sung om a, ama kianga pai mi khempeuh hoihtak in a sang hi.
44028031	Amah in Pasian kumpigam thu genin Topa Zeisu Khazih tawh kisai thute hangtak in hilha kuamah in a kham kei hi.
45001001	Pasian lungdamna thu tangko dinga kisehkhia, sawltakpi dinga kisam keimah Zeisu Khazih sila Paul in,
45001002	Pasian in a kamsangte tungtawn in Lai Siangtho sunga hong kamciamsa lungdamna thu,
45001003	ci le sa lam panin David suan ahi ama Tapa,
45001004	i Topa Zeisu Khazih in sianthona Kha hangin misite lak pan a thawhkikna in Pasian Tapa hi ci in thuneihna tawh a pulakkhia ahi hi.
45001005	Minamte khempeuh lakah ama min hangin upna thu a kizuih theih nadingin kote in ama tungtawn le ama min hangin hehpihna thupha le sawltakpi za ka ngah uh hi.
45001006	Note zong Zeisu Khazih aa dingin a kisamte lakah a kihel mite na hi uh hi.
45001007	Pasian it le misiangthote ci a, kisam Rome khua‑a om khempeuh tungah lai kong khak hi. I Pa Pasian le Topa Zeisu Khazih kiang panin a hehpihna thupha le lungnopna note tungah om tahen.
45001008	Na thu upna uh leitung mun khempeuh ah thang ahih manin note khempeuh hanga ka lungdamna ka Pasian tungah Zeisu Khazih tungtawn in ka ko masa hi.
45001009	Thu ka ngetsim in note aa ding tatsat loin ka hel den a, ka lungsim khempeuh tawh ama Tapa lungdamna thu ka hilhna a na ka sepsak Pasian in hong thei hi.
45001010	Pasian in hoih a sak hun khatpeuh ciangin note kiangah lam khatpeuh tawh kong pai theih nadingin zong thu ka ngen den hi.
45001011	Note thahat in na kip theih nadingun Kha Siangtho letsong pawlkhat hong hawmsawn nuam ka hih manin a hong mu nuam mahmah ka hi hi.
45001012	Tua bang ka cih ciangin upna tawh khat le khat tha i kipiaktuah theih nading ka cihna ahi hi.
45001013	Tu in sanggamte aw, Gentile dangte lakah gah ka neih bangin note lakah zong gah pawlkhat ka neih theih nadingin note kiangah pai kong sawm zel hangin tuciang dong mah hong khaktan om den hi cih thu na theih loh ding uh ka deih kei hi.
45001014	Greek mite le Greek mi a hilote tungah leiba ka neih bangin a pilte le a haite tungah zong ka nei hi.
45001015	Tua hi a, Rome khuapi sunga om note kiangah zong lungdamna thu kong tangko ding ka lawp mahmah hi.
45001016	Khazih lungdamna thu ka maizumpih kei hi. Banghang hiam cihleh tua thu in a um mi khempeuh a masa pen in Judah mite le tua khit ciangin Greek mite in hotkhiatna a ngah nadingun Pasian vangliatna ahi hi.
45001017	Banghang hiam cihleh tua lungdamna thu sungah Pasian dikna hong kilang hi. “Midik in upna tawh a nungta ding hi,” ci in Lai Siangtho sungah a kigelh mah bangin tua dikna pen upna tawh kingah a, upna mah tawh a kizomsuak ahi hi.
45001018	Pasian thusimlote le a thumanlo mite in thumanlohna tawh thuman a netcip manun amaute khempeuh tungah Pasian thangpaihna vantung panin a hong kilang hi.
45001019	Banghang hiam cihleh Pasian in amah tawh kisai thute theih ding amaute tungah lak khinzo ahih manin amaute aa dingin a kitel mahmah hi.
45001020	Bangci bang hiam cihleh a kimu theilo Pasian hihnate ama bawlsa nate panin kitheithei a, leitung a piansak cil a kipan teltak in ama neih tawntung vangliatna le Pasian pianzia kimu thei ahih manin paulap a zong thei kei ding uh hi.
45001021	Amaute in Pasian a theih uh hangin Pasian ahihna zahin pahtawi loin a tungah zong a lungdam kei uh hi. Tua sangsik in thu ginalo vive ngaihsun uha a lungsimte uh a mialcip hi.
45001022	Mipil ka hi hi a kicih uh hangin mihai suak uh a,
45001023	a sia theilo Pasian vangliatna pen a kisia thei mihing lim, vasa lim, khe li nei ganhingte lim le a bokvak ganhing lim peuh tawh a khek uh hi.
45001024	Tua ahih manin amaute lunggulhna zui in a pumpi uh a zumhuai pipi in zang uh a, Pasian in zong amaute siangtho lohna ah a khahkhong vet hi.
45001025	Amaute in Pasian thuman thutak pen zuauthu tawh khek uh a, a Piangsakpa sangin ama piansak nate bia in a na a sem zaw uh hi. Tua Pasian in thupha a ngah tawntungpa ahi hi. Amen.
45001026	Banghang hiam cihleh hih thu hangin a zumhuai theithei a lunggulh dingin Pasian in amaute khahkhong a, a numeite nangawn un pasal tawh omkhop ding ngeina tawh kilehbulh in a gamta uh hi.
45001027	Tuamah bangin pasalte in zong numei tawh omkhop ding ngeina nusia in pasal le pasal peuh kilunggulh in a zumhuai pipi in a mawh uh hi. Tua ahih manin a lehtatna uh tawh kituak in daan a thuak ciat uh hi.
45001028	Pasian a theihna nangawn uh zomsuak nuamlo uh ahih manin a kilawmlo le a kihhuai pipi a gamta dingin Pasian in siat theihtawp a sia lungsim guanin a khahkhong hi.
45001029	Amaute in siatna namkim bawl uh a, numei pasal thangtatna, gitlohna, huaihamna, midangte siatsak nopna, hazatna, mithahna, kiselna, khemna, thusia ngaihsutna tawh kidim uh hi. Amaute in mi sutuah nuamte,
45001030	mi a gensiate, Pasian a mudahte, a ngongtatte, a kiphasakte, a kisialte, thusia a piangsakte le nu le pate thu a manglote,
45001031	bangmah a thei theilote, mi muanhuailote, itna a neilote, midang khual lote le hehpihna a neilote ahi uh hi.
45001032	Tua bangin a gamta mite a si dingin Pasian in maantak in thu a khen lam thei napi, a gamtat ngei un gamta veve uh a, tua banga a gamta mite zong a pakta lai uh hi.
45002001	Tua ahih manin midangte a mawhsak mi aw, midangte na mawhsakna teng linlian mah nang zong sem na hih manin midangte na mawhsak ciangin nangma tunga thu a kikhen na hi hi. Tua ahih manin na suakta thei kei ding hi.
45002002	Tua banga a gamta mite tungah Pasian in thumanna tawh thukhen hi cih i thei hi.
45002003	Tua banga a gamta mite mawhsak napi tua mawhnate mah a bawl veve mi aw, Pasian thukhenna tawh kipelh ding kisa na hi hiam?
45002004	Ahih keileh na kisikkik theihtheih nadinga hong mapi Pasian migitna thei theilo in nangma tunga hong migit mahmahna hong lungduai mahmahna le hong thuak keikainate thusim lo na hi hiam?
45002005	Tua banga na lungkhauhna le na kisik nop lohna hangin Pasian thangpaihna le thumantak in a thukhenna a hong kilat ni ciangin na thuak ding Pasian thangpaihna a kholkhol na hi hi.
45002006	Amah in milip tungah ama gamtatna zui in thaman a pia ding hi.
45002007	Lungduaitak in a hoih sep tentanna tawh minthanna, pahtawina le sihtheih lohna a zong mite tungah nuntak tawntungna a pia ding hi.
45002008	Ahi zongin angsungthei a, thuman nialin siatna lampi a zui mite tungah Pasian thangpaihna le hehna a om ding hi.
45002009	A sia in a gamta mi peuhmah in buaina le lunggimna thuak dinga, Judah mite in thuak masa in, Greek mite in zong a thuak ding uh hi.
45002010	Ahih hangin a hoih in a gamta mi peuhmah in minthanna, pahtawina le nopna ngah dinga, Judah mite in ngah masa in Greek mite in zong a ngah ding uh hi.
45002011	Banghang hiam cihleh Pasian in deidan tuam a nei kei hi.
45002012	Thukham neilo‑a a mawh khempeuh thukham neilosa mahin kisia ding uh hi. Thukham nuai‑a a mawh khempeuh lah thukham tawh kizui in thukhenna a thuak ding uh hi.
45002013	Banghang hiam cihleh thukham zakna hang hilo in thukham zuihna bekin Pasian mai ah dik a hong tangsak hi.
45002014	Banghang hiam cihleh thukham a neilo Gentile‑te in thukham kalhna amau theih tawmna tawh a sep uh ciangin amau aa dingin thukham a suak hi. Amaute in thukham a neih loh uh hangin
45002015	tua banga a sepnate panun thukham kalhnate amaute lungsim sungah kigelh hi cih hong lak hi. Tua thu amaute lungsim tawngin tecipang ahih manin a ngaihsutna un amaute mawhsak zel, diksak zel in a om hi.
45002016	Pasian in thu a khen ni ciangin mihingte thusimte keima hilh lungdamna thu tawh kizui in Zeisu Khazih tungtawn in thu a khen ding hi.
45002017	“Kei Judah mi ka hi hi,” ci in thukham a suang le Pasian a kisialhpihpa aw,
45002018	thukham hong kihilh ahih manin Pasian deihna na thei a, a hoihpente mah zong hoih na sa hi.
45002019	Mittawte lamhilhpa ka hi a, khuamial sunga om mite aa dingin khuavak ka hi a,
45002020	mihaite a pantahpa le naungekte aa dingin siapa ka hi hi na kici a, thukham sunga om thutakte a thei takpi bangin na kimuang hi.
45002021	Tua ahih leh midangte thu a hilhpa aw, nang le nang zong thu kihilh lo na hi hiam? “Guta kei in,” ci a, midangte thu a hilhpa aw, nang zong guta hilo na hi hiam?
45002022	“Angkawm kei in,” a cipa aw nang zong angkawm hilo na hi hiam? Milimte lipkhaphuai a sapa aw, milim biakna innpite a luh hilo na hi hiam?
45002023	Thukham a kisialhpihpa aw, thukham na palsat manin Pasian min daisak hilo na hi hiam?
45002024	Banghang hiam cihleh, “Note hangin Gentile‑te lakah Pasian min a kigensia hi,” ci in Lai Siangtho sungah a kigelh hi.
45002025	Thukham na zuih leh na vunatna in man a nei ding hi. Ahih hangin thukham na palsat leh vun na at hangin a atlo mah tawh na kibang hi.
45002026	Tua ahih manin vunat lopa in thukham a zuih leh tua vunat lopa pen vunat bangin kisim ding hilo ahi hiam?
45002027	Lai tunga kigelh thukham nei in vun zong at napi in, thukham na palsat leh ci le sa ah vun a at loh hangin thukham a zui mi in nang hong mawhsak ding hilo ahi hiam?
45002028	Banghang hiam cihleh a puatham a Judah mi ahite Judah mi taktak ahi kei hi. A pualam pumpi a vunatna zong vunatna taktak ahi kei hi.
45002029	A sunglam a Judah mi ahite Judah mi taktak ahi hi. Vunatna zong lai tawh a kigelh thukham hang hilo in Kha hanga lungsim vunatna ahi hi. Mite in tua bang mite a pahtak loh uh hangin Pasian in a pakta hi.
45003001	Tua ahih leh Judah mite in bang hamphat tuamna nei a, vunat mi ahihna uh bang phattuamna nei ahi hiam?
45003002	A phattuamna tampi a om hi! A masa pen in Pasian in ama kam tawh a gen thute amaute tungah a pia hi.
45003003	Ahi zongin amaute pawlkhat in um kei le uh bang a ci ding hiam? Amaute uplohna in Pasian thumanna a mawkna a suaksak ding hiam?
45003004	A mawkna a suaksak peuhmah kei ding hi! “Na thugente in na thutanna hong lak a, Thu hong kikhen ciangin zong na gualzawh theih nading ahi hi,” ci a, Lai Siangtho sungah a kigelh bangin Pasian mah thuman hi a, mi khempeuh a zuauthei hilo ahi hiam.
45003005	Eite diklohna in Pasian dikna kilangsak ahih leh bang i gen ding hiam? Mihingte thugen banga kong gen inah, eite tungah Pasian hehna a hong thuaksak ciangin amah a thuman lo ahi hiam?
45003006	Ahi peuhmah kei hi. Tua ahih leh Pasian in bangci bangin leitung mite thu khen thei ding ahi hiam?
45003007	Keima zuauphuahna in Pasian thumanna khangsak in ama minthangsak ahih leh banghang in mimawh hong kici zel ahi hiam?
45003008	Pawlkhat in a thukimpih bangun, “A hoih a pian nadingin a sia bawl ni,” ci in mi pawlkhat in kote kam ding hong phuahsak uh hi. Hi bangin thu a gen mite Pasian in maantak in thu a khen ding hi.
45003009	Tua ahih leh bang i gen ding hiam? Amaute sangin eite hoih zaw i hi hiam? I hoih zaw peuhmah kei hi. Tua ahih manin Judah mite le Greek mite a nih tuakun mawhna khut nuai ah om khin uh hi ci in a patna lamah kong gen khinzo uh hi.
45003010	Lai Siangtho sungah a kigelh bangin, “Midik khat beek a om kei hi. Khat nangawn a om kei hi.
45003011	A theisiam mi kuamah a om kei hi. Pasian a zong mi kuamah a om kei hi.
45003012	A vekpi un lampial khin uh a, Kimanna a nei kei uh hi. A hoih in a gamta kuamah om lo a, Khat nangawn a om kei hi.
45003013	A gawl uh a kihongsa hankhuk hi a, A leii uh mi khemna in a zang uh hi. Amaute mukah gulgu a om hi.
45003014	A kampau uh hamsiat le kamkha vive ahi hi.
45003015	Mi thah ding haksa a sa kei uh hi.
45003016	Amaute paina tengah siatna le gentheihna a om hi.
45003017	Lungmuanna lampi a thei kei uh hi.
45003018	Amaute mit ah Pasian kihtakna limlim om lo hi.”
45003019	Tu in thukham in a gen khempeuh thukham khutnuai mite tunga a gen ahi hi cih i thei hi. Thukham hangin kam khempeuh kikhakcip in leitung mi khempeuh in Pasian mai ah mawhsakna a thuak theih nading ahi hi.
45003020	Tua ahih ciangin Pasian mai ah kuamah in diktansakna a ngah kei hi. Banghang hiam cihleh thukham zuihnate tungtawn in mawhna kilangkhia hi.
45003021	Ahih hangin Thukham le Kamsangte in teci a pan bangin Pasian in thukham loin a hong piak dikna tu in a hong kilang zo hi.
45003022	Pasian in Zeisu Khazih upna tungtawn in tua dikna mi khempeuh hong pia a, a um khempeuh in a ngah hi. Tua ahih manin kilamdanna a om kei hi.
45003023	Banghang hiam cihleh mi khempeuh mawh khin uh a, Pasian minthanna cinzo nawnlo uh hi.
45003024	Tua ahih manin Pasian in Khazih Zeisu hong tatkhiatna tungtawn in Pasian in ama hong hehpihna tawh manngen loin midik a hong tangsak hi.
45003025	Pasian lungkim nadingin Zeisu sisan luanna tawh upna tungtawn in mawhna a mai theih nadingin Pasian in amah thoihna in a hong pia hi. Hih in a beisa huna kibawl mawhnate Pasian in iip keikai in daan a piak lohna in amah dik ahihna a kilatsak nading leh,
45003026	tu hunin zong Zeisu a umte dik a tansakna ah amah thuman in thudik ahihlam a kilatsak nading ahi hi.
45003027	Tua ahih leh kisialh nading thu koi ah om ahi hiam? Kisialh theih nading thu a kilakhia zo hi. Bang tawh kilakhia ahi hiam? Thukham zuihna tawh ahi hiam? Hilo hi. Upna tawh a kilakhia hi.
45003028	Tua ahih manin mi khatin thukham zuihna tawh hilo in upna tawh diktansakna a ngah hi ci in thu i khum hi.
45003029	Amah Judah mite Pasian bek ahi hiam? Gentile‑te Pasian zong hilo ahi hiam? Hi mah hi. Gentile‑te Pasian zong ahi hi.
45003030	Vunat mite amau upna hangin diktangsak a, vunatlo mite zong upna hang mahin dik a tangsakpa in Pasian khat bek ahi hi.
45003031	Tua ahih leh upna thu hangin thukham in kimanna neilo a suaksak i hi hiam? I hi peuhmah kei hi. Thukham a kipsak i hi zaw hi.
45004001	Tua ahih leh ci le sa a ka pupi uh Abraham in hih thu tawh kisai bang mukhia ahi hiam?
45004002	Abraham in a gamtatna tawh diktansakna ngah hi leh kisial thei ding hi napi Pasian mai ah a kisialh theih nading a om kei hi.
45004003	Lai Siangtho in bang gen ahi hiam? “Abraham in Pasian um a, tua a upna pen ama dikna in kisimsak hi,” ci in kigelh hi.
45004004	Tu in nasempa in thaman a ngah ciangin hehpihna a ngah hi kici loin thaman a ngah hi kici hi.
45004005	Ahi zongin Pasian a zahtaklo mi khatin gamtatna suang loin, dik a tangsakpa a up leh ama upna pen dikna in a kisimsak hi.
45004006	Gamtatnate kihel loin Pasian in midik a a sim mipa in thupha a ngahna thu David in hih bangin a gen hi.
45004007	Amah in, “A tatkhialhnate uh kimaisak a, A mawhnate uh a kikhuhcipsak mite, Mihampha hi uh a,
45004008	Topa in mawhna a suatloh mi, Mihampha ahi hi,” a ci hi.
45004009	Hih thupha in vunat mite aa ding bek ahi hiam? Ahih keileh vunatlo mite aa ding zong ahi hiam? Abraham upna pen ama dikna in kisimsak hi i cih ciangin,
45004010	bang hunin kisimsak ahi hiam? A vunat khit ciang ahi hiam? Ahih keileh a vunatma ahi hiam? A vunat khit ciang hilo in a vunatma in a kisimsak ahi hi.
45004011	Abraham in a vun a at ma in upna hangin dikna ngah takpi ahihna a kilat nadingin a vun a nung at hi zaw hi. Amah in vun ki‑atlo thu‑um mite khempeuh pa a suah nading leh tua mite tungah dikna in a kisimsak theih nading ahi hi.
45004012	Ka pa uh Abraham in ngeina banga vunat bek hilo in amah in vun a ki‑atma a a neih upna khekhap a zui vunat taktakte pa ahi hi.
45004013	Banghang hiam cihleh leitung luah ding cih kamciam Abraham le a suan a khakte in thukham tungtawn a a ngah uh hilo in upna hanga dikna tawh a ngah uh ahi hi.
45004014	Thukham tawh a nungta mite in gamhluah ding uh ahih leh upna in man neilo dinga, kamciamna zong a mawkna suak ding hi.
45004015	Banghang hiam cihleh thukham in Pasian hehna a piangsak hi. Thukham om kei leh thukham palsatna zong a om kei ding hi.
45004016	Tua ahih ciangin tua kamciamna pen hehpihna hanga kipia a suah nadingin upna tungtawn in kingah hi. Tua in Abraham suante khempeuh le thukham tawh kisai mite bek hilo in eite khempeuh pa ahi Abraham banga a um mite in zong tua kamciamna a ngah takpi theih nading uh ahi hi.
45004017	Lai Siangtho sungah a kigelh bangin, “Minam tampite pa a suak dingin kong bawl khin hi,” a cihna tawh kituak in Abraham in ama uppa Pasian muhna ah eite khempeuh pa a suak hi. Tua Pasian in misite a hingkiksakpa le a om nailopi nangawn a omsa banga a genpa ahi hi.
45004018	Abraham tungah, “Na suan na khakte in hih bangin a piang ding hi,” ci a, a kigenna bangin Abraham in minam tampite pa a suah nadingin a lamethuai lopi mah lamen in a um veve hi.
45004019	Ama khan kum 100 bang pha zo a, a pumpi a si tawh kibang ahihna le Sarah zong tasel ahihna ngaihsut in nei loin amah in upna ah a thanem tuan kei hi.
45004020	Uplahna tawh Pasian kamciam tungah lunghiang hetlo in a upna khauhsak a, Pasian min a thangsak hi.
45004021	Banghang hiam cihleh Pasian in a kamciamna bangin a tangtungsakpa hi ci in upna kician a nei hi.
45004022	Tua ahih manin, “Tua upna pen ama dikna in a kisimsak hi.”
45004023	Tua banga a kisimsakna thu Lai Siangtho sungah ama aa ding bekin a kigelh ahi kei hi.
45004024	Eite aa dinga kigelh zong hi a, misite lak panin i Topa Zeisu a thokiksakpa i up leh tua upna mah eite dikna in a hong simsak ding hi.
45004025	Eite thu palsatnate hangin Zeisu hong kipiakhia a, diktansakna i ngah nadingin a thokik hi.
45005001	Tua hi a, upna hangin diktansakna ngah i hih manin i Topa Zeisu Khazih tungtawn in Pasian tawh i kilemkik hi.
45005002	Ama tungtawn in hehpihna sungah upna hangin tu‑a i omna ah luttheihna i ngah a, Pasian minthanna lametna nei in i lung a dam hi.
45005003	Tua bek zong hilo in haksatna in thuakzawhhatna piangsak hi cih thei i hih manin haksatnate i tuah ciangin i kipak hi.
45005004	Thuakzawhhatna in gamtat hoihna, gamtat hoihna in lametna a piangsak hi cih i thei hi.
45005005	Tu in lametna in hong lungkiasak lo hi. Banghang hiam cihleh Pasian in ama hong piak Kha Siangtho tungtawn in eite lungsim sungah ama itna hong guanzo hi.
45005006	Banghang hiam cihleh eite thanem in i om laitak a hun a cin ciangin Pasian a thusimlo eite tangin Khazih hong si hi.
45005007	Midik khat tanga a singam ding mi haksa mahmah a, ahi zongin mihoih khat tanga a singam mi khatpeuh omthei khasam ding hi.
45005008	Ahi zongin mimawh i hih laitak mahin eite tanga Khazih hong sihna tawh Pasian in eite hong itna hong kilangsak hi.
45005009	Tu in ama sisan tawh diktansakna i ngah bekthamlo in ama tungtawn in Pasian hehna panin hong kihonkhia ding hi.
45005010	Banghang hiam cihleh eite in galte i hih laitak in ama Tapa sihna tawh Pasian in amah le eite hong kilemkiksak zo a, i kilemkik khit ciangin ama nuntakna tawh hotkhiatna i ngah lai ding hi.
45005011	Tua bek zong hilo in kilemkikna hong ngahsak i Topa Zeisu Khazih hangin Pasian tungah i kipak hi.
45005012	Tua ahih manin mi khat tungtawn in leitung ah mawhna hong lut a, mawhna hangin sihna a piang hi. Tua hi a, mi khempeuh mawh khinzo ahih manin mi khempeuh tungah sihna hong tung hi.
45005013	Thukham a omma in leitung ah mawhna a om khinzo hi. Ahih hangin thukham a om loh lai in mawhna pen mawhna in a kisim kei hi.
45005014	Tua hi napi Adam huna kipan Moses hun dongin sihna in mite uk veve a, Adam bangin thupiak palsat in a mawhlo mite nangawn zong sihna in a uk hi. Tua Adam in hong pailai ding pa lim a lakkhol ahi hi.
45005015	Ahi zongin letsong le thupalsatna a kibang kei hi. Mi khat thu palsatna hangin mi tampi a si hi. Ahi zongin Pasian hehpihna le mi khat ahi Zeisu Khazih hehpihna tawh i ngah letsong lian zawlai a, mi tampi aa dingin a kicing hi.
45005016	Mi khat mawhna hangin a piang thu le letsong a kibang kei hi. Mi khat mawhna hangin mawhsakna kingah a, ahi zongin manngenlo a hong kipia letsong in thu palsatna tampite a maisak hi.
45005017	Mi khat thupalsatna hangin tua mi khat tungtawn in sihna in mite uk ahih leh a dimlet hehpihna le dikna letsong a ngah mite in Zeisu Khazih ahi mi khat tungtawn in amaute nuntakna sungah a tam zawsem a uk ding uh hi.
45005018	Tua ahih manin mi khat thupalsatna hangin mi khempeuh tungah mawhsakna thukhenna a hong tung hi. Tuamah bangin mi khat diktatna hangin khawnkhong letsong mi khempeuh tungah tunga, tua in nuntakna tawh kipawl diktansakna a piangsak hi.
45005019	Banghang hiam cihleh mi khat thumanlohna in mi tampi mimawh a suahsak bangin mi khat thumanna in mi tampi midik a suaksak hi.
45005020	Tua thamlo in thupalsatna a khan nadingin thukham hong lutbeh hi. Ahi zongin mawhna a khan ciangin hehpihna a khang zaw sem hi.
45005021	Tua hi a, mawhna in sihna a uk mah bangin, i Topa Zeisu Khazih tungtawn in tawntung nuntakna a tun dingin hehpihna in dikna tungtawn in a uk hi.
45006001	Tua ahih leh bang i gen ding hiam? Hehpihna a khan nadingin mawhna i bawl behbeh ding hiam?
45006002	I bawl behbeh peuhmah kei ding hi! Mawhna a sihsan khinsa eite tua mawhna sungah koici bangin bual thei lai ding i hi hiam?
45006003	Khazih Zeisu sunga hong kiphum eite khempeuh in ama sihna sungah zong hong kiphum ahihlam thei lo na hi uh hiam?
45006004	Ama sihna sungah hong kiphum ahih manin amah tawh hong kivuikhawm khinzo hi. Tua in misite lak pan Pa vangliatna tawh Khazih a thawhkik bangin eite zong nuntakna thakah i kalsuan theih nading ahi hi.
45006005	Banghang hiam cihleh ama sihna lim la in amah tawh sikhawm a i kipumkhat leh amah bangin i thokik pelmawh ding hi.
45006006	Mawhna pumpi kisusia in mawhna sila i suah nawnloh nadingin eite mi lui pen Khazih tawh kikhailum khawm zo hi cih i thei hi.
45006007	Banghang hiam cihleh a si khin mi peuhmah mawhna pan a suakta zo ahi hi.
45006008	Tu in Khazih tawh sikhawm khin i hih leh amah tawh i nungta khawm ding hi cih i um hi.
45006009	Misite lak pan Khazih a kithawhkiksak khit ciangin si nawnlo a, sihna in zong amah uk nawnlo hi cih i thei hi.
45006010	Khazih sihna in a kimangsuak dinga mawhna sihsanna hi a, nuntakna ahih leh Pasian aa dinga nuntakna ahi hi.
45006011	Tuamah bangin note zong mawhna a sihsan khinzo le i Topa Khazih Zeisu sungah Pasian aa dingin a nungta khinzo in kingaihsun un.
45006012	Tua ahih manin pumpi lunggulhnate a zui dingin a sithei na pumpi uh mawhna ki‑uksak kei un.
45006013	Tatsiatna hiamte bangin mawhna bawl nadingin na pumpi nate uh zang kei un. Misite lak panin a nungtakikte na hih manun na pumpi nate uh zong dikna hiamte bangin dikna bawl nadingin Pasian tungah pia un.
45006014	Thukham nuai ah om loin hehpihna nuai ah om na hih manun mawhna in note a hong uk kei ding hi.
45006015	Tua ahih leh bang i ci om ding hiam? Thukham nuai ah om loin hehpihna nuai ah om i hih leh mawhna i bawlbawl lel ding hiam? I bawlbawl peuhmah kei ding hi!
45006016	Mi khat thu mangin a sila dinga na kipiak uh ciangin a thu zong mang takpi in tua mipa sila na suak uh hi. Tua ahih ciangin sihna a hong tun ding mawhna sila maw ahih keileh dikna a hong tangsak ding thumanna sila maw, hihte gel lakah khat zawzaw na hih lam uh thei lo na hi uh hiam?
45006017	A beisa hunin mawhna sila na hih ngei uh hangin note hong kipia thuhilhna lungsim takpi tawh mang na hih manun Pasian tungah lungdam ka ko hi.
45006018	Mawhna pan hong kisuaktasak khinzo ahih manin dikna sila na suak uh hi.
45006019	Na ci le na sa uh thanem ahih manin mihing kammal zangin thu a gen ka hi hi. A siangtholo nate sila ding leh hong tatsiasak semsem tatsiatna sila dingin na pumpi nate uh na piak ngei bangun tu in na pumpi nate uh dikna sila bangin a siangtho dingin kipia un.
45006020	Banghang hiam cihleh mawhna sila na hih lai un dikna tawh na kipelh uh hi.
45006021	Tu in zumhuai na sak uh tua mawhnate panin bang metlawh na hi uh hiam? Tua nate in a tawpna ah sihna a piangsak hi.
45006022	Ahi zongin tu in ahih leh mawhna pan suakta in Pasian silate na suak uh hi. Tua ahih manin tu in sianthona na ngah uh a, a tawpna ah nuntak tawntungna na ngah ding uh hi.
45006023	Banghang hiam cihleh mawhna thaman in sihna ahi hi. Ahi zongin Pasian hong piakkhong letsong in eite Topa Zeisu Khazih tungtawn a kingah nuntak tawntungna ahi hi.
45007001	Thukham a thei mite tunga kong gen inah sanggamte aw, mi khat a nuntak laiteng thukham in amah uk hi cih theilo na hi uh hiam?
45007002	Numei khat a pasal a nuntak laiteng thukham in a pasal tawh a khihkhawm hi. Ahi zongin a pasal a sih leh a pasal tawh kisai thukham pan a suakta hi.
45007003	Tua ahih manin a pasal nungta lai napi pasal dang a teenpih leh angkawmnu a kici ding hi. Ahih hangin a pasal a sih leh tua thukham pan suakta ahih manin pasal dang a teenpih zongin angkawmnu ahi nawn kei hi.
45007004	Tua ahih manin sanggamte aw, note zong Khazih pumpi hangin thukham a sihsan khin mite na hi uh hi. Hih in midang khat ahi misite lak pana a kithokiksakpa tawh kiteeng in Pasian aa dingin na gah theih nading uh ahi hi.
45007005	Eite i pianpih mawhna lungsim tawh i nuntak lai in thukham in mawhna lunggulhnate phonglo a, tua mawhna lunggulhnate in i pumpi sungah nasem in sihna hong tun hi.
45007006	Ahi zongin tu in laimal a kigelh ngeina lui bang hilo in Kha‑a nuntakna thak tawh na i sep theih nadingin eite hong khihcip ngei thukham sihsan khinta i hih manin tua thukham panin hong kisuaktasak khinzo hi.
45007007	Tua ahih leh bang i gen ding hiam? Thukham in mawhna ahi hiam? Ahi peuhmah kei hi! Tua cih thadah in, thukham om kei leh mawhna bang hiam cih ka thei kei ding hi. Thukham in, “Deihgawh kei in,” ci hi kei leh deihgawhna in bang hiam cih ka thei kei ding hi.
45007008	Ahi zongin thukham hangin mawhna in panmun ngahin keima sungah a hoihlo lunggulhna namkim a piangsak hi. Tua ahih manin thukham om kei leh mawhna zong a om kei hi.
45007009	Khatvei lai in thukham loin ka nungta hi. Ahih hangin thukham hong tun ciangin mawhna hong hingkik a, kei ka si hi.
45007010	Tua hi a, nuntakna a hong tun ding thukham in sihna a piangsak hi cih ka mu hi.
45007011	Banghang hiam cihleh mawhna in thukham siksan in kei hong khem a, tua tawh hong that hi.
45007012	Tua ahih manin thukham siangtho in, thupiakna zong siangtho a, thumaan in a hoih hi.
45007013	Tua ahih leh tua na hoih in kei aa dingin sihna suak ahi hiam? A suak peuhmah kei hi! Ahih hangin mawhna pen mawhna mahin a kilatkhiat theih nadingin tua na hoih tungtawn in kei sungah sihna a piangsak ahi hi. Tua in thupiakna tungtawn in mawhna pen mawhna ahih taktak lam a kilat nading ahi hi.
45007014	Banghang hiam cihleh thukham in khalam thu tawh kisai hi cih i thei hi. Ahih hangin kei ka hih leh ci le sa tawh a om mi ka hi a, tua in mawhna nuai ah kei hong zuak hi.
45007015	Ka sepnop teng sem loin ka muhdah teng peuh sem zawsop ka hih manin ka sepmel ka thei zo nawn kei hi.
45007016	Ka sep noploh teng mah sem ka hih leh thukham hoih hi ci in ka thukim hi.
45007017	Ahih hangin tua banga a semsem pen kei hi nawnlo in ka sunga a teeng mawhna ahi hi.
45007018	Tua ahih manin ci le sa ahi keima sungah a hoih bangmah a om kei hi cih ka thei hi. A hoih sepnopna lungsim ka neih hangin a hoih sepkhiat nadingzia ka thei zo kei hi.
45007019	Banghang hiam cihleh ka sepnop a hoih sem loin ka sep noploh a sia mah ka sem thapai hi.
45007020	Tu in ka sep noploh teng sem ka hih leh tuate a sem pen kei hi nawnlo in ka sunga a teeng mawhna in a sem ahi hi.
45007021	Tua ahih manin a pha a bawl nuam keima sungah siatna om hi cih thu khat ka theikhia hi.
45007022	Banghang hiam cihleh ka sunglam mi in Pasian thukham sungah nuam a sa hi.
45007023	Ahih hangin ka pumpi nate sungah a dang thukhat ka mu hi. Tua thu in ka lungsim a om thu tawh kido a, ka pumpi nate sunga om mawhna sila dingin hong mancip hi.
45007024	Mi gentheipa ka hi taktak hi! A si ding hih pumpi panin kua in kei hong honkhia ding ahi hiam?
45007025	I Topa Zeisu Khazih hangin Pasian tungah ka lungdam hi! Hih bang teng ahih manin ka lungsim tawngah Pasian thukham nuai ah sila ka hi a, ka ci ka sa panin lah mawhna thukham nuai‑a sila ka hi zel hi.
45008001	Tua ahih manin tu in ci le sa deihna zui loin Kha deihna a zui, Khazih Zeisu sunga a om mite aa dingin mawhsakna a om nawn kei hi.
45008002	Banghang hiam cihleh Khazih Zeisu sunga om nuntakna a piangsak Kha thu in mawhna le sihna thu panin kei a hong suaktasak zo hi.
45008003	Thukham in ci le sa hangin thanem ahih manin a sep zawhloh teng a sem dingin Pasian in ama Tapa mahmah mawhna a dim mihing bangin hong paisak a, tua ci le sa sungah mawhna thu a khen zo hi.
45008004	Hih in ci le sa deihna zui loin Kha deihna a zui eite sungah thukham in hong kalh dikna a tangtun nading ahi hi.
45008005	Ci le sa deihna banga a nungtate in ci le sa tawh kisai thute lunggulh uh a, Kha deihna banga a nungtate in Kha tawh kisai thute a lunggulh uh hi.
45008006	Ci le sa lungsim puakna in sihna piangsak a, ahi zongin kha lungsim puakna in nuntakna le lungmuanna a piangsak hi.
45008007	Ci le sa lungsim puakna in Pasian galbawlna ahi hi. Banghang hiam cihleh ci le sa lungsim in Pasian thukham a manglo bek hilo in a mang thei limlim kei hi.
45008008	Tua hi a, ci le sa deihna a zuite in Pasian a lungdamsak thei kei uh hi.
45008009	Ahi zongin note sungah Pasian Kha hong teen takpi leh ci le sa sungah omlo in Kha sungah a om na hi uh hi. Tu in Khazih Kha a neilo mi peuhmah Khazih mi ahi kei hi.
45008010	Note sungah Khazih Kha a hong om leh mawhna hangin na pumpi uh a si hi a, ahi zongin dikna hangin na kha uh a nungta hi.
45008011	Misite lak pan Zeisu a thokiksak Pasian Kha note sungah hong teen leh misite lak pan Khazih a thokiksakpa in a sithei note pumpi zong note sunga a teeng ama Kha tungtawn in nuntakna a pia ding hi.
45008012	Tua ahih manin sanggamte aw, ci le sa deihna zui in a nungta dingin ci le sa tungah leiba i nei kei hi.
45008013	Banghang hiam cihleh ci le sa deihna zui in na nuntak uh leh na si ding uh hi. Ahi zongin Kha hangin pumpi deihna na sihsak uh leh na nungta ding uh hi.
45008014	Banghang hiam cihleh Pasian Kha in a makaih mi peuhmah Pasian tate ahi uh hi.
45008015	Sila hong suakkiksak in a hong lausak ding kha a ngah na hi kei uh a, ta hong suaksak Kha na ngah uh hi. Tua Kha in, “Abbaɠ, Pa aw,” hong cisak hi.
45008016	Pasian tate i hih lam tua Kha in eite kha tawh teci a pangkhawm hi.
45008017	Tate i hih leh innluahte i hi a, Pasian innluahte le Khazih tawh innluahkhawmte i hi hi. Khazih tawh i thuakkhop takpi leh amah tawh minthanna i ngahkhawm ding hi.
45008018	Tu laitak a i thuak gimnate ka ngaihsut ciangin eite tungah a hong kilakkhia ding minthanna tawh tehkaktham ka sa kei hi.
45008019	A kipiangsak na khempeuh in Pasian tate a kilat ding hun a ngaklah mahmah uh hi.
45008020	Banghang hiam cihleh a kipiangsak na khempeuh siattheihna nuai ah a om hi. Amaute utthu a om hilo in a koihpa in ama thu tawh a koih hi zaw a,
45008021	a kipiangsak nate in muattheihna kol panin kikhahkhia a, Pasian tate suahtakna thupi sungah kikoih ding hi cih lametna tawh a om uh hi.
45008022	Banghang hiam cihleh a kipiangsak na khempeuh in nupi nausuak ding a gim bangin tu dongin thum le tau in a om uh hi cih i thei hi.
45008023	Amaute bek hilo in Kha gah masa a nei eite nangawn i pumpi hong tankhia a, tate hong suahsak ding hun ngaklah in i lungsim sungah khuisa in i om hi.
45008024	Lametna sungah eite hotkhiat i hi hi. Ahi zongin i muh khitsa na khat lametna in lametna ahi kei hi. Kua in a muh khitsa na khat lamen theinawn ding ahi hiam?
45008025	Ahi zongin i muh nailoh na khat i lamet ciangin thuak keikai in i ngak hi.
45008026	Tuamah bangin Kha in zong eite thanemnate a hong huh hi. Banghang hiam cihleh eite in thungetzia ding nangawn i thei kei hi. Ahi zongin Kha mahmah in a kilokhia theilo tauna tawh thu hong ngetsak hi.
45008027	Tu in lungsim sung a zongpa in Kha lungsim zong thei a, tua Kha in Pasian deihna tawh kituak in misiangthote aa dingin thu a hong ngetsak hi.
45008028	Ama gelna bangin a sap Pasian a it mite aa dingin, amah in na khempeuh a hoih dingin a kituak in piangsak hi cih i thei hi.
45008029	Banghang hiam cihleh a Tapa in sanggam tampite lakah ta upapen a suah theih nadingin Pasian in a theihkholhsa mite mah ama Tapa lim le mel a sun dingin a sehkhol hi.
45008030	Tua banah a sehkholhsa mite a sam hi. A sapsa mite dik a tangsak hi. Dik a tansak mite minthanna a pia hi.
45008031	Hihteng banah bang i genlai ding hiam? Pasian ei lamah a pan nak leh eite langah kua pang zo ding ahi hiam?
45008032	A Tapa takpi itsik loin eite khempeuh aa dinga hong piakhiapa in na khempeuh zong manngen loin a Tapa tawh hong piakhawm loin om ding ahi hiam?
45008033	Pasian teelsa mite dik a tangsakpa in Pasian ahih manin amaute kua in mawhsak zo ding ahi hiam?
45008034	Mawhsakna thu a khen kua ahi hiam? Khazih in a sipa bek hilo in a thokikpa zong hi a, Pasian taklam ah omin eite aa dingin a hong thumsakpa zong ahi hi.
45008035	Khazih hong itna tawh kua in eite hong kikhensak zo ding ahi hiam? Haksatna ahi a, gentheihna ahi a, bawlsiatna ahi a, kialpi ahi a, puan neihlohna ahi a, manthanna ahi a, namsaute ahi zongin tuate in a hong kikhensak zo kei ding hi.
45008036	“Nangma hangin sun thapai in thahna ka thuak uh a, A kigo ding tuute bangin hong kingaihsun hi,” ci in Lai Siangtho sungah kigelh hi.
45008037	Ahi zongin eite hong itpa hangin hihte khempeuh tungah a gualzopente i hi hi.
45008038	Sihna, nuntakna, vantungmite, zalianpente, a vangliante, tu laitak a om nate le hong pianglai ding nate,
45008039	a sang nate, a thuk nate le a kipiangsak nate khat beekin i Topa Khazih Zeisu sunga om Pasian hong itna tawh hong kikhensak zolo ding hi cih ka theitel hi.
45009001	Ka lungsimtawng in Kha Siangtho sungah teci a pan mah bangin zuaugen hetlo in Khazih sungah maantak a kong gen thu in,
45009002	ka lungsim sungah dahna lianpi le lungsim gimna ka thuak niloh hi.
45009003	Banghang hiam cihleh ci le sa in ka sanggam ka mipih Israel mite tangin Khazih tawh kikhen in samsiatna a thuakthei ding hi leng ka ut hi.
45009004	Tate suahsakna, minthanna, thuciamnate le thukham piakna, Pasian nasepna le kamciamte amaute aa ahi hi.
45009005	Amaute in pu le pate suan le khakte hi uh a, ci le sa tawh kisai in Khazih zong amaute sung panin a piang ahi hi. Tua Khazih in na khempeuh tunga thunei a tawntung in a kiphat Pasian ahi hi. Amen.
45009006	Ahi zongin Pasian thu a kiplo ahi kei hi. Banghang hiam cihleh Israel suante khempeuh Israel mi taktak ahi kim kei uh hi.
45009007	Abraham panin a piang ahih hangun Abraham tate taktak ahi kim kei uh hi. Pasian in, “Isaac panin a piangte bek nangma suan le khak kici ding hi,” a ci hi.
45009008	Ci le sa panin a piang tate Pasian tate taktak hilo in kamciamna panin a piang tate bek suan le khakin a kisim hi.
45009009	Kamciamna in, “A kiseh hun hong tun ciangin kong pai dinga, Sarah in tapa khat a nei ding hi,” a ci hi.
45009010	Tua bek hilo in, Rebecca tate zong a pa uh a kibang hi a, ka pupi uh Isaac ahi hi.
45009011	Ahi zongin, amaute a teelna tawh kisai in Pasian gelna le tupna pen mihing sepna hang hilo a sampa hangin a tangtung ahih theih nadingin amaute a suahma, a sia a pha bangmah a bawlma un,
45009012	Pasian in Rebecca kiangah, “A uzaw pa in a nauzaw pa sila a suak ding hi,” a ci hi.
45009013	Hih in, “Jacob ka it a, Esau ka mudah hi,” ci in Lai Siangtho sunga a kigelhna tawh a kituak ahi hi.
45009014	Tua ahih leh bang gennawn ding i hi hiam? Pasian thumaanlo ahi hiam? Ahi peuhmah kei hi!
45009015	Amah in Moses kiangah, “Ka hehpih nopte ka hehpih dinga, ka lainat nopte ka lainat ding hi,” a ci hi.
45009016	Hih bang ahih manin mihing lunggulhna le mihing hanciamna tungah kinga loin Pasian hehpihna tung bekah a kinga hi.
45009017	Lai Siangtho in Pharaoh kiangah, “Ka vangliatna nang tungah kilang in leitung khempeuh ah ka min a kitangko theih nadingin nang kong lamto hi,” a ci hi.
45009018	Tua ahih manin amah in a hehpih nopte hehpih in a lungkhauhsak nopte a lungkhauhsak hi.
45009019	Tua ahih leh, “Banghang in Pasian in mite hong mawhsak thei veve ahi hiam? Kua in ama deihna nial zo ngei ahi hiam?” nong ci kha thei ding uh hi.
45009020	Hi mah hi. Ahi zongin, Pasian kam a dawngngam mi aw, nang in kua na hi hiam? A kibawl na khatin a bawlpa tungah, “Banghang in hih banga kei hong bawl na hi hiam?” ci thei ding ahi hiam?
45009021	Belsekpa in tungman lomkhat panin bel hoih le bel hoihlo sek theih nading thu nei hilo ahi hiam?
45009022	Pasian in a hehna lakin a vangliatna a kitheih nading a deihna tawh suksiat dingin a koihkholhsa, ama hehna a ngah belte lungduaitak in thuak keikai ahih leh eite in bang awlmawh ding i hi hiam?
45009023	Pasian in minthanna a piak dingin a koihkholhsa, ama hehpihna a ngah belte tungah ama vangliatna tawh kizui hauhna a theihsak theih nading ahi hi.
45009024	Tua belte in Judah mite lak pan bek hilo in Gentile‑te lak panin zong hong sapkhiat eite mah hilo i hi hiam?
45009025	Amah in Hosea Lai Siangtho sungah zong hih bangin a gen hi, “Ka mi a hilote, ‘ka mite’ ka ci dinga, Ka itloh mi zong, ‘ka it mi’ hi ka ci ding hi.
45009026	Tua ciangin hih bang a hong hi ding hi. ‘Ka mite na hi kei uh hi,’ ka cihna munah, ‘A nungta Pasian tate na hi uh hi,’ ka ci ding hi,” a ci hi.
45009027	Israel mite tawh kisai in Isaiah zong kiko a, “Israel tate a tamzia uh, Tuipi gei‑a sehnel zah a phak uh hangin, A omlai teng bekin, Hotkhiatna a ngah ding uh hi.
45009028	Topa in ama thukhenna leitung ah Manlangtak le kicingtak in semkhia ding hi,” a ci hi.
45009029	Hih thu a beisa huna Isaiah genna tawh a kituak hi. Amah in, “Vantung galkap honpite Topa in eite aa dingin, Suan le khak khat hong sitsak lo hileh Sodom khua mite i bang khinzo dinga, Gomorrah khua mite bangin hong kibawl khinzo ding hi,” a ci hi.
45009030	Tua ahih leh bang gennawn ding i hi hiam? Dikna thu a delhlo Gentile‑te in upna hanga kingah dikna a ngah uh hi.
45009031	Ahi zongin dikna thukham a delh Israel mite in tua dikna a ngah kei uh hi.
45009032	Banghang in ngah lo uh ahi hiam? Upna tawh zong loin thukham zuihna tawh a zon man uh hi a,
45009033	“En un, palkhak suangpi ahi, Pukna suangpi khat Zion ah ka koih a, Amah a um mi khempeuh Maizumna a kithuaksak kei ding hi,” ci in Lai Siangtho ah a kigelh mah bangin tua palkhak suangpi a pal kha uh ahi hi.
45010001	Sanggamte aw, Israel mite in hotkhiatna a ngah ding uh deihsak mahmah in Pasian tungah thu ka ngetsak hi.
45010002	Pasian aa dingin hanciam mahmah uh hi cih teci ka pang hi. Ahi zongin a hanciamna uh theihna tungah a kinga kei hi.
45010003	Banghang hiam cihleh Pasian dikna thei lo uh ahih manin amaute dikna bulphuh sawm uh a, Pasian dikna a mang kei uh hi.
45010004	Banghang hiam cihleh a um mi khempeuh in dikna a ngah theih nadingin Khazih in thukham tawpna ahi hi.
45010005	Moses in thukham hangin a piang dikna thu a gelhna ah, “Thukham a zuimi in tua thukham zuihna hangin a nungta ding hi,” a ci hi.
45010006	Ahih hangin upna tawh a kingah dikna in a gen in ah, “Na lungsim sungah, ‘Vantung ah kua kahto ding ahi hiam?’ ci kei in.” (Hih thu in Khazih lasuk ding cihna ahi hi.)
45010007	Ahih keileh, “ ‘A thukpi sungah kua kumsuk ding ahi hiam?’ ci kei in.” (Hih in misite lak pan Khazih lato ding cihna ahi hi.)
45010008	Ahi zongin Lai Siangtho in bangci gen ahi hiam? “Ama thu in note tawh kinai mahmah a, note kamsung le note lungsim sungah a om hi,” a ci hi. Tua thu in kote hong tangko upna thu ahi hi.
45010009	Zeisu in Topa ahi hi ci in na kam tawh pulak a, Pasian in misite lak panin amah thokiksak hi ci in na lungsim sungah na up leh hotkhiatna na ngah ding hi.
45010010	Banghang hiam cihleh lungsim a upna in dikna hong ngahsak a, kam tawh pulakna in hotkhiatna a piangsak hi.
45010011	Lai Siangtho sungah, “Amah a um mi khempeuh in maizumna a kithuaksak kei ding hi,” ci in a kigelh hi.
45010012	Banghang hiam cihleh Judah mite le Greek mite a kilamdanna a om kei hi. Topa pen mi khempeuh Topa mah hi a, amah a sam mi khempeuh tungah kicingtak in hehpihna a pia hi.
45010013	Banghang hiam cihleh, “Topa min tawh huhna a ngen mi khempeuh in hotkhiatna a ngah ding uh hi.”
45010014	Tua bang ahih leh a uploh mipa uh bangci bangin suang thei ding uh ahi hiam? A thu a zak ngeiloh mipa uh bangci bangin um thei ding uh ahi hiam? A hilh om kei leh bangci bangin za thei ding uh ahi hiam?
45010015	A sawl om kei leh bangci bangin hilh thei ding uh ahi hiam? “Nopna hong pia lungdamna thu hong tangko, Lungdamna thu hoih hong puak mite, A khe uh kilawm mahmah hi!” ci in Lai Siangtho sungah a kigelh hi.
45010016	Ahih hangin mi khempeuh in lungdamna thu a um kim kei uh hi. Isaiah in, “Topa aw, kote tangkona kua in um ahi hiam?” a ci hi.
45010017	Tua bangin upna in thu zakna panin hong piang a, thu zakna in Pasian kammal panin a hong piang hi.
45010018	Ahi zongin ken kong cih in ah amaute in za lo uh ahi hiam? A za khinzo taktak uh hi. “Amaute awging, Leitung bup ah kiza khinzo a, Amau thugente leimong dongah kizel khin hi.”
45010019	Ahih hangin ken kong cih in ah Israel mite in thei lo uh ahi hiam? A masa pen in Moses in, “Keima mipawl a hilo mite tungtawn in, Note sungah hazatna ka piangsak dinga, A theilo minamte tungtawn in, Note kong hehsak ding hi,” a ci hi.
45010020	Isaiah in hangtak in a gen inah, “Kei hong zong lote in hong mu uh a, Kei hong kan lote tungah ka kilak hi,” a ci hi.
45010021	Ahih hangin amah in Israel mite tungah, “A thumanglo le A genhak minamte aa dingin Sun thapai in ka khut ka zan den hi,” a ci hi.
45011001	Tua ahih leh Pasian in a mite nawlkhin ahi hiam ci in ka dong hi. A nawlkhin peuhmah kei hi! Keimah tektek zong Abraham suan, Benjamin phung sung panin a piang Israel mi ka hi hi.
45011002	Pasian in a theihkholh khitsa a mite a nawlkhin kei hi. Elijah in Pasian tungah Israel mite a khiatna thu Lai Siangtho in a gen theilo na hi uh hiam?
45011003	Amah in, “Topa aw, amaute in na kamsangte that khin uh a, na biaknataute zong a susia khin uh hi. Kei bek ka omlai a, kei zong thah ding a hong sawmlai uh hi,” a ci hi.
45011004	Tua ciangin Pasian in bangci dawnkik ahi hiam? “Baal milim mai ah kunin a bialo mihing 7,000 kei aa dingin ka sit lai hi,” a ci hi.
45011005	Tuamah bangin tu in zong Pasian in a hehpihna tawh kizui in a teel a omlai mi pawlkhat a om hi.
45011006	Hehpihna hang ahih leh gamtatna hang ahi nawn kei hi. Tua hi kei leh hehpihna pen hehpihna a suak nawn kei hi. Gamtatna hang hi leh hehpihna ahi nawn kei hi. Tua hi kei leh nasepna zong nasepna a suak nawn kei hi.
45011007	Tua ahih leh i gen bang ahi hiam? Israel mite in a zonzon uh a ngah kei uh hi. Pasian teel mite bekin ngah uh a, a dangteng ahih leh a mit uh a taw hi.
45011008	Hih thu Lai Siangtho ah, “Pasian in thu a theitheilo lungsim, Khua a mu theilo mittang, Khua a za theilo bilte, Tuni dongin a neisak hi,” ci in a kigelh hi.
45011009	David in zong, “Amau ankuangte, amaute aa dingin, Thang le tehlop suak henla, A kipalkhakna uh suakin, Thuhkikna suak tahen.
45011010	Khua a muh theihloh nadingun, Pasian in a mit uh mialsak henla, A nung uh kulsak den tahen,” a ci hi.
45011011	Tua ahih leh amaute a puk dingin kipal kha uh ahi hiam ci in ka dong hi. Ahi peuhmah kei hi! Amaute thupalsatna hangin Gentile‑te tungah hotkhiatna tung a, amaute in a een nadingun a piangsak hi.
45011012	Tu in amaute pukna in leitung mite hauhna suak a, amaute supna in Gentile‑te aa dingin hauhna suak ahih leh amaute kicinna in bangzahtak in nasia zawlai ding ahi hiam!
45011013	Gentile‑te sawltakpa ka hihna tawh no Gentile‑te tunga kong gen inah,
45011014	ka mipihte lungsim sungah lamkhat peuhpeuh tawh eenna piangsak in amaute pawlkhat beek ka hotkhiat theih khak leh ka cih manin ka nasepna a hong thupi gen ka hi hi.
45011015	Amaute a kipampaihna hangin leitung mite tawh kilemkikna piangsak ahih leh amaute a kisankikna in sihna pan nuntakna longal thu dang bang hi ding ahi hiam?
45011016	Banghang hiam cihleh a gah masa pen a siantho leh a kungpi zong a siangtho hi. A zungpi a siantho leh a hiangte zong a siangtho hi.
45011017	A hiangte pawlkhat kisatkhia in tuate tungah gamlak tanluan sing ahi nang hong kipeh a, amaute tawh tanluan zung le tanluan kung panin an hoihte na ngahkhawm hi.
45011018	Tua ahih manin tua a hiangte tungah kisathei kha kei in. Ahi zongin na kisaktheih leh nang in a zung pua loin a zungin nang hong pua zaw hi cih phawk in.
45011019	“Kei hong kipeh theih nadingin a hiangte kisatkhia hi,” na cinuam kha ding hi.
45011020	Hi mah hi. Amaute in a up loh manun a kisatkhia hi a, nang na hih leh upna tawh a kip na hih manin kiphasak kei inla lauthawng zaw in.
45011021	Banghang hiam cihleh Pasian in a hiang taktakte nangawn zah lo ahih leh nang zong a hong zah tuan kei ding hi.
45011022	Tua ahih manin Pasian migitna le a thukhauhna ngaihsun in. A puk mite tungah amah a thukhauh hi. Ahih hangin Pasian migitna sungah na omsuak leh nangma tungah a hong migi ding hi. Tua bang na hih kei leh amah in nang zong a hong satkhia ding hi.
45011023	Amaute zong um loin a omsuak kei nak uh leh Pasian in pehkik thei ahih manin a pehkik ding hi.
45011024	Banghang hiam cihleh Pasian in gamlak tanluan kung pan nang hong satkhia in nangma pianzia tawh kilehbulh in tanluan kungah nang hong peh hi. Tua ahih manin Pasian in tanluan hiang taktak ahi amaute a kung tungah pehkik zaw peuhmah ding hilo ahi hiam?
45011025	Tua ahih manin sanggamte aw, no ngaihsuttawmna ah pil na kisak khakloh nadingun hih thusim thei lo a na om ding uh ka deih kei hi. Tua in, Gentile‑te kicinna hong tun mateng in Israel mite tungah tawlkhat sung mittawtna a om hi.
45011026	Israel mite khempeuh in hotkhiatna a ngah ding uh hi. Lai Siangtho sungah, “Zion khuapi panin Honpa hong pai dinga, Jacob suan sung panin Pasian a uplohna uh A heikhiatsak ding hi.
45011027	A mawhnate uh ka lakkhiatsak ciangin, Amaute tunga ka bawl ding thuciamna in hih thu mah ahi hi,” ci in a kigelh hi.
45011028	Amaute in lungdamna thu tawh kisai in note hangin Pasian galte a suak uh hi. Ahih hangin teelna tawh kisai in a pute a pate uh hangin Pasian it mite ahi uh hi.
45011029	Banghang hiam cihleh Pasian letsong le a sapna pen a kilaih thei kei hi.
45011030	Banghang hiam cihleh nidang in Pasian thu a manglo note in amaute thumanlohna hangin tu in hehpihna na ngah uh hi.
45011031	Tuamah bangin note ngah hehpihna hangin amaute in hehpihna a ngah theih nadingun tu in amaute zong thumang loin a om uh ahi hi.
45011032	Banghang hiam cihleh Pasian in mi khempeuh a hehpih theih nadingin thumanlohna sungah amaute khempeuh a khum hi.
45011033	Aw! Pasian pilna le a thu theihna thuk in kicing zen mah si ee! Ama thukhenzia theih khit zawh ding hilo a, ama sulnung kankhiat zawh ding hilo hi!
45011034	Banghang hiam cihleh, “Kua in Topa lungsim thei a, Ahih keileh amah in kua tawh thu kikum ngei ahi hiam?”
45011035	“Tua ahih keileh Pasian in a thuhkik dingin, Kua in amah pia masa ahi hiam?”
45011036	Banghang hiam cihleh na khempeuh ama hang leh ama tungtawn in a piang hi a, ama aa ding vive ahi hi. Amah in pahtawina ngah tawntung tahen. Amen.
45012001	Tua ahih manin sanggamte aw, Pasian hehpihna hanga kong kut in ah na pumpi uh a hing biakpiakna, a siangtho le Pasian san theih dingin pia un. Hih in note sep dingin a kilawm biakna nasep ahi hi.
45012002	Hih leitung mite gamtat bangin gamta kei unla, na lungsim uh thaksuaksak in na kikhel un. Tua hi leh a hoih, a sanhuai a kicing Pasian deihna bang ahi hiam cih na theitel ding uh hi.
45012003	Banghang hiam cihleh kei hong kipia hehpihna tungtawn in note khempeuh tunga kong gen in ah no le no ahi ding zahval in na kingaihsun kha kei un. Pasian in mikim tungah a hong piak upna zah tawh kizui in a kilawm a kituak in kingaihsun un.
45012004	Banghang hiam cihleh pumpi tungah na tampi i nei hi. Tua nate a vekpi un a nasep uh a kibang khin kei hi.
45012005	Tuamah bangin eite in mi tampi i hih hangin Khazih sungah pum khat i hi a, eite khat ciatin pumpi nate i hi hi.
45012006	Pasian in eite hong piak hehpihna tawh kizui in letsong a tuamtek i ngahte zatsiam ciat ni. Pasian thu genkhiat theihna i ngah leh upna tawh kituak in thu gen ni.
45012007	Nasepna za i ngah leh i ngah nasep sem ni. Thuhilh theihna a ngah mi in thuhilh nasep sem hen.
45012008	Hanthot theihna a ngah mi in hanthot nasep sem hen. A piakhia mi in cinghtak in pia hen. A makai mi in kuhkaltak in makaih hen. A hehpih thei mi in lungdamtak in hehpihna lak hen.
45012009	Lungsim takpi tawh ki‑it un. Thusia mudah unla, thuhoih lenkip un.
45012010	Unau banga ki‑itna tawh khat le khat ki‑it kingai mahmah un. Nang sangin midangte pahtawi zaw in.
45012011	Nasep thadah loin lawpna lungsim tawh Topa na sem un.
45012012	Lametna tawh kipak un. Haksat hun ciangin thuak keikai un. Thungetna ah citak un.
45012013	Mi siangthote kisapnate huh unla, zindo thanuam un.
45012014	Hong bawlsiate thupha pia un. Amaute hamsiat loin thupha pia zaw un.
45012015	A lungdamte lungdampih unla, a kapte kahpih un.
45012016	Khat leh khat na ngaihsutna uh kibangsak un. Kiphasak loin a dinmun uh a niam mite tawh kikhawl zaw un. Kipilsak kei un.
45012017	Thusia pen thusia mah tawh thukkik kei un. Mi khempeuh muhna ah thuman in gamtat ding ngaihsun un.
45012018	Ahih theih laiteng mi khempeuh tawh na kilem un.
45012019	Kong itte aw, phu na kila kei unla, thangpaihna pen Pasian aa hi sak zaw un. Banghang hiam cihleh, “Phulakna in keima aa hi a, keimah in ka thukkik ding hi,” Topa in ci hi ci in Lai Siangtho sungah a kigelh hi.
45012020	Tua ahih manin, “Na galpa a gilkial leh an pia in. A dangtak leh dawn ding tui pia in. Tua bangin hih leteh a luzang ah mei‑am a koih na hi ding hi.”
45012021	Thusia kizosak kei inla, thusiate thupha tawh zo zaw in.
45013001	Kuama peuh in kumpi thuneite thu mang uh hen. Banghang hiam cihleh Pasian piak loh in thuneihna om theilo ahih manin ukna thu a nei mite in Pasian koih ahi uh hi.
45013002	Tua ahih manin ukna thu a nialte in Pasian thu sehna a nial ahi uh hi. Tua banga a nial mite in thukhenna a thuak ding uh hi.
45013003	A hoih in a gamtate aa dingin gam ukte kihtak nading thu om lo hi. A hoihlo a gamtate aa dingin a kihtakhuai ahi hi. Hong uk mite kihtakna panin na suakta nuam hiam? Na suahtak nop leh gamtat hoih lecin amaute in nang hong pahtawi ding uh hi.
45013004	Banghang hiam cihleh amah in nang hoih nadingin Pasian nasem ahi hi. Ahi zongin a hoihlo in na gamtat leh amah kihta in. Banghang hiam cihleh amah in namsau a mawk tawi hilo a, gamtat hoihlo mite tungah daanpia dingin Pasian nasem ahi hi.
45013005	Tua ahih manin ukna a nei mite a heh ding launa bek tawh hilo in lungsim a theihtawmna tawh ukna thu na man ding uh ahi hi.
45013006	Amaute in tua nasep a sem Pasian nasemte ahih manun phiangsiah zong na piak ding uh ahi hi.
45013007	Tua ahih manin mi khempeuh amaute ngah dinga kilawm bangin pia un. Siah ngah dinga kilawmte siah na pia unla, mangmu ngah dinga kilawmte mangmu na pia un. Kihtak dingte kihta unla, pahtawi dingte pahtawi un.
45013008	Khat le khat ki‑itna longal kuamah leii na kibasak kei un. Banghang hiam cihleh midang a itte in thukham a zui khin ahi hi.
45013009	“Angkawm kei in,” “Mi that kei in,” “Guta kei in,” “A maanlo teci pang kei in,” “Deihgawh kei in,” cih thupiakte a kipan a dang thupiak khempeuh, “Nang le nang na ki‑it bangin na vengpa na it in,” cih thupiakna in a huam khin hi.
45013010	Ki‑itna in a vengpa siat nading bangmah a bawl kei hi. Tua ahih manin ki‑itna in thukham kicinna ahi hi.
45013011	Tuhun in bang hun hiam cih thei unla, ihmutna panin khanlawh hun mahmah ta ahihlam thei un. Banghang hiam cihleh i upcil lai sangin eite hotkhiatna tu in hong nai zawta hi.
45013012	Zan hun saupi bei khinzo a, khua hong vak dekta hi. Tua ahih manin khuamial gamtatnate paikhia in khuavak galvante silh ni.
45013013	Sun hun sunga om bangin a kilawm a kituak in gamta ni. Uangtatna, zunek zukhamna, hukna lanna, kitot kiselna le kihazatnate omsak kei ni.
45013014	Ahih hangin ci le sa lunggulhnate tangtungsak dingin bangmah lunggel kei unla, Topa Zeisu Khazih na silh un.
45014001	Upna thu ah a thanem mi na sang unla, upkhialh nading thute ah tua mi tawh na kikum kei un.
45014002	Mi pawlkhat in an khat peuhpeuh nek theih ding hi ci in um uh a, pawlkhatte in ahih leh upna thu ah thanem uh ahih manin gah le teh bek a ne uh hi.
45014003	A ne mi in a nelo mi neumuh kei henla, a nelo mi in a ne mi tungah thukhen kei hen. Banghang hiam cihleh Pasian in a ne mi zong a sang veve hi.
45014004	Midang khat nasempa tungah thu a khen dingin nang kua na hi hiam? Amah a puk nading leh a kip nading ama topa tawh a kisai hi. A taktak in amah a kipsak theipa in Pasian ahih manin a kipsak ding hi.
45014005	Mi khatin ni khat sangin nidang khat thupi zaw hi ci in a ngaihsun hi. A dang khatin ni khempeuh a kibang hi ci in a ngaihsun hi. Mi khempeuh in ama lungsim ah limtak in theitel hen.
45014006	Ni a tang mi in Topa hangin a tang hi a, a tanglo mi in zong Topa hang mahin a tang lo ahi hi. A ne mi in Pasian tungah lungdam ko ahih manin Topa hangin a ne hi. A nelo mi in zong Pasian tungah lungdam ko ahih manin Topa hang mahin a ne kei hi.
45014007	Banghang hiam cihleh eite khat beek ei aa dingin a nungta i om kei a, ei aa dingin a si zong kuamah i om kei hi.
45014008	I nuntak leh Topa aa dingin a nungta i hi a, i sih leh zong Topa aa dingin a si i hi hi. Tua ahih manin i nungta a, i si zongin Topa aa mah i hi hi.
45014009	Banghang hiam cihleh Khazih in a si mite le a nungta mite Topa, a suah nadingin si a, thokik in a nungta hi.
45014010	Banghang in na sanggampa tungah thukhen na hi hiam? Ahih keileh banghang in na sanggampa neumuh na hi hiam? Banghang hiam cihleh eite khempeuh Khazih thukhenna tokhom mai ah i ding ciat ding hi.
45014011	Lai Siangtho ah, “Keimah nungta ka hih manin Ka mai ah mi khempeuh khukdin ding uh a, Leii khempeuh in Pasian tungah Kiciamna a nei ding uh hi, Topa in ci hi,” ci in a kigelh hi.
45014012	Tua ahih manin eite khempeuh in eima vaitek Pasian tungah i piaciat ding hi.
45014013	Tua ahih manin khat le khat thu kikhen nawn kei ni. Na sanggampa in a palkhak theih ding le amah a puksak thei ding lampi ah bangmah na koih loh nadingin na lungsim ah khentat zaw in.
45014014	Topa Zeisu sunga om mi khat ka hihna tawh kong gen in ah an khempeuh amau thu in a sianglo cih bang a om kei hi ci in ka tel mahmah hi. Ahi zongin mi khatin na khatpeuh a sianglo in a ngaihsut leh ama aa dingin a sianglo ahi hi.
45014015	Na annekna tawh na sanggam khat a lungsim na natsak leh itna tawh a gamta na hi nawn kei hi. Ama tangin Khazih in a sihlawh mi khat, na annekna tawh siasak kei in.
45014016	Tua ahih manin na hoihna a kigensiat ding phal kei in.
45014017	Banghang hiam cihleh Pasian kumpigam in nek le dawn thute hilo a, Kha Siangtho sunga dikna, lungmuanna le lungdamnate ahi hi.
45014018	Hih thute zui a Khazih na a sem mite in Pasian santak le mite in zong a thukimpih uh ahi hi.
45014019	Tua ahih manin kilem nading thute le khat le khat i kilamkip theih nading thute delh ni.
45014020	Nek le dawn thu tawh Pasian nasepna siasak kei ni. An khempeuh a siangtho hi. Ahi zongin mi khat puk nadingin an a ne mi in a khial ahi hi.
45014021	Na sanggam khat a puksak, a hehsak, a thanemsak ding ahih leh sa nekna, lenggahzu dawnna, a dang na khat peuhpeuh ahi zongin na nek loh ding hoih hi.
45014022	Hih thute tawh kisai in na upna nangmah le Pasian kikal thu hi sak in. Amah in maan a sak thu hangin amah le amah a kimawhsaklo mi in mihampha ahi hi.
45014023	Ahih hangin lunghei neipi in a nek leh amah le amah a kikhialsak hi a, upna tawh a ne hilo hi. Banghang hiam cihleh upna tawh a hilo na khat peuhpeuh hihna in mawhna ahi hi.
45015001	Tua ahih manin a thahat eite in eima nopsak bangin om loin a thanem mite zawngkhalnate i puakpih ding ahi hi.
45015002	A kua maciat in i vengte hoih nading le a kilamkip nading uh semin amaute lungkimsak ni.
45015003	Banghang hiam cihleh Lai Siangtho sungah, “Nang hong zahko mite hong zahkonateng ka tungah hong tu hi,” ci in a kigelh mah bangin Khazih nangawn ama nopsak bangin a om kei hi.
45015004	A beisa huna kigelh thu khempeuh eite hong kithuhilh nadingin a kigelhkhol ahi hi. Hihin Lai Siangtho tungtawn a thuakzawhhatna le hehnepna tawh lametna i neih theih nading ahi hi.
45015005	Tu in thuakzawhhatna le hehnepna Pasian in Khazih Zeisu hangin khat le khat lungsim kituak dingin hong guan tahen.
45015006	Tua bangin lungsim khat, kampau khat tawh Topa Zeisu Khazih ii Pa, Pasian min hong phatsak thei tahen.
45015007	Tua ahih manin Pasian min a than theih nadingin Khazih in eite a hong san mah bangin note zong khat le khat na kisang un.
45015008	Tu in i pu i pate tunga a kamciamsate a kipsak dingin Pasian thumaanna hangin Zeisu Khazih in vunat mite nasempa a hong suahna thu a hong gen ka hi hi.
45015009	Hih in Gentile‑te in hehpihna hangin Pasian a phat theih nading uh ahi hi. Hih in Lai Siangtho sungah, “Hih thu hangin Gentile‑te lakah Na min ka pulak dinga, Na min phatin la ka sa ding hi,” ci a, a kigelhsa thu ahi hi.
45015010	Tua banah amah in, “No, Gentile‑te aw, Ama mite tawh lungdam khawm un!” a cikik hi.
45015011	Tua banah, “No, Gentile‑te khempeuh aw, Topa phat un! No, mi khempeuh aw, Ama min phat un!” a cikik hi.
45015012	Tua banah Isaiah in zong, “Jesse panin zung khat hong meng dinga, Gentile‑te a uk dingin Amah hong khangkhia ding hi. Gentile‑te in ama sungah lametna a nei ding uh hi,” a cikik hi.
45015013	Tu in, Kha Siangtho vangliatna hangin tua lametna tawh na kidim nadingun lametna Pasian in note upna tungtawn in kipahna le lungmuanna namkim tawh hong dim tahen.
45015014	Tu in ka sanggamte aw, note na hih uh leh, hoihna tawh kidim in thu theihna ah kicing in khat le khat thu a kihilh thei dingin kong muang hi.
45015015	Ahi zongin sanggamte aw, Pasian hong piak hehpihna hangin kong phawksak nop thu pawlkhat hangtak in kong gelh hi.
45015016	Gentile‑te aa dingin Zeisu Khazih nasempa khat ka suak a, Pasian lungdamna thu ka gen hi. Tua in Gentile‑te Kha Siangtho tawh kisiansuah a, Pasian mai ah a santak biakpiakna a suah theih nading uh ahi hi.
45015017	Tua ahih ciangin Pasian tawh kisai in Khazih Zeisu hangin ka kisialh theih nading thu khat ka nei hi.
45015018	Banghang hiam cihleh Gentile‑te in Pasian thu a man theih nadingun ka thugente le ka sepnate ah Khazih in kei tungtawn in a sepkhiat khit sate lobuang a dang bangmah ka genngam kei ding hi.
45015019	Amah in tua bangin Pasian Kha vangliatna tawh kei tungtawn in limlamdangte le nalamdang lianpite tawh na a sem hi. Tua ahih manin Jerusalem khuapi a kipan Illyricum gam tengah zinin Khazih lungdamna thu cingtak in ka hilh khinzo hi.
45015020	Midangte phuhsa khuambul tungah ka lam khakloh nadingin Khazih min a kizak ngeinai lohna munte bekah lungdamna thu tangko ding ka tup ahi hi.
45015021	Hih tawh kisai Lai Siangtho sungah, “Ama thu a kihilh ngeinai lohna mite in mu ding uh a, Ama thu a za ngei nailo mite in theitel ding uh hi,” ci in kigelh hi.
45015022	Hih thu hangin note kianga kong pai ding tam veipi kikhaktan hi.
45015023	Ahi zongin tu in hih lamah ka seplohna mun a om nawnloh banah note kong muhnop zong kum tampi sawtzo ahih manin,
45015024	Spain gam ka zin peuhpeuh ciangin note kiang hong tawnin note tawh a kimu dingin ka kilamen hi. Note tawh tawmvei sung i omkhop khit ciangin note huhna tawh a zinsuak thei dingin zong ka kilamen hi.
45015025	Ahi zongin tu tadih in Jerusalem khuapi a om misiangthote kiangah nasem dingin ka paiphot ding hi.
45015026	Banghang hiam cihleh Macedonia gam le Achaia gam mite in Jerusalem khuapi a om misiangthote laka mi cimawhte huhna piak ding a lungkim uh hi.
45015027	Macedonia gam le Achaia gam mite in amaute tungah leiba nei in kingaihsun uh a, a lungdam mahmah uh hi. Banghang hiam cihleh Gentile‑te in Judah mite in a ngah uh khalam thute sanpih uh ahih manin amaute in zong leitung thute tawh Judah mite a huhkik ding mah uh ahi hi.
45015028	Tua ahih manin hih huhnate amaute khut sungah bittak in ka ap khit ciangin note kiang hong tawnin Spain gamah ka pai ding hi.
45015029	Note kiang kong nawk ciangin Khazih lungdamna thupha a dimtak tawh kong tung ding hi cih ka thei hi.
45015030	Ahi zongin sanggamte aw, Topa Zeisu Khazih le Kha tungtawn a ki‑itna tawh kong thumnop in ah Pasian kiangah kei aa dingin thu hong ngetsak in hong panpih un.
45015031	Judea gama thu‑umlo mite khut sung ka tun loh nading le Jerusalem a misiangthote in ka nasepna a hong san theih nading ahi zongin
45015032	Pasian deihna a om leh note kiangah lungdamtak in hong pai in note tawh tha thak ka ngahkhop theih nadingin thu hong ngetsak un.
45015033	Tu in kilemna Pasian in note khempeuh hong ompih tahen. Amen.
45016001	Cenchrea khua‑a pawlpi nasem i sanggamnu Phoebe mi hoih ahihlam kong theisak nuam hi.
45016002	Mi siangthote hih dinga kilawm bangin Topa hangin amah na sang unla, huh ding a kisapna peuhpeuh ah na huh un. Banghang hiam cihleh amah in mi tampi huh a, kei zong a hong huh hi.
45016003	Khazih Zeisu sunga ka naseppih Priscilla le Aquila‑te na hopihsak un.
45016004	Amaute in ka nuntakna a hut nadingun a ngawng uh a dawh ngamte ahi uh hi. Kei bek hilo in Gentile pawlpite khempeuh zong amau tungah a lungdam uh hi.
45016005	Tuamah bangin amau inn a kikhawm pawlpi mite zong na hopihsak un. Ka it mahmah Epaenetus na hopihsak un. Amah in Achaia gam sungah Khazih aa dingin a gah masa pen ahi hi.
45016006	Kote aa dingin nakpitak in na a sem Mary na hopihsak un.
45016007	Ka mipihte le ka thongkiatpihte ahi Andronicus le Junia‑te zong na hopihsak un. Amaute in sawltakte lakah a min kidawkte hi uh a, kei sangin zong Khazih sungah a om masa zawte ahi uh hi.
45016008	Topa sunga ka it Amplias na hopihsak un.
45016009	Khazih sunga kote naseppih Urbanus le ka it Stachys na hopihsak un.
45016010	Pasian in Khazih sunga a sittel le a san khitsa Apelles na hopihsak un. Aristobulus le a innkuanpih teng zong na hopihsak un.
45016011	Ka mipihpa Herodion na hopihsak un. Topa sunga om Narcissus le a innkuanpih teng zong na hopihsak un.
45016012	Topa nasep a hahkat Tryphena le Tryphosa na hopihsak un. Topa nasep a hahkat mahmah ka it Persis zong na hopihsak un.
45016013	Topa sunga teel khitsa Rufus le nu banga ka neih ama nu zong na hopihsak un.
45016014	Asyncritus, Phlegon, Hermas, Patrobas, Hermes le amaute tawh a omkhawm sanggamte zong na hopihsak un.
45016015	Philologus, Julia, Nereus le a sanggamnu a kipan Olympas le amaute tawh a omkhawm misiangthote khempeuh na hopihsak un.
45016016	A siangtho kinapna tawh khat le khat na kihopih un. Khazih pawlpite in note a hong hopih uh hi.
45016017	Tu in sanggamte aw, na sansa uh thuhilhna tawh a kilehbulh thute hong hilh a, kikhenna le pukna a piangsak mite thei unla na pelh un, ci in kong hanthawn hi.
45016018	Banghang hiam cihleh tua bang mite in i Topa Zeisu Khazih na sem hilo uh a, amaute gilpi aa dingin nasemte ahi uh hi. Kamsiam le kamzol tawh lungsim hoih mite a khem uh hi.
45016019	Pasian thu na zuihna uh mun khempeuh ah thang ahih manin note hangin ka lungdam hi. Ahi zongin thu hoihte ah mipilte hi unla, thusiate ah mawhna bang loin na om ding uh kong deih hi.
45016020	Nopna hong pia Pasian in a sawtlo in Satan tuancil in note khenuai ah a koih ding hi. Eite Topa Zeisu Khazih hong hehpihna thupha in note hong ompih tahen. Amen.
45016021	Ka naseppih Timothy, ka mipih Lucius, Jason le Sosipater‑te in note hong hopih uh hi.
45016022	Hih laikhak a gelh keimah Tertius in, Topa sunga om note khempeuh kong hopih hi.
45016023	Ka zinpa le pawlpi buppi inntekpipa ahi Gaius in note a hong hopih hi. Khuapi sumkempa Erastus le i sanggampa khat mah ahi, Quartus‑te in zong note a hong hopih uh hi.
45016024	Eite Topa Zeisu Khazih hong hehpihna thupha in note khempeuh hong ompih tahen. Amen.
45016025	Tu in, kong hilh lungdamna thu, Zeisu Khazih thu tangkona ahi lei piancil a kipan a ki‑iimcip thusim kilakkhiatna tawh kizui in, note a hong kipsak zopa in Pasian ahi hi.
45016026	Tu in tawntung Pasian thupiakna tawh kamsangte laigelhna tungtawn in minam khempeuh in upna tawh thu a man theih nadingun hih thu ki‑iimcip a hong kilang zo hi.
45016027	Amah khat bek a pil ahi tua Pasian in Zeisu Khazih tungtawn in minthang tawntung tahen. Amen.
46001001	Pasian deihna banga Zeisu Khazih sawltak dinga hong kisam keimah Paul le i sanggampa Sosthenes in,
46001002	Khazih Zeisu sunga a kisiangthosak, misiangthote ci a, kisam Corinth khua‑a om Pasian pawlpi le mun khempeuh a om i Topa Zeisu Khazih min a belte kiangah lai kong khak uh hi. Tua Topa Zeisu Khazih in amaute le eite Topa ahi hi.
46001003	I Pa Pasian le Topa Zeisu Khazih kiang pana hehpihna thupha le lungnopna note tungah om tahen.
46001004	Pasian hehpihna thupha note tungah Khazih Zeisu tungtawn in hong kipia zo ahih manin note hangin Pasian tungah ka lungdam tawntung hi.
46001005	Banghang hiam cihleh thugen siamna le thutheihna a kipan na khempeuh ah note hong kicingsak zo hi.
46001006	Tua in, Khazih thu teci ka panna uh note sungah a kikipsakna ahi hi.
46001007	Tua ahih manin Topa Zeisu Khazih hong kilat ding lawptak a na ngak sungun kha letsong khat zong na tasam kei uh hi.
46001008	I Topa Zeisu Khazih ni ciangin kawkbanna na neih loh nadingun amah in a tawp dongin hong kipsak ding hi.
46001009	Ama Tapa, i Topa Zeisu Khazih tawh a kipawlkhawm dinga note hong sampa in a citak Pasian ahi hi.
46001010	Sanggamte aw, tu in i Topa Zeisu Khazih min a kong thumnop in ah note sungah pawl kikhenna a om loh nadingin na vekpi un kithu khatin thugen un. Lungsim kibang, ngaihsutna kibang in hoihtak in kipumkhat un.
46001011	Sanggamte aw, note lakah kilemlohna om hi ci in Chloe innkuanpihte in hong gen uh hi.
46001012	Tu in kong gen in ah, note lakah mi khat in, “Kei Paul pawl ka hi hi,” ci in, a dang khat in, “Kei Apollos pawl ka hi hi,” na ci uh hi. A dang khat in, “Kei Cephas pawl ka hi hi,” ci in, a dang khat in, “Kei Khazih pawl ka hi hi,” na ci uh hi.
46001013	Khazih kiphelkhap thei ahi hiam? Note aa dingin Paul kikhailum ahi hiam? Ahih keileh Paul min tawh tui kiphum na hi uh hiam?
46001014	Crispus le Gaius longal note lakah khat beek tui kong phum loh manin Pasian tungah ka lungdam hi.
46001015	Banghang hiam cihleh note lakah khatpeuh in, Paul min tawh tuiphumna ka ngah hi ci a, na gen khakloh nading uh ahi hi.
46001016	Hi hi, Stephanas‑te innkuan zong ka tuiphum a, tualo midang ka tuiphum lam ka thei kei hi.
46001017	Banghang hiam cihleh Khazih in tuiphum dingin kei hong sawl lo a, lungdamna thu a tangko ding bekin hong sawl ahi hi. Khazih singlamteh vangliatna a mawkna a suah loh nadingin lungdamna thu ka tangko ciangin mihing pilna kammalte zangin ka gen kei hi.
46001018	Banghang hiam cihleh singlamteh thu in thu‑umlo mite aa dingin a haihuai thu ahi hi. Ahi zongin hotkhiatna a ngah eite aa dingin Pasian vangliatna ahi hi.
46001019	Lai Siangtho sungah, “Mipilte pilna ka susia dinga, Miteite thutheihna bangmah lo ka suah ding hi,” ci in a kigelh hi.
46001020	Mipil koi ah om ahi hiam? Thukhamhilh sia koi ah om ahi hiam? Hih leitung ah thuthuk thei koi ah om ahi hiam? Pasian in hih leitung pilna teng haina suaksak khin hilo ahi hiam?
46001021	Leitung mite in amaute pilna tawh Pasian a thei zo kei uh hi. Tua ahih manin Pasian in ama pilna tawh kizui in a haihuai thuhilhna tungtawn in a um mite in hotkhiatna a ngah ding pen Pasian lungkimna ahi hi.
46001022	Judah mite in nalamdang kal uh a, Greek mite in pilna a zong uh hi.
46001023	Ahih hangin kote in a kikhailum Khazih thu ka hilh uh hi. Amah in Judah mite aa dingin kipalkhakna suak a, Greek mite aa dingin haina a suak hi.
46001024	Ahih hangin Judah mi ahi a, Greek mi ahi zongin Pasian in a sapsa mite aa dingin Khazih in Pasian vangliatna le Pasian pilna ahi hi.
46001025	Banghang hiam cihleh Pasian haina in mihingte pil penna sangin pil zaw lai a, ama thanemna zong mihing hat penna sangin a hat zaw hi.
46001026	Sanggamte aw, Pasian in note hong saplai a na omzia uh na lungngai un. Mite muhna ah a pil, mite tunga thunei le mi thupi tampi na om kei uh hi.
46001027	Ahih hangin Pasian in mipilte a maizumsak nadingin leitung a a haihuai nate a teel hi. Pasian in a thahatte a maizumsak nadingin a thanem leitung nate a teel hi.
46001028	Leitung in thupi a sakte a suksiat nadingin a kineumuh le a kisimmawh hih leitung nate Pasian in a teel hi.
46001029	Tua in, Pasian mai ah kuamah a kisialh theihloh nading ahi hi.
46001030	Ama hangin Khazih Zeisu sungah om na hih manun amah in eite aa dingin Pasian hong piak pilna, dikna, sianthona le tatkhiatna a hong suakzo hi.
46001031	Tua hi a, Lai Siangtho sungah, “A kisial mi in Topa hang bekin kisial tahen,” ci in a kigelh hi.
46002001	Sanggamte aw, Pasian teci panna thu tangko a note kiangah kong pailai in thugen siamna ahi a, pilna ahi zongin ka suang kei hi.
46002002	Note laka kong om sungin a kikhailum Zeisu Khazih longal thudang bangmah a thei lo dingin ka lungsim ka khentat a,
46002003	thanemna, launa le patauhna tawh ka om hi.
46002004	Ka thuhilh, ka thugennate ah zong mihing pilna tawh kuamah ka zol kei hi. Ahih hangin Kha le vangliatna a kilatkhiat nadingin ka gen hi.
46002005	Tua hi a, note upna in mihingte pilna ah kinga loin Pasian vangliatna ah a kingak theih nading ahi hi.
46002006	Ahih hangin a picingsa mite tungah thu ka gen uh ciangin pilna tawh ka gen uh hi. Tua nangawn zong a maimang ding tulai mite pilna le tulai makaite pilnate ahi kei hi.
46002007	Kote ka hih uh leh eite minthan nadinga Pasian in leitung pianma in a sehkholhsa, a ki‑iimcip Pasian pilna thuthukpi a gen ka hi uh hi.
46002008	Tulai makaite khat beekin tua pilna a thei kei uh hi. Thei uh hi leh minthang Topa a khailum kei ding uh hi.
46002009	Lai Siangtho sungah, “Pasian in amah a it mite aa dingin A bawlkholhsa nate in Mittang tawh kimu ngeilo, Bil tawh zong a kiza ngeilo, Mihingte lungsim sungah zong, A om ngeilote ahi hi,” ci in a kigelh hi.
46002010	Ahih hangin Pasian in ama Kha tungtawn in tua nate eite hong lakzo hi. Kha in na khempeuh zongtel a, Pasian thu thukpite nangawn hong telsak hi.
46002011	Mi khat sunga om ama lungsim longal tua mi lungsim a thei kua om ahi hiam? Tuamah bangin Pasian Kha simloh Pasian lungsim a thei kua om ahi hiam?
46002012	Tu in Pasian in a khawnkhong a hong piakte i theih theih nadingin leitung kha a ngah i hi kei a, Pasian hong piak Kha a ngah i hi hi.
46002013	Hih thute ka gen uh ciangin mihing pilna tawh ka gen kei uh hi. Kha Siangtho in hong hilh bang bekin ka gen uh a, Khalam thute kha thu mah tawh ka hilhcian uh hi.
46002014	Ahi zongin leitung lungsim a nei mi in Pasian Kha thute haihuaisa ahih manin a sang kei hi. Tua thute kha bek tawh kikhentel thei ahih manin amah in a theitel zo kei hi.
46002015	Ahih hangin a khami pa in na khempeuh khentel thei a, amah ahih leh kuamah in a khentel thei kei hi.
46002016	Banghang hiam cihleh, “kua in Topa lungsim thei a, kua in amah thuhilh thei ding ahi hiam?” Eite in Khazih lungsim i nei hi.
46003001	Sanggamte aw, kha mite tunga thugen bangin note tungah thu kong gen thei kei hi. Ahi zongin Khazih sungah naungek tawh a kibang, sa mite tunga thugen bangin kong gen hi.
46003002	Banghang hiam cihleh note in sa mi na hih manun anham na ne zo nai kei uh a, nawizu tawh kong vak hi. Banghang hiam cihleh tu ciangdong anham na hai zo nai kei uh a, tu nangawn in zong na ne zo kei uh hi.
46003003	Tua ahih manin note lakah kihazatna, kitot kiselna le kipawl khenna a om laiteng sa mite bangin a gamta hilo na hi uh hiam?
46003004	Note lakah mi khat in, “Paul pawl ka hi hi,” ci in, a dang khat in, “Apollos pawl ka hi hi,” na cih uh ciangin a sa mi lai hilo na hi uh hiam?
46003005	Tua ahih ciangin Paul kua hi a, Apollos kua ahi hiam? Note in amaute tungtawn in na up theih nadingun Topa in mi khat ciat tunga a sehsak bangin nasemte hilo ahi uh hiam?
46003006	Keimah in ka suan a, Apollos in tui buakin Pasian in a khangsak hi.
46003007	Tua ahih manin a suanpa ahi a, tuibuakpa ahi zongin bangmah a thupi hilo in a khangsakpa ahi Pasian bek a thupi ahi hi.
46003008	Tu in a suanpa le tui a buakpa in pumkhat ahi uh hi. Mi khatpeuh in ama sepna tawh kizui in thaman a ngah ding hi.
46003009	Kote in Pasian tawh ma a pangkhawmte ka hi uh a, note in Pasian huan le Pasian inn na hi uh hi.
46003010	Pasian hong piak hehpihna thupha tawh kizui in innlam siampa bangin khuambul ka phut khinzo a, midangte in tua tungah a lam uh hi. Ahi zongin a lam mi peuhpeuh in bangci lam ahi hiam cih limtak in ngaihsun hen.
46003011	A kiphut khinsa khuambul ahi Zeisu Khazih longal khuambul dang kuamah in a phut thei kei hi.
46003012	Tu in mi khatpeuh in tua khuambul tungah kham ahi a, ngun ahi a, suangmanpha ahi a, sing ahi a, lopa ahi a, buhtu ahi zongin a lam leh,
46003013	amaute nasepna ciat hong kilangkhia ding hi. Banghang hiam cihleh tua Ni ciangin amaute nasepna ciat meikuang tawh kilangsak dinga, mi khat ciat nasepna bangci nam hiam cih meikuang tawh a kisittel ding hi.
46003014	Mi khatin tua khuambul tunga a lamsa a sepna a kattum kei leh sepna thaman a ngah ding hi.
46003015	Mi khat nasepna a kattum leh thaman tan dinga, amah ahih leh meikuang tawh kipelh in hotkhiatna a ngah ding hi.
46003016	Note in Pasian biakinnpi na hi uh a, note sungah Pasian Kha a teen lam thei lo na hi uh hiam?
46003017	Mi khatpeuh in Pasian biakinnpi a nitsak leh Pasian in tua mi a susia ding hi. Banghang hiam cihleh Pasian biakinnpi siangtho a, note in tua biakinnpi na hi uh hi.
46003018	Mi khatpeuh amah le amah kikhem kei hen. Hih leitung a om mi khatpeuh in note lakah pil a kisak leh, a piltakpi ahih theih nadingin mihai suakphot hen.
46003019	Leitung pilna in Pasian aa dingin haina ahi hi. Lai Siangtho sungah, “Pasian in mipilte amau zuausiamna mah tawh a man hi,” ci in kigelh hi.
46003020	Tua thamlo in, “Topa in mipilte ngaihsutna thei a, tuate a mawknapi ahihlam a thei hi,” ci in kigelh hi.
46003021	Tua ahih ciangin kuamah in mihingte hangin kiphasak kei hen. Banghang hiam cihleh na khempeuh note aa ahi hi.
46003022	Paul a kipan Apollos le Cephas‑te, leitung ahi a, nuntakna le sihna ahi a, tu laitak a om nate, a hong pianglai ding nate ahi zongin na khempeuh note aa ahi hi.
46003023	Note in Khazih aa na hi uh a, Khazih in Pasian aa ahi hi.
46004001	Tua ahih manin mite in kote Khazih nasemte le Pasian thusim a kemte bangin hong ngaihsun uh hen.
46004002	Tua hi a, neihsa kemte in mi muanhuai ahih ding uh kisam hi.
46004003	Note na hi uh a, leitung thukhente ahi zongin kei tungah thu na hong khen ding uh kei aa dingin thu neuno khat ahi hi. A taktak in cileng kei le kei nangawn thu ka kikhen kei hi.
46004004	Ka lungsim tawngah bangmah kisuanna ka thei kei hi. Ahi zongin tua in kei dik hong tangsak ahi kei hi. Kei tunga thu hong khenpa in Topa ahi hi.
46004005	Tua ahih ciangin a hun a tunma in bangmah thu khen kei unla, Topa hong pai dong ngak un. Amah in khuamial sunga a kisel nate le mihingte lungsim sunga a tup a gelte uh a lakkhia ding hi. Tua hun ciangin mi khat ciatin Pasian kiang panin phatna a ngah ding uh hi.
46004006	Sanggamte aw, tu in note phattuam nadingin hih thute Apollos le keima tungah kibulh in hong genteh ka hi hi. Tua in a kigelh zah valkan in na ngaihsut loh nadingun ko tung panin na sin theih nading uh ahi hi. Tua hi leh mi khat hangin kisathei in midang khatpeuh na simmawh kha kei ding uh hi.
46004007	Midangte tawh hong kilamdangsak kua ahi hiam? Hong kipia lopi a na ngah uh bang om ahi hiam? Tu in hong pia a om man bekin na ngah uh hi napi banghang in a ngah lo bangin kisathei na hi uh hiam?
46004008	Tu in na deih khempeuh uh na nei khin uh a, na hau khin uh hi! Kote tawh loin kumpite bangin na maang khin uh hi. Kote zong note tawh ka maankhop theih nadingun note kumpi bangin a maang taktak na hih ding uh kong deihsak hi!
46004009	Pasian in ko sawltakte pen thah dinga thu kikhen khinsa mite lak panin a kithat nunung pen dingin a kikoihte tawh hong kibangsak hi. Banghang hiam cihleh vantungmite le mihingte in leitung ah pawi‑et banga hong et dingun hong kibawl zo hi ci in ka ngaihsun hi.
46004010	Kote in Khazih aa dingin mihai ka suah uh hangin note Khazih sungah mipil na suak uh hi! Kote ka thanem uh hangin note na thakhauh uh hi! Note hong kipahtawi hangin kote hong kisimmawh hi!
46004011	Tudong mahin gilkial dangtak in ka om uh a, puansilh gina zong ka nei kei uh hi. Mite vuak ka thuak uh a, teen nading inn takpi zong ka nei kei uh hi.
46004012	Komau khut tawh nakpi in na ka sem uh hi. A hong kizahko ciangin thupha ka pia uh a, a hong kibawlsiat ciangin ka thuak keikai uh hi.
46004013	A hong kigensiat ciangin kamkhum tawh ka thuk uh hi. Leitung nin bangin kote hong kibawl a, tuni ciangdong mun khempeuh pana kikhawm nin lompi bangin a hong kibawl hi.
46004014	Hih thute note maizum nadingin a hong gelh ka hi kei hi. Ka it ka tate banga thu hong hilh ka hi zaw hi.
46004015	Khazih thu hong hilh ding sia 10,000 bang na nei uh zongin pa tampi na nei kei uh hi. Lungdamna thu hangin Khazih Zeisu sungah note pa ka suakzo hi.
46004016	Tua ahih manin keima gamtat bangin gamta un ci in kong hanthawn hi.
46004017	Hih thu hangin Topa sunga a muanhuai ka it ka tapa Timothy kong paisak hi. Pawlpi omna mun khempeuh ah ka gen bangin Khazih sunga keima nuntakzia teng amah in a hong phawksakkik ding hi.
46004018	Tu in note kiangah kei hong pai lo ding sa in mi pawlkhat na kiphasak uh hi.
46004019	Topa in hong awi leh a sawtlo in kong pai dinga, tua a kiphasak mite thugente bek hilo in bang hihtheihna nei uh hiam cih zong ka theikhia ding hi.
46004020	Banghang hiam cihleh Pasian kumpigam in a thu bek hilo in vangliatna hi zaw hi.
46004021	Ciangduai tawh kong pai ding le itna le lungnemna tawh kong pai ding koi ut zaw na hi uh hiam?
46005001	Note lakah numei pasal thangtatna om bekthamlo in Gentile‑te lak nangawn ah a kiza ngeilo a pa zi a teenpih mi bang na om tazen uh hi, ci in hong kigen hi.
46005002	Tua bang mawhna a bawl mipa khasiat pipi mahin note lak pan na hawlkhiat ding uh hi napi na kisialhpih zawsop uh hi.
46005003	Ka pumpi tawh note lakah kong om loh hangin ka kha tawh kong om veve hi. Tua ahih manin ka pumpi a hong om mah bangin mawhna a bawl tua pa tungah hih bangin thu ka khen hi.
46005004	I Topa Zeisu Khazih minin na kikhop uh ciangin i Topa Zeisu Khazih vangliatna le keima kha in note hong ompih hi.
46005005	Tua mipa pumpi a kisiat nadingin Satan khutah na pia un. Tua hi leh Topa Zeisu Ni ciangin a kha in hotkhiatna a ngah kha ding hi.
46005006	Na kisialhna uh a hoih kei hi. Silngo tawmno khatin annel lompi tawk thei hi cih thu thei lo na hi uh hiam?
46005007	Silngo sawhloh annel thak na hih manun silngo lui teng paikhia un. Banghang hiam cihleh eite Paisan Tuuno ahi Khazih in eite tangin a kigo zo hi.
46005008	Tua ahih ciangin siatna le gitlohna ahi silngo lui tawh Paisan Pawi bawl loin, silngo sawhloh anlum lungsim takpi le thutak tawh pawi bawl ni.
46005009	Numei pasal vai ah a thangtat mite tawh na kikhawl kei un, ci in lai kong khakzo hi.
46005010	Tua bang ka cih ciangin hih leitung a numei pasal thangtatte, a huaihamte, mi neihsa a sutte, milim a biate tawh kikhawl kei un kong cihna hilo hi. Tua bang hi leh leitung panin na paikhiat uh a kul ding hi.
46005011	Tu‑a kong gelh pen thu‑um mi khat kici napi numei pasal mawhna a bawl mi ahi a, a huaiham mi ahi a, milim a bia mi ahi a, midang a gensia mi ahi a, zukham mi ahi a, mi neihsa a sut mi tawh ahi zongin kikhawl kei unla, an nangawn nekhawm kei un a ci ka hi zaw hi.
46005012	Pawlpi pualam mite tunga thukhen ding pen kei tawh bang kisai ahi hiam? Pawlpi sunga mite tungah thu a khen ding note hilo na hi uh hiam?
46005013	A pualam mite tungah Pasian in thu a khen ding hi. Tua ahih ciangin “tua a gamtatsia mipa note lak panin hawlkhia un.”
46006001	Note khat le khat thu na kineih uh ciangin misiangthote mai ah kitun loin thumanlote zumah kitun ngam tazen na hi uh hiam?
46006002	Misiangthote in leitung mite tungah thukhen ding ahihlam thei lo na hi uh hiam? Leitung mite tunga thukhen dingte na hih uh leh thuneupente khen theilo zawzen na hi uh hiam?
46006003	Eite in vantungmite tungah thu a khen ding i hihlam thei lo na hi uh hiam? Tua ahih manin hih leitung nuntakna tawh kipawl thute i khen ding kilawm zawtham hilo ahi hiam?
46006004	Hih leitung nuntakna tawh kisai thute khen ding na neih uh ciangin pawlpi sunga a kineumuh tatate seh zawsop ding na hi uh hiam?
46006005	Na maizum nadingun hih banga kong cih ahi hi. Note lakah mipil om lo na hi uh hiam? A sanggamte kikal thu a khensak thei ding mipil khat beek om lo na hi uh hiam?
46006006	Tu in sanggam khat le khat thu kinei in thu‑umlo mite mai ah na kikhia tazen uh hi!
46006007	Tua banga khat le khat na kikhiatna uh zong guallelhna ahi khinzo hi. Banghang in a khial tang zaw loin supna thuak zaw mailo na hi uh hiam?
46006008	Na tua cih uh cih thadah sanggam khat le khat a hilopi in kibawl in na neihsa uh na kilaksak tazen uh hi!
46006009	Mi thumanlote in Pasian kumpigam luah theilo ding ahihlam thei lo na hi uh hiam? Mite khemsa in om kei un. Numei pasal mawhna a bawlte, milim a biate, angkawmte, pasal le pasal a mawhte, numei le numei a mawhte,
46006010	gutate, a huaihamte, zukhamte, mi a gensiate, mi neihsa a sutte in Pasian kumpigam a luah kei ding uh hi.
46006011	Nidang lai in note pawlkhat tua bang mi na hi uh a, ahi zongin tu in Pasian in hong sawpsiang in hong siansuah zo a, Topa Zeisu min le i Pasian Kha hangin dik hong tangsak zo hi.
46006012	Na khempeuh hih theih nading thu ka ngah hangin na khempeuh in phattuamna hong pia lo hi. Na khempeuh ka hih theih hangin tuate khatpeuh sila ka kisuaksak kei ding hi.
46006013	An in gilpi aa ding hi a, gilpi zong an aa ding ahih hangin Pasian in tuate a nihin a susia ding hi. Tu in pumpi in numei pasal thangtat nading hilo in Topa aa ding hi a, Topa zong pumpi aa ding ahi hi.
46006014	Pasian in misite lak panin Topa thokiksak zo a, eite zong ama vangliatna tawh hong thokiksak ding hi.
46006015	Note in Khazih pumpi nate na hih lam uh kithei lo na hi uh hiam? Khazih pumpi nate la in numei kizuakte pumpi tawh pumkhat suaksak ding ka hi hiam? Ka suaksak peuhmah kei ding hi!
46006016	Numei kizuak tawh a mawh mi in tua numei tawh pumkhat sakhat a suah lam thei lo na hi uh hiam? Banghang hiam cihleh amah in, “Amaute gel pumkhat sakhat a suak ding uh hi,” a ci hi.
46006017	Ahih hangin Topa tawh a kizom mi in Topa tawh lungsim khat a suakkhawm hi.
46006018	Numei pasal thangtatna na taisan un. Mi khatin a bawl a dang mawhna khempeuh ama pumpi pualam hi a, ahi zongin numei pasal thangtatna a bawl mi in ama pumpi tungah a mawh ahi hi.
46006019	Note pumpi in note sunga om Pasian hong piak Kha Siangtho teenna biakinnpi hi a, note aa ahih loh lam thei lo na hi uh hiam?
46006020	Note in man tawh a kilei khinsa na hih manun Pasian aa ahi na pumpi uh le na kha uh tawh Pasian min thangsak un.
46007001	Tu in nong laikhak uh tawh kisai thute kong gen ding hi. Pasal in zi a neih loh ding a hoihpen ahi hi.
46007002	Ahi zongin numei pasal thangtatna a pian loh nadingin pasal khatin zi khat bek nei henla, numei khatin zong pasal khat bek mah nei zaw hen.
46007003	Pasal in nupa hihna tawh a zi tungah a bawl ding bangin bawl henla, zi in zong a pasal tungah tuamah bangin bawl tahen.
46007004	Zi in ama pumpi a ut bangin a zat ding hilo in a pasal zat ding ahi hi. Tuamah bangin pasal in zong ama pumpi a ut bangin a zat ding hilo in a zi zat ding ahi hi.
46007005	Antanna le thungetna nei dingin hun tomkal sung kithukim a na kitan lohngal uh nupa omkhop ding na kinial kei un. Pumpi na ki‑uk zawh loh manun Satan in mawhna ah hong zol kha ding ahih manin lumkhawmkik un.
46007006	Ahi zongin hih thute thupiak hilo in keima hoihsak thu a hong gen ka hi hi.
46007007	Banghang hiam cihleh mi khempeuh keima om bangin om le uh ka deih pen hi. Ahi zongin Pasian in hihzawhna letsong a tuamciat hong piak hi a, khat le khat kibang lo hi.
46007008	Ahih hangin kiteenpih a nei nailote le meigongte tunga kong gen in ah keimah bangin om le uh cin note aa dingin a hoih zaw hi.
46007009	Ahi zongin a pumpi uh a ki‑uk zawh kei ding uh leh kiteenpih nei uh hen. Banghang hiam cihleh pumpi ki‑uk zolo in a om uh sangin kiteenpih a neih ding uh a hoih zaw hi.
46007010	Tu in, kiteenpih a nei khinsate tawh kisai in keima hong thupiak hilo Topa hong thupiakna in, zi in a pasal ciahsan kei hen.
46007011	A ciahsan leh zong pasal dang nei nawn kei hen. Ahih keileh a pasal tawh kilemkik hen. Pasal in zong a zi ma kei hen.
46007012	Ahih hangin Topa ahi lo, ken a dangte tunga kong gen in ah sanggampa khatin thu‑umlo zi a neiha, a zi in amah tawh teenkhop ding a ut nak leh ma kei hen.
46007013	Tuamah bangin numei khatin thu‑umlo pasal a neiha, a pasal in amah tawh teenkhop ding a ut nak leh ma kei hen.
46007014	Banghang hiam cihleh a zi hangin thu‑umlo a pasal siangtho a, a pasal hangin thu‑umlo a zi zong a siangtho veve hi. Tua bang hi kei leh na tate uh siangtholo dinga, ahi zongin tu in ahih leh amaute a siangtho uh hi.
46007015	Ahi zongin thu‑umlo pen a paikhiat nop leh paikhia hen. Hih thu hangin thu‑um sanggampa ahi a, sanggamnu ahi zongin, bangmah in a khih kei hi. Ahih hangin Pasian in eite a kilem dinga hong sap ahi hi.
46007016	Zi aw, na pasal na hot theih ding le na hot theihloh ding bang thei na hi hiam? Pasal aw, na zi na hot theih ding le na hot theihloh ding bang thei na hi hiam?
46007017	Ahih hangin Pasian in mi khat ciat tungah a hong piakna le Topa in a hong sapna bang ciatin gamta uh hen. Hih bangin pawlpi khempeuh in a zuih dingin hih thu ka pia hi.
46007018	Pasian in vunat mi ahih laitak a a sap ahih leh vunatloh mi suak kei hen. Vunatlo mi ahih laitak a a sap ahih leh vunat mi suak kei hen.
46007019	Vunatna le atlohna a thupi hilo in Pasian thupiakte zuihna bek a thupi ahi hi.
46007020	Pasian in a hong sap laitak a na om bangbang un omciat un.
46007021	Sila na hih laitak in Pasian in hong sam ahi hiam? Hih thu patauhna in nei kei in. Ahih hangin suahtakna na ngah theih leh na suahtakna zatsiam in.
46007022	Banghang hiam cihleh mi khat sila ahih laitak in Topa in a sap leh Topa aa dingin a suakta mi ahi hi. Tuamah bangin mi suakta ahih laitak a sapna a ngah mi in Khazih sila ahi hi.
46007023	Note in man tawh a kilei khinsa na hih manun mihingte silate suak kei un.
46007024	Sanggamte aw, Pasian in hong sap laitak a na om bangbang un omsuak un.
46007025	Tu in kitenpih a neilote tawh kisai in Topa thupiakna ka ngah kei hi. Ahi zongin Topa hong hehpihna tawh mi muanhuai khat ka hihna tawh kizui in thukhenna kong pia hi.
46007026	Tua ahih manin tuhun haksatna hangin pasal in ama om bangbang in a omsuak ding hoih ka sazaw hi.
46007027	Zi nei khin na hih leh zi neilo a om ding sawm kei in. Zi nei nailo na hih leh zi zong kei in.
46007028	Ahi zongin zi na neih leh mawhna hilo a, nungak in zong pasal a neih leh mawhna ahi kei hi. Ahi zongin zi nei pasal neite in pumpi haksatna tampi thuak ding uh ahih manin tuate tawh na kipelh ding uh kong deihsak zaw hi.
46007029	Ahi zongin sanggamte aw, a hun tom ahih manin tu a kipan in zi neite in zi neilo bangin,
46007030	a kapte a kaplo bangin, a lungdamte a lungdamlo bangin, van a leite zong bangmah a neilo bangin om uh henla,
46007031	hih leitung nate a zang mi in zangkhial kei hen. Banghang hiam cihleh hih leitung nate a beibeita ahi hi.
46007032	Ahi zongin lung hihmawhna a tamluat ding kong deihsak kei hi. Zi a neilo mi in Topa a lungdamsak nadingin Topa tawh kisai nate bek a buaipih hi.
46007033	Ahih hangin zi a nei mi in a zi lungdamsak nuam ahih manin leitung nate a buaipih hi.
46007034	Pasal a nei numei le nungak in a kilamdang hi. Pasal a neilo numei in ama pumpi le a lungsim siangthosak in Topa tawh kisai nate bek a buaipih hi. Ahih hangin pasal a nei numei in a pasal lungdamsak nuam ahih manin leitung nate a buaipih hi.
46007035	Hih thute note phattuam nadingin kong gen hi a, kong thangsiahna hilo hi. A hong lehkaih bangmah om loin Topa na nasep theih nadingun a hoih ding thu a hong gen ka hi hi.
46007036	Mi khatin a tanu nungakpi in a omsak ding khial kisa a, a teenpih nuam mi a om leh ama hoihsak bangin hih hen. Bangmah khialhna a om kei hi. Kiteengsak hen.
46007037	Ahi zongin lungsimkip nei a, kul salo in a hihnop bang a hih theih nading thu nei a, ama tanu limtak in kemzo ning ci in a lungsim sungah khentatna a nei mi in a hoih a gamta ahi hi.
46007038	Tua ahih manin, a ta nungak siangtho mi zi dingin a piakhiapa in thuhoih a bawl hi a, a teengsak lopa in thuhoih zaw a bawl ahi hi.
46007039	Numei khat a pasal a nuntak laiteng thukham in a pasal tawh a khihkhawm hi. Ahih hangin a pasal a sih leh ama hoihsak pasal dang khat tawh kiteenkik theih nading suahtakna a nei hi a, Topa sunga om mi bek tawh kiteeng hen.
46007040	Ahi zongin keima ngaihsutna ah a ngei bangin tua ci om leh lungdam zaw dingin ka um a, Pasian Kha ngaihsutna mah zong hi in ka um hi.
46008001	Tu in milim biakna a kipia nate tawh kisai thu kong gen ding hi. Eite khempeuh thu thei vive i hih lam ka thei hi. Thu theihna in kiphatsakna piangsak a, itna in hong kilamkipsak hi.
46008002	Na khatpeuh thei‑a a kingaihsun mi in a theih dinga kilawm zah a thei nailo ahi hi.
46008003	Ahih hangin Pasian in amah a it mite a thei hi.
46008004	Tua ahih ciangin milim biakna a kipia nate tawh kisai kong gen in ah leitung ah milim bangmah hilo a, Pasian khat bek longal Pasian dang a om kei hi cih i thei hi.
46008005	Leitung vantung ah pasian a kicite om hi mah ta leh (pasian tam om in topa tampi om hi),
46008006	eite aa dingin Pa ahi Pasian khat bek a om hi. Ama sung panin na khempeuh piang a, eite in ama aa i hi hi. Topa Zeisu Khazih khat bek om a, na khempeuh ama piansak hi in ama tungtawn in eite a nungta i hi hi.
46008007	Ahih hangin mi khempeuh in tua thu a theikim kei uh hi. Mi pawlkhat in tudong in milim biakna a kipia na a nek uh ciangin milim phawk kawmsa in ne uh a, amaute lungsim kisuangsak ahih manin tua in amaute a ninsak hi.
46008008	Ahih hangin annek in Pasian maipha a hong ngahsak kei hi. I nek manin mi hoih zaw i hi kei a, i nek loh manin misia zaw zong i hi tuan kei hi.
46008009	Ahi zongin nangma suahtakna in a thanem mite palkhak a suah loh nadingin kidawm in.
46008010	Banghang hiam cihleh thu a thei nangmah in an ne dingin milim biakna inn ah na tut laitak in a thanem mi khatin hong mu leh kisuangsa pi mahin milim biakna a kipia nate ne ngamsak ding hilo ahi hiam?
46008011	Tua a thanem na sanggampa tangin Khazih si khinzo napi na thutheihna tawh amah kisiasak ding na hi hiam?
46008012	Tua bangin na sanggamte uh tungah mawhin a thanem amaute lungsim na liamsak uh ciangin Khazih tungah a mawh na hi uh hi.
46008013	Tua ahih manin ka annek in ka sanggam khat puksak ahih leh amah ka puksak khakloh nadingin sa ka ne ngei nawn kei ding hi.
46009001	Sawltak khat hilo ka hi hiam? A suakta mi khat hilo ka hi hiam? I Topa Zeisu Khazih a mu khin hilo ka hi hiam? Note in Topa sunga ka nasepna gah hilo na hi uh hiam?
46009002	Midangte in sawltak in a hong sim kei uh zongin note aa dingin sawltak ka hi mahmah hi. Banghang hiam cihleh Topa sunga sawltak ka hihna ciaptehna in note na hi uh hi.
46009003	Kei hong dongtel mite kiang pan ka kihutna in hih bang ahi hi.
46009004	Annek tuidawn nading thuneihna neilo ka hi uh hiam?
46009005	Sawltak dangte, Topa sanggamte le Cephas‑te bangin thu‑um zi khat tonpih theih nading thu nei lo ka hi uh hiam?
46009006	Tua ahih keileh Barnabas le keimah in zong khut tawh na sem loin om theih nading thunei hilo ka hi uh hiam?
46009007	Kua in ama sum zangin galdo in kuan ahi hiam? Lenggah kung suan a, a gah a nelo kua om ahi hiam? Ahih keileh gankhawi in a nawi a nelo kua om ahi hiam?
46009008	Hih thute mihing muhna pan beka kong gen ahi hiam? Thukham in zong hih bangmah in gen hilo ahi hiam?
46009009	Moses thukham sungah, “Bawngtal in buh a cil laitak in a muuk hencipsak kei in,” ci in a kigelh hi. Pasian in hih thu ah bawngte a cih nopna ahi hiam?
46009010	Ahih keileh eite hong gennopna ahi hiam? A taktak in eite aa dingin a kigelh ahi hi. Lokhopa in lametna tawh lokho a, lametna tawh buh a cilpa in zong a lamet pen a ngah theih nadingin buh a cil ahi hi.
46009011	Note aa dingin khalam thu khaicite hong vawh khin ka hih manun note tung panin leitung nate ka ngah uh hangin lianlua ding ahi hiam?
46009012	Midangte in note tungah hih bang thuneihna nei uh ahih leh kote in nei zaw thamlo ding ka hi uh hiam? Ahih hangin Khazih lungdamna thu a khaktan ka suah loh nadingun ka thuneihna uh zang loin na khat peuhpeuh ka thuak tentan uh hi.
46009013	Biakinnpi sunga a siangtho nate tawh kisai in na a semte in tua nate mah ne uh a, biaknatau a nasemte in zong tua biaknatau tunga kipia nate mah a ne uh hi cih theilo na hi uh hiam?
46009014	Tuamah bangin lungdamna thu a tangkote in lungdamna thu mah kivakna in nei uh hen ci in Topa in thu hong pia zo hi.
46009015	Ahih hangin hih thuneihnate khat beek ka zang kei a, kei tungah hih bangin hong bawl un ci in zong lai kong khak ngei kei hi. Hih keima angtanna mi khatpeuh in a mawkna a suahsak sangin si leng kei aa dingin a hoih zaw hi.
46009016	Banghang hiam cihleh lungdamna thu ka tangko ciangin kisialh nading bangmah ka nei kei hi. A hangin tua thu ka hilh loh a phamawh ahi hi. Hi takpi hi. Lungdamna thu ka hilh loh ciangin gimna ka thuak hi!
46009017	Hih nasep keima utthu tawh a sem ka hih leh thaman ka ngah ding hi. Ahi zongin keima ut lohpi a a sem ka hih leh kei tunga a hong kipia nasep a sem ka hi hi.
46009018	Tua ahih leh ka thaman bang ahi hiam? Lungdamna thu ka hilh ciangin tua lungdamna thu hanga ka thuneihna zangkhial loin Khazih lungdamna thu manngenlo a mite ka piak pen mah ka thaman hi pah hi.
46009019	Mi khatpeuh nasem ka hih loh hangin mi a tam theithei ka ngah zawh nadingin mi khempeuh nasem ka kisuaksak hi.
46009020	Judah mite ka ngah zawh nadingin Judah mite lakah Judah mi bangin ka om hi. Thukham nuai‑a om mite ka ngah theih nadingin thukham nuai‑a om mite lakah thukham nuai‑a om mi bangin ka om hi.
46009021	Thukham a neilo mite ka ngah theih nadingin thukham a neilo mite lakah thukham a neilo mi bangin, Pasian thukham a nial hilo in Khazih thukham nuai ah ka om hi.
46009022	A thanem mite ka ngah theih nadingin a thanem mite lakah a thanem mi bangin ka om hi. Mi pawlkhat lam khat peuhpeuh tawh ka hotkhiat theih khak leh ci in mi khempeuh tungah na khempeuh ka suak hi.
46009023	Tu in hi bang ka sepna in lungdamna thu hang hi a, tua lungdamna thupha note tawh ka ngahkhop theih nading ahi hi.
46009024	Tai kidem mite a vekpi un a tai uh hangin mi khat bekin pahtawina a ngah lam theilo na hi uh hiam? Note in zong pahtawina na ngah theih nadingun tai un.
46009025	Tai kidemna a a kihel khempeuh in a siathei lukhu a ngah nadingun na khempeuh ah amaute pumpi a ki‑uk uh hi. Tu in amaute in a siathei lukhu ngah nadingin tai uh a, eite i hih leh a siatheilo lukhu i ngah nadingin i pumpi a ki‑uk i hi hi.
46009026	Tua ahih manin ngimna kician neilopi a, a mawktai hilo in huih lak a mawktup zong ka hi kei hi.
46009027	Ahi hangin midangte tungah lungdamna thu ka hilh khit ciangin a san thamlo mi ka suah loh nadingin ka pumpi sekin thu ka mangsak hi.
46010001	Tua thamlo in sanggamte aw, ka pu ka pate khempeuh in meiipi nuai ah a vekpi un tuipi a kantanna uh ah,
46010002	amaute in tua meiipi le tuipi ah a vekpi un Moses sungah a kibaptize na uh,
46010003	a vekpi un a kibang kha an a nekna uh le
46010004	a vekpi un a kibang khalam tui a dawnnate uh na theih loh ding uh ka deih kei hi. Tua tui pen amaute a zui kha Suangpi pana a dawn uh hi a, tua Suangpi in Khazih ahi hi.
46010005	Ahih hangin a tam zawte tungah Pasian lungkim lo ahih manin gamlak ah amaute luanghawm a thehthang hi.
46010006	Tu in amaute in thusia a lunggulh bangun eite in i lunggulh loh nadingin hih thute pen eite etteh ding ahi hi.
46010007	Amaute pawlkhat bangin milim bia kei un. Lai Siangtho sungah, “A ne a dawn dingin amaute tusuk uh a, tua khit ciangin a phengtat dingin a dingto uh hi,” ci in a kigelh hi.
46010008	Amaute pawlkhat in numei pasal mawhna a bawl manun ni khat sungin 23,000 a si uh hi. Eite in tua mite bangin numei pasal mawhna bawl kei ni.
46010009	Amaute pawlkhat in Khazih a ze‑et bangun eite in ze‑et kei ni. Tua mawhna hangin gul in amaute tulum hi.
46010010	Amaute pawlkhat bangin phun kei ni. A phun manun a susia vantungmi in amaute a that hi.
46010011	Tu in hih thute in eite etteh dingin a piang hi a, hun nunung a om eite hong kihilhkholh nadingin a kigelh ahi hi.
46010012	Tua ahih manin kip a kisa mi in a puk loh nadingin kidawm hen.
46010013	Mihing thuakngei ze‑etna a val note tungah a hong tung kei hi. Ahi zongin Pasian in a muanhuai ciampellopa ahih manin note thuak zawh ding zah val a hong kize‑et ding a phal kei hi. Tua bang ze‑etna na thuak uh ciangin zong na thuak zawh nadingun suahtak nading lampi a hong bawlsak ding hi.
46010014	Tua ahih manin kong itte aw, milim biakna nusia un.
46010015	Mipilte tunga thugen bangin kong gen ding hi. Ka thugen bang hiam cih nomau mahin na khentel un.
46010016	Eite in hehpihna i phatna thupha hai in Khazih sisan tawh i kizopna hilo ahi hiam? I balkhap anlum in Khazih pumpi tawh i kizopna hilo ahi hiam?
46010017	Eite khempeuh in anlum khat nekhawm i hih manin mi tampi i hih hangin anlum khat le pumpi khat i hi hi.
46010018	Ci le sa lamsang ah Israel mite ngaihsun dih un. Gangawh biakna sa a nete in tua biaknatau tawh kizom uh hilo ahi hiam?
46010019	Tua ahih leh bang gen nuam ka hi hiam? Milim thupi hi a ci ka hi hiam? Ahih keileh milim a kipia biakpiakna thupi hi a ci ka hi hiam?
46010020	Ka hi kei hi. Gentile‑te biakpiakna pen Pasian a piak uh hilo in dawite a piak uh ahih manin dawite tawh na kikholh ding uh ka deih kei hi.
46010021	Topa hai le dawite hai na dawnkhawm thei kei ding uh hi. Topa ankuang le dawite ankuang na sawkkhawm thei kei ding uh hi.
46010022	Topa a heh nadingin phin ding i hi hiam? Topa sangin thahat zaw i hi hiam?
46010023	Na khempeuh hihtheih nading thu ka ngah hangin na khempeuh in phattuamna a hong pia kei hi. Na khempeuh hihtheih nading thu ka ngah hangin na khempeuh in a hong kipsak kei hi.
46010024	Kuamah in ama phattuam nading zong loin midangte phatuam nading zong hen.
46010025	Sa zuakna muna kizuak sa khatpeuh dongtel loin lei unla ne un. Tua hi leh na lungsim uh kisuang lo ding hi.
46010026	Banghang hiam cihleh “leitung le a sunga om khempeuh Topa aa ahi hi.”
46010027	Thu‑umlo mi khatin an ne dingin a hong sap ciangin na pai nop leh na paithei hi. Ahi zongin na mai‑a hong kilui khempeuh dongtel loin ne in. Tua hi leh na lungsim kisuang lo ding hi.
46010028	Ahih hangin mi khatpeuh in, “Hih in milim biakna a kipia khinsa ahi hi,” hong cih leh tua pa na khualna le lungsim kisuanna a om loh nadingin ne kei in. Banghang hiam cihleh “leitung le a sunga om khempeuh Topa aa ahi hi.”
46010029	Lungsim kisuanna, ka cih ciangin nang lungsim a gen hilo in tua bang hong ci mipa lungsim a gen ka hi zaw hi. Midang khat lungsim kisuanna ka khualna in banghang in kei suahtakna tungah thu hong khen ding ahi hiam?
46010030	Lungdam ko a, ka nek ciangin lungdam ka kohna tua an hangin banghang in hong kimawhsak ding ahi hiam?
46010031	Tua ahih manin nekna dawnna a kipan na khat peuhpeuh na hih uh ciangin Pasian minthan nadingin na hih un.
46010032	Judah mite hi ta leh, Greek mite hi ta leh, Pasian pawlpi hi ta leh kuamah puksak kha kei un.
46010033	Mite in hotkhiatna a ngah theih nadingun keima phattuam nading zong loin mi tampite phattuam nading ka zonga, na khempeuh ah mi khempeuh ka lungdamsak hi.
46011001	Khazih ka etteh bangin note in zong kei hong etteh un.
46011002	Tu in sanggamte aw, na khempeuh ah kei hong phawkin kong hilh thute zui na hih manun kong pakta hi.
46011003	Ahi zongin pasal khempeuh lutang in Khazih hi a, numei lutang in pasal hi in Khazih lutang in Pasian ahi hi cih thute kong theisak nuam hi.
46011004	Pasal peuhmah in thu a nget laitak ahi a, kamsang a thu a hilh laitak ahi zongin a lu a khuh leh a lutang a selpho ahi hi.
46011005	Numei peuhmah in thu a nget laitak ahi a, kamsang a thu a hilh laitak ahi zongin a lu a khuh kei leh a lutang a selpho hi a, a sam mettol mah bangin a zumhuai hi.
46011006	Banghang hiam cihleh numei in a lu a khuhnop kei leh a sam met hen. Sam met ding ahi a, mettol ding ahi zongin zumhuai a sak leh a lu khuh hen.
46011007	Pasal in Pasian lim le a minthanna ahih manin a lu a khuh hetloh ding ahi hi. Ahi zongin numei ahih leh pasal minthanna ahi hi.
46011008	Banghang hiam cihleh numei panin pasal piang hilo in pasal panin numei a piang ahi hi.
46011009	Numei aa dingin pasal kipiangsak hilo in pasal aa dingin numei a kipiangsak ahi hi.
46011010	Hih thu hang le vantungmite hangin numei in ukna nuai ah a om ahihna a lak lim khat peuhmah a lu tungah a khuk ding ahi hi.
46011011	Ahi zongin Topa sungah numei loin pasal kia tangdin theilo a, pasal loin numei kia zong tangdin thei tuanlo hi.
46011012	Pasal pana numei piang ahih mah bangin pasal zong numei sung pan a piang ahi hi. Ahih hangin na khempeuh Pasian pan a piang ahi hi.
46011013	Numei in a lu khuhlosa in Pasian kiangah thu a nget ding kilawm hiam, kilawmlo hiam nomau mah in khentel un.
46011014	Pasal in a sam a sausak leh zumhuai hi cih thu leitung ngeina nangawn in hong hilh hilo ahi hiam?
46011015	Ahih hangin numei in a sam a sausak leh ama minthanna hi a, ama kikhuh nadinga Pasian in a piak ahi hi.
46011016	Ahih hangin mi khatpeuh in hih thu a nialnop leh kote ka hi uh a Pasian pawlpite ahi zongin tua simloh ngeina dang kinei lo hi.
46011017	Na kikhop uh ciangin na hoih zawk nading uh hilo in na siatzawk nading uh suaksak na hih manun hih thu ah note kong pakta kei hi. Tua ahih manin tu in hih thute kong pia hi.
46011018	A thu masapen in pawlpi bangin na kikhop uh ciangin na kituambawlna thu uh ka za a, maan kha thei dingin zong ka um hi.
46011019	Note lak pan Pasian san mite kua hiam cih a kilat nadingin kithutuah lohna zong a omthei ding mah ahi hi.
46011020	Tua ahih manin munkhat ah na kikhop uh ciangin Topa Nitak An nekna na suaksak nawn kei uh hi.
46011021	Banghang hiam cihleh na nek uh ciangin kingak cih om loin nomau an ciat na ne masa uh a, a gilvah zolo tawh a khamlua tawh na om uh hi.
46011022	A bangci na hi uh hiam! Annek tuidawn nading inn neilo na hi uh hiam? Ahih keileh Pasian pawlpi simmawh in bangmah a neilote a maizumsak nuam na hi uh hiam? Bang hong gen ding ka hi hiam? Hih thu ah kong pakta ding hiam? Kong pakta kei hi.
46011023	Note tunga kong piak thu pen Topa tung pana ka ngah ahi hi. Amah a kilehhek ni nitak in Topa Zeisu in anlum la in,
46011024	lungdamna a koh khit ciangin balkham a, “La unla, ne un. Hih in note aa dingin a kibalkham ka pumpi ahi hi. Kei nong phawk nadingun hih bangin na bawl un,” a ci hi.
46011025	A nek khit uh ciangin tuamah bangin hai zong la a, “Hih hai in ka sisan a thuciamna thak ahi hi. Na dawn sim un kei nong phawk nadingun hih bangin na bawl un,” a ci hi.
46011026	Hih anlum ne in, hih hai na dawn sim un, Topa hong pai mateng Topa sihna thu a tangko na hi uh hi.
46011027	Tua ahih manin mi khatpeuh in a kilawm lopi in hih anlum ne a, hih hai a dawn leh tua mi in Topa pumpi le ama sisan tungah a mawh ahi hi.
46011028	Ahi zongin mi khatin amah le amah a kisittel khit ciangin anlum ne in hai panin dawn tahen.
46011029	A kilawmlopi in a ne a dawn mi in Topa pumpi a theitel lo ahih manin ama tungah thukhenna a tun nadingin a ne a dawn ahi hi.
46011030	Hih thu hangin note lakah a thanem le a cina tampi na om uh a, a ihmu zong tampi na om khin uh hi.
46011031	Ahih hangin eimah le eimah i kisittel leh Pasian in thu hong khen lo ding hi.
46011032	Topa in thu hong khen leh zong leitung mite banga mawhsakna i thuak loh nading a hong thuhilhna ahi hi.
46011033	Tua ahih manin sanggamte aw, an ne dingin na kikhop uh ciangin khat le khat na kingak un.
46011034	A gilkialte in ama inn ah an ne hen. Tua hi leh na kikhopna hangun thukhenna na thuak nawn kei ding uh hi. Kong pai ciangin thu dangdangte kong hilhcian ding hi.
46012001	Sanggamte aw, Khalam letsongte tawh kisai in awlmawhlo in na om ding uh ka deih kei hi.
46012002	Gentile‑te na hihlai un a pau theilo milimte kiang hong kitun in lam hong kipialsak ahihna na thei uh hi.
46012003	Tua ahih manin Pasian Kha tawh thugen mi peuhmah in Zeisu samsiat in om hen ci ngeilo a, Kha Siangtho tawh loin kuamah in Zeisu in Topa ahi hi, ci theilo hi cih thu kong theisak hi.
46012004	Letsong a tuamtuam a om hangin, Kha khat bek ahi hi.
46012005	Nasepna a tuamtuam a om hangin Topa khat bek ahi hi.
46012006	Sepna bawlna a tuamtuam a om hangin mi khempeuh sungah na khempeuh a sem Pasian khat bek ahi hi.
46012007	Ahih hangin mikim i kiphat tuampih theih nadingin Kha kilatkhiatna hong kipia ciat hi.
46012008	Pasian in Kha tungtawn in mi khat tungah ciimna pia a, tua Kha tungtawn mahin a dang khat tungah thutheihna a pia hi.
46012009	Tua Kha tungtawn mahin a dang khat tungah upna pia a, tua Kha tungtawn mahin a dang khat tungah cina damsak theihna letsong a pia hi.
46012010	A dang khat tungah nalamdang bawl theihna pia a, a dang khat tungah kamsang in thuhilh theihna a pia hi. A dang khat tungah khate khentel theihna a pia hi. A dang khat tungah pau nam tuamtuam pau theihna pia a, a dang khat tungah pau nam tuamtuamte a khiatna gentheihna a pia hi.
46012011	Hihte khempeuh Kha khat bekin sem a, ama deihna bangin mi khat ciat aa dingin a hawmsak hi.
46012012	Pumpi khat bek ahih hangin pumpi tung nate tampi a om hi. Tua pumpi tung nate tampi ahih uh hangin a vekpi un pumpi khat ahih bangin Khazih zong tuamah bang ahi hi.
46012013	Eite khempeuh in Judah mi i hi a, Greek mi i hi zongin, sila i hi a, a suakta mi i hi zongin i vekpi in pumpi khat sungah Kha khat bek tawh phumna i ngah hi. Kha khat sung panin hong kidawnkhawmsak hi.
46012014	Pumpi in pumpi tung nate khat bek nei loin tampi a nei hi.
46012015	Khe in, “Khut hilo ka hih manin, pumpi tawh ka kisai kei hi,” ci leh a kisai lo takpi ahi ding hiam?
46012016	Bil in, “Mittang hilo ka hih manin pumpi tawh ka kisai kei hi,” ci leh a kisai lo takpi ahi ding hiam?
46012017	Pumpi buppi mittang hi khin leh bangci bangin khuaza thei dinga, pumpi buppi bil hi khin leh bangci bangin a gimnam zathei ding ahi hiam?
46012018	Tua ahih manin Pasian in ama hoihsak bangin pumpi tung nate amau munciat ah a koih hi.
46012019	Tuate khempeuh pumpi tung na khat bek hi khin leh pumpi omthei ding ahi hiam?
46012020	Tu in ahih leh pumpi tung nate tampi a om hangin pumpi khat bek a om hi.
46012021	Mittang in khut kiangah, “Kei aa dingin nang na kisam kei hi,” ci theilo hi. Lutang in zong khe kiangah, “Kei aa dingin nang na kisam kei hi,” ci theilo hi.
46012022	Tua bangci theilo bekthamlo in a thanem zaw tawh a kibang pumpi nate a kisam zawteng ahi uh hi.
46012023	A thupi suahlo i pumpi nate pawlkhat i limkep pente hi zaw hi. Zumhuai i sakteng mah a kilawm zaw thamteng ahi uh hi.
46012024	Kilawm i sakzawk i pumpi nate, limbawl tuam a kisam loteng na hi zaw uh hi. Ahih hangin Pasian in hoihtak in pumpi lemkhawm a, a ginalo nate a pahtawihuai zaw in a koih hi.
46012025	Banghang hiam cihleh pumpi sungah kikhenna om loin pumpi tung nate khat le khat a kikeptuah ciat theih nading uh ahi hi.
46012026	Pumpi tung nate khatin gimna a thuak leh a dangteng in zong thuakpih uh a, khatin pahtawina a ngah leh a vekpi un a lungdamkhawm uh hi.
46012027	Tu in note in Khazih pumpi na hi uh a, mi khat ciatin pumpi tung nate na hi ciat uh hi.
46012028	Pasian in pawlpi sungah a masapen in sawltakte, a nihna ah kamsang a thu a hilhte, a thumna ah siate a koih hi. Tua khit ciangin nalamdang a bawltheite le cina damsak theihna letsong a ngahte, tua khit ciangin midang a huh theite, a uk theite le pau nam tuamtuam a pau theite a koih hi.
46012029	Tuate a vekpi un sawltakpite hi khin uh ahi hiam? A vekpi un kamsang a thuhilhte hi khin uh ahi hiam? A vekpi un siate hi khin uh ahi hiam? A vekpi un nalamdang a bawltheite hi khin uh ahi hiam?
46012030	A vekpi un cina damsak theihna letsong a ngahte hi khin uh ahi hiam? A vekpi un pau nam tuamtuam a paute, a vekpi un pau nam tuamtuamte a khiatna a gentheite hi khin uh ahi hiam?
46012031	Ahi zongin a hoih penpen letsongte mah na deih zaw un. A hoih zawlai thukhat kong gen ding hi.
46013001	Mihingte pau le vantungmite pau tawh ka pauthei phial zongin, itna ka neih kei leh dakging le daltuah ging tawh a kibanglel ka hi ding hi.
46013002	Kamsang in thuhilh theihna letsong nei a, thuthuk khempeuh le na khempeuh thei in mualte kinsak zawh nading upna ka nei zongin itna ka neih kei leh a mawkna ka hi veve ding hi.
46013003	Ka neihsa khempeuh mizawngte nek dingin pia in ka pumpi zong mei‑a khultum dingin ka pia zongin itna ka neih kei leh kei aa dingin phattuamna a om tuan kei hi.
46013004	Itna in lungduai in a migi hi. Itna in kuamah a haza kei hi. Itna in kisial loin a kiphasak kei hi.
46013005	A kilawmlo in a gamta kei hi. Ama angsung ding bek a khual kei hi. A hehbaih kei hi. Midangte siatna a ciamteh kei hi.
46013006	Thumanlote lungdampih loin thuman thutak ah a lungdam hi.
46013007	Na khempeuh a hu hi. Na khempeuh a um hi. Na khempeuh a lamen hi. Na khempeuh a thuakzo hi.
46013008	Itna a kip tawntung hi. Ahi zongin, kamsang a thuhilhnate kibeisak dinga, paunam tuamtuam pau theihnate a bei hun om ding hi. Thu theihna a om leh zong beimang ding hi.
46013009	Banghang hiam cihleh i thu theihna kimkhat bek hi a, kamsang in thu i hilhna zong kimkhat bek mah ahi hi.
46013010	Ahi zongin kicinna hong tun ciangin a kicinglo khempeuh a mangthang ding hi.
46013011	Naupang ka hihlai in naupang bangin ka pau hi. Naupang bangin thu ka thei a, naupang bangin thu ka ngaihsun hi. Ahih hangin ka picin ciangin naupang vai khempeuh ka paikhia hi.
46013012	Tu laitak in limlang tawh ki‑et bangin ahi milmial bekin i mu hi. Ahi zongin tunung ciangin kimaituah in i mu ding hi. Tu laitak in kimkhat bek ka thei a, tunung ciangin Pasian in kei hong theih bangin a kicing in amah ka thei ding hi.
46013013	Tu laitak in upna, lametna le itna, hihteng thum om a, tuateng lakah itna a thupipen ahi hi.
46014001	Itna neih ding na hanciam un. Kha letsongte na lunggulh unla, kamsang in thugen theihna na lunggulh deuh un.
46014002	Banghang hiam cihleh paunam tuamtuam tawh a pau mi in mihingte tunga thugen hilo in Pasian tunga thugen ahi hi. Kuamah in a thugen theilo a, kha tawh thuthuk a gen ahi hi.
46014003	Ahih hangin kamsang in thu a hilh mi in kilamkip nading thute hansuah nading thute le thapiak nading thute mite tungah a gen hi.
46014004	Paunam tuamtuam tawh a pau mi in amah le amah a kikipsak hi a, ahi zongin kamsang a thuhilh mi in pawlpi a kipsak hi.
46014005	Na vekpi un paunam tuamtuam in na pau ding uh ka deih hangin kamsang a thu na hilh ding uh ka deih zawlai hi. Banghang hiam cihleh paunam tuamtuam tawh thu a gen mi in pawlpi a kilamkip theih nadingin a khiatna a gen kei leh amah sangin kamsang a thu a hilhpa a thupi zaw hi.
46014006	Tu in sanggamte aw, note kiangah hong pai in kilakna thu tawh ahi zongin thu theihna tawh ahi zongin kamsang a thuhilhna tawh ahi zongin hilhcianna tawh ahi zongin khat peuhpeuh tawh hong gen loin paunam tuamtuam khatpeuh tawh hong genleng, note aa dingin bang phattuamna om ding ahi hiam?
46014007	Nuntakna a neilo nate ahi tamngai le gawsemte nangawn a aw maantak in ging kei leh bang aw kitum hiam cih kua in theithei ding ahi hiam?
46014008	Pengkul zong a aw mantak in ging kei leh galsim dingin kua kithawi thei ding ahi hiam?
46014009	Tuamah bangin a kitheitel kampau tawh thu gen kei le uh cin kua in na thugen uh theithei ding ahi hiam? Tua in huih lakah a pau tawh na kibang ding uh hi.
46014010	Leitung ah kampau nam tampi om a, khiatna a neiciat uh hi.
46014011	Mi khat thugen a khiatna ka mat theih kei leh tua pa aa dingin minam dang ka suak a, amah zong kei aa dingin minam dang mah a suak lel hi.
46014012	Note zong tuamah bang na hi uh hi. Kha letsongte deih mahmah na hih manun pawlpi kilamkip nading letsongte tampi na neih nadingun hanciam un.
46014013	Tua ahih manin paunam tuamtuam tawh a gen mi in a khiatna a gen theih nadingin ngen hen.
46014014	Banghang hiam cihleh paunam tuamtuam tawh thu ka nget leh ka kha in thu a nget hangin ka theihtelna a khang tuan kei hi.
46014015	Tua ahih leh bang cih ding ka hi hiam? Kha tawh thu ka ngen dinga, ka theihtelna tawh zong ka ngen ding hi. Kha tawh la ka sa dinga, ka theihtelna tawh zong ka sa ding hi.
46014016	Tua ahih keileh kha tawh Pasian na phat laitak in tua inn sunga hong om, bangmah a theilo mi khatin na thugente thei kei leh bangci bangin, “Amen,” ci thei ding ahi hiam?
46014017	Lungdamna na limkoh mahmah hangin midangte aa dingin kipna a piang kei hi.
46014018	Note khempeuh sangin paunam tuamtuam tawh ka pau theih zawk manin ka Pasian tungah ka lung a dam hi.
46014019	Ahi zongin pawlpi sungah paunam tuamtuam tawh kammal 10,000 ka gen sangin midangte zong thu ka hilhcian theih nadingin a kitheitel sinsen kammal nga tawh thu ka gen nuamzaw hi.
46014020	Sanggamte aw, thu theihna lamah naupangte bang loin a khang khinsa mite bang unla, gitlohna lamah naungekte bang un.
46014021	Thukham laibu sungah, “Gamdang mite kam le muk zangin Hih mite tungah thu ka gen ding hi. Ahih hangin amaute in Ka thugente a ngai tuan kei ding uh hi,” Topa in ci hi, ci in a kigelh hi.
46014022	Tua ahih manin paunam tuamtuam in theihsakna lim hi a, thu‑um mite aa ding hilo in thu‑umlo mite aa ding ahi hi. Kamsang a thuhilhna ahih leh thu‑um mite aa ding hi a, thu‑umlo mite aa ding ahi kei hi.
46014023	Tua ahih manin mun khatah pawlpi buppi in na kikhop uh ciangin paunam tuamtuam tawh pautek le uh cin bangmah a theilo mite ahi zongin, thu‑umlo mite ahi zongin hong pai leh, mihaihon hi hong ci ding uh hilo ahi hiam?
46014024	Ahih hangin na vekpi un kamsanna tawh thu na hilh laitak un, a umlo mi khat ahi zongin bangmah a theilo mi khat ahi zongin hong lut leh tua pa a mawhna teng kiphawksak in thu a khen na hi ding uh hi.
46014025	Tua ciangin a lungsim sunga a selsim khempeuh hong kipholak ding hi. Amah boksuk in Pasian bia dinga, note lakah Pasian om taktak hi ci in hong pulak ding hi.
46014026	Tua ahih leh sanggamte aw, a koici bang ding ahi hiam? Na kikhop uh ciangin mi khatin phatna lasakna, a dang khatin thu hilhna, a dang khatin paunam tuamtuam a pauna, a dang khatin Pasian kiang pana kilakna, a dang khatin a khiatna gen theihna na ngah ciat uh hi. Tuate khempeuh kilamkipna a pian nadingin na zang un.
46014027	Paunam tuamtuam tawh thu a kigen leh nih bang a tampen in thum ciangin gen hen. Khat khit khat a banban in gen uh henla, khatin a khiatna gen hen.
46014028	Ahih hangin a khiatna gen ding a om kei leh pawlpi kikhopna ah paunam tuamtuam tawh a pau ding pa pau loin om henla, ama thu in Pasian tawh kiho hen.
46014029	Kamsang a thuhilhte nih ahih keileh thum in thugen uh henla, a dangteng in saikak uh hen.
46014030	Ahi zongin a kianga a tu midang khat tungah na khat peuhpeuh a hong kilah leh a gen masapa khawlphot hen.
46014031	Mi khempeuh in thu kihilhcian a tha a ngahkim theih nadingun na vekpi un a banban in kamsang in thu na hilh ciat thei uh hi.
46014032	Kamsangte lungsim kamsangte ukna nuai ah a om hi.
46014033	Banghang hiam cihleh misiangthote pawlpi khempeuh ah a kimuh mah bangin Pasian in buaina a piangsak Pasian hilo in kilemna a piangsak Pasian ahi hi.
46014034	Pawlpi sungah na numeite uh pau loin om uh hen. Banghang hiam cihleh amaute in thu a hilh ding uh kiphal lo hi. Ahi zongin thukham in a gen mah bangin amaute in thumang uh hen.
46014035	Tua hi a, a theihnop uh a om leh inn ah a pasal ciat uh dong uh hen. Banghang hiam cihleh numeite in pawlpi sungah thu a hilh ding uh zumhuai hi.
46014036	Pasian thu note kiang pana hong kipankhia ahi hiam? Ahih keileh note tung bekah hong tung ahi hiam?
46014037	Kamsang a kingaihsun mi khat ahi a, khami a a kingaihsun mi khat ahi zongin hih kong gelh thute Topa hong thupiakte ahihna thei tahen.
46014038	Ahi zongin hih ka thugente a thudon lo a om leh amah zong kithudon kei tahen.
46014039	Tua ahih ciangin sanggamte aw, kamsang a thuhilh theih ding deih mahmah unla, paunam tuamtuam tawh thu gen ding zong na kham kei un.
46014040	Na khempeuh a kilawm a kituak in hih un.
46015001	Tua bekthamlo in sanggamte aw, note kianga kong hilhsa lungdamna thu kong phawkkiksak nuam hi. Tua lungdamna thu in na san khitsa uh le na dinkipna uh ahi hi.
46015002	Kong hilh tua lungdamna thu lenkip na hih manun hotkhiatna a ngah na hi uh hi. Tua hi kei leh na upna uh a mawkna suak ding hi.
46015003	A masa pen in ka ngahsa lungdamna thu note tungah kong gensawn hi. Lai Siangtho in a gen mah bangin Khazih in eite mawhna hangin sihna thuak in,
46015004	amah kivui a, Lai Siangtho in a gen mah bangin a ni thum ni in a thokik hi.
46015005	Tua ciangin Cephas kiangah kilang a, tua khit ciangin sawm le nihte kiangah a kilang hi.
46015006	Tua nung ciangin sanggam 500 valte kiangah khatvei va kilang a, amaute a tam zaw a nungta lai uh hi. Pawlkhatte ahih leh a ihmu khinzo uh hi.
46015007	Tua nung ciangin James kiangah kilang a, tua khit ciangin sawltak khempeuh kiangah a kilang hi.
46015008	Tua khit ciangin a nunung pen in a hun cing lopi in a suak naungek tawh a kibang keima kiangah a hong kilang hi.
46015009	Sawltakpite lakah a neupen ka hi a, Pasian pawlpi a bawlsiapa ka hih manin sawltak cih dinga kilawm zong ka hi kei hi.
46015010	Ahi zongin Pasian hong hehpihna thupha hangin ka hihna bangbang in ka hi a, kei tunga ama hehpihna thupha a mawkna a suak kei hi. Tua thamlo in sawltak dang khempeuh sangin na ka nak sep zaw hi. Ahi zongin a sem taktak kei hilo in kei hong ompih Pasian hehpihna thupha in a sem ahi hi.
46015011	Tua ahih manin kei ka hi a, amaute ahi zongun note tungah hih thu mah kong hilh uh a, note in zong tua mah bangin na um uh hi.
46015012	Tu in, misite lak pan Khazih thokik zo hi ci a, kong hilh khitsa uh hi napi banghang in note pawlkhat in misite thokik lo ding hi ci na hi uh hiam?
46015013	Misite thokik lo ding hi leh Khazih zong a thokik lo hi ding hi.
46015014	Khazih thokik lo hi leh kote thugen a mawkna hi dinga, note upna zong a mawkna mah ahi ding hi.
46015015	Hi hi, Pasian in Khazih thokiksak zo hi cih thu kote in teci ka pang uh hi. Misite thokik loin Khazih zong Pasian in thokiksak lo hileh, Pasian teci zuaute ka hi ding uh hi.
46015016	Misite thokik lo hi leh Khazih zong a thokik lo ahi ding hi.
46015017	Khazih thokik lo hi leh na upna uh a mawkna hi dinga, na mawhnate uh sunga omlai na hi ding uh hi!
46015018	Khazih sunga a ihmu khinsa mite zong a mangthang uh hi ding hi.
46015019	Hih leitung nuntakna aa ding bekin Khazih sungah lametna a nei i hih leh mi khempeuh lakah a hehpihhuai pente i hi hi.
46015020	Tu in ahih leh, misite lak panin Khazih thokik khinzo a, a ihmu khinsa mite lakah gah masa a suakzo hi.
46015021	Mi khat hanga sihna hong tun mah bangin misite thawhkikna zong mi khat hang mahin a hong tung ahi hi.
46015022	Banghang hiam cihleh Adam sungah mi khempeuh a sih bangin Khazih sungah mi khempeuh a kinungtasak ding hi.
46015023	Ahih hangin mi khempeuh in amaute hun ciat a zui ding uh hi. Khazih in gah masa hi a, Khazih hong pai ciangin Khazih mite a thokik ding uh hi.
46015024	Amah in ukna, thuneihna le vangliatna khempeuh a suksiat khit ciangin Pa Pasian tungah kumpigam ap dinga, tua khit ciangin beina a tung ding hi.
46015025	Banghang hiam cihleh amah in a galte khempeuh ama khenuai ah a koih khit mateng a uk ding hi.
46015026	A nunung pen in a suksiat ding galin sihna ahi hi.
46015027	Banghang hiam cihleh, “Pasian in na khempeuh ama khenuai ah a koih hi.” Ahih hangin, “Na khempeuh ama khenuai ah a koih hi,” a cihna ah na khempeuh Khazih nuai‑a a koihpa Pasian kihel kha lo hi cih thu a kilang hi.
46015028	Tu in Pasian in na khempeuh ah a lianpen ahihna a kilat nadingin Tapa nuai ah na khempeuh a koih ciangin Tapa in zong na khempeuh ama nuai ah a koihpa ukna a mang ding hi.
46015029	Tua ahih manin misite thokik lo ding hi leh misite aa dinga kituiphumna in bang phattuamna om ding ahi hiam? Banghang in misite aa dingin mite kituiphum ding uh ahi hiam?
46015030	Banghang in kote in zong tatsat loin lauhuaina thuakden nuam ding ka hi uh hiam?
46015031	I Topa Khazih Zeisu sungah note hong kisialhpih a ka gen in ah nisim in sihna ka thuak hi.
46015032	Misite a thokik lo ding hi in, mihing ngeina lel tawh Ephesus khua‑a gamsate tawh a kido hi leng, bang phattuamna om ding ahi hiam? Misite thokik lo ding hileh, “Zingciang maha a si ding i hih teh ne in dawn ni!” i cih lel ding ahi hi.
46015033	Mite khemsa in om kei un. “Kholhpih hoihlo in gamtat hoih a susia hi.”
46015034	Thuman thutak ah khanglo unla, mawhna bawl nawn kei un. Banghang hiam cihleh note pawlkhat in Pasian na thei kei uh hi. Hih thu in note maizum nadinga kong gen ahi hi.
46015035	Ahih hangin mi pawlkhat in, “Misite koici bangin hong thokik ding uh a, bangci bang pumpi tawh hong tho ding uh ahi hiam?” na ci kha ding uh hi.
46015036	Mihaipa aw, na tuh khaici muat masa loin a po thei kei ding hi.
46015037	Khaici na tuh uh ciangin a hong po dingin a kung na tuh kei uh a, mangbuh tang ahi a, khaici dang khatpeuh ahi zongin a tang bek na tuh uh hi.
46015038	Ahih hangin Pasian in ama hoihsak bangin khaici khempeuh sungah a kung ding a guan hi.
46015039	Sa nam khempeuh a kibang kei hi. Mihingte sa nam khat, innsate sa a tuamkhat, ngasate sa a tuamkhat, vasate sa a tuamkhat ahi hi.
46015040	Vantung pumpi a om mah bangin leitung pumpi zong a om hi. Ahih hangin vantung nate thupina nam khat hi a, leitung nate thupina a tuamkhat ahi hi.
46015041	Ni in thupina nam khat, kha in thupina a tuamkhat le aksite in zong thupina a tuamkhat a neiciat uh hi. Aksi khat le khat zong a thupina uh a kilamdang lai hi.
46015042	Misite thawhkikna zong tuamah bang ahi hi. A kituh pumpi a muatthei hi a, a muat theilo in kithosak hi.
46015043	Vang nei loin kituh a, vangliatna tawh kithosak hi. Thanemna tawh kituh a, thahatna tawh kithosak hi.
46015044	Leitung pumpi in kituh a, kha pumpi in kithokiksak hi. Leitung pumpi a om mah bangin kha pumpi zong a om hi.
46015045	Lai Siangtho ah, “A masa Adam in a nungta mi khat a hong suak hi,” ci in a kigelh hi. A nunung Adam in nuntakna a pia kha ahi hi.
46015046	Ahi zongin kha pumpi a om masa hilo a, leitung pumpi om masa in tua khit ciangin kha pumpi a om pan hi.
46015047	A masa mi in leitung pana piang leivui tawh kibawl hi a, a nihna mi in vantung pana hong pai Topa ahi hi.
46015048	Leivui pana kibawl mite in leivui pan a piang mipa tawh kibang uh a, vantung tawh kipawl mite in van pana hong pai mipa tawh a kibang uh hi.
46015049	Eite in leivui pana piang mipa mel i puak mah bangin van pana hong pai mipa mel zong i pua ding hi.
46015050	Tu in sanggamte aw, si le sa in Pasian kumpigam a luah thei kei hi. Tuamah bangin a muattheite in muattheihlohna a luah thei kei hi cih thu kong gen hi.
46015051	Ngai un, thusim khat kong gen ding hi. Eite khempeuh a ihmucip ding i hi kei a, i vekpi in i kikhel ding hi.
46015052	A nunung pengkul hong gin ciangin, mitphiat kal tomkha sungin i kikhel ding hi. Banghang hiam cihleh pengkul hong ging dinga, misite a muatthei nawnlo in kithosak ding uh a, eite zong i kikhel ding hi.
46015053	Banghang hiam cihleh hih a muatthei pumpi in muattheihlohna silhin hih a sithei pumpi in sihtheihlohna a silh ding hi.
46015054	Tua bangin hih a muatthei pumpi in muattheihlohna silh a, hih a sithei pumpi in sihtheihlohna a silh ciangin, “Zawhna sungah sihna a kivalhtum zo hi.”
46015055	“Sihna aw, na gu koilai ah om ahi hiam? Hadesɠ aw, na gualzawhna koilai ah om ahi hiam?” ci a, Lai Siangtho sunga kigelhsa thu a tangtung ding hi.
46015056	Sihna gu in mawhna hi a, mawhna thahatna in thukham ahi hi.
46015057	Ahi zongin i Topa Zeisu Khazih tungtawn a gualzawhna hong pia Pasian tungah lungdam i ko hi.
46015058	Tua ahih manin kong it ka sanggamte aw, Topa sunga hanciamtak in na nasepna uh a mawkna suak lo hi cih thei na hih manun kiptak in ding un. A kilok zolo dingin om unla, Topa nasepna ah hanciam tawntung un.
46016001	Tu in misiangthote huh nading tawh kisai in Galatia gam pawlpite tunga ka thupiakte na zui un.
46016002	Mi khempeuh in na ngahna uh tawh kizui in pawlkhat na khenkhia unla, nipi kal khat sunga ni masa pen ni in na koihkhawm un. Tua hi leh kong tun ciangin kaihkhop tawmtawm kul nawnlo ding hi.
46016003	Kong tun ciangin tua na citpiakte uh Jerusalem khuapi ah a puak dingin na muan uh mite sawlin lai tawh ka paisak ding hi.
46016004	Kei pai ding a kul leh amaute in keimah tawh a paikhawm ding uh hi.
46016005	Tu in Macedonia gam nawk in paisawm ka hih manin tua gam ka kantan khit ciangin, note kiangah kong pai ding hi.
46016006	Ka paina khat peuhpeuh ah nong khaksawn theih nadingun note kiangah tawlkhat tamin, phalbi sungteng bang kong omthei kha ding hi.
46016007	Tutung in note kiangah hong lambang pak a i kimuh ding ciang bek ka ut kei hi. Topa in a hong awi leh note tawh tawmvei sung a omkhawm dingin ka kilamen hi.
46016008	Ahi zongin Pentecost ni dong Ephesus khua ah ka taam ding hi.
46016009	Banghang hiam cihleh Pasian in lawhcingtak in na sep theih nading kongpi khat hong honsak zo a, hong langpan mi zong tampi a om hi.
46016010	Tu in note kiangah Timothy hong pai leh lauthawng lo a hong om theih nading na ngaihsun un. Banghang hiam cihleh amah in keimah bangin Topa nasem ahi hi.
46016011	Tua ahih manin kuamah in amah neuhmuh kei un. Kei kianga nuamtak a hong ciahkik theih nadingin hong kha un. Amah i sanggam dangte tawh hong tonkhawm dingin ka na lamen ding hi.
46016012	Tu in i sanggampa Apollos tawh kisai in amah note kiang hong pai ciangin a dang sanggamte tawh hong tonkhawm dingin nakpi in ka hanthawn hi. Amah in tu in hong pai noploh hangin hunlem a sak ciangin hong pai ding hi.
46016013	Pilvang unla, na upna uhah kiptak in ding un. Hang unla, thahat un.
46016014	Na sep na bawl khempeuh uh itna tawh a kisem hi tahen.
46016015	Sanggamte aw, Stephanas‑te innkuan pen Achaia gama thu‑um masapente hi uh a, misiangthote a huh dinga a kipiakna uh na thei uh hi.
46016016	Tua bang mite makaihna le kote hong huh a nasep a hahkat mite hong makaihnate na mang un ci in kong hanthawn hi.
46016017	Stephanas, Fortunatus le Achaicus‑te hong tun uh ciangin note kisapna tengah hong huh thei uh ahih manin ka lungdam hi.
46016018	Amaute in keimah le note lungsim hong tawldamsak uh hi. Tua ahih manin tua bang mite na pahtawi un.
46016019	Asia gama om pawlpi mite in note hong hopih uh hi. Aquila le Priscilla‑te in zong amau inn sunga om pawlpi tawh Topa minin lungsim takpi tawh hong hopih uh hi.
46016020	Sanggamte khempeuh in zong note hong hopih uh hi. A siangtho kinapna tawh khat le khat kihopih un.
46016021	Keimah Paul in kong hopihna lai ka khut mahmah tawh ka gelh ahi hi.
46016022	Topa Zeisu Khazih a itlo mi a om leh hamsiatna thuak tahen. Topa aw, hong paita in!
46016023	I Topa Zeisu Khazih hong hehpihna thupha in note hong ompih tahen.
46016024	Kong itna in Khazih Zeisu sunga om note khempeuh tungah hong om tahen. Amen.
47001001	Pasian deihna hanga Zeisu Khazih sawltak a suak, keimah Paul le i sanggampa Timothy‑te in Corinth khua‑a om Pasian pawlpi le Achaia gama om misiangthote khempeuh kong hopih uh hi.
47001002	I Pa Pasian le Topa Zeisu Khazih kiang pana hehpihna thupha le lungmuanna note tungah om tahen.
47001003	Hehpihna hong pia i Pa le hehnepna khempeuh hong pia Pasian, i Topa Zeisu Khazih ii Pa le Pasian tungah phatna om tahen.
47001004	Tua Pasian in eite hong hehnepna mah bangin tua tawh eite in zong haksatna a thuak midangte i hehnep theih nadingin i thuak gimna khempeuh ah a hong hehnem hi.
47001005	Khazih hanga gimna tampi i thuak mah bangin Khazih tungtawn in hehnepna zong tampi i ngah hi.
47001006	Tu in, kote in gimna ka thuak uh leh note in hehnepna le hotkhiatna na ngah nading uh ahi hi. Tua in kote thuak gimnate mah zong note in a kibang in na thuak tentan zawh nading uh ahi hi. Kote in hehnepna ka ngah uh leh note aa dingin hehnepna le hotkhiatna ahi hi.
47001007	Tua ahih ciangin note aa dingin ka lametna uh a kip hi. Banghang hiam cihleh note zong kote mah bangin gimna a thuakte na hihna uh ka thei uh a, tua mah bangin note in zong hehnepna a ngah na hi uh hi.
47001008	Sanggamte aw, Asia gam sunga ka thuak uh haksatnate thei loin na om ding uh ka deih kei hi. Thuak zawh ding zahval in gen zawhloh haksatna ka thuak uh a, a nungta zolo ding zahin ka lungneu mahmah uh hi.
47001009	Hi hi, a si dinga thukhenna a thuak i hi ta hi ka kici uh hi. Ahi zongin tua in ko le ko kimuang loin misite a thokiksak Pasian ka muan nading uh ahi hi.
47001010	Tua Pasian in a lauhuai sih theihna panin hong honkhia zo a, kote hong honkhia in amah muang ka hih manun hong honkhia lai ding hi.
47001011	Mi tampi in thu hong ngetsak uh a, kote tangin mi tampi in lungdam a koh theih nadingun thungetna tawh kote nong panpih uh hi.
47001012	Kote kisialhna in hih thu ahi hi. Ci le sa pilna a hilo Pasian hehpihna thupha hangin lungsim siangtho le cihtakna tawh leitung ah ka gamta uh a, a diakdiak in note mai ah lungsim kisuanna om loin teci ka pang uh hi.
47001013	Note kiangah thudang gelh loin na sim theih na tel theih ding uh thu bek kong gelh uh hi. Tu in note in a tawp dongin a thei dingin kong um uh hi.
47001014	Note in kote thu a cingin na thei nai kei uh hi. Topa Zeisu Ni ciangin note kisaktheihpih ding mi ka hih mah bangun note zong kote kisaktheihpih ding mite na hi uh hi.
47001015	Hih bang lungmuanna nei ka hih manin khatvei phattuamna na ngahkik theih nadingun note kiangah hawh ding ka ngaihsun hi.
47001016	Kong hawh ciangin Macedonia gam ka pai masa dinga, tua gam pan kong kilehkik ciangin note kiangah kong bang ding hi. Tua panin note in Judea gamah nong kha ding uh hi.
47001017	Tua ahih manin hih banga ka gelna a mawkgel ka hi hiam? Ci le sa deihna zui a, hi mah e, hi kei e, ci themthum in a gel ka hi hiam?
47001018	Ahih hangin Pasian pen a citak ahihna tawh kizui in note kiangah thu kong gen uh ciangin hi mah hi, hilo hi ka ci themthum kei uh hi.
47001019	Banghang hiam cihleh Silvanus, Timothy‑te le keimah in kong hilh uh Pasian Tapa Zeisu Khazih in hi mah, hi kei cih themthum hilo in ama sungah, ahi mah hi tawntung hi.
47001020	Pasian hong kamciamte khempeuh in ama sungah, hi mah vive hi a, kote hangin Pasian min a kiphat theih nadingin Amen ahi hi.
47001021	Tu in Khazih sungah kote le note hong kipsak a, sathau hong nilhpa in Pasian ahi hi.
47001022	Amah in eite tungah ciaptehna hong khen zo a, kipsakna in i lungsim sungah Kha hong pia zo hi.
47001023	Tua thamlo in note hong dawm nuam ka hih manin Corinth khua ah hong pai nawnlo ka hihna Pasian in hong theihpih hi.
47001024	Hih bang ka cih ciangun note upna hong ukcip hilo in note lungdam nadinga note tawh a semkhawm ka hi zaw uh hi. Banghang hiam cihleh upna tawh a dingkip na hi uh hi.
47002001	Tua ahih manin note lungsim nasak ding bekin kong zin nawnloh nading ka lungsim ka khentat hi.
47002002	Note hong dahsak leng kei hong lungdamsak ding kua hi nawn ding ahi hiam? Kong dahsak note mah kei hong lungdamsak dingte hilo na hi uh hiam?
47002003	Kong pai ciangin kei hong lungdamsak ding ahi note in kei nong dahsak khakloh nadingun hih laikhak hong gelh ka hi hi. Note khempeuh kei tawh lungdam khawm dingin kong muang hi.
47002004	Tua ahih manin haksatna lianpi le lunggim mahmah kawmsa in khitui naptui tawh lai kong khak hi. Note kong dahsak nopman hilo in kong it mahmah lam na theih nadingun lai hong khak ka hi zaw hi.
47002005	Ahi zongin mi khatpeuh in dah nading thukhat a piansak ciangin ka uang genna hilo in kei hong dahsakna sangin note hong dahsakna nasia zaw lai ding hi.
47002006	Mipi a tam zaw in tua bang mipa tunga gimna a piakteng uh kicing zo hi.
47002007	A taktak in ci lehang tua pa mawhna maisak a, tha na piak ding uh hi zaw hi. Tua hi kei leh khasialua in siatlawh zaw kha ding hi.
47002008	Tua ahih manin amah na it takpi lamuh na lahkik nadingun kong hanthawn hi.
47002009	Na khempeuh ah thu na mang takpi uh hiam cih kong ettelnop manin lai‑a hong khak ka hi hi.
47002010	Tu in mi khatpeuh a mawhna na maisak uh leh keimah in zong ka maisak hi. Banghang hiam cihleh mi khatpeuh a mawhna maisak ding om a, ka maisak leh note kong khualna tawh Khazih hanga ka maisak ahi hi.
47002011	Mawhna kimaisak kei lehang Satan in noptak hong sa ding ahih manin a kimaisak i hi hi. Banghang hiam cihleh ama tup le ngimziate a theilo i hi kei hi.
47002012	Tua banah, Khazih lungdamna thu hilh dinga Troas khua ka pailai in Topa in kei aa dingin kong hong honsak hi.
47002013	Tua khua ah ka sanggampa Titus ka muh loh ciangin, ka lungnuam theilo ahih manin amaute mangpha khakin Macedonia gamah ka pai hi.
47002014	Tu in Khazih hangin gualzawhna hong ngahsak den a, kote tungtawn in mun khempeuh ah Khazih theihna gim namtui a kizelsak Pasian tungah lungdamna thu tung tahen.
47002015	Banghang hiam cihleh kote in hotkhiatna a ngah mite le a mangthang mite lakah Pasian aa dingin Khazih gimnamtui tawh a kibang ka hi uh hi.
47002016	Mi pawlkhat aa dingin sihna a piangsak sihna gimnamtui tawh ka kibang uh a, a dang pawlkhatte aa dingin ahih leh nuntakna a piangsak nuntakna gimnamtui tawh ka kibang uh hi. Tua ahih manin hih bang nasep a sem zo ding kua kilawm ahi hiam?
47002017	Banghang hiam cihleh midang tampite bang hilo in kote in Pasian thu summet bawlna in ka zang kei uh hi. Khazih sungah Pasian kiang pana kisawl mite bangin Pasian mai ah cihtakna tawh thu ka gen uh hi.
47003001	Tua bang ka cih ciangin ko le ko hong kiphatkik zel ka hi uh hiam? Mi pawlkhatte bangin thukimpihna lai note tunga lah ding ahi zongin note kiang pana thukimpihna lai lak ding ahi zongin kisam ding ka hi uh hiam?
47003002	Note pen mi khempeuh in sima a theih uh kote lungtang tunga kigelh kote laikhak na hi uh hi.
47003003	Laitui tawh kigelh hilo in a nungta Pasian Kha tawh a kigelh kote nasepna gah Khazih laikhak na hi uh hi cih teltak in a kilang zo hi. Suangpek tunga kigelh hilo in lungtang satak tunga kigelh laikhak na hi uh hi.
47003004	Kote in Khazih hangin Pasian mai‑a ka khamuanna uh tua bang ahi hi.
47003005	Ko le ko hi ka kisak nadingun ko sungah kicinna ka neihman uh hilo in kote kicinna in Pasian kiang pan ahi hi.
47003006	Amah in thuciam thak tawh kisai nasem dingin kote hong bawl zo hi. Hih in thukham laimal hang hilo in Kha hang ahi hi. Banghang hiam cihleh thukham laimal in sihna piangsak a, Kha in nuntakna a piangsak hi.
47003007	Suangpek tungah kikhuak in a kigelh sihna a piangsak nasepna vanglian mahmah a, Moses maitang tangsak ahih manin Israel mite in Moses maitang a en zo kei uh hi. Ahi zongin tua a vang tang damdam in a mual hi.
47003008	Tua ahih leh Kha nasepna vanglian zaw loin om ding ahi hiam?
47003009	Mawhsakna a piangsak nasepna tua zahin vanglian ahih leh dikna a piangsak nasepna vanglian zawtham lai ding hi.
47003010	Hih a lianzaw vangliatna tawh tehna in a masa tua vangliatna a cihtak peuhmah kei hi.
47003011	Damdam in a mual pen vanglian ahih leh a kip tawntung pen vanglian zawtham ding hi.
47003012	Tua hi a, tua bang lametna nei ka hih manun hangtak in thu ka gen uh hi.
47003013	Israel mite in damdam in a mual Moses maitang a vangtang en zolo uh ahih manin Moses in a maitang a khuh bangin, kote in ka khuh kei uh hi.
47003014	Ahih hangin amaute a lungsim uh kimialsak ahih manin tuni dongin Thuciam Lui a sim uh ciangin tua maikhuhna in a liahlai hi. Banghang hiam cihleh tua maikhuhna Khazih hangin kilakhia khinzo hi.
47003015	Ahih hangin tuni dongin Moses laibu a sim uh ciangin tua maikhuhna in a lungsim uh a liahlai hi.
47003016	Ahi zongin, Topa lamah mi khatpeuh a kihei ciangin tua maikhuhna a kilakhia hi.
47003017	Tu in Topa in Kha ahi hi. Topa Kha omna munah suahtakna a om hi.
47003018	Eite khempeuh in maitang kikhuh nawnlo in limlang a ki‑et bangin Topa vangliatna i mu hi. Topa Kha in vangliatna ah ama lim le mel sun dingin hong khel a, minthanna khat panin minthanna sang zaw ah hong omsak hi.
47004001	Tua ahih ciangin kote in hehpihna ka ngahna uh tawh kizui in hih nasep ngah ka hih manun ka lungkia kei uh hi.
47004002	Tua hi a, a zumhuai simtham tatnate ka nusia uh hi. Thukawi tawh khemna ka zang kei uh a, Pasian thu ka kawikaih kei uh hi. Thuman thutak teltak in ka hilh uh a, mikim lungsim in a san theih dingun Pasian mai ah maantak in ka om uh hi.
47004003	Kote hilh lungdamna thu a kiliah ahih leh zong siatna a thuak ding mite aa ding bekin a kiliah ahi hi.
47004004	Pasian lim le mel Khazih vangliatna lungdamna thu khuavak a muh theihloh nadingun hih leitung pasian in a umlo mite lungsim a mialsak hi.
47004005	Kote in komau thu a hilh hilo in Khazih Zeisu in Topa ahi hi cih thu le Zeisu hangin note sila ka hihna uh ka hilh uh hi.
47004006	Banghang hiam cihleh khuamial sung panin khuavak tangkhia hen ci a, thu a piapa in Pasian ahi hi. Tua Pasian in Zeisu Khazih maitang a om Pasian vangliatna hong theisak in kote lungsim sungah khuavak bangin hong tangsak zo hi.
47004007	Ahih hangin tua a lian mahmah vangliatna in kote aa hilo in Pasian aa ahihlam a kilat nadingin leibel tawh a kibang kote pumpi sungah a manpha mahmah tua vangliatna ka nei uh hi.
47004008	Mun tuamtuam panin netcipna ka thuak uh hangin ka kisia kei uh hi. Ka lungman uh hangin ka lungsim uh a bei kei hi.
47004009	Hong kibawlsiat hangin hong kinusia kei hi. Hong kisattuk hangin hong kisusia zo kei hi.
47004010	Kote pumpi ah Zeisu nuntakna a kilatkhiat theih nadingin Topa Zeisu sihna kote pumpi ah ka pua kawikawi uh hi.
47004011	Banghang hiam cihleh a sithei kote pumpi ah Zeisu nuntakna a kilatkhiat theih nadingin Zeisu hangin sihna ah a nungta kote a kipia ngitnget ka hi uh hi.
47004012	Tua ahih manin sihna in kote sungah na sem a, note sungah ahih leh nuntakna in na a sem hi.
47004013	Lai Siangtho sungah a kigelh, “Um ka hih manin ka gen hi,” a cih bangin upna nei ka hih manun um in ka gen uh hi.
47004014	Topa Zeisu a thokiksakpa in kote zong tua Zeisu tawh hong thokik khawmsak in note tawh ama kiang hong tunkhawm ding hi cih ka thei uh hi.
47004015	Banghang hiam cihleh na khempeuh note phattuam nading ahi hi. Tua in mi tampi tungah a kicing hehpihna thupha a kizelh ciangin Pasian minthan nadingin lungdamkohna zong a dimlet nading ahi hi.
47004016	Tua ahih ciangin ka lungkia kei uh hi. Ka pualam mi uh a kiam semsem hangin ka sunglam mi uh ni khat khit ni khat a thaksuak den hi.
47004017	Tawlkhat sung bek ka thuak uh a genthamlo haksatna in kote aa dingin a thupi zawtham tawntung vangliatna a piangsak hi.
47004018	A kimuthei nate mitsuan loin a kimu theilo nate ka mitsuan uh hi. Banghang hiam cihleh a kimuthei nate tomkal sung bek om dinga, a kimu theilo nate ahih leh a om tawntung ding hi.
47005001	Eite teenna lei inn ahi hih buuk a kisuksiat leh mihing khut tawh a kibawl lo, Pasian kiang pan tawntung inn khat vantung ah i nei hi cih i thei hi.
47005002	Tua ahih manin vantung pana hong pai ding tua inn puan bangin hong kisilhsak ding hun ngaklah in hih leibuuk sungah khuisa in i om hi.
47005003	Tua banga hong kisilhsak ciangin guaktang a om tawh i kibang kei ding hi.
47005004	Banghang hiam cihleh hih leibuuk sungah i teen sungin vangik pua bangin khuisa in i om hi. Eite in guaktang a om nuam hilo in nuntakna in sihna a valhtum theih nadingin tua buuk hong kisilhsak ding i utman hi zaw hi.
47005005	Hih bang ahi ding maha eite hong bawl pen Pasian hi a, amah in kipsak nading Kha a hong piapa zong ahi hi.
47005006	Tua ahih manin lungmuangtak in i om tawntung hi. Hih pumpi sunga i om laiteng Topa tawh a omkhawm nailo hi hang cih i thei hi.
47005007	Banghang hiam cihleh muhna tawh kalsuan loin upna tawh i kalsuan hi.
47005008	Lungmuangtak in i om hi ka ci hi. Hi takpi hi. Pumpi tawh kikhen in Topa tawh omkhop ding i ut zaw hi.
47005009	Tua ahih manin hih leibuuk ah i om a, i om kei zongin Pasian lungdamsak ding i tupna ahi hi.
47005010	Banghang hiam cihleh Khazih thukhenna tokhom mai ah eite khempeuh i ding dinga, khat ciatin i pumpi a i bawl a sia a pha tawh kituak in thaman i sang ding hi.
47005011	Topa a kihtakhuaina bang hiam cih kote in thei ka hih manun mite a zol ka hi uh hi. Pasian in kote hihna hong tel bangin note lungsim ah kote hong tel dingin zong ka hong um hi.
47005012	Note mai‑a hong kiphatkik zel ka hi kei uh a, kote nong kisialhpih theih nading uh hunhoih hong bawlsak ka hi zaw uh hi. Lungsim sung hilo in a tungtham teng a kisialhpih mite na dawnkik theih nading uh ahi hi.
47005013	Kote ka hai uh leh Pasian aa ding hi in, ka pil uh leh note aa ding ahi hi.
47005014	Mi khempeuh tangin mi khat si khinzo ahih manin, mi khempeuh zong a si ahi hi cih ka um taktak uh hi. Khazih itna in kote hong tawsawn hi.
47005015	Mi khempeuh tangin amah si khinzo ahih manin, a nungta mite in amau aa dingin nungta loin amaute tangin si a, a thokikpa aa dingin a nuntak ding uh ahi hi.
47005016	Tua hi a, tu a kipan in ci le sa tawh kuamah ka en nawn kei uh hi. Khazih zong ci le sa tawh ka theih ngei uh hangin, tu in tua bangin ka thei nawn kei uh hi.
47005017	Tua ahih manin mi khatin Khazih sungah a om leh mi thak a suak hi. En in, a lui nate bei in na khempeuh a thak a suakzo hi.
47005018	Tu in hih thu khempeuh Pasian kiang pan hi a, amah in Zeisu Khazih tungtawn in amah le eite hong kilemkiksak pa ahi hi. Amah in tua kilemkikna nasep kote hong pia hi.
47005019	Tua kilemkikna thu in hih bang ahi hi. Pasian in leitung mite thu palsatnate ciamteh loin Khazih hangin amah tawh hong kilemkiksak a, tua kilemkikna thu kote hong pia hi.
47005020	Tua ahih manin tu in kote in Khazih tangmite ka hi uh a, Pasian in kote tungtawn in note hong thum ahi hi. Tuamah bangin kote in zong Pasian tawh kilemkik un ci in Khazih tangin kong thum uh hi.
47005021	Eite in Khazih sungah Pasian dikna i tanhtheih nadingin Pasian in mawhna a theilo Khazih eite tangin mawhna a suaksak hi.
47006001	Tua hi a, na sansa uh Pasian hehpihna thupha a mawkna na suahsak khakloh nadingun Pasian tawh na a semkhawm ka hihna uh tawh kizui in kong thum uh hi.
47006002	Amah in, “San theihna hunin nang kong dawng a, Hotkhiatna ni in nang kong huh hi,” a ci hi. En un, tu hunin san theihna hun hi a, tu hunin hotkhiatna ni ahi hi.
47006003	Kote nasepna kuamah in hong gensiat loh nadingin puk theih nading bangmah ka hih kei uh hi.
47006004	Pasian nasemte ka hihna uh lam tuamtuam panin lakin thuak keikaina, haksatna, kitangsapna, gentheihna,
47006005	vuak le satna, thongkiatna, khutlum thuakna, haksapi a nasepna, ihmut kipelhna, anngolhna,
47006006	sianthona, thu theihna, lungduaina, migitna, Kha Siangtho huhna, itna maan,
47006007	thuman thutak genna, Pasian vangliatna, vei le takah dikna galhiam tawina,
47006008	hong kipahtawi ciang le hong kiselpho ciangin, hong kiphat ciang le hong kigensiat ciangin zong Pasian nasemte ka hihna uh thuman gen kimlai mi khemte ci a, hong kingawhna ah,
47006009	mi tampi theih hi napi kuama theih loh banga hong kibawlnate ah, si dekphial napi ka hin teitei nate uh, hong kisat hong kivua napi thahna ka thuak lohnate uh,
47006010	dah napi ka lungdam tawntungna uh, zawng napi ka hauhnate uh, bangmah neilo napi na khempeuh ka neihnate uh ah, Pasian nasemte ka hihna uh ka kilangsak uh hi.
47006011	Corinth mite aw! Note tungah siangtak in thu kong gen uh a, note aa dingin ka lungsim uh zaitak in ka hong uh hi.
47006012	Note tungah sit nei loin kong it uh a, note in na lungsim khempeuh uh tawh kote nong it kei uh hi.
47006013	Tu in, tate tunga thugen banga kong gen inah, kong itna uh nong thuhkik theih nadingun note in zong na lungsim uh kote aa dingin hong hon un.
47006014	Thu‑umlo mite tawh a kituaklo hakkol puakhawm kei un. Dikna le gitlohna kikhawl khawm thei ahi hiam? Khuavak le khuamial kipawl thei ahi hiam?
47006015	Khazih le Belial kithuhual thei ahi hiam? Thu‑um mi in thu‑umlo mi tawh bang neikhawm thei ahi hiam?
47006016	Pasian biakinnpi le milimte kithutuak thei ahi hiam? Banghang hiam cihleh note in a nungta Pasian biakinnpi na hi uh hi. Pasian in a gensa mah bangin, “Amaute sungah teengin Amaute lakah ka vak kawikawi ding hi. Amaute Pasian ka hi dinga, Amaute in keima mite ahi ding uh hi.”
47006017	Tua ahih manin, Topa in, “Amaute lak pan paikhia in, A tuam in om unla, A siangtholo nate lawng kei un, Tua ciangin note kong sang ding hi,” ci hi.
47006018	Vanglianpen Topa in, “Note Pa ka hi dinga, Note zong ka tanu ka tapate, Na hi ding uh hi,” a ci hi.
47007001	Tua ahih ciangin kong itte aw, hih kamciamnate ngah khin i hih manin pumpi le lungsim a ninsak nate pan kisiansuah in sianthona tawh a kipawl Pasian kihtakna ah picing in om ni.
47007002	Kote hong sang un. Kuama tungah ka gamta khial kei uh a, kuamah ka siasak kei uh hi. Khemna tawh kuama neihsa ka laksak kei uh hi.
47007003	Hih bang ka cih ciangin note hong mawhsak ka hi kei hi. A beisa a kong genngei mah bangin note tawh sikhawm hingkhawm nuam zahin kote lungsim ah na om uh hi.
47007004	Note tunga thugen ding ka hang mahmah a, note hanga ka kisialhna zong a lian mahmah hi. Hehnepna tawh ka kidim a, kote haksatnate sung mahah zong ka lungdamna kigen zolo hi.
47007005	Macedonia gam ka tun uh ciangin ka kiheina peuh uhah bawlsiatna tuak ka hih manun ka pumpi uh a tawldam man kei hi. A pualam ah kidona omin a sunglam ah launa a om hi.
47007006	Ahi zongin a lungkia mite tha a guan Pasian in Titus hong paisakna tawh tha hong guan hi.
47007007	Ama hong paina hang bek hilo in note hanga ama tha ngahna in zong tha hong guan hi. Kei nong itna uh kei hanga na dahnate uh kei nong khual mahmah nate uh zong hong gen a, ka lungdam semsem hi.
47007008	Kong laikhak in note hong dahsak kha ngei ahih manin ka kisik ngei a, ahi zongin tu in ka kisik nawn kei hi. Banghang hiam cihleh tua laikhak in tawmvei sung bek hong dahsak hi cih ka thei hi.
47007009	Tu in, note kong dahsak mana lungdam hilo in tua dahna in hong kisiksak ahih manin a lungdam ka hi zaw hi. Banghang hiam cihleh, Pasian deihna tawh kituak in a dah na hi uh a, kote hangin supna na nei kei uh hi.
47007010	Banghang hiam cihleh Pasian deihna tawh a kituak dahna in kisikkikna piangsak a, tua kisikkikna in hotkhiatna a hong tun hi. Hotkhiatna a ngah mite kisik ngeilo ding uh hi. Ahi zongin, leitung vai‑a dahna in sihna a piangsak hi.
47007011	Pasian deihna tawh kituak a dahna in note sungah bang teng piangsak hiam cih en dih un. Tua in, kihahsiang nopna, hehna, lau theihna, lunggulh luatna, thalawpna le, khialhnate daanpiakna tawh puahphat nopna lungsim hong neisak hi. Hih thu ah note in na khempeuh tungah paubanna na neihlohna uh na lak khinzo uh hi.
47007012	Tua ahih ciangin lai kong khak hangin khialhna a bawlpa aa ding le a thuakpa aa dingin hong gelh ka hi kei hi. Note kong khualna uh Pasian mai ah a kilat theih nadingin kong gelh uh hi zaw hi.
47007013	Tua ahih manin note in tha na ngah uh ciangin kote in zong tha ka ngah uh hi. Note khempeuh in Titus lungsim thakhauhsak na hih manun amah lungdam mahmah a, tua in kote hong lungdamsak sawnsawn hi.
47007014	Ama tunga note kong kisialhpihna zong nong maizumsak kei uh hi. Thu khempeuh ahi bangbang a kong gen mah bangun Titus tunga note kong kisialhpihna uh zong a maan mah ahi hi.
47007015	Note khempeuh in thu mangin launa le linna tawh amah na sanna uh a ngaihsutkik ciangin note a hong itna lian semsem hi.
47007016	Tua ahih ciangin na khat peuhpeuh ah note kong muan theih manin ka lungdam hi.
47008001	Tua banah sanggamte aw, Pasian in Macedonia gam pawlpite tunga a piak hehpihna thupha na theih ding uh ka deih hi.
47008002	Amaute in haksatna lianpi thuakkawmsa in lungdam mahmah uh a, a zawn mahmah uh hangin a piaknopna uh lian mahmah hi.
47008003	Banghang hiam cihleh amaute in a piakzawh zah ciang uh a piak ban ah a piakzawh zah uh sangin a tam zaw pia nuam uh hi cih ka thei hi.
47008004	Misiangthote huhna piakna ah amaute zong a kihel khak nadingun hong thum ngetngut uh hi.
47008005	Kote upmawh bang hilo in, Topa tungah kipia masa uh a, tua khit ciangin Pasian deihna tawh kituak in kote tungah hong kipia uh hi.
47008006	Tua ahih manin hih piakkhiat nasepna Titus in a patkhiat ahih mah bangin note lakah zong a hong sepsuak nadingin amah ka hanthawn uh hi.
47008007	Note in upna, thugenna, thutheihna, hahkatna, le kote nong itna uh a kipan na khempeuh ah na kicin mah bangun hih piakkhiatna lamah zong cinghtak in na pia un.
47008008	Hih bang ka cih ciangin a hong thatang sawl hilo in itna na nei taktak uh hiam cih midangte lawpna tawh hong ze‑et nuam ka hi zaw hi.
47008009	Banghang hiam cihleh amah hau napi note hangin mizawng hong suak i Topa Zeisu Khazih hong hehpihna thupha na thei uh hi. Tua in ama zawnna hangin note na hauh theih nading uh ahi hi.
47008010	Tu in note aa ding ngaihsutna khat kong pia nuam hi. Tu ma kum khat lai in piaknopna lungsim a nei masa le a pia masa pen na hihna uh in note hamphatna ahi hi.
47008011	Tua ahih ciangin tu in na piaknopna lungsim uh le na piakkhiat taktakna uh a kikim dingin tangtungsak unla, na hihzawh zahzah un pia un.
47008012	Banghang hiam cihleh mi khatin a neih nailoh sung pan hilo in a neih khitsa sung pan piaknopna lungsim tawh a piak bangbang a kisang ahi hi.
47008013	Hihteng kong gen ciangin midangte van zangsak a, note vangik hong suatsawm ka hi kei uh hi.
47008014	Tu laitak a note neihna in amaute kisapna huhin, amaute in zong a neih uh ciangin note kisapna hong huhkik in, na kihuhtuah diamdiam theih nading uh ahi hi.
47008015	Hih in, “Tampi a kaikhawmpa aa vallo a, tawmkhat a kaikhawmpa aa zong kisam lo hi,” ci in Lai Siangtho sunga a kigelh bang ahi hi.
47008016	Ahih hangin kong khual bangun a hong khual dingin Pasian in Titus zong khualna lungsim a guat manin Pasian tungah ka lungdam hi.
47008017	Banghang hiam cihleh kote sawlna hang bek hilo in ama utna tawh lawptak in a hong pai ahi hi.
47008018	Lungdamna thugenna ah pawlpi khempeuh in a phat mahmah uh sanggampa khat amah tawh kong sawl uh hi.
47008019	Tua sanggampa pen hih huhna letsong puakna ah kote tawh a zinkhawm dinga pawlpite in a teelkhiatpa ahi hi. Topa mahmah minthan nading le midangte na huhnopna uh a kilatkhiat nadingin hih huhna piak ding vai a hawmkhia ka hi uh hi.
47008020	Hih ka vaihawmna uh ahi citpiakna tawh kisai in paubanna ka neih khakloh nadingun ka kidawm uh hi.
47008021	Topa muhna bekah hilo in mihingte muhna mahmah ah zong a pahtakhuai in na ka sem uh hi.
47008022	Na khat peuhpeuh ah citak mahmah hi ci a, ka muh den uh sanggampa khat zong amaute tawh kong sawl uh hi. Amah in note hong muang mahmah ahih manin a citak semsem hi.
47008023	Titus tawh kisai mi khatpeuh in hong dot khak leh amah pen ka kikholhpihpa le note aa dinga ka naseppihpa ahi hi. A dang i sanggamte thu hong kidot le amaute in Khazih minthanna ahi pawlpite kamtaite ahi uh hi.
47008024	Tua ahih manin itna na neih takpi lam uh le note kong kisialhpihnate a maan takpi ahihlam amaute le pawlpite mai ah na lak un.
47009001	Tu in misiangthote huhna tawh kisai in lai kong khak hangin a valkhong hilel ding hi.
47009002	Banghang hiam cihleh huh nopna lungsim na neih lam uh ka thei hi. Tua hi a, Macedonia gam mite kiangah, Achaia gam mite zong tu ma kum khat laipek in a kiging khinzo uh hi, ci in note kong kisialhpih hi. Tua ciangin note lawpna in mi tampi a thalawpsak hi.
47009003	Ahi zongin hi banga kong kisialhpihna uh a mawkna a suah loh nadingin kong gensa mah bangin na kiginkholh theih nadingun sanggamte kong sawl hi.
47009004	Macedonia mite khatpeuh in kei hong zui henla, note a kigingsa in hong mu kei le uh (note cih thadah) ko mahmah zong muangtak a kong kisialhpihna teng uh hangin ka maizum ding uh hi.
47009005	Tua ahih manin tu ma‑a na kamciamsa uh huhnate a kaikhawmkhol dingin sanggamte hong paikholh ding uh genpihhuai ka sa hi. Piak dinga na kamciamsa bangun a baihsa in na om le uh cin it pipi a sawl zawh thu tawh na piak uh hilo in phaltak a na piak uh ahihlam hong kilang ding hi.
47009006	Tu in kong cih in ah khaici tawmkha a vawh mi in tawmkha bek at dinga, tampi a vawh mi in tampi a at ding hi.
47009007	Mi khatpeuh in a lungsim sunga piak dingin a sehsa bangin pia tahen. It pipi le piak loh phamawh hi cihna tawh pia kei hen. Banghang hiam cihleh Pasian in lungkimtak a a pia mite bek a pakta hi.
47009008	Note in na khempeuh kicingtak in nei tawntung in nasep hoih khempeuh nasep zawh nadingun hehpihna thupha khempeuh dimtak in a hong pia theipa in Pasian ahi hi.
47009009	Tua in, “Amah in hawmkhia in, Mizawngte pia a, Ama dikna a kip tawntung hi,” ci in Lai Siangtho sungah a kigelh hi.
47009010	Tu in, khaici vawhpa tungah a vawh ding khaici a piak banah a nek ding an a piapa in na vawhsa khaici hong piak khit banah hong pungsak dinga, note dikna gah zong a khangsak ding hi.
47009011	Lungkimtak in na piakzawh nadingun na khempeuh hong neisak a, tua in kote tungtawn in Pasian tungah lungdamkohna a piangsak hi.
47009012	Hih na citpiakna un misiangthote kisapna teng a huh banah Pasian tungah lungdamkohna zong tampi a piangsak hi.
47009013	Khazih lungdamna thu mangin na zuihna uh ahi zongin amaute le midang khempeuh tunga na cit na siamna uh ahi zongin hih huhna tawh na lahkhiat uh ciangin amaute in Pasian min a phat uh hi.
47009014	Tua ahih manin Pasian in note hong piak a kicing hehpihna thupha hangin amaute in note hong ngai uh a, thu hong ngetsak uh hi.
47009015	Kam tawh a kigen zolo Pasian letsong hangin ama tungah phatna om tahen!
47010001	Note kianga kong om ciangin kiniamkhiat in kong omkhop loh ciangin a hangpa keimah Paul in tu in Khazih lungnemna le nunnemna tawh kong thum hi.
47010002	Ci le sa tawh a kalsuan banga hong ngawh mi pawlkhatte tungah han ka sawm bangin note tawh kong om ciangin han a kul loh nadingin kong thum hi.
47010003	Banghang hiam cihleh kote in ci le sa tawh ka nuntak uh hangin ci le sa tawh gal ka do kei uh hi.
47010004	Banghang hiam cihleh kote galhiamte in ci le sa galhiamte hilo in kulhpite a cimgawpsak a vanglian Pasian galhiamte ahi hi.
47010005	Pasian theihna tawh a kilehbulh ngaihsutna le kipilsakna khempeuh tua galhiamte tawh ka phukpai uh a, lungsim gelna khempeuh zong Khazih thumang dingin salkaih bangin ka kai uh hi.
47010006	Note khempeuh in thu na man khit uh ciangin, thu a manglo mite khempeuh daan a pia dingin a kigingsa in ka om uh hi.
47010007	Na khat peuhpeuh a puatham bek en na hi uh hiam? Mi khatpeuh in Khazih mi ka hi hi a cih leh amah bangmah in kote zong Khazih mi ka hih lam uh phawk hen.
47010008	Banghang hiam cihleh note kisiat nading hilo in na kip nadingun Topa in thuneihna hong pia a, tua thuneihna tawm bang ka kisialhpih khak leh zong ka kisuang tuan kei ding hi.
47010009	Kong laikhakte tawh note hong lauthawngsak ka suah ding ka ut kei hi.
47010010	Mi pawlkhatte in, “A laikhakte thuthuk in bun mahmah napi amah taktak a hong om ciangin a zawngkhalpi hi a, a thugente zong bangmah pi hilo hi,” hong ci uh hi.
47010011	Ko mau pumpi kong om loh uh ciangin laikhak sunga kong gen bangbang un komau pumpi ka hong om uh ciangin hong gamta takpi ding ka hihna uh tua mite in theita uh hen.
47010012	Amau le amau a kiphat mite tawh kipawl khat ding le kitehkak ding ka ut kei uh hi. Amau le amau khat le khat kiteh in a ki‑etkakte in mi pillo ahi uh hi.
47010013	Ahi zongin, kote in a khengval in kisial loin Pasian hong ciangtansakna sung bekah ka kisial ding uh hi. Tua ciangtanna in note zong hong huam phadeuh hi.
47010014	Note omna ciangdong hong banlo bangin, kote in khengin a sem ka hi kei uh hi. Banghang hiam cihleh Khazih lungdamna thu hilh dingin note omna dongin kong tung zo uh hi.
47010015	A khengval in kisial loin midangte sepsa peuh zong ka kisialhpih kei uh hi. Note upna a khanna tawh kizui in, kote nasepna huang zong nakpi in khangin tangzai ding hi cih ka lamen uh hi.
47010016	Tua hi leh note gam khengin lungdamna thu ka tangko thei ding uh hi. Midangte huang sunga a sepsa teng uh ka kisialhpih kei ding uh hi.
47010017	Ahih hangin “a kisial mi in Topa hang bekin kisial tahen.”
47010018	Banghang hiam cihleh amah le amah a kiphat mite kisang lo a, Topa in a phat mite bek a kisang hi.
47011001	Ka haina tawmno khat hong thuak zo le uh teh ka ut a, zong nong thuak zo khin uh hi.
47011002	Banghang hiam cihleh Pasian tawh kipawl hazatna tawh kei zong note kong haza hi. Nungak siangtho khat bangin Khazih tungah kong piak theih nadingin pasal khat tawh a kiteeng dingin kong kham zo hi.
47011003	Gulpi in zuauthu tawh Eve a khem bangin lam khatpeuh tawh note zong hong khem a, Khazih sunga na neih uh a citak le a siangtho na lungsim uh hong suksiatsak khak ding ka lauthawng hi.
47011004	Banghang hiam cihleh mi khatpeuh hong pai in kote in kong hilhsa uh a hilo a tuamdang Zeisu khat hong hilh henla, na ngahsa uh a hilo kha dang khat ngahin na san ngeisa uh a hilo, a dang lungdamna thu khatpeuh sang le uh teh phamawh na saktuak kei uh hi!
47011005	Ahih hangin sawltak lianpite sangin a neuzaw in ka kingaihsun peuhmah kei hi.
47011006	Thugen ka siam loh hangin theihna lamah tua bang ka hi kei hi. Hih thu note lakah ka sepsa khempeuh uh tawh siangtak in kong lak khinzo uh hi.
47011007	Note kong lapsang theih nadingin keimah kiniamkhiat in Pasian lungdamna thu a khawnkhong in kong hilh hi. Tua banga ka hihna a khial ka hi hiam?
47011008	Note lakah na kong sep theih nadingin pawlpi dangte kiang pan thaman la ka hih manin amaute sum a sut ka suak hi.
47011009	Note kianga ka omlai in kisapna pawlkhat ka neih hangin kuama tungah vangik kong suan kei hi. Macedonia gam pana hong pai sanggamte in ka kisapna teng hong sik uh hi. Na khatpeuh ah note aa ding vangik ka suah loh nadingin ka kidawm a, ka kidawm lai ding hi.
47011010	Ka sungah Khazih thuman thutak a om mah bangin Achaia gam sunga ka kisialhna uh kuamah in a hong kham zo kei ding hi.
47011011	Banghang ahi hiam? Note kong it loh man ahi hiam? Pasian in thei hi!
47011012	Thu nei nuam mite in thuneihna a ngah loh nading ahi zongin amaute in kote banga nasem hi ci a,, a kisaktheih loh nadingin tu a ka hih bangin ka hihlai ding hi.
47011013	Banghang hiam cihleh tua bang mite in a manlo sawltakte hi uh a, Khazih sawltak banga a kibawltawm mi a khem nasemte ahi uh hi.
47011014	Hih thu a lamdang hilo hi! Banghang hiam cihleh Satan nangawn khuavak vantungmi bangin kibawltawm thei hi.
47011015	Tua ahih manin ama nasemte zong dikna nasemte bangin a kibawltawm uh ciangin a lamdang hilo hi. Amaute in a gamtatna bangun a thuak ding uh hi.
47011016	Khatvei kong cihkik in ah, kuamah in mihai bangin hong ngaihsun kei hen. Tua banga hong ngaihsun teitei a om leh tawm ka kisialh beh theih nadingin mihai bangin hong sang hen.
47011017	Hih bang ka cih ciangin Topa thugen bangin a gen hilo in, mihai bangin kimuangtak in a hong kisial ka hi hi.
47011018	Mi tampi in ci le sa a ahihna kisialhpih uh ahih leh kei zong kong kisial ding hi.
47011019	Note mipil na hih manun mihaite lungdamtak in na thuakzo uh hi.
47011020	Sila bangin hong kibawl in hong kinetum a, na neihsa uh hong kilaksak ciangin, mi khatpeuh amah le amah hong kithupisak in na pang uh a hong kibet ciangin na thuakzo uh hi.
47011021	Kote ka hih uh leh tua bang hi zolo ka hih manun ka maizum uh hi! Ahih hangin mihai banga kong gen in ah mi khat a hanna ah kei zong ka hang hi.
47011022	Amaute Hebrew mi ahi uh hiam? Kei zong ka hi hi. Amaute Israel minam ahi uh hiam? Kei zong ka hi hi. Amaute Abraham suante ahi uh hiam? Kei zong ka hi hi.
47011023	Amaute Khazih nasemte ahi uh hiam? Mihai banga kong gen in ah kei ka hi zawkan hi. Amaute sangin nakpi in na ka sem zaw hi. Sim zawhloh ding zahin hong kisat hi. Thong sungah hong kikhiamun mahmah hi. Sih theih nading tamveipi ka thuak hi.
47011024	Jew mite satna 40 pana khat a kiam ngavei ka thuak hi.
47011025	Ciangpum tawh thumvei hong kisat in suang tawh khatvei hong kideng hi. Tembaw siatna thumvei ka tuaka, tui tungah sun khat le zan khat ka omngei hi.
47011026	Khual ka zinmun mahmah hi. Tui tunga sih theihna, misuamte hanga sih theihna, keima mipihte hanga sih theihna, Gentile‑te hanga sih theihna, khuapi sung le gamlak a sih theihna, tuipi tunga sih theihna, sanggam banga kibawl mite hanga sih theihnate ka tuak hi.
47011027	Nakpitak na semin ka gim mahmah hi. Ka ihmut theihloh hun a tam mahmah hi. Gilkialna le dangtakna ka thuakngei hi. An ka ngawlmun mahmah hi. Silh ding nei loin khuadam ka thuak hi.
47011028	Hihteng banah pawlpi khempeuh aa dinga ka lung hihmawhna lianpi in nisim in hong vukcip hi.
47011029	Mi khat a thanem ciangin thanempih hilo ka hi hiam? Mi khat a kipuk ciangin dahin na sakpih hilo ka hi hiam?
47011030	Kisialh loh phamawh ahih leh ka ginatlohna teng mah ka kisialhpih ding hi.
47011031	Zuaugen ka hih lohna phatna a ngah tawntung i Topa Zeisu Khazih Pa le Pasian in a hong thei hi.
47011032	Kumpipa Aretas khutnuai‑a Damascus gam ukpa in kei a hong mat nop manin galkap honkhat Damascus khuapi a cingsak hi.
47011033	Ahi zongin bawm khat tawh kulhpi vang panin a pua lamah hong khaisuk uh a, ama khut pan ka suakta hi.
47012001	Ka kisialh hangin phattuamna om lo hi ta leh kong kisial lai dinga, Topa hong lah mangmuhna le kilakna kong genbeh ding hi.
47012002	Khazih sunga om ka theih mi khat tuma kum sawm le kum li lai in vantung thuap thumna ah a kilato hi. A pumpi tawh ahi hiam hilo ahi hiam ka thei kei hi. Pasian in a thei hi.
47012003	Ahi zongin tua pa ken ka thei hi. A pumpi tawh kilato hiam, kilato lo hiam ka thei kei hi. Pasian bekin a thei hi.
47012004	Amah Paradise ah kilato a, mihingte genkhiat theihloh le genkhiat dinga zong a kiphallo thute a za hi.
47012005	Tua bang mipa ka kisialhpih dinga, kei ka hih leh ka ginat lohna teng lobuang ka kisialhpih kei ding hi.
47012006	A kisial nuam hi leng thuman a gen ka hih manin mihai ka suak tuan kei ding hi. Ahi zongin mi khatpeuh in kei hong muhna le keima thu a zakna zah sangin a thupi zaw in a hong ngaihsut khakloh nadingin kisial loin ka om zaw hi.
47012007	A thupi mahmah Topa hong kilaknate hangin a khengval a ka kisaktheih loh nadingin ka pumpi tungah ling khat a hong kipia hi. Tua lingin kei hong sun niloh Satan sawltak ahi hi.
47012008	Tua ling hong lakkhiatsak nadingin Topa tungah thumvei ka thum hi.
47012009	Ahih hangin amah in, “Ka hehpihna thupha in nang aa dingin a kicing hi. Banghang hiam cihleh keima thahatna in thanem ciangin thahatna a piangsak hi,” hong ci hi. Tua ahih manin ka tungah Khazih vangliatna a om tawntung theih nadingin ka ginat lohna teng lungdamtak in ka kisialhpih zaw ding hi.
47012010	Tua ahih ciangin Khazih hangin zawngkhalna, simmawhna kitangsapna, bawlsiatna le haksatnate ka thuak ciangin ka lungdam zaw hi. Banghang hiam cihleh ka thanem ciangin ka tha a hat hi.
47012011	Kisial lo theilo dingin hong bawl na hih manun kisialhna tawh mihai ka suak hi. Bang mahpi ka hih loh hangin sawltak lianpente ka phak lohna om tuanlo ahih manin nong phat ding uh ka kilawm hi.
47012012	Sawltak khat ka hih lam na theih nadingun thuakzawhna limlamdangte, nalamdangte le nalamdang lianpite tawh kiteltak in kong lak khinzo hi.
47012013	Banghang hiam cihleh note aa dingin vangik kong suahlohna simloh pawlpi dangte sanga na neu zawkna uh bang om ahi hiam? Hih ka khialh khakna pen hong maisak un!
47012014	Tu in note kiangah a thumveina hong hawh dingin ka kithawi zo hi. Note neihsa a deih hilo in note mahmah hong deih ka hih manin note aa dingin vangik kong suak kei ding hi. Banghang hiam cihleh tate in nu le pa aa dingin neih le lam a kholsak ding hilo a, nu le pa in tate aa dingin a kholsak ding uh hi zaw hi.
47012015	Note kong itna a liat semsem ciangin kei nong itna uh neu semsem phial ta leh ka neih bangbang note aa dingin lungdamtak ka zang dinga, kei mahmah zong kong kizang lai ding hi.
47012016	Ahi zongin vangik kong suan kei hi. Bangbang ahi zongin in kei pen ngiankawi zangin note a hong manin nong ngaihsun uh hi!
47012017	Kong paisak mite khatpeuh tungtawn in note tungah a met a hong zong ka hi hiam?
47012018	Note kiangah hong pai ding Titus ka hanthawn a, i sanggampa khat zong kong zuisak hi. Titus in note tungah a met hong zong ngei ahi hiam? Lungsim kikhat a kalsuan hilo ka hi uh hiam? Kalsuan kibang in a paikhawm hilo ka hi uh hiam?
47012019	Ko le ko a kiphelhphelh hong sa na hi uh hiam? Kong itte aw, Khazih hangin Pasian mai ah thu ka gen uh a, ka sep khempeuh uh note kilamkip nading bek ahi hi.
47012020	Banghang hiam cihleh ka hong tun ciangin note in keima lungsim bang hilo in kei zong note lungsim bang kong hih loh khak ding ka lauthawng hi. Note sungah kiselna, kihazatna, kihehsuahna, angsungkhualna, kigensiatna, kisuktuahna, kiphatsakna le buainate a om khak ding ka lauthawng hi.
47012021	A kihhuai gamtatna, numei pasal mawhna bawl in a paktatnate uh pan a kisikkiklo mi a om khak ding ka patau hi. Kong paikik ciangin tua mite hangin ka Pasian in note mai ah kei hong maizumsak in amaute hanga ka khitui a luan khak ding ka lauthawng hi.
47013001	Tu‑a kong hawh ding pen a thumvei nading hita hi. “Mi nih bang thum bang teci panna kam tawh thu khempeuh kikipsak ding hi.”
47013002	Tuma in kong genkhol khinzo a, tu in zong note tawh ka omkhop loh hangin a nihveina a omkhawm lai mah bangin ka kingaihsun a, mawhna a bawl mite le a dang khempeuhte zong kong paikik ciangin kong koihkhong kei ding hi ci in laikhak tawh a hong gen ka hi hi.
47013003	Note tungah thanemlo in a thahat Khazih in kei tungtawn in thu gen hi cih kipsak nading nong kal lailai uh hi.
47013004	Banghang hiam cihleh tua Khazih in thanemtak in khailupna a thuak hangin Pasian vangliatna tawh a nungta hi. Tua hi a, kote zong ama sungah ka thanem uh hangin Pasian vangliatna tawh note aa dingin amah tawh ka nungta khawm ding uh hi.
47013005	Thu upna sungah a omtakpi mah na hi uh hiam no le no ki‑entel unla, kisittel un. Note sungah Zeisu Khazih a om lam no le no kithei lo na hi uh hiam? Santak a cing zolo na hih kei uh leh na kithei ding uh hi.
47013006	Kote ka hih uh leh santak cinglo ka hih loh lam uh hong thei dingin kong lamen hi.
47013007	Tu in siatna khatpeuh na bawl khakloh nadingun kote hong sanna thu mite mai ah a kilat nading hilo in kote santak ka cing kei uh zongin note in hoihtak in na gamtat theih nadingun Pasian kiangah thu a ngen ka hi uh hi.
47013008	Thuman thutak tawh a kilehbulh bangmah sem theilo ka hih manun thuman thutak bek ka sem uh hi.
47013009	Banghang hiam cihleh kote thanem in note na thahat uh ciangin ka kipak uh hi. Na picin nadingun zong thu kong ngetsak uh hi.
47013010	Tua ahih ciangin note siat nading hilo in na kilamkip theih nadingun Topa in thuneihna kei hong pia hi. Tua ahih manin ka pumpi tawh kong om ciangin thu kong khauh gen khakloh nadingin kong om loh sungin hih thute lai‑a hong khak ka hi hi.
47013011	Sanggamte aw, a tawpkhakna a kong gennop in ah na ci damta un. Picing unla, lungmuangtak in om un. Lungsim kituak in, kilem in om un. Tua hi leh itna le lungmuanna a hong pia Pasian in note hong ompih ding hi.
47013012	A siangtho kinapna tawh khat le khat na kihopih un.
47013013	Mi siangthote khempeuh in note hong hopih uh hi.
47013014	Topa Zeisu Khazih hong hehpihna thupha, Pasian hong itna le Kha Siangtho tawh kilawmtakna in note khempeuh hong ompih tahen. Amen.
48001001	Mihingte kiang pan le mihing tungtawn in a kisawl hilo, Zeisu Khazih le misite lak pan amah a thokiksak Pa Pasian hanga sawltak a suak keimah sawltak Paul le,
48001002	ka ompih sanggamte khempeuh in Galatia gama om pawlpite lai kong khak uh hi.
48001003	Pa Pasian le i Topa Zeisu Khazih kiang pana hong pai hehpihna thupha le lungmuanna in note tungah om tahen.
48001004	Tua Zeisu in Pa Pasian deihna tawh kizui in a gilo tuhun khang panin eite hong hotkhiat nadingin i mawhnate hangin amahmah a kipia hi.
48001005	I Pa Pasian tungah minthanna om tawntung tahen. Amen.
48001006	Khazih hehpihna thupha sunga hong sampa taisan in lungdamna thu tuamdang khatah hun tomkal sungin na kiheikhiat uh lamdang kong sa hi.
48001007	Tua lungdamna thu tuamdang khatin lungdamna thu taktak hilo in Khazih lungdamna thu a siasak nuam mi pawlkhat in note hong buaisakna uh ahi hi.
48001008	Ahih hangin kote mahmah ka hi uh a, vantung pana hong pai vantungmi khat ahi zongin kote hong hilhsa lungdamna thu a hilo, lungdamna thu tuamdang khat peuhpeuh hong hilh a om leh, tua mi in hamsiatna thuak tahen.
48001009	Na sansa uh lungdamna thu a hilo lungdamna thu tuamdang khat hong hilh a om leh tua mi in hamsiatna thuak tahen kong cih khitsa bangun tu in ka cikik hi.
48001010	Hih bangin mite maipha a zong ka hi hiam? Ahih keileh Pasian maipha a zong ka hi zaw hiam? Mite lungdam nading a zong ka hi hiam? Mite lungdam nading a zong ka hih leh Khazih sila ka hi kei ding hi.
48001011	Ahih hangin sanggamte aw, note kong hilh lungdamna thu pen mihing phuahtawm hilo hi cih kong theisak hi.
48001012	Banghang hiam cihleh hih kong hilh lungdamna thu mihing tung pana ka ngah hilo in, mihing hong hilh zong hilo a, Zeisu Khazih hong kilakna tungtawn a ka ngah ahi hi.
48001013	Judah biakna ka zuih lai a ka gamtatzia le gen zawhloh zah dongin Pasian pawlpi bawlsia in suksiat ding ka hanciamna thute na zazo uh hi.
48001014	Ka mipihte lak ka khangualte sung panin zong Judah biakna tawh kisai in a madawkpen khat ka hi a, tanglai ka pu ka pate ngeinate gumin ka naklet mahmah hi.
48001015	Ahih hangin Pasian in pha a sak hunin ka nu gil sunga ka omlai in hong teeltuam khinzo in, ama hehpihna thupha tawh a hong sam a,
48001016	ama Tapa thu Gentile‑te ka hilh theih nadingin keima sungah a Tapa hong kilangsak hi. Tua ciangin kei zong kuamah tawh kikum loin,
48001017	keima hun ma‑a sawltak a suak khinsa mite omna Jerusalem ah zong pai tuanlo in Arabia gamah ka pai hi. Tua panin Damascus khua ah ka ciahkik hi.
48001018	Tua zawh kum thum khit ciangin Peter tawh kimu dingin Jerusalem khuapi ah ka paito a, amah tawh ni sawm le ni nga sung ka omkhawm hi.
48001019	Ahih hangin Topa sanggampa James longal sawltak dangte khat beek tualai ah ka mu kei hi.
48001020	Tu in, hih kong thugelhte zuauthu hi peuhmah lo hi cih Pasian in hong theihpih hi.
48001021	Tua khit ciangin Syria gam le Cilicia gamah ka pai hi.
48001022	Khazih sunga om Judea gam pawlpi mite in ka melin hong thei lo uh hi.
48001023	Ahi zongin, “Nidang lai‑a eite hong bawlsia ngeipa in khatvei lai‑a suksiat a sawm upna thu tu in hilhta hi,” cih bek a na za uh hi.
48001024	Tua ahih manin keima hangin Pasian min a phat uh hi.
48002001	Tua zawh kum sawm le kum li khit ciangin Barnabas tawh Jerusalem ah ka paitokik a, Titus zong ka tonpih hi.
48002002	Pasian hong kilakna tawh kizui in a paito ka hi hi. Ahi zongin ka sepsa teng le ka seplai dingte a mawkna a suah loh nadingin Gentile‑te tunga ka hilh lungdamna thu gentelna khat a makai zawdeuhte kiangah a tuamin ka neihpih hi.
48002003	Tua ahih manin ka tonpih Titus zong Greek mi hi napi vunat dingin a hahsawl nawn kei uh hi.
48002004	Ahih hangin eite laka hong lutsim sanggam kineih mi pawlkhat in vunat ding a hahbawl uh hi. Amaute in Khazih Zeisu sunga i neihsa suahtakna paikhia in, sila hong suaksakkik nuamin a hong lutsim uh ahi hi.
48002005	Thuman thutak lungdamna thu note sungah a kip tawntung theih nadingin amaute thu nai khat sung nangawn ka mang kei uh hi.
48002006	Ahih hangin mi thupi a kingaihsunte zong bangbang ahi uh zongin kei aa dingin a kilamdanna om lo hi. Pasian in maitang zahtak tuam a nei kei hi. Tua mi thupite in kei thugen valkan bangmah a gen tuan kei uh hi.
48002007	Tua sangsik in vunat mite tungah lungdamna thu gen nading thu Peter tungah a kipiak mah bangin vunatlo mite tungah lungdamna thu gen nading thu kei tungah a hong kipia hi.
48002008	Banghang hiam cihleh vunat mite sawltak ahi Peter tungah khauhtak a na a sempa mahin Gentile‑te sawltak keima tungah zong na a hong sem hi.
48002009	Khuampi bang ahi James, Cephas le John‑te in kei hong kipia hehpihna thupha a theih uh ciangin vunat mite kiangah amaute pai in Gentile‑te kiangah Barnabas le kei a pai dingin kilawmtakna taklam khut hong khakin ka kilen uh hi.
48002010	Mizawngte na phawk un cih thu khat bek hong vaikhak uh a, kei zong tua thu mah ka tuppen ahi hi.
48002011	Tu in Antioch khua ah Peter a hong pai ciangin mawhsak nading thu khat om ahih manin ama mai mahmah ah ka taii hi.
48002012	Banghang hiam cihleh James kiang panin a hong pai mi pawlkhat hong tunma un Peter in Gentile‑te tawh an a nekhawm hi. Ahi zongin tua mite hong tun uh ciangin vunat mite a kihtak manin Peter kihemkhia in a tuam om hi.
48002013	A dang Judah mite in zong Peter cingtaklohna zui uh a, Barnabas nangawn a kihel kha hi.
48002014	Ahi zongin amaute in lungdamna thu tawh kipawl thuman thutak tangtak in a zuihlohna uh ka muh ciangin amaute khempeuh mai ah Peter ka taii a, “Nang Judah mi hi napi Judah mite ngeina zui loin Gentile‑te ngeina zui na hih leh Gentile‑te in Judah mite ngeina a zuih nadingun banghang in hahbawl na hi hiam?
48002015	I pianna panin Judah mi ahi Gentile mikhialte a hilo eite in,
48002016	thukham zuihna tawh diktansakna kingah lo a, Zeisu Khazih upna bek tawh kingah hi cih thu i thei hi. Tua ahih manin thukham zuihna tawh hilo in Khazih upna tawh diktansakna i ngah nadingin Khazih Zeisu i umzo hi. Banghang hiam cihleh thukham zuihna hangin kuamah in diktansakna a ngah kei ding hi.
48002017	“Khazih sunga diktansakna i zon laitak in mawhnei i hih lam hong kilangkhia ahih leh Khazih pen mawhna tha a piapa a lehsuah ding hiam? Suak peuhmah lo ding hi!
48002018	Banghang hiam cihleh ka suksiatsa tua nate ka lamkik leh, kei le kei thupalsatpa a suak ka hi hi.
48002019	Tua ahih ciangin Pasian lamah ka nuntak theih nadingin thukham tungtawn in thukham ka sihsan khin hi.
48002020	Khazih tawh kikhailum khawm khin ka hih manin kei a nungta hi nawnlo in kei sungah Khazih a nungta ahi hi. Pumpi sunga om tulaitak a ka nuntakna in kei hong it in keima tanga amahmah a hong kipia Pasian Tapa ka upna tungtawn in a nungta ka hi hi.
48002021	Pasian hong hehpihna thupha ka pampaih kei hi. Banghang hiam cihleh thukham zuihna tawh dikna kingah hi leh, Khazih sihna in a mawkna a suak ding hi,” ka ci hi.
48003001	Galatia mihaite aw! Zeisu Khazih note muh mahmah a hong kikhailum bangin na tel theih nadingun kong hilh khitsa hi napi tua thuman thutak na up loh nadingun kua in hong bumhai ahi hiam?
48003002	Thukham zuihna hanga Kha a ngah na hi uh hiam? Ahih keileh upna thu zakna hanga a ngah na hi zaw uh hiam cih thu khat bek note kiang pan ka thei nuam hi.
48003003	Hi zahtak in hai lawmlawm ding na hi uh hiam? Kha tawh kipan khin napi in tu in ci le sa tawh picin sawm na hi uh hiam?
48003004	Haksatna tampi na thuaksate uh a mawkna suaksak ding na hi uh hiam? A mawkna suak zawzen ding ahi hiam?
48003005	Tua ahih manin Kha hong pia in note lakah nalamdangte hong sempa in thukham na zuih manun hong sem ahi hiam? Ahih keileh upna thu na zak manun hong sem ahi hiam?
48003006	Abraham ngaihsun un. “Amah in Pasian um a, tua a upna pen ama dikna in a kisimsak hi.”
48003007	Tua ahih manin upna a nei mite bek Abraham tate ahi hi cih thu na thei un.
48003008	Upna tungtawn in Pasian in Gentile‑te diktangsak nuam hi cih thu Lai Siangtho in a mukhol hi. Tua ahih manin Abraham kiangah, “Nangma hangin minam khempeuh in thupha a ngah ding uh hi,” ci in lungdamna thu a hilhkhol hi.
48003009	Tua ahih manin upna a nei mite in thu‑um Abraham tawh thupha a ngahkhawm uh hi.
48003010	Thukham zuihna a suang mi khempeuh in hamsiatna nuai‑a om ahi uh hi. Banghang hiam cihleh, “Thukham laibu sunga kigelh thute a vekpi in a zuisuaklo mi in hamsiatna a thuak ahi hi,” ci in Lai Siangtho sungah a kigelh hi.
48003011	“Midik in upna tawh a nungta ding hi,” ci in Lai Siangtho sungah kigelh manin thukham zuihna tawh kuamah in Pasian mai ah diktansakna ngah lo hi cih teltak in a kimu hi.
48003012	“Thukham a zuimi in tua thukham zuihna hangin a nungta ding hi,” ci in kigelh ahih manin thukham le upna a kisai kha kei hi.
48003013	Khazih in eite tangin hamsiatna a suahna tawh thukham hamsiatna panin eite hong tankhia zo hi. Banghang hiam cihleh, “Singkhuam tunga kikhai mi peuhmah in hamsiatna a thuak ahi hi,” ci in Lai Siangtho sungah kigelh hi.
48003014	Eite khempeuh in upna tungtawn in hong kikamciamsa Kha i ngah theih nading le Gentile‑te in Abraham ngah thuphate Khazih Zeisu sungah a ngah nadingun amah in eite a hong tankhia hi.
48003015	Sanggamte aw, mihingte thugen banga kong gen in ah mihing khat thuciamna nangawn a kikipsak khit ciangin kuamah in phiat theilo in, zong behlap theilo hi.
48003016	Tu in Abraham le ama suanpa tungah kamciam kipia zo hi. “Na suan na khakte,” ci in mi tampi gen loin, “Na suanpa tungah,” ci in mi khat bekin a gen hi. Tua mi in Khazih ahi hi.
48003017	Ken kong cih in ah Pasian in Khazih sunga a kipsaksa kamciamna pen tua zawh kum 430 khit ciangin a kipia thukham in a susia thei nawn kei hi. Tua bang hi leh kamciamna a mawkna a suak ding hi.
48003018	Banghang hiam cihleh gamhluahna le thukham kisai hi leh, kamciamna tawh kisai nawnlo ding hi. Ahih hangin Pasian in Abraham tungah kamciamna tawh tua gamhluahna a pia zo hi.
48003019	Tua ahih leh bang dinga thukham hong kipia ahi hiam? Thupalsatna a om manin hong kipiakthuah ahi hi. Pasian in thukham pen Abraham Suanpa hong tun masiah a kimang dingin vantungmite tungtawn in palai khat tungtawn in hong piak ahi hi.
48003020	Tu in palai nasepna a langkhat bek tawh kisem theilo ahih mah bangin Pasian in a langkhat ahi hi.
48003021	Tua ahih leh thukham in Pasian hong kamciamte langpan ahi hiam? Langpan peuhmah lo hi! Banghang hiam cihleh nuntakna hong ngahsak thei dinga thukham hong kipia hi leh diktansakna zong thukham zuih zawhna tawh kingah thei ding hi.
48003022	Ahi zongin Zeisu Khazih upna tungtawn a kibawl kamciamna a um mite in a ngah theih nadingin Lai Siangtho in mawhna sungah mi khempeuh a khumcip hi.
48003023	Ahi zongin upna thu hong tun mateng thukham tawh thongkia bangin hong kicing a, a nungciang a hong kilang ding upna i neih theih nadingin a hong kikhumcip hi.
48003024	Tua ahih manin upna tawh diktansakna i ngah theih nadingin thukham in Khazih kiangah hong kha naucingpa bang ahi hi.
48003025	Ahih hangin upna thu hong tun ciangin tua naucingpa khut nuai ah i om nawn kei hi.
48003026	Banghang hiam cihleh note khempeuh in Khazih Zeisu na up manun Pasian tate na hi uh hi.
48003027	Banghang hiam cihleh Khazih sunga phumna a ngah note khempeuh in Khazih na silh uh hi.
48003028	Note khempeuh in Khazih Zeisu sungah pumkhat na hih manun Judah mi, Greek mi, sila le silalo, numei le pasal cih zong na om kei uh hi.
48003029	Khazih aa na hih uh leh Abraham suan le khakte na hi uh a, hong kamciamna bangin innluahte na hi uh hi.
48004001	Tu in ken kong cih in ah innluahpa in na khempeuh a neipa ahih hangin naupang ahih laiteng sila tawh kilamdang lo hi.
48004002	A pa in a seh hun a tun mateng a cingte le neihsa kemte khut nuai ah a om hi.
48004003	Tuamah bangin eite zong naupang i hihlai in leitung thumawlte nuai ah saltang in i om hi.
48004004	Ahih hangin a hun a cin ciangin numei sung panin thukham nuai‑a hong suak dingin Pasian in ama Tapa hong paisak hi.
48004005	Eite in tapa za i luah theih nadingin thukham nuai‑a om eite hong tankhia dingin a Tapa hong paisak ahi hi.
48004006	Tapate na hih manun Pasian in a Tapa Kha note lungsim sungah hong sawl a, “Abbaɠ, Pa aw!” na ci uh hi.
48004007	Tua ahih manin sila hi nawnlo in tapa na hih leh Khazih tungtawn in Pasian innluahpa na hi hi.
48004008	Ahih hangin Pasian na theihma un a pianlim in pasian a hilo nate na bia uh hi.
48004009	Ahi zongin tu in Pasian na thei khin uh a, Pasian in zong note a hong thei khinzo hi. Tua khit nungin a thazawm kimanna a neilo thumawlte lamah kiheikik in tuate sila suakkik nuam na hi uh hiam?
48004010	Note in nite, khate, khuahunte le kumte peuh na tang uh hi.
48004011	Note aa dingin gimpi a ka sepna teng a mawkna a suahkhak ding ka lauthawng hi.
48004012	Sanggamte aw, note banga kong om bangin note zong kei bangin hong om un ci in kong thum hi. Kei tungah gamtat khialhna bangmah na nei peuhmah kei uh hi.
48004013	A masa lai in pumpi cidam lopi in note kiangah lungdamna thu kong hilhlam na thei uh hi.
48004014	Ka pumpi damlohnate simmawhna le nialna in nong nei tuan kei uh a, ahi zongin Pasian vantungmite khat zah le Khazih Zeisu mahmah bangin nong sang uh hi.
48004015	Tualai a na lungdamna teng uh tu in bang suak peuhmah ahi hiam? Hi thei hi leh na mittang nangawn uh khelkhia in nong piak nop lamtak uh ka thei hi.
48004016	Tua hi a, thuman thutak kong gen manin note gal hong suak zawsop ka hi hiam?
48004017	Amaute in note a hong itbawl uh hangin, a hoihlam ahi kei hi. Hi hi, note in amaute na it nadingun note a hong khenkhiat sawm uh ahi hi.
48004018	Keimah in note tawh ka oma ka om kei zongin na hoih khat peuhpeuh ah na thalawp ding uh a hoih hi.
48004019	Ka taneute aw, note sung pan Khazih lim hong piankhiat theih mateng in nausuak ding bangin gimna ka thuak hi.
48004020	Note hong lunghimawh mahmah ka hih manin tu laitak note kiangah hong omin ka kampauzia hong khel leng ka ut hi.
48004021	Thukham nuai‑a a omkik nuam mite aw, thukham in bang gen hiam cih thei lo na hi uh hiam hong gen dih un.
48004022	Abraham in tapa nih a nei hi. Khat pen a sila numei tawh a neih hi a, a dang khat pen sila a hilo numei tawh a neih ahi hi ci in kigelh hi.
48004023	Sila numei tawh a neih a tapa pen ci le sa hanga piang hi a, sila a hilo numei tawh a neih a tapa in kamciamna hanga piang ahi hi.
48004024	Tua nihte in genteh nadingin a piang hi a, thuciamna nihte a lak uh hi. Hagar in Sinai muala hong kipia sila suahna thu ahi hi.
48004025	Hih Hagar in Arabia gama om Sinai mual hi a, a tate tawh sila a suak tu laitak a om Jerusalem khuapi tawh a kibang hi.
48004026	Ahih hangin tunglam a om Jerusalem khuapi in eite khempeuh nu ahi sila a hilo numei ahi hi.
48004027	Banghang hiam cih leh, “Nang, a tasel numei aw, Lungdam in! Nausuak gimna a thuak ngeilo numei aw, Awng inla kiko in! Banghang hiam cihleh pasal a nei numei sangin Kuama deihloh numei in ta a hau zaw hi,” ci in a kigelh hi.
48004028	Tu in sanggamte aw, eite in Isaac bangin kamciamna tate i hi hi.
48004029	Ahih hangin ci le sa hanga piang tapa in Kha hanga piang tapa tua hun lai a a bawlsiat mah bangin tu in zong a bawlsia hi.
48004030	Ahi zongin Lai Siangtho in bang gen ahi hiam? “Sila numei le a tapa hawlkhia in. Banghang hiam cihleh silanu tapa in sila a hilo numei tapa tawh gamh luahkhawm theilo ding hi,” a ci hi.
48004031	Tua bangin sanggamte aw, eite in silanu tate hilo in sila a hilo numei tate i hi hi.
48005001	Khazih in eite hong suaktasak khin ahih manin tua suahtakna ah kiptak in ding unla, sila suahna hakkol kisuankik nawn kei un.
48005002	En un, keimah Paul in kong gen in ah vun na ki‑at uh leh Khazih in note aa dingin a mawkna a suak ding hi.
48005003	Vunat mi khatpeuh tunga teci kong pankik in ah thukham khempeuh zuih khit ding na leiba ahi hi.
48005004	Thukham zuihna hanga diksakna a ngah nuam mite aw, note in Khazih tawh kikhenkhia in hehpihna panin na puk khin uh hi.
48005005	Banghang hiam cihleh upna hanga thuman thutak tawh kipawl lametna thu Kha tungtawn in lawptak in i ngak hi.
48005006	Banghang hiam cihleh vunatna ahi a, vunatlohna ahi zongin, Khazih sungah kimanna nei loin itna hanga upna tawh nasepna in kimanna a nei hi.
48005007	Limtak in a tai khinsa na hi uh a, thuman thutak zuihna panin kua in hong khaktan ahi hiam?
48005008	Hi banga note a hong kizolna in note hong samkhiapa Pasian kiang pan ahi kei hi.
48005009	Silngo tawmcik in annel lomkhat a tawkzo hi.
48005010	Lungsim dang a neilo dingin Topa sungah note kong muang hi. Ahih hangin note hong buaisak mi peuhmah in thukhenna a thuak ding hi.
48005011	Sanggamte aw, vunatna thu a hilh lai hi leng banghang in bawlsiatna thuak lai ding ka hi hiam? Tua hi leh singlamteh thu hanga buaina zong a om nawn kei ding hi.
48005012	Note a hong buaisak mite in amau vunciat tankhia le uh ka ut hi.
48005013	Sanggamte aw, a suakta dingin a hong kisamkhia mite na hi uh hi. Ci le sa deihna zuih nadingin tua suahtakna zang kei unla, itna tawh khat le khat na kihuh un.
48005014	Banghang hiam cihleh, “Nang le nang na ki‑it bangin na vengpa na it in,” a cihna thukhat sungah thukham khempeuh a kicing khin hi.
48005015	Ahih hangin khat le khat kitawng kisel in na om uh leh na maimang khakloh nadingun na kidawm un.
48005016	Ken kong cih in ah Kha sungah na gamta un. Tua hi leh ci le sa lunggulhna na zui kei ding uh hi.
48005017	Banghang hiam cihleh ci le sa lunggulhna in Kha deihna tawh kituak lo a, Kha deihna in ci le sa lunggulhna tawh kituak lo hi. Na gamtat nop bangun na gamtat theihloh nadingun tua nihte khat le khat a kilehbulh den hi.
48005018	Ahi zongin Kha na kimakaihsak uh leh thukham nuai ah na om kei uh hi.
48005019	Tu in, ci le sa gamtatnate a kitel mahmah hi. Tuate in angkawmna, numei pasal mawhna, a kihhuai gamtatna, paktatna,
48005020	milim biakna, dawi‑ai tawina, kimuhdahna, kitotna, kihazatna, kihehsuahna, angsungkhualna, kikhenna, upna maanlo neihna,
48005021	ki‑eenna, mithahna, zukhamna, gualnop uangtatnate a kipan tua bang namte ahi hi. Tua banga a gamtate in Pasian kumpigam a luah kei ding uh hi ci a, kong genngei bangin tu in zong kong genkik hi.
48005022	Ahih hangin Kha gahin ki‑itna, lungdamna, lungnopna, lungduaina, migitna, hoihna, cihtakna,
48005023	lungnemna, pumpi ki‑ukzawhna cihte ahi hi. Tua thute tawh a kituaklo thukham a om kei hi.
48005024	Khazih mite in ci le sa deihna le lunggulhna teng a khailum khinzo uh hi.
48005025	Kha sunga nungta i hih leh Kha deihna bangin gamta ni.
48005026	Kiphasak loin khat le khat kiphin loin ki‑eeng loin om ni.
48006001	Sanggamte aw, mi khatpeuh mawhna sungah a pukkhak leh a khami note in lungnemna tawh na phong un. Ze‑etna sungah na puk khakloh nadingun kidawm un.
48006002	Khat le khat van kipuakpih unla, tua bangin Khazih thukham na kicingsak un.
48006003	Banghang hiam cihleh mi khatpeuh bangmah hi hetlo napi a kithupi ngaihsut mawkmawk leh amah le amah a kikhem ahi hi.
48006004	Tua ahih manin a kuamah peuhin ama gamtatnate sittel hen. Tua hi leh midangte tawh kitehkak kul loin amah lungdam thei pah ding hi.
48006005	Banghang hiam cihleh kuamah peuhin ama van ciat mah a puak ding uh ahi hi.
48006006	Pasian thu a kihilh mipa in a hilh mipa tawh na hoih a neih khempeuh zangkhawm tahen.
48006007	Kuamah kikhemsak kei un. Pasian ciamnuih bawl theih ding hilo hi. Banghang hiam cihleh mi khatpeuh in ama vawh bangin a gah a at ding hi.
48006008	Ama ci le sa lunggulhna a vawh mi in ci le sa hanga muatna a at ding hi. Kha deihna a vawh mi in Kha hanga nuntak tawntungna a at ding hi.
48006009	Na hoih sep ding cimtak kei ni. Lungkia loin sem lehang a hun a tun ciangin a gah i at ding hi.
48006010	Tua ahih manin hun hoih i ngah simin mi khempeuh tung le a diakdiak in upna sunga i innkuanpihte tungah na hoih sem ni.
48006011	Keima khut mahmah tawh note aa dinga kong gelh laimal golpipite en dih un!
48006012	Amaute pumpi tawh kipawl minthanna a deih mite in Khazih singlamteh hangin bawlsiatna a thuak khakloh nading bek un note vunat dingin hong nak sawl ding uh hi.
48006013	Banghang hiam cihleh vunat ahi amaute nangawn in zong thukham zui lo napi in note vunatna a kisialhpih nop manun vunat ding a hong deih uh ahi hi.
48006014	Kei ka hih leh i Topa Zeisu Khazih singlamteh longal bangmah thu ah ka kisial kei ding hi. Tua Topa tungtawn in leitung in kei aa dingin kikhailum khin a, kei zong leitung aa dingin ka kikhailum khin hi.
48006015	Banghang hiam cihleh vunatna le vunatlohna in Khazih Zeisu sungah kimanna a nei kei hi. Mi thak suahna bekin kimanna a nei hi.
48006016	Hih thu bangin a gamta mite khempeuh tung le Pasian mi ahi Israel mite tungah lungmuanna le hehpihna thupha om tahen.
48006017	Ka pumpi ah Topa Zeisu hong ciaptehnate pua ka hih manin tu‑a kipan in kuamah in hong nawngkaisak nawn kei hen.
48006018	Sanggamte aw, i Topa Zeisu Khazih hong hehpihna thupha in note lungsim ah hong om tahen. Amen.
49001001	Pasian deihna hanga Zeisu Khazih sawltak keimah Paul in Ephesus khua‑a om Khazih Zeisu sunga thu‑um mi, misiangthote kiangah lai kong khak hi.
49001002	I Pa Pasian le Topa Zeisu Khazih kiang panin a hehpihna thupha le lungnopna note tungah om tahen.
49001003	Khazih sunga om vantung khalam thupha khempeuh eite a hong pia i Topa Zeisu Khazih Pa, Pasian kiphat tahen.
49001004	Ama mai ah a siangtho le mawhsakna om lo dingin leitung pianma in ama sungah eite a hong teel zo hi.
49001005	Tuamah bangin ama lungkimna le ama deihna tawh kizui in Zeisu Khazih tungtawn in ama tate a suak dingin itna tawh eite hong sehkhol khinzo hi.
49001006	Tua in a vanglian ama hehpihna a kiphat theih nading hi a, tua hehpihna hangin ama Itpa sungah eite a hong sang zo hi.
49001007	A kicing mahmah ama hehpihna thupha tawh kizui in ama sisan hanga tatkhiatna ahi mawh maisakna ama sungah i ngah hi.
49001008	Amah in tua hehpihna thupha ahi ciimna le pilvanna namkim eite tungah kicingtak in hong pia zo hi.
49001009	Ama lungkimna bangin amahmah in a ngimsa ama deihna thusim eite a hong theisak zo hi.
49001010	Tua in a gelsa hunte a kicin ciangin vantung le leitung a om nate khempeuh Khazih nuai ah koih theih nading ahi hi.
49001011	Ama deihna le a ngimna zui in na khempeuh a sempa in ama ngimna tawh kizui in eite hong sehkhol khin ahih manin tua Khazih sungah gamhluahna i ngah zo hi.
49001012	Tua in Khazih a um masa kote hangin ama minthanna a kiphat theih nading ahi hi.
49001013	Note in zong note hotkhiatna lungdamna thu ahi thuman thutak na zak khit uh ciangin amah na up manun hong kamciamsa Kha Siangtho tawh ciaptehna a hong khen hi.
49001014	Pasian neihsa eite a hong kitatkhiat mateng tua Kha Siangtho in eite luahna kipsakna malep ahi hi. Tua in ama minthanna kiphat theih nading ahi hi.
49001015	Tua ahih manin Topa Zeisu na upna uh le misiangthote khempeuh na itna uh ka zak ni a kipan,
49001016	ka thungetna ah na min uh loin note aa dingin lungdam ka ko den hi.
49001017	Eite Topa Zeisu Khazih Pasian, a vanglian Pa in amah na theihtel nadingun khalam lungpilna le kilakna a hong piak nadingin thu ka ngen hi.
49001018	Na lungsim mit uh hong kivaksak a, note a hong sapna hanga lametna in bang hi a, misiangthote sunga ama neihsa kicing zihziahte bang hiam cih na theih nading uh leh,
49001019	a thahat mahmah ama vangliatna tawh na a sep bangin a um eite aa dingin ama vangliatna bangzah in khauh hiam cih na theih nading uh zong thu kong ngetsak hi.
49001020	Amah in tua vangliatna tawh Khazih sungah nasem in misite lak pan a thawhkiksak khit ciangin vantung ama taklam ah a tusak hi.
49001021	A zalianpente, thuneite, vangliatna neite, ukna a neite khempeuh le tuhun bek hilo in a hong tung ding hunah a kiphuak lai ding min khempeuh sangin a lianzaw thamin a koih hi.
49001022	Na khempeuh ama khenuai ah koihin pawlpi aa dingin amah na khempeuhte lutang a suaksak hi.
49001023	Pawlpi in ama pumpi hi a, na khempeuhte na khempeuh mah tawh a kidimsakpa kicinna ahi hi.
49002001	Nidanglai in note in thupalsatnate le mawhnate sungah a si na hi uh hi.
49002002	Tu laitak a thu a manglo mite sungah na a sem kha huihlak a thuneipa deihna bangin hih leitung paizia zui in na nungta ngei uh hi.
49002003	Eite khempeuh zong a beisa hunin tua mite bangmah in ci le sa lunggulhna le ngaihsutnate zui in, ci le sa lunggulhnate i tangtungsak hi. Midangte mah bangin i pianlim in hehna tate i hi hi.
49002004	Ahih hangin hehpihna kicing a nei Pasian in itna lianpi tawh eite a hong it hi.
49002005	Tua ahih manin mawhna sungah si a, i om laitak nangawn in Khazih tawh hong hing khawmsak a (hehpihna thupha hangin hotkhiatna na ngah uh hi),
49002006	Pasian in amah tawh hong tho khawmsak in Khazih Zeisu sungah vantung ah amah tawh a hong tu khawmsak hi.
49002007	Tua in Khazih Zeisu sunga ama migitna tawh a hong lahkhiat gen zawhloh a kicing ama hehpihna thupha a hong tung ding hunte ah a hong lah theih nading ahi hi.
49002008	Banghang hiam cihleh hehpihna thupha hangin upna tawh hotkhiatna na ngah uh hi. Note thu in hotkhiatna a ngah na hi kei uh hi. Hih in Pasian letsong ahi hi.
49002009	Kuamah a kisialh khakloh nadingin sepnate hang hilo hi.
49002010	Banghang hiam cihleh Pasian in eite sep dinga a koihsa na hoihte a sem dingin Khazih Zeisu sunga hong piansak ama bawlsate i hi hi.
49002011	Tua ahih manin nidanglai in ci le sa lamah Gentile‑te na hih lam uh le a pumpi vuntep uh a khut tawh a tan mite in vunatloh mi a hong cih mite na hih lam uh kiphawk un.
49002012	Tua hun lai in note in Khazih na nei kei uh a, Israel mipawl na hi kei uh hi. Kamciam tawh kipawl thuciamnate in hong huam kha loin, leitung ah lamet bei in Pasian nei loin na om uh hi.
49002013	Ahih hangin nidanglai in a gamlapi a om note tu in Khazih Zeisu sungah na om uh a, Khazih sisan in a naina munah hong tunzo hi.
49002014	Banghang hiam cihleh Khazih in eite kilemna ahi hi. Amah in minam nihte kikal a a hong khen kidalna kawm phelkhia in minam khat a hong suaksak hi.
49002015	Amah in ei minam nihte ama sungah mi thak khat a hong suahsak nadingin eite a hong kigalbawlsak thukham sunga om thupiakte le thukhunte ama pumpi tawh paikhia in kilemna a hong bawlsak hi.
49002016	Tua ciangin tua minam nihte pumpi khat sungah Pasian tawh a hong kilemkiksak theih nadingin Khazih singlamteh tungtawn in tua kigalbawlna a sisak hi.
49002017	Gamlapi a om note le a nai‑a om amaute kiangah amah hong pai in kilemna thu a hong hilh khinzo hi.
49002018	Tua ahih manin ei minam nihte in ama tungtawn in Kha khat bek tawh Pa kiang i naih theita hi.
49002019	Tua ahih manin tu in khualmi le gamdang mi na hi nawn kei uh hi. Misiangthote tawh gam mi khat hikhawm in Pasian innkuanpihte na hi uh hi.
49002020	Tua innkhuam bulpi ahi sawltakte le kamsangte tungah note hong kilam a, innkiusuang in Zeisu Khazih ahi hi.
49002021	Tua inn buppi Khazih sungah kilemkhawm in khangto a, Topa sunga a siangthopen biakinnpi ahi hi.
49002022	Kha tungtawn a Pasian teenna a suak dingin note zong tua Topa sungah a kilamkhawm na hi uh hi.
49003001	Hih thu hangin keimah Paul in Khazih Zeisu hangin no Gentile‑te aa dingin thongkia ka hi hi.
49003002	Pasian in ama hehpihna thupha tawh kipawl nasepna note aa dingin kei a hong piakna thu na zaksa uh,
49003003	Pasian in tua thusim ka tungah pulak in hong theihsakna tawh kizui in (nunglam a lai tomno khat kong gelh mah bangin,
49003004	tua lai na sim uh ciangin Khazih tawh kisai tua thusim ka theihtel lam na thei ding uh hi),
49003005	tua thusim in a siangtho ama sawltakte le kamsangte tungah Kha tawh tu‑a a pulak bangin hundang a mihing tate tungah a kipulak ngei kei hi.
49003006	Tua thusim in Gentile‑te in Israelte tawh gamh luahkhawm in pumpi khat suakkhawm uh a, Pasian in Khazih sunga a kamciam lungdamna thu tungtawn in a ngahkhawmte ahih nading uh ahi hi.
49003007	Ama vangliatna tungtawn in a tuam vilvel a Pasian in ama hehpihna thupha letsong kei hong piakna tawh kizui in tua lungdamna thu a gen nasempa khat ka suak hi.
49003008	Misiangtho khempeuh laka a neupen sanga a neuzaw lai keima tungah Pasian in hih hehpihna thupha hong pia zo hi. Tua in a kimukhia zolo Khazih hauhna thu Gentile‑te ka hilh theih nading ahi hi.
49003009	Tua banah ama gelna thusim bang hiam cih mi khempeuh ka theihsak nading zong ahi hi. Tua thusim pen a kipatcil a kipan na khempeuh Zeisu Khazih tungtawn in a piangsakpa Pasian sungah a kiselsuak ahi hi.
49003010	Vantung lama om a zalianpente le a vangliante tungah tu huna Pasian pilna tampite, pawlpi in a theihsak theih nading deihna ahi hi.
49003011	Hih in i Topa Khazih Zeisu sunga Pasian in a zawhsa, a tawntung a ama ngimna bangin a piang ahi hi.
49003012	Amah upna tungtawn in eite in hangtak le lungmuangtak in Pasian kiang i zuan thei hi.
49003013	Tua ahih manin note minthanna ahi note aa dingin ka thuak gimnate ah na lungkiat loh nadingun kong thum hi.
49003014	Hih thu hangin i Topa Zeisu Khazih Pa kiangah khukdin in thu ka ngen hi.
49003015	Ama tungtawn in leitung le vantung a om innkuan buppi min kipia a,
49003016	ama vangliatna tawh kizui hauhna hong piak theih nading ama Kha tungtawn in note sunglam mi thahatna tawh hong thakhauhsak nading,
49003017	upna tungtawn in note lungsim sungah Khazih hong teengin, itna ah note zung hong khasak a, hong kiphuhkip nading,
49003018	ama hong itna a zaizia, a sauzia, a thukzia, le a sanziate, misiangtho khempeuh in a theih banga na theihtel nading uh le,
49003019	a kithei khin zolo Khazih hong itna thei in Pasian kicinna khempeuh tawh na kidim nadingun thu kong ngetsak hi.
49003020	Tu in eite sunga nasem ama vangliatna tawh kizui in i ngetna le i ngaihsutna sangin a zah tampi a semthei pa tungah
49003021	minthanna, pawlpi sungah Khazih Zeisu hangin a khang a khang in om tawntung tahen. Amen.
49004001	Pasian hong sap mite na hih manun tua sapna tawh a kilawm a kituak in na gamtat nadingun Topa hanga thongkiapa ahi keimah in kong thum hi.
49004002	Na khempeuh ah kiniamkhiat un. Thunem in lungduai unla, itna tawh khat leh khat kithuak keikai un.
49004003	Kilemna tawh Kha hanga kipumkhatna na letkip nadingun na hanciam un.
49004004	Lametna khat bek sunga hong kisam na hih manun pumpi khat, Kha khat,
49004005	Topa khat, upna khat, tuiphumna khat bek a om hi.
49004006	Na khempeuh tunga a om, na khempeuh a zel a tawk, note khempeuh sunga a om, mi khempeuh Pa, Pasian khat bek a om hi.
49004007	Khazih hong hawmsak letsong tawh kizui in eite khat ciat tungah hehpihna thupha hong kipia zo hi.
49004008	Tua ahih manin amah in, “A sang munah a kahtoh ciangin Sal honpi paipih a, Mite tungah letsongte a pia hi,” a ci hi.
49004009	(Amah kahto hi a cih ciangin leinuai tawngah kumsuk masa hi a cihna hilo ahi hiam?
49004010	A kumsukpa in na khempeuh a kicingsak dingin vantungte khenga a kahtopa mah ahi hi.)
49004011	Tua hi a, amah in mi pawlkhatte sawltak ding, mi pawlkhatte kamsang a thu a hilh ding, mi pawlkhatte lungdamna thu a tangko ding, mi pawlkhatte pawlpi sia le thuhilh sia dingin a suaksak hi.
49004012	Pasian na a sep theih nadingun misiangthote kigingkholsak in Khazih pumpi a lamkip theih nading uh ahi hi.
49004013	Eite khempeuh in upna le Pasian Tapa theihtelna ah pumkhat suakin picing a, Khazih kicinna zah i tun mateng,
49004014	mite in khemna tawh lam hong khialhsak theih nadingin khelpilna tawh a gel uh thuhilhnate in huih bangin a sukmut a tomut theih naupangte bang i hi nawn kei ding hi.
49004015	Tua ahih ciangin lutang ahi Khazih sungah na khempeuh ah i khantoh nadingin ki‑itna tawh thuman thutak gen ni.
49004016	Tua lutang panin pumpi na a tuamtuamte in kituaktak in kizom a, amaute limtak in a kizop dimdiamna hangin pumpi pen pumkhat a suak thei hi. Pumpi na a tuamtuamte in amau sep ding ciat a sep uh ciangin ki‑itna ah pumpi khangin a cingtak a suak thei hi.
49004017	Tua ahih manin Topa mina kong gen le kong thum thu in Gentile‑te in a haihuai amau lungsim ngaihsutna uh zui in a gamtat bangun note na gamta nawn kei un.
49004018	Amaute lungsim mialcipna le amaute awlmawhlohna hangin Pasian hong piak nuntakna tawh kikhen uh a, amaute theihtheihna a mialcip hi.
49004019	Amaute in zumtheihna nei nawnlo uh a, a kihhuai namkim tawh kidiah in numei pasal thangtatna lamah a uang semsem dingin a kipumpiak uh hi.
49004020	Ahih hangin note in Khazih na theihzia uh tua bang ahi kei hi.
49004021	Zeisu sunga a om thuman thutak hong kihilhsa le na zaksa uh mah bangin,
49004022	khemna tawh kidim lunggulhna hanga kisia, nidang a na mi lui gamtatnate uh suahkhia in,
49004023	na lungsim uh thaksak unla,
49004024	Pasian in dikna le sianthona taktak tawh amah banga a piansak mi thak na silh un.
49004025	Tua ahih manin zuauthu gen loin “i veng i pamte tungah thuman gen ciat ni.” Banghang hiam cihleh pumpi tunga om nate i hi ciat hi.
49004026	“Na heh uh zongin khial kha kei un.” Na hehna uh dam loin, ni tumsak kei unla,
49004027	Dawimangpa mun na pia kei un.
49004028	A guta mi in gu nawnlo in kisapna a nei mite a piakzawh nadingin nasep hoih khatpeuh a khut tawh semin hanciam hen.
49004029	Note kam sung panin kam hoihlo pusuaksak kei unla, a za mite a phatuamsak ding amaute kilamkipna a piangsak ding thuhoih bek gen un.
49004030	Tatkhiatna ni dong note a hong kiciaptehna ahi Pasian Kha Siangtho na dahsak kei un.
49004031	Kilungsim neihna, thangpaihna, hehna, kitot kiselna, kigensiatna le kisiatsak nopna lungsim khempeuh paikhia un.
49004032	Khat le khat na kihehpih un, lungnemna tawh na kiho unla, Pasian in Khazih hanga note mawhna a hong maisak bangin note zong khat le khat mawhna na kimaisak un.
49005001	Tua ahih manin it tate bangin Pasian tatzia etteh un.
49005002	Khazih in eite a hong it manin eite aa dingin amahmah a kipiak bangin itna tawh gamta un. Eite aa dingin namtui biakpiak nading amahmah biakpiakna le gangawh biakpiakna in Pasian tungah a kipia hi.
49005003	Numei pasal mawhna, a siangtholo na khat peuhpeuh ahi a, huaihamnate ahi zongin misiangthote tawh kituak lo ahih manin note sungah genin zong nei kei un.
49005004	A kilawmlo kampau, a haihuai kampau, ciamnuih thanghuaite ahi zongin zat ding kilawm lo ahih manin zang loin lungdamkohna kamte na zang zaw un.
49005005	Banghang hiam cihleh numei pasal mawhna a bawl mi, a siangtholo a a gamta mi, milim bia ahi, a huaiham mipa khat beekin Khazih le Pasian kumpigam sungah bangmah a luah kei ding uh hi cih na thei uh hi.
49005006	Thu ginalo tawh mi khemsa in om kei un. Banghang hiam cihleh tua bang thute hangin thu a manglo mite tungah Pasian hehna a tung hi.
49005007	Tua ahih manin tua bang mite tawh na kipawl kei un.
49005008	Nidanglai in khuamial sungah na om uh hangin tu in khuavak sungah na om uh hi. Tua ahih manin khuavak tate bangin gamta un.
49005009	(Banghang hiam cihleh Kha gahin hoihna, dikna le thuman khempeuh ahi hi.)
49005010	Topa lungkimna in bang ahi hiam ci in zong un.
49005011	Phattuamna a om lo khuamial gamtatnate tawh kipawl loin tua gamtatnate a hoihlohna na pholakkhia zaw un.
49005012	Banghang hiam cihleh a simtham in a gamtatnate uh kam a gen ding nangawn in zong a zumhuai hi.
49005013	A kilangkhia khempeuh khuavak in a kilatsak ahih mah bangin a kipholak khempeuh zong khuavak in a pholak ahi hi.
49005014	Tua ahih manin amah in, “A ihmu mi aw, khanglo inla, Misite lak pan thokhia in. Tua hi leh nang tungah Khazih hong tang ding hi,” a ci hi.
49005015	Mihai bangin gamta kei unla, mipil bangin pilvangtak in gamta un.
49005016	Hun le nite sialua ahih manin hun hoihte khahsuah kei un.
49005017	Tua ahih ciangin mihai bangin om kei unla, Topa deihna bang ahi hiam ci in theitel un.
49005018	Hong uangtatsak thei lenggahzu kham kei unla, Kha tawh kidim zaw un.
49005019	Pasian phatna late, biakna late le khalam late tawh khat le khat na kipaih unla, note lungsim sungah Topa phatin lasa un.
49005020	Na khempeuh ah i Topa Zeisu Khazih min tawh Pa Pasian tungah lungdam na ko tawntung un.
49005021	Pasian kihtakna lungsim tawh khat le khat thu na kimang un.
49005022	Zite aw, Topa thu na man mah bangun na pasalte uh thu na mang un.
49005023	Banghang hiam cihleh Khazih in pawlpi lutang hi a, pumpi a Honpa ahih mah bangin pasal zong a zi lutang ahi hi.
49005024	Tua ahih ciangin pawlpi in Khazih thu a man bangin zite in zong thu khempeuh ah a pasalte uh thu a man ding uh ahi hi.
49005025	Pasalte aw, Khazih in pawlpi it a, pawlpi aa dingin amahmah a kipumpiak bangin note in zong na zite uh na it un.
49005026	Thu tawh tui a sawp bangin Khazih in pawlpi sawpsiang a, a sianthosak theih nadingin,
49005027	kawkbanglo, hemna le hoihlohnate khat beek a omlo, a siangtho le mawhsakna omlo, a minthang pawlpi, amah le amah a kipiak theih nading ahi hi.
49005028	Tua ahih manin pasalte in amau pumpi banglianin a zite uh it uh hen. A zi a it mi in amahmah a ki‑it ahi hi.
49005029	Banghang hiam cihleh kuamah in ama pumpi a mudah ngei kei hi. Topa in pawlpi vakin a kep a huai bangin mihing in zong ama pumpi vakin a kem hi.
49005030	Eite in ama pumpi nate ama sa le a guh a tangte i hi hi.
49005031	“Hih thu hangin pasal in a nu le a pa nusia in a zi tawh kigawm dinga, Amaute gel pumkhat sakhat a suak ding uh hi.”
49005032	Hih in thusim lianpi hi a, Khazih le pawlpi tawh kisai a gen ka hi hi.
49005033	Ahi zongin note khatpeuh in amah le amah a ki‑it bangin a zi it henla, a zi in zong a pasal zahtak hen.
49006001	Tate aw, Topa sungah na nu na pate uh thu na mang un. Banghang hiam cihleh hih in thuman ahi hi.
49006002	“Na nu le na pa zahtak in,” cih thu in kamciam tawh a kithuahkhawm thupiak masa pen hi a,
49006003	“na nu na pa zahtak lecin leitung ah nuamsa in na khansau ding hi.”
49006004	Pate aw, na tate uh a heh nadingun phin kei un. Topa thu tawh hilhin pantah unla, khansuah un.
49006005	Silate aw, Khazih thu na man mah bangun ci le sa a na tote uh thu zong lau le ling kawmsa in lungsim takpi tawh na mang un.
49006006	Mihing mai‑et in amaute hong muh sung beka thumangte hilo in, lungsim takpi tawh Pasian deihna a zui Khazih silate bangin nasem un.
49006007	Mihingte nasem bang hilo in Topa nasem bangin deihsakna tawh na sem un.
49006008	Sila ahi a, silalo ahi zongin a hoih a sem mi khempeuh Topa in a hoih pia ding hi cih thu na thei uh hi.
49006009	Tote aw, note in zong na silate uh tungah tua bangin bawl un. Note Topa zong vantung ah om a, amah in kuamah deidan neilo hi cih thu thei unla, na silate uh lausak in tawnbawl kei un.
49006010	A nunungpen in sanggamte aw, Topa le a vanglian ama hatna sungah thakhauh un.
49006011	Dawimangpa hong sawmnate na nanzawh nadingun Pasian hong piak galvante a kimin na silh un.
49006012	Banghang hiam cihleh si le sa tawh kido i hi kei a, a zalianpente, a thuneite, tulai leitung khuamial a ukte le van lam a dawigilo honpite tawh a kido i hi hi.
49006013	Tua ahih manin hunsiate nang zo in na khempeuh zo a, na dinkip zawh nadingun Pasian hong piak galvante a kimin silh un.
49006014	Tua ahih manin thuman thutak kawnggak gak unla, dikna sik awmdal bulhin,
49006015	kilemna tawh kipawl lungdamna thu kiginkholhna khedap bulh unla, dingkip un.
49006016	Tua galvan khempeuh banah gilopa hong kapna meikuang thaltang khempeuh a mitsak zo ding upna lum na tawi un.
49006017	Hotkhiatna sik lukhu khu unla, Pasian kammal ahi Kha namsau tawi un.
49006018	Kha sungah a tawntung in thungetna nam khempeuh le deih ngetnate na ngen un. Hih bangin pilvangtak in omden unla, misiangthote khempeuh aa ding tatsat loin thungetsak un.
49006019	Kei aa dingin Pasian in ka gen ding thute hong pia a, a kiselcip ahi lungdamna thu hangtak a ka genngam nadingin thu hong ngetsak un.
49006020	Banghang hiam cihleh lungdamna thu hangin tangmi khat ka hihna hangin mat le hen ka thuak hi. Hih bangpi mah in ka gen dinga kilawm bangbang hangtak in ka gen theih nadingin thu hong ngetsak un.
49006021	Ka vai teng le ka nasepzia teng na theih nadingun Tychicus in hong gen ding hi. Amah pen Topa nasem muanhuai ka it sanggampa khat ahi hi.
49006022	Ka vai teng uh na theih nading uh le amah in note tha hong piak theih nading ngimna tawh amah kong paisak ahi hi.
49006023	Pa Pasian le Topa Zeisu Khazih in sanggamte tungah lungmuanna le upna tawh kipawl ki‑itna hong pia tahen.
49006024	Lungsim takpi tawh i Topa Zeisu Khazih a it mi khempeuh tungah hehpihna thupha hong tung tahen. Amen.
50001001	Zeisu Khazih sila keimah Paul le Timothy in Philippi khua‑a om Khazih Zeisu sunga misiangtho khempeuh le pawlpi siate le pawlpi upate lai kong khak uh hi.
50001002	I Pa Pasian le i Topa Zeisu Khazih kiang pan hehpihna thupha le lungnopna note tungah om tahen.
50001003	Note kong phawksim in ka Pasian tungah lungdam ka ko hi.
50001004	Thu ka ngetsim in note khempeuh aa dingin lungdamtak in kong ngetsak hi.
50001005	Banghang hiam cihleh a kipat a kipan tuni dongin lungdamna thu ka hilhna ah nong panpih uh hi.
50001006	Note sungah nasep hoih hong pankhiapa in Zeisu Khazih ni dongin kicingtak in hong zomsuak ding hi ci in ka lungmuang hi.
50001007	Ka lungsim sungah om den na hih manun na vekpi un tua banga kong ngaihsut ding mah na hi uh hi. Banghang hiam cihleh mat le hen ka thuakna le lungdamna thu ka hutna le ka kipsaknate ah kei tawh kibang in hehpihna thupha a ngahkhawm na hi uh hi.
50001008	Banghang hiam cihleh Zeisu Khazih in hong it mah bangin kei zong note kong it mahmahna Pasian in ka teci ahi hi.
50001009	Note itna in thu theihna le thu khentel theihna khempeuh ah a khan semsem nading,
50001010	Khazih ni dongin a hoihpen nate muhtel theih nading, a siangtho le kawkbanglo a na om nading,
50001011	Zeisu Khazih tungtawn a dikna gahte tawh na kidim theih nading uh le Pasian vangliatna a kiphat theih nadingin thu kong ngetsak hi.
50001012	Ahih hangin sanggamte aw, ka tunga thupiangte in lungdamna thu kizelsak zaw hi cih na theih ding uh ka deih hi.
50001013	Khazih hanga mat le hen ka thuakna kumpi inncing galkapte khempeuh le midangte in zong a theitel uh hi.
50001014	Mat le hen ka thuak manin Topa sunga sanggamte a tam zaw in zong thangahna in nei uh a, Pasian thu gen ding lau loin a hang semsem uh hi.
50001015	Mi pawlkhat in midangte eenna le dem nopna tawh Khazih thu hilh uh a, pawlkhat in lungsim maan tawh a hilh uh hi.
50001016	Hih a masate pawlin lungsim takpi tawh hilo angsungkhualna bek tawh ka thuak gimnate a kibehlap nading ngimna tawh Khazih thu a hilh uh hi.
50001017	Ahih hangin a nunungte pawlin lungdamna thu a hu dingin kei hong kiseh ahihlam thei uh ahih manin itna tawh Khazih thu a hilh uh hi.
50001018	A phatmawhna bang om ahi hiam? Kineih tawmna tawh ahi a, lungsim taktak tawh ahi zongin lam khatpeuh tawh Khazih thu a kihilh nak leh ka lungdam veve a, ka lungdam lailai ding hi.
50001019	Banghang hiam cihleh nong thungetsakna uh le Zeisu Khazih Kha in a hong huhna hangin tua thute in keima suahtak nading hong suak ding hi cih ka thei hi.
50001020	Maizumna bangmah nei loin ka hansan ngei bangin ka hangsan lai dinga, ka si a ka hing zongin ka pumpi tawh Khazih minthansak ding lunggulh in ka lamen hi.
50001021	Banghang hiam cihleh nungta hi leng Khazih aa ding hi a, si hi leng a met zaw ka hi hi.
50001022	Ahih hangin ka pumpi nungta lai leh na tampi sem thei ding ka hih manin ka teel zawk ding ka thei kei hi.
50001023	Banghang hiam cihleh hih thu nihte kikal ah ka cih nading ka thei kei hi. Khazih tawh omkhop ding ka ut a, tua in kei aa dingin a hoih zaw hi.
50001024	Ahi zongin hih pumpi tawh ka nuntak lai ding note aa dingin a kisam zaw hi.
50001025	Tua ahih manin upna sunga na khantoh nading uh le na kipah nadingun ka dam lai dinga, note khempeuh tawh ka omkhawm lai ding hi ci in ka lungmuang hi.
50001026	Tua ahih manin note kiangah kong paikik ciangin Zeisu Khazih sunga na lungdamna uh keima hangin a hong tam zaw ding hi.
50001027	Khazih lungdamna thu tawh kilawm kituak in na nungta un. Tua hi leh note kiangah hong pai in kong mu a, na thu uh ka galzak ahi zongin lungsim khat bekah dingkip in, lungdamna thu tawh kipawl upna thu ah ngaihsutna kikhat in na hanciamkhopna uh ka za thei ding hi.
50001028	Note hong langpan mite hangin na lau peuhmah kei un. Note laulohna in amaute kisiatna lahna hi a, ahih hangin note aa dingin Pasian kiang pana hong pai hotkhiatna lahna ahi hi.
50001029	Khazih a um dingte bek hilo in ama hanga a thuak dingin zong Khazih min tawh note tungah thu hong kipia hi.
50001030	Tua ahih manin na muh khitsa uh le tu laitak in na zak uh keima thuak bangbang a thuak na hi uh hi.
50002001	Tua ahih ciangin Khazih sungah tha kipiakna, itna tawh kihehnepna, Kha tawh kilawmtakna, lungnemna le lainatnate khat peuhpeuh na neih uh leh,
50002002	ka lungdamna a kicin nadingin na ngaihsutna uh kituaksak unla, a kibang itna nei in lungsim kihual le tupna kibang in om un.
50002003	Angsungkhualna le kisialh nopna tawh bangmah hih kei un. Na lungsim uh niamkhiat unla, no sangin midangte a thupi zaw in ngaihsun un.
50002004	No met nading bek ngaihsun loin midangte aa ding zong ngaihsutsak un.
50002005	Khazih Zeisu lungsim puak bang note sungah om tahen.
50002006	Amah in Pasian taktak hi napi Pasian tawh kikimna let tentan dingin ngaihsun loin,
50002007	bangmah lo bangin a hong kikoih hi. Sila bangin hong om a, mihing bangin a hong pai hi.
50002008	Mihing mel hong pua in hong kiniamkhiat a, sih dongin thumang in singlamteh tungah sihna a hong thuak hi.
50002009	Tua ahih manin Pasian in amah a sangpen munah lamto a, min khempeuh sangin a thupi zaw min a pia hi.
50002010	Tua ahih manin vantung, leitung le leinuai‑a om mi khempeuh in Zeisu min pahtawi in khukdin ding uh a,
50002011	Zeisu Khazih in Topa ahi hi ci in leii khempeuh in pulak in Pa Pasian min a thangsak ding uh hi.
50002012	Tua ahih manin kong itte aw, note kianga ka omlai a thu na man tawntung mah bangun tu a kong om loh ciangin zong thu na mang zaw kan unla, na ngahsa uh hotkhiatna lau le lingkawm in na lakkhia un.
50002013	Banghang hiam cihleh Pasian a lungdamsak nate na sepnop nading uh le na sep theih nadingun note sunga na a hong sempa in Pasian ahi hi.
50002014	Na khempeuh phun lo kisel loin sem un.
50002015	Tua hi leh a kawkbanglo a siangtho khialhna a neilo Pasian tate na suak ding uh hi. Lungsim kawi in lam a khial tulai khang mite sungah note in leitung ah khuavak bangin na tang ding uh hi.
50002016	A mawknapi a a taii le a mawknapi a nasem hilo in Khazih ni ciangin ka lungdam theih nadingin nuntakna thu ka lenkip hi.
50002017	Hi hi, note in upna tawh na nasepna hangun tuibuah biakpiakna banga ka nuntakna a kibuak hangin note khempeuh tawh kipak in ka lung a dam veve hi.
50002018	Tuamah bangin note zong nuamin kei tawh lungdamkhawm un.
50002019	Ahih hangin note omdan teng thei a, tha ka ngah nadingin note kiangah Timothy hong paisak thei pah ning ci in Topa Zeisu sungah lametna ka nei hi.
50002020	Banghang hiam cihleh keima hong deihsak banga note hong deihsak taktak ding amah longal midang kuamah ka nei kei hi.
50002021	Banghang hiam cihleh mi khempeuh in Khazih Zeisu tawh kisai nate zong loin amau angsung ding bek a zong uh hi.
50002022	Ahi zongin Timothy mihoih ahihlam na theihsa uh hi a, lungdamna thu ah kei tawh pata banga nasemkhawm mi ahi hi.
50002023	Tua ahih manin ka vai ding khat peuhpeuh a kitel ciangin amah hong sawlthei pah dingin ka kilamen hi.
50002024	Ahi zongin kei mahmah zong a sawtlo in hong paithei dingin Topa sungah khamuanna ka nei hi.
50002025	Note kamtai le kei hong huh dinga nong sawl uh kei tawh na a semkhawm gal a hong dopih ka sanggampa Epaphroditus, note kiangah kong ciahsakkik ding kisam ka sazaw hi.
50002026	Banghang hiam cihleh a cinatna na zak uh ciangin amah in note hong lunggulh in a lunghimawh mahmah hi.
50002027	Amah si dektak in a cinat hangin Pasian in a hehpih hi. Amah bek hehpih hilo in ka dahna a kibehlap loh nadingin kei mahmah zong hong hehpih ahi hi.
50002028	Tua ahih manin amah na muhkik uh ciangin na lung uh dam dinga, keima dahna a noptuam theih nadingin amah kong paisak pah ding hi.
50002029	Tua ahih manin Topa min tawh lungdamtak in amah na sang unla, tua bang mite na thupibawl un.
50002030	Banghang hiam cihleh kei aa dingin nong sepsak theihloh tenguh aman hong sepsak in sih ding zong phamawh salo in Khazih na a sep manin a si dektak ahi hi.
50003001	A tawpna ah sanggamte aw, Topa sungah lungdam un. Hih thute kong gelh kikkik pen a cimtakhuai hilo in note kip nading hi zaw hi.
50003002	Uite na pel un, a hoihlo nasemte na pel unla, vunat ding a ci teitei mite na pel un!
50003003	Banghang hiam cihleh eite in Kha tawh Pasian a biate le ci le sa suang loin Khazih Zeisu sungah a lungdam vunatte i hi hi.
50003004	Ci le sa a suang nuam hi leng midangte sangin ka suan ding a tam zaw hi.
50003005	Ni giat ka phak ni in vun a ki‑atpa, Israel minam, Benjamin suan ka hi hi. Hebrew mite lak panin Hebrew mi khat ka hi a, thukham zuihna lamah Pharisee pawl ka hi hi.
50003006	Hanciamna lamah genleng pawlpi a bawlsiapa ka hi a, thukham tawh kisai dikna lamsang ah mawhsak nading a omlo mipa ka hi hi.
50003007	Ahi zongin keima metna khempeuh Khazih hangin supna in ka ngaihsun zaw hi.
50003008	Ka Topa ahi Khazih Zeisu ka theihna sanga thulian zaw om lo ahih manin thudang khempeuh supna hi ci in ka ngaihsun hi. Khazih a meta ka ngah theih nadingin na khempeuh ka tan zaw a, tua nate ninbulom bangin ka ngaihsun hi.
50003009	Tua Topa sunga ka om theih nadingin, thukham zuihna hangin dikna bangmah ka ngah kei a, Khazih upna tungtawn a kingah, Pasian in upna hanga hong piak dikna bek ka ngah hi.
50003010	Hih in Khazih mahmah le amah a thokiksak vangliatna ka theih theih nading, ama thuak banga gimna thuakin ama sih banga ka sih theih nading leh,
50003011	misite lak pan thawhkikna ka ngah hamtang theih nading ahi hi.
50003012	Tuate ngah khinzo ing, picing khinzo ing a ci ka hi kei hi. Khazih Zeisu in tuate a ngah dinga kei hong mat bangin kei zong tuate ka mat zawh nadingin a delhdelh ka hi hi.
50003013	Sanggamte aw, tuate a ngah khinzo in a kingaihsun ka hi kei hi. Ahi zongin ka hih khat om a, ka nunglam a om nate mangngilh in ka mailam a om nate ka zam hi.
50003014	Tunglam pana Pasian in Khazih Zeisu sunga hong sapna ahi pahtawina ka ngah nadingin kunglam ah ka tai hi.
50003015	Tua ahih ciangin a picing khinsa mi peuhmah in tua bang lungsim neiciat ni. Note ngaihsutna tawh a kituaklo thu a om leh Pasian in hong theitelsak ding hi.
50003016	Bangbang hi ta leh i ngah khitsa thute, zui in lungsim kituak in omciat ni.
50003017	Sanggamte aw, kei hong etteh un. Na etteh ding uh kote ka hih manun kote banga a nungta midangte zong na etteh un.
50003018	Banghang hiam cihleh Khazih singlamteh galin a do mi tampite gamtatzia kong gen ngei zel bangin tu in zong khitui luangin kong genkik hi.
50003019	Amaute in a tawpna ah siatna a thuak dingte ahi uh a, amaute pasian in a gilpi uh ahi hi. A maizum nading teng uh kisialhna in nei zawsop uh a, leitung nate bek a ngaihsunte ahi uh hi.
50003020	Banghang hiam cihleh eite in vantunggam mi i hi a, tua gam panin Honpa ahi Topa Zeisu Khazih hong pai ding lawptak in i ngak hi.
50003021	Amah in na khempeuh ama thuneihna nuai‑a a koih a vangliatna tawh kizui in a ginalo i pumpite a minthang ama pumpi bangin hong khelsak ding hi.
50004001	Tua ahih manin kong it kong ngaih mahmah sanggamte aw, note in ka lungdamna le ka kumpi lukhu na hi uh hi. Kong itte aw, Topa sungah kiptak in na ding un.
50004002	Euodia le Syntyche‑te aw, Topa sungah khat le khat lungsim kituak in na om nadingun kong thum hi.
50004003	Ka naseppih, ka lawm taktak nangmah in zong lungdamna thu ah kei tawh nakpi in na a semkhawm hih numeite na huh nadingin kong thum hi. Amaute in Clement a kipan Nuntakna Laibupi sunga a min uh a kigelh a dang ka naseppihte tawh zong a semkhawmte ahi uh hi.
50004004	Topa sungah lungdam tawntung un. Khatvei kong genkik in ah lungdam un!
50004005	Na lungnemna uh mi khempeuh tungah kilangsak un. Note kiangah Topa a om hi.
50004006	Bangmah thu ah lung himawh loin na khempeuh ah lungdam ko kawmsa in thungen unla, na kisapnate uh Pasian tungah pulak in na ngen un.
50004007	Tua hi leh mite tel zawhloh Pasian hong piak lungmuanna in Khazih Zeisu tungtawn in note lungsim le ngaihsutnate hong cin hong kepsak ding hi.
50004008	Sanggamte aw, a tawpkhakna a kong gen in ah thudik le a pahtawihuai thute, a thuman, a siangtho, a ithuai thu le thu hoihte, gamtat hoih le a phathuai thute ngaihsutpen in na nei un.
50004009	Keima kiang pana na sinsa, na ngahsa, na zaksa uh le na muhsa uh thute na zui un. Tua hi leh lungnopna Pasian in, note hong ompih ding hi.
50004010	Tu in a nunung pen in kei nong khualna uh hong kilangsakkik na hih manun Topa sungah ka lungdam mahmah hi. Nidanglai in zong nong khual mahmah uh a, ahi zongin na lahkhiat nading uh hun hoih a ngah lo na hi uh hi.
50004011	Huhna ka kisap manin hih thu a hong gen ka hi kei hi. Bangci bangin om taleng a lungkim dingin ka kisin khinzo hi.
50004012	Cihmawhna ka thei a, cihtheihna zong ka thei hi. Gilkialna le gilvahna, kicinna le kisapnate zong, mun khempeuh ah na khempeuh panin ka sinzo hi.
50004013	Kei hong thahatsakpa Khazih hangin na khempeuh ka hih thei hi.
50004014	Bangbang hi ta leh ka haksatna hong thuakpih na hih manun na nasepna uh hoih mahmah hi.
50004015	Lungdamna thu kong gencil lai in Macedonia gam pan ka ciah ciangin piakna le ngahna lamah note longal kei tawh a kizom pawlpi dang om lo hi cih thu tu in no Philippi khua mite in na theihsa uh ahi hi.
50004016	Thessalonica khua‑a ka omlai nangawn in ka kisapnate nong huhna uh khatvei bek hilo in nihveitak nong khak uh hi.
50004017	Hih bang ka cih ciangin letsong ka deihna hilo in, gahpha na gah semsem nading uh kong deihsakna hi zaw hi.
50004018	Na khempeuh kicingtak in ka nei taktak hi. Nong na khakte uh Epaphroditus tung pan ka ngah a, ka kisapna teng kicing ta hi. Tuate pen Pasian in a san theih amah a lungdamsak mahmah, a namtui biakpiakna ahi hi.
50004019	Ka Pasian in Khazih Zeisu sunga ama thupina tawh kituak hauhna tawh na kisapna khempeuh uh hong pia ding hi.
50004020	Tu in i Pa Pasian in minthanna ngah tawntung tahen. Amen.
50004021	Khazih Zeisu sunga misiangthote khempeuh na hopihsak un. Kei tawh a omkhawm sanggamte in zong note hong hopih uh hi.
50004022	Misiangtho khempeuh a diakdiak in Caesar kumpipa inn sunga omte in note hong hopih uh hi.
50004023	I Topa Zeisu Khazih hong hehpihna thupha in note khempeuh hong ompih tahen. Amen.
51001001	Pasian deihna hanga Zeisu Khazih sawltak keimah Paul le i sanggampa Timothy in,
51001002	Colosse khua‑a om, Khazih sunga misiangthote le a citak sanggamte lai kong khak uh hi. I Pa Pasian le i Topa Zeisu Khazih kiang panin hehpihna thupha le lungnopna note tungah hong om tahen.
51001003	Kote in i Topa Zeisu Khazih Pa, Pasian tungah note aa dingin thu kong ngetsak sim un lungdam ka ko den uh hi.
51001004	Khazih Zeisu na upna uh le misiangthote khempeuh na itna uh thu ka zak man uh ahi hi.
51001005	Pasian in note aa dingin vantung ah lametna hong koihsak zo a, thuman thutak ahi lungdamna thu panin tua thu na zazo uh hi.
51001006	Tua lungdamna thu leitung mun khempeuh ah hong gahkhia in a khan mah bangin Pasian hehpihna thupha maantak za in na theih ni uh a kipan note kiangah zong a hong tungzo hi.
51001007	Kote naseppih ka it mahmah uh Epaphras tung panin tua thu na zazo uh hi. Amah in note septang in Khazih nasem mi muanhuai ahi hi.
51001008	Amah in Kha sunga na ki‑itna uh kote tungah a hong gen hi.
51001009	Hih thu hangin ama deihna theitel in khalam pilna le khalam thutheihna khempeuh tawh na kidim nadingun hih thu ka zak ni uh a kipan tatsat loin thu ka hong ngetsak uh hi.
51001010	Topa tawh a kilawm gamtatna nei in na khempeuh ah amah lungdamsak in, nasep hoih khempeuh ah gahsuah in Pasian theihna ah na khan semsem nadingun thu kong ngetsak uh hi.
51001011	Lungduai in kipak a na thuak zawh nadingun, a vanglian ama thahatna tawh kizui in vangliatna khempeuh tawh note hong kithakhauhsak hen.
51001012	Khuavak sunga om mi siangthote luah ding, a ngah dinga kilawm mi a hong suaksak, i Pa tungah lungdam ka ko uh hi.
51001013	Amah in khuamial ukcipna panin eite hong honkhia in, a it a Tapa kumpigam sungah a hong tunzo hi.
51001014	Ama sisan hanga tatkhiatna ahi mawh maisakna, tua Tapa sungah i ngah hi.
51001015	Tua Tapa in a kimu theilo Pasian lim le mel hi a, a kipiangsak khempeuh lak pan a masa pen ahi hi.
51001016	Vantung le leitung a om, a kimu thei le a kimu theilo, kumpi tokhomte ahi a, uknate ahi a, zaliatnate le thuneihnate ahi zongin tua Tapa tungtawn in a kipiangsak ahi hi. Na khempeuh in ama tungtawn le ama aa dingin a kipiangsak ahi hi.
51001017	Na khempeuh a omma in amah om a, ama sungah na khempeuh a om hi.
51001018	Amah in pumpi, pawlpi Lutang ahi hi. Amah na khempeuh ah a lianpen ahih nadingin a kipatna le a bul hi a, misite lak panin a thokik masa pen ahi hi.
51001019	Banghang hiam cihleh Pasian in ama kicinna khempeuh Tapa sunga a om ding le,
51001020	Tapa tungtawn in leitung le vantung a om na khempeuh, amahmah tawh a kilemkik ding a deih hi. Tua ahih manin ama singlamteh tung pana hong luangkhia a sisan tungtawn in na khempeuh tawh kilemna a bawl zo hi.
51001021	Khatvei lai in Pasian tawh na kikhen uh a, note sep gitlohnate hangin na lungsim sung uhah Pasian galte na hi uh hi. Ahi zongin tu in amah in hong kilemkiksak zo hi.
51001022	Tua in Khazih in pumpi sihna a thuakna hang hi a, Pasian mai ah mawhsak nading omlo, a kawkbanglo, a siangtho in note a hong piak theih nading ahi hi.
51001023	Tua bang a hih theih nadingin upna ah kip in, zung kha in, kiptak in ding unla, na zaksa na lamet uh lungdamna thu panin kihei kei un. Tua lungdamna thu in van nuai‑a om khempeuh tungah a kihilh thu hi a, keimah Paul zong tua thu a gen nasem mi khat ka hi hi.
51001024	Tu in, note aa dingin gimna ka thuak manin ka lungdam hi. Tua banah Khazih in a thuak khitloh a kisam lai gimnate ka pumpi tawh thuaka ka kicinsak theih manin ka nuam hi. Tua ka thuakna in Khazih pumpi ahi pawlpi aa ding ahi hi.
51001025	Pasian in tua pawlpi aa dingin neihsa kem za hong piakna tawh kizui in, nasem khatin hong koihzo a, Pasian thu a bukim in kong hilh theih nading ahi hi.
51001026	Tua thusim khang tampi le hun sawtpi sung kiselcip a, ahi zongin tu in ama misiangthote tungah a hong lakkhia ta hi.
51001027	Hih thu kiselsim vangliatna kicinna in bang hiam cih Gentile‑te lakah a kitheih nadingin Pasian in a deih hi. Tua a kiselsim thu in Khazih note sunga om, vanglian lametna pen ahi hi.
51001028	Khazih Zeisu sungah mi khempeuh a picing a suah theih nadingun pilna namkim tawh mi khempeuh thu ka hilh uh a, kidophuai thute zong theisak in Khazih thu ka tangko uh hi.
51001029	Tua bang a pian theih nadingin amah in keima sungah thakhauhtak in na a hong sep mah bangin kei zong nakpitak in na ka sem hi.
51002001	Note le Laodicea khua mite a kipan ka mel a hong mu ngeilo mi khempeuh aa dingin ka hanciam tentanna na theih ding uh ka deih hi.
51002002	Na lungsim uh thahat in, itna tawh khat le khat kikhihkhawm in, thu theitel in, Pa le Khazih tawh kisai a kisel Pasian thusimte cingtak a, na theih sinsen nading uh ka tupna ahi hi.
51002003	Tua Khazih sungah a manpha pilna le theihna khempeuh kisel in a om hi.
51002004	Tu in kuamah in kamsiam tawh note a hong khem zawhloh nadingin hih thu kong gen hi.
51002005	Banghang hiam cihleh note lakah ka pumpi tawh kong om theihloh hangin ka lungsim tawh kong om a, hoihtak a na omzia uh le Khazih na upzia uh a kipna ka muh manin ka lungdam mahmah hi.
51002006	Tua ahih manin Topa Khazih Zeisu na san khit mah bangun ama deihna bangin gamta un.
51002007	Ama sungah zung kha in kilamkip un. Hong kihilhna sa a om bangin upna ah kip unla, lungdamkohna na hat semsem un.
51002008	Mite ngeina le leitung tawh kipawl thuguipite in Khazih hong hilh thute tawh kituak lo ahih manin mihing ngaihsut pilna le kimanna omlo thu tawh kuamah in a hong khem zawhloh nadingin na kikem un.
51002009	Banghang hiam cihleh Pasian pianzia khempeuh Khazih pumpi sungah hong om hi.
51002010	Note in zaliatna le thuneihna khempeuhte lutang ahi tua Khazih sungah kicing in na om uh hi.
51002011	Khazih hong vunatna hangin ci le sa mawhna pumpi paikhia in khut tawh a ki‑atlo vunatna tawh ama sungah vun ki‑atte na hi uh hi.
51002012	Tuiphumna ah amah tawh kivuikhawm in misite lak pan amah a thokiksak Pasian vangliatna, na upna uh tungtawn in amah tawh na thokik zo uh hi.
51002013	Note in mawhna sungah si in ci le sa a vunatlote na hih laitak un Pasian in amah tawh hong hing khawmsak zo a, na mawhna khempeuh uh hong maisak zo hi.
51002014	Amah in eite a hong langpan a hong lehdo, khut tawh a kigelh thukhunte phiatmai in lakhia a, singlamteh ah a kilhcip khinzo hi.
51002015	Amah in zaliatnate le thuneihnate susia in tuate tungah a gualzawhna mipi muhin singlamteh tungah a lakkhia hi.
51002016	Tua ahih manin annek tuidawn a kipan, biakna pawi, khadet pawi le sabbath nite tawh kisai in note tungah kuamah thu kikhensak kei un.
51002017	Tuate in a hong pianglai ding nate lim hi a, a taktak pen Khazih ahi hi.
51002018	Kiniamkhiatna maanlo nuam a sate, vantungmi a biate, a muh ngeilohpi uh a mawk gengente, ci le sa lungsim tawh a kisathei mite, na thaman uh kisutkhiasak kei un.
51002019	Tua mite in Lutang ahi Khazih tawh a kizom kei uh hi. Tua Lutang panin pumpi buppi in guh le tangte le thaguite tawh kizomkhawm in thahatna ngah a, Pasian in a khansak bangbang in a khangto hi.
51002020	Tua ahih manin note in leitung thuguipite na zuihna panun Khazih tawh sikhawm khinzo na hih uh leh banghang in leitung ah a nungta laite bangin,
51002021	“Lawng kei in, ciam kei in, len kei in,”
51002022	cih thukhunte banghang in zui lailai na hi uh hiam? Tuate in mihingte thukham le thuhilhna bek hi a, tuate zuihna in sihna a piangsak hi.
51002023	Tuate in pilna maan tawh a kibat hangin phuahtawm biakna ahi hi. Kiniamkhiatna maanlo le pumpi gawtna hi a, ci le sa deihna kham nadingin kimanna a nei kei hi.
51003001	Tua ahih ciangin Pasian in Khazih tawh note hong thosak khinzo ahih leh Pasian taklam, Khazih tutna mun ahi tunglam a om nate na zong un.
51003002	Tunglam a om nate lunggulh unla, leitung a om nate lunggulh kei un.
51003003	Banghang hiam cihleh a si khin na hi uh a, note nuntakna in Pasian sungah Khazih tawh kiselkhawm in a om hi.
51003004	I nuntakna ahi Khazih hong kilat ciangin, note zong amah tawh minthang in na kilangkhawm ding uh hi.
51003005	Tua ahih manin leitung pumpi deihna ahi numei pasal thangtatna, a siangtholo gamtatna, iiplahna, a hoihlo lunggulhna le huaihamnate ahi milim biaknate sisak un.
51003006	Banghang hiam cihleh tua mawhnate hangin a thumanglo mite tungah Pasian hehna a tung hi.
51003007	Note zong nidanglai in tua mawhnate sungah bual in na nungta ngei uh hi.
51003008	Ahih hangin tu in hehna, thangpaihna, midangte siatsak nopna, gensiatna le a kihhuai kampaunate paikhia un.
51003009	Khat le khat na kikhem kei un. Banghang hiam cihleh note in mi lui le mi lui gamtatna teng na paikhia khin uh a,
51003010	mi thak a piangsakpa in ama lim le mel tawh kituak in theihna lamah a kithaksuaksak mi thak na silh khin uh hi.
51003011	Tua bawlthakna sungah Greek mi, Judah mi, vunat mi, vunatloh mi, Greek mi a hilo, Scythia mi, sila mi, silalo mi cih a om kei hi. Khazih in na khempeuh hi a, na khempeuh sungah a om hi.
51003012	Tua ahih manin Pasian teel mite, a siangtho le itna a ngah mite na hih manun hehpihna, migitna, kiniamkhiatna, lungnemna le lungduainate na silh un.
51003013	Khat le khat kithuak zo unla, mawhna kimaisak un. Kilungkim lohna na neih uh leh Khazih in note mawhna a hong maisak bangin na kimaisak un.
51003014	Tuate khempeuh banah note pumkhat a hong suaksak ki‑itna na silhthuah un.
51003015	Pasian kiang pana hong pai lungnopna in na lungsim uh hong uk tahen. Pasian in tua bang dingin pumpi khat sungah a hong sap mite na hih manun na lungdam un.
51003016	Khazih thu in note sungah pilna namkim tawh dimtak in hong teeng henla, phatna late a kipan, biakna late, kha tawh kipawl late tawh khat le khat thu kihilh tha kipia in na lungsim uhah lungdamtak in Topa na phat un.
51003017	Na kampauna uh ahi a, na gamtatna uh ahi zongin nasep na bawl khempeuh uh Topa Zeisu minin sem unla, ama tungtawn in Pa Pasian tungah lungdam na ko un.
51003018	Zite aw, na pasalte uh thu na mang un. Tua in Topa sungah a kilawm thu ahi hi.
51003019	Pasalte aw, na zite uh it unla, amaute tungah gamhtat kei un.
51003020	Tate aw, na khempeuh ah nu le pa thu na mang un. Banghang hiam cihleh hih in Topa a lungkimsak hi.
51003021	Pate aw, na tate uh phin kei un. Amaute lungkia kha ding uh hi.
51003022	Silate aw, na khempeuh ah ci le sa a na tote uh thu na mang un. Maipha ngahpak nadingin amaute hong muh sung bek a thumangte hilo in Pasian kihta in lungsim takpi tawh thu na mang un.
51003023	Mihingte nasem bangin kingaihsun kei unla, Topa nasem bangin kingaihsun in na sep peuhpeuh uh lungsim takpi tawh sem un.
51003024	Topa Khazih nasem na hih manun, ama tung pan pahtawina in gamhluahna na ngah ding uh hi cih thei un.
51003025	Ahih hangin amah in khialhna a bawl khempeuh kuamah deidan tuam nei loin a khialhna tawh kituak in a thukkik ding hi.
51004001	Tote aw, note in zong vantung ah Topa khat na neih lam uh phawk unla, na silate uh thuman le a kilawm bangin bawl un.
51004002	Lungdamna tawh kikem kawm in thunget hahkat tawntung un.
51004003	Sikkhau bulh ka thuaklawhna ahi, a kiselsim Khazih thuthukpi ka gen theih nadingin Pasian in kong hong honsak nading thu hong ngetsak un.
51004004	Gen dinga kilawm bangin teltak a thu ka lahkhiat theih nadingin zong thu hong ngetsak un.
51004005	A pualam mite tawh na kizop uh ciangin pilvangtak in gamta unla, hun hoihte khahsuah kei un.
51004006	Mi khatpeuh hong hopihnate maantak in na dawnkik theih nadingun note kampauna khempeuh ah ci bangin a al kamhoih na zang un.
51004007	Topa na ka sepkhoppih, a muanhuai nasempa ahi ka it sanggampa Tychicus in ka omzia khempeuh a hong gen ding hi.
51004008	Note omzia teng a thei ding le note lungsim tha a hong pia dingin amah kong paisak hi.
51004009	Note mipih khat ahi, a muanhuai le ka it sanggampa Onesimus zong amah tawh kong paikhawmsak hi. Hihlai a thupiang khempeuh amaute in hong gen ding uh hi.
51004010	Ka thongkiatpih Aristarchus le Barnabas tupa Mark in note hong hopih uh hi. Mark tawh kisai kong gensa thute thei khin na hih manun note kiangah a hong pai leh amah na sang un.
51004011	Justus a kici Zeisu in zong note hong hopih hi. Pasian kumpigam aa dingin vunat mite sung pan na ka seppih le tha hong pia amauteng bek ahi hi.
51004012	Note mipih ka lawmpa khat ahi Khazih sila Epaphras in zong hong hopih hi. Pasian deihna khempeuh zui in picingtak a na dinkip theih nadingun amah in hanciam in nakpitak in thu hong ngetsak den hi.
51004013	Banghang hiam cihleh note aa ding, Laodicea khua mite aa ding le Hierapolis khua mite aa dingin hanciamtak in na a sem hi cih thu keimah in ka theihpih hi.
51004014	Ka it mahmah siavuanpa Luke le Demas in zong note hong hopih uh hi.
51004015	Laodicea khua‑a sanggamte, Nymphas le a inn sunga kikhawm thu‑umte na hopihsak un.
51004016	Tu in hih laikhak na sim khit uh ciangin Laodicea khua pawlpite zong na simsak unla, tua mah bangin Laodicea khua pawlpite ka laikhak zong na sim un.
51004017	Archippus kiangah, “Topa hong piak nasep na tangtun zawh nadingin limtak ngaihsun in,” ci in na gensak un.
51004018	Keimah Paul in hih hopihna lai keima khut mahmah tawh ka gelh ahi hi. Kolbulh khaukhih ka thuakna thu na phawk un. Pasian hong hehpihna thupha in note hong ompih tahen. Amen.
52001001	Paul, Silvanus, le Timothy‑te in Pa Pasian le Topa Zeisu Khazih sunga om Thessalonica khua pawlpi mite lai kong khak uh hi. I Pa Pasian le Topa Zeisu Khazih kiang pana hong pai hehpihna thupha le lungnopna note tungah om tahen.
52001002	Thu ka nget uh ciangin na min uh loin note khempeuh hangin Pasian tungah lungdam ka ko den uh hi.
52001003	Upna tawh na nasepna uh, itna tawh na hanciamna uh le i Topa Zeisu Khazih sungah lametna hangin lungduaitak a na thuak keikainate uh i Pa Pasian mai ah kong phawk tawntung uh hi.
52001004	Kong it sanggamte aw, amah in note hong teel hi cih ka thei uh hi.
52001005	Banghang hiam cihleh note kianga ka omlai un note aa dinga ka nuntakzia uh na theihsa uh hi a, kong puak uh lungdamna thu zong a thu bek hilo in vangliatna, theihtel sinsenna le Kha Siangtho tawh na ngah uh ahi hi.
52001006	Haksatna tampi thuakin Topa thu na sang uh a, Kha Siangtho hong piak lungnopna nei in kote le Topa a hong ettehte na hi uh hi.
52001007	Tua ahih manin Macedonia gam le Achaia gam sunga om thu‑um mi khempeuhte etteh ding na suak uh hi.
52001008	Note tung panin Topa thu kizelkhia a, Macedonia gam le Achaia gamte bek hilo in mun khempeuh ah zong a kizel hi. Pasian na upna uh mun khempeuh ah thang khinzo ahih manin kong gen ding uh a kisam bangmah a om kei hi.
52001009	Banghang hiam cihleh note kiang kong tunzia uh ahi zongin, na milimte uh nusia in a nungta le a maan Pasian bia dingin ama lama na kiheizia uh ahi zongin,
52001010	misite lak pana Pasian in a thawhkiksak ama Tapa vantung pan hong pai ding ngaka na omziate uh amaute in a hong gengen uh hi. Tua Tapa in hong tung ding Pasian hehna panin eite hong honkhiapa Zeisu ahi hi.
52002001	Sanggamte aw, note kianga kong paina uh a mawkna suak lo hi cih na thei uh hi.
52002002	Ahih hangin na theihsa uh bangin kote in Philippi khua ah gentheihna ka thuak uh a, a zumhuaipi in hong kibawlsiat khit nangawn in hong kilehdona tampi kawmkal panin note kiangah Pasian lungdamna thu kote Pasian sungah hangtak in kong gen veve uh hi.
52002003	Banghang hiam cihleh thumanlo, lungsim maanlo, le khembawlna tawh ahi zongin note a hong hansuah ka hi kei uh hi.
52002004	Ahi zongin Pasian in ama hoihsakna bangin, lungdamna thu hong apna tawh kizui in thu ka gen uh a, mihingte lungkim nading a gen hilo in ka lungsim uh hong sittel Pasian lungkim nadingin ka gen uh hi.
52002005	Banghang hiam cihleh nong theihsa bangun kimaitang phatna kamte ka zang kei uh a, a simtham huaihamna ka neih loh lam uh zong Pasian in kote teci ahi hi.
52002006	Khazih sawltakte ka hihna uh tawh note tungah huhna kong nget theih uh hangin note kiang pan ahi a, midang khatpeuh kiang pan ahi zongin phatna le pahtawina ka zong kei uh hi.
52002007	Ahi zongin nute in a tanote hoihtak a a kep a khoi bangin note lakah lungnemtak in kong om uh hi.
52002008	Tua hi a, hong it hong ngai ka hih manun Pasian lungdamna thu bek hilo in note in zong kote hong it na hih manun, ka nuntakna nangawn uh piak ding kote lungkimna ahi hi.
52002009	Banghang hiam cihleh sanggamte aw, nakpitak in nasem a ka hanciamna uh na thei uh hi. Pasian lungdamna thu kong hilh manun note khatpeuh aa dingin vangik ka suah loh nadingun sun le zanin nakpi in na ka sem uh hi.
52002010	Thu‑um note lakah ka nuntakna uh siangtho in, dik in, kawkban nading a om loh lam ka teci uh note le Pasian ahi hi.
52002011	Pate in a tate uh thu a hilh bangun note hong hanthawn in tha hong pia in thu kong hilh uh hi cih na thei uh hi.
52002012	Tua in ama kumpigam le a minthanna sunga note hong sam Pasian tawh kilawm kituak in na gamtat theih nading uh ahi hi.
52002013	Hih thu hangin Pasian tungah tatsat loin kote in zong lungdam ka ko den uh hi. Banghang hiam cihleh kote hong gen Pasian thu na zak uh ciangin mihing hong gen banglel in sang loin Pasian hong gen taktak bangin na sang uh hi. Tua thu in thu‑um note sungah muibuntak in na hong sem hi.
52002014	Banghang hiam cihleh Khazih Zeisu a um Judea gama Pasian pawlpite in Judah mite bawlsiatna a thuak bangun sanggamte aw, note in zong nomau mipihte bawlsiatna thuak na hih manun amaute tawh kibang in a gamtate na hi uh hi.
52002015	Tua Judah mite in Topa Zeisu le amaute kamsangte that uh a, kote zong hong bawlsia uh hi. Amaute in Pasian lungdamsak lo uh a, mi khempeuh zong a langbawl uh hi.
52002016	Gentile‑te in hotkhiatna a ngah theih nadingun thu ka hilh ding uh amaute in hong kham tawntung uh hi. Amaute in tua bangin a mawhnate uh behlap tawntung uh ahih manin tu in amaute tungah Pasian thangpaihna a buuk a bek in a tungzo hi.
52002017	Sanggamte aw, ka pumpi uh note tawh tawmvei sung a kikhen hangin ka lungsim uh note tawh a omkhawm hi. Note kong mu nuam mahmah uh a, kong muh theih nadingun nakpitak in ka hanciam uh hi.
52002018	Tua ahih manin note kiangah kong pai nuam mahmah uh a, keimah Paul tektek zong nihveitak pai kong sawm hangin Satan in kote hong khaktan den hi.
52002019	Tua ahih leh kote lamet ding, nuam nading, lungdamna lukhu in bang ahi hiam? I Topa Zeisu Khazih hong pai ciangin ama mai‑a ka angtanpih ding uh note hilo na hi uh hiam?
52002020	Banghang hiam cihleh note in kote angtanna le lungdamna na hi uh hi.
52003001	Tua hi a, lung himawhna hong lian ahih manin ko guak bek Athens khuapi ah omsuak ding hoih ka sa uh hi.
52003002	Upna ah note tha hong pia a, a hong kipsak dingin Khazih lungdamna thu tangkona ah Pasian nasem kote naseppih, i sanggampa Timothy note kiangah kong sawl uh hi.
52003003	Kote pen hih haksatnate a thuak ding maha hong kisehsa ahihlam na theihsa uh ahih manin hih gimna thuaknate hangin kuamah na patauh loh nadingun amah in note tha hong pia ding hi.
52003004	Banghang hiam cihleh note kianga kong omlai un a sawtlo in gimna ka thuak ding uh hi ci a, kong gensa bangun a piantakpi lam tu in na thei uh hi.
52003005	Hih thu hangin hong ze‑etpa in lam khatpeuh tawh note hong ze‑et in ka sepsa khempeuh uh a mawkna a suah ding lunghimawh in om muangthei nawnlo ka hih manun na upna uh a thei dingin amah kong sawl hi.
52003006	Tu in note kiang panin Timothy hong tungkik zo hi. Upna le itna na neihna uh tawh kisai in a lungdamhuai thu hong puak hi. Kote nong phawk mahmahna uh ahi zongin note kong muhnop mahmah bangun note in zong nong muhnop mahmah nate uh hong gen hi.
52003007	Tua ahih manin sanggamte aw, gimthuakna le cihmawhna ka thuak laitak un note upna in kote hong thakhauhsak hi.
52003008	Banghang hiam cihleh Topa sungah kiptak in ding na hih manun tu in ka nungta uh hi.
52003009	Kote Pasian mai ah note hanga ka lungdamnate uh Pasian tungah lungdamkoh khit zawh ding hilo hi.
52003010	Na maitang uh kong muhkik nading uh le upna thu ah na kisapnate uh kong kicinsak theih nadingun sun le zanin nakpitak in thu ka ngen uh hi.
52003011	Tu in i Pa Pasian mahmah le i Topa Zeisu Khazih in note kiangah kong pai theih nading uh lampi hong honsak tahen.
52003012	Kote in note kong it mah bangun Topa in zong note khat le khat hong ki‑itsak semsem henla, mi khempeuh zong hong it theisak semsem tahen.
52003013	Topa Zeisu Khazih in ama misiangthote khempeuh tawh a hong pai ciangin i Pa Pasian mai ah sianthona ah kawkban nading om loin amah in na lungsim uh hong kipsak tahen.
52004001	Sanggamte aw a tawpkhakna a kong gennop in ah na nuntakzia ding uh le Pasian na lungdamsak zia ding uh kote kiang panin na thei khinzo uh hi. Tua bangin na khangto semsem un ci in Topa Zeisu sungah hong thumin kong hanthawn uh hi.
52004002	Banghang hiam cihleh Topa Zeisu tungtawn a kong piak uh thupiakte note in na thei uh hi.
52004003	Banghang hiam cihleh na siantho nadingun numei pasal thangtatna na pelh un. Tua in Pasian deihna ahi hi.
52004004	Na pumpi uh a siangtho le a pahtawihuai dingin kemciat un.
52004005	Pasian a theilo Gentile‑te in numei le pasal kilunggulh luatna a neih bangun na om kei un.
52004006	Kong genkholh khitsa uh le kong theihsak khitsa bangun hih thute ah a khengval in kuamah gamta loin na sanggamte uh tungah gamta khial kei un. Topa in tua banga a gamta khempeuh a thukkikpa ahi hi.
52004007	Banghang hiam cihleh Pasian in a thangtat dinga hong sap hilo in a siangtho dinga hong sap ahi hi.
52004008	Tua ahih manin hih thu a nialte in mihing thu a nial hilo in ama Kha Siangtho hong pia Pasian thu a nial uh ahi hi.
52004009	Ahih hangin sanggam ki‑itna tawh kisai lai kong gelh ding na kisam kei uh hi. Banghang hiam cihleh khat le khat na ki‑it nadingun Pasian mahmah in note hong hilh khinzo hi.
52004010	Macedonia gam a sanggamte khempeuh zong na it takpi uh hi. Ahi zongin sanggamte aw, itna na neih semsem nadingun kong hanthawn uh hi.
52004011	Thu kong piak khitsa uh bangin midangte tawh kilem in om hithiat unla, nomau vaiciat semtek un. Na khut uh tawh na semin hanciam un.
52004012	Tua hi leh kisapna bangmah nei loin a pualam mite muhna ah zong a kilawm a kituak in na nungta thei ding uh hi.
52004013	Ahih hangin sanggamte aw, lametna a neilo mite a dah bangin na dah loh nadingun a ihmu khinsa mite thu thei lo a na om ding uh ka deih kei hi.
52004014	Banghang hiam cihleh Zeisu si in thokik hi ci in i up mah bangin ama sunga a ihmu khinsa mite Pasian in Zeisu tawh hong tonkhawmsak ding hi ci in i um hi.
52004015	Topa hong pai dongin a nungta lai eite in a ihmu khinsa mite i makhelh peuhmah kei ding hi, ci in Topa kammal tawh kizui in kong gen uh hi.
52004016	Banghang hiam cihleh Topa mahmah in vantung panin kikona tawh, vantungmi mangpa kikona tawh, Pasian pengkul ging tawh hong kumsuk ding hi. Tua ciangin Khazih sunga a sisa mite hong tho masa ding uh hi.
52004017	Tua khit ciangin a nungta lai eite in amaute tawh huihlak ah Topa dawn dingin meiipi tungah hong kilato ding hi. Tua ciangin Topa tawh i omkhawm tawntung ding hi.
52004018	Tua ahih manin hih thute tawh khat leh khat tha na kipia un.
52005001	Ahi zongin sanggamte aw, a ni le a hun tawh kisai in note kiangah lai kong gelh ding a kisam kei hi.
52005002	Banghang hiam cihleh gutate zankim a a hong pai bangin Topa Ni hong tung ding hi cih teltak in na thei uh hi.
52005003	Mite in, “Lungmuanna om hi Launa omlo hi!” a cih laitak un thakhat in suksiatna a thuak ding uh hi. Naupaai numeite tungah nausuah natna a tun vat bangin thakhat in siatna amaute tungah tung dinga, a suakta kei ding uh hi.
52005004	Ahih hangin sanggamte aw, note na hih uh leh khuamial sungah om lo na hih manun tua Ni in guta bangin hong bingphawn lo ding hi.
52005005	Note khempeuh in khuavak tate le sunlai tate na hi uh hi. Eite in zanlai tate le khuamial tate i hi kei hi.
52005006	Tua ahih manin midangte a ihmut bangin ihmu loin pilvangtak in omin pumpi kikhalna nei ni.
52005007	Banghang hiam cihleh a ihmu mite zan ciangin ihmu uh a, zukhamte zong zan ciangin a kham uh hi.
52005008	Ahi zongin sunlai tate ahi eite in pumpi kikhalna nei ni. Upna le itna sik awmdal bulh ni. Hotkhiatna lametna sik lukhu khu ni.
52005009	Banghang hiam cihleh Pasian in ama thangpaihna a thuak dinga hong koihte hilo in i Topa Zeisu Khazih hangin hotkhiatna a ngah dinga hong koihte ihi a,
52005010	amah in eite aa dingin a sipa ahi hi. Tua hi a, eite i si a, i hing zongin amah tawh i nuntakkhop theih nading ahi hi.
52005011	Tua ahih ciangin tu laitak a na hihna bangmah un khat le khat tha kipia in na kikipsak un.
52005012	Tu in, sanggamte aw, note lakah nasep a hahkatte le Topa sungah note hong makaih a, thu hong hilh mite na zahtak nadingun kong thum uh hi.
52005013	Amaute nasepna hangin itna tawh na thupi ngaihsut mahmah un. Note zong khat le khat na kilem un.
52005014	Tu in, sanggamte aw, a thumanglo mite thu na hilh un. A lungkiate tha na pia un. A thanemte na huh un. Mi khempeuh tungah thuakzawhna na nei un ci in kong hanthawn uh hi.
52005015	Thusiate thusia tawh thukkik kei un. Note aa ding le mi khempeuh aa dingin a hoih nate hanciam tawntung un.
52005016	Lungdam tawntung un.
52005017	Thungen tawntung un.
52005018	Na khempeuh ah lungdam na ko un. Banghang hiam cihleh hih in Khazih Zeisu sungah note aa dinga Pasian hong deihsak ahi hi.
52005019	Kha meikuang na mitsak kei un.
52005020	Thuhilhnate na simmawh kei un.
52005021	Na khempeuh na sittel unla a hoihte na lenkip un.
52005022	A hoihlo a kici khempeuh na pel un.
52005023	Tu in lungmuanna hong pia Pasian mahmah in na sung na pua uh hong siangthosak tahen. Na kha uh, na lungsim uh le na pumpi uh, i Topa Zeisu Khazih hong pai ni ciangin kawkbanna a om lo dingin amah in hong kembit tahen.
52005024	Note hong sampa muanhuai ahih manin tua bangin hong sem ding hi.
52005025	Sanggamte aw, kote aa dingin thu hong ngetsak un.
52005026	A siangtho kinapna tawh sanggamte khempeuh na hopihsak un.
52005027	Hih laikhak a siangtho sanggamte khempeuh zak dingin na sim un ci in Topa min in thu kong pia hi.
52005028	I Topa Zeisu Khazih hong hehpihna thupha in note hong ompih tahen. Amen.
53001001	Paul, Silvanus le Timothy‑te in i Pa Pasian le Topa Zeisu Khazih sunga om, Thessalonica khua pawlpi mite tungah lai kong khak uh hi.
53001002	I Pa Pasian le Topa Zeisu Khazih kiang pana hehpihna thupha le lungnopna note tungah om tahen.
53001003	Sanggamte aw, na upna uh nakpitak in khang a, khat le khat na ki‑itna uh zong khang mahmah ahih manin note hangin Pasian tungah lungdam ka koh den ding uh a kiphamawh thu ahi hi.
53001004	Na thuak uh bawlsiatna le haksatna khempeuh sungah upna le thuakzawhna nei na hih manun Pasian pawlpite lakah note kong kisialhpih uh hi.
53001005	Hihte khempeuh in Pasian thukhenna a maan ahihna hong lak a, Pasian kumpigam aa dingin thuak na hih mah bangun tua kumpigam a luah dinga kilawmte na hihna uh zong hong lak hi.
53001006	No hong bawlsiate Pasian in gimna tawh a thuhkik ding pen a thuman ahi hi.
53001007	Topa Zeisu vantung pana a thahat ama vantungmite tawh hong kilat ciangin bawlsiatna a thuak note le kote tawldamna hong piakhawm ding hi.
53001008	Tua hun ciangin amah in Pasian a theilo mite le i Topa Zeisu Khazih lungdamna thu a umlo mite meikuang tawh a thukkik ding hi.
53001009	Tua mite pen Topa omna le a vangliatna huam sung panin kihawlkhia dinga, tawntung kisiatna daan a thuak ding uh hi.
53001010	Ama misiangthote hangin minthanna ngah ding le note laka ka teci panna uh a ki‑up manin thu‑um mite lakah pahtawina a ngah dingin tua Ni ciangin hong pai ding hi.
53001011	Tua ahih manin ama hong sapna tawh a kilawm banga Pasian in hong ngaihsut theih nadingin na tup uh a hoih khempeuh le na upna uh hanga piang nasep khempeuh ama vangliatna tawh hong tangtunsak nadingin thu kong ngetsak den uh hi.
53001012	I Pasian le Topa Zeisu Khazih hong hehpihna thupha tawh kizui in note sungah i Topa Zeisu Khazih kipahtawi a, ama sungah zong note hong kipahtawi theih nadingin thu kong ngetsak uh hi.
53002001	Tu in, sanggamte aw, i Topa Zeisu Khazih hong pai nading thu le ama kianga i kikaihkhop nading thu tawh kisai a kong thum nopna uh hih bang ahi hi.
53002002	Khazih ni hong tung khinzo hi ci a, thusuak genna, thuhilhna le kote gelh bang khata a kibawltawm laikhakte hangin na lungsim uh patausak kei unla buaipih kei un.
53002003	Thu khat peuhpeuh tawh kuamah kikhem zosak kei un. Banghang hiam cihleh a masa pen in mite in upna maan pan hong puk ding uh a, tua Ni khit ciangin mawhna a piangsakpa hong kilang ding hi. Amah pen siatna tapa ahi hi.
53002004	Amah in Pasian le Pasian biakna kici khempeuh langpan in tuate tungah amah hong kitawisang ding hi. Amah in Pasian biakinnpi sungah Pasian bangin tu in amah le amah Pasian kici hi.
53002005	Note kianga kong omlai in hih thute kong gen khit lam phawk nawnlo na hi uh hiam?
53002006	Tua pa a hun a tun ciang beka hong kilatkhiat theih nadingin tu laitak in bangin khaktan hiam cih na thei uh hi.
53002007	Banghang hiam cihleh a kiselsim siatna in na a sem khinzo hi. Tua a khaktanpa a lakkhiat khit mateng amah in khaktan phot dinga,
53002008	tua khit ciangin siatna bawlpa hong kilangkhia pan ding hi. Topa hong pai ciangin ama kamsung pana pusuak a huu tawh tua siatna bawlpa sumang in ama hong kilatna vangtang tawh a susia ding hi.
53002009	Satan nasepna tawh kizui in tua siatna bawlpa hong kilangkhia dinga, ama vangliatna namkim tawh a maanlo limlamdangte le nalamdang lianpite piangsak in,
53002010	siatna a thuak ding mite in hotkhiatna a ngah theih nadingun thuman thutak deihna neilo uh ahih manin thumanlo khemna namkim a thuak ding uh hi.
53002011	Tua ahih manin amaute in zuauthu a up theih nadingun Pasian in amaute tungah khemna lianpi a tungsak ding hi.
53002012	Tua in thuman thutak um nuamlo a, thumanlohna ah nuam a sa, tua mite khempeuh tungah Pasian in thu a khen theih nading ahi hi.
53002013	Ahi zongin Topa hong it sanggamte aw, Kha in a hong siansuahna le thuman thutak na upna uh tungtawn in hotkhiatna a ngah dingin Pasian in a kipatcil a kipan note hong teel ahih manin note hangin Pasian tungah lungdam ka koh tawntung ding uh a phamawh ahi hi.
53002014	Note in i Topa Zeisu Khazih minthanna na ngah theih nadingun kong hilh uh lungdamna thu tungtawn in amah in note a hong samzo hi.
53002015	Tua ahih manin sanggamte aw, kiptak in ding unla kam tawh ahi a, laikhak tawh ahi zongin kong piak uh thuhilhnate na lenkip un.
53002016	Tu in i Topa Zeisu Khazih mahmah le eite hong it a, a hehpihna thupha tawh a tawntung hehnepna le lametna pha hong pia i Pa Pasian in,
53002017	na lungsim uh hong hehnem henla kampau le gamtatpha namkim ah hong kipsak tahen.
53003001	Sanggamte aw, a tawpna a kong gennop in ah, note laka hong tun mah bangin Topa thu kizel mengmeng in a kipahtawi theih nading kote aa dingin thu hong ngetsak un.
53003002	Mihoihlote le migilote khut sung panin hong kihotkhiat theih nadingin zong thu na ngen un. Banghang hiam cihleh mi khempeuh thu‑um mi ahi khin kei uh hi.
53003003	Ahi zongin Topa in citak ahih manin gilopa vangliatna pan hong kemin hong kipsak ding hi.
53003004	Kong thupiakte uh tu‑a na zuih mah bangun a zuisuak dingin i Topa sungah kong muang uh hi.
53003005	Tu in, Pasian na it nading uh le Khazih banga na thuakzawh nadingun Topa in note lungsim sungah lam hong lak tahen.
53003006	Sanggamte aw, kote kiang pana na ngah uh thuhilhna a zui nuamlo a thadah sanggamte tawh na kithuah kei un, ci in i Topa Zeisu Khazih minin thu kong pia uh hi.
53003007	Banghang hiam cihleh note kianga ka omlai un thadah loin note etteh theih dingin ka om lamtak uh na thei uh hi.
53003008	Kuama an a mawkna in ka ne kei uh a, note khatpeuh aa dingin vangik ka suah khakloh nadingun sun le zanin hanciam in na ka sem uh hi.
53003009	Note tung pan huhna ngah theih nading thu ka neih loh man uh hilo in note zuih ding limpha kong lahna uh hi zaw hi.
53003010	Note kianga ka omlai nangawn un nasem nuamlo mi in an zong ne kei hen ci in thu kong pia zo uh hi.
53003011	Nasep thadah in sepmel neilo a, midangte vaiteng tawh a kitaklah mi pawlkhat note lakah om hi cih thu ka za uh hi.
53003012	Tu in tua bang mite in na sem tangtang in amau sepsa mah a nek nadingun i Topa Zeisu Khazih minin hanthawn in thu kong pia uh hi.
53003013	Sanggamte aw, note na hih uh leh a pha bawl ding cimtak kei un.
53003014	Hih laikhak sunga kong thupiakte uh a manglo mi a om leh ciamteh unla a maizum theih nadingin na kithuahpih kei un.
53003015	Ahi zongin gal bangin na ngaihsun kei unla, sanggam bangin thu na hilh un.
53003016	Tu in nopna hong pia Topa in nopna namkim hong pia tawntung tahen. Topa in note khempeuh hong ompih tahen.
53003017	Keimah Paul in hih a nunung hopihna keima khut mahmah tawh kong gelh ahi hi. Ka laikhak khempeuh sungah hih bangin keima khut lam tawh gelhin ciaptehna ka nei hi.
53003018	I Topa Zeisu Khazih hong hehpihna thupha in note khempeuh tawh hong om tahen. Amen.
54001001	Eite hong Honpa Pasian le i lamet Topa Zeisu Khazih hong thupiakna hangin Zeisu Khazih sawltak ahi keimah Paul in,
54001002	upna lama ka tapa taktak Timothy tungah lai kong khak hi. I Pa Pasian le i Topa Zeisu Khazih kiang pana hong pai hehpihna thupha, hehpihna, le lungnopnate nangma tungah om tahen.
54001003	Macedonia gam ka pailai a kong vaikhak mah bangin Ephesus khua ah na omlai inla, mi pawlkhatte in upna maanlo thute hilh loin,
54001004	phuahtawm tangthute le a bei theilo khangthu sutnate a buaipih nawnloh nading uh na hilh in. Tua thute in upna thu ah Pasian deihna banga kilamkipna piangsak loin kinialna piangsak zaw hi.
54001005	Tu in hih banga thu kong piakna in lungsim siangtho le lungsim tawnga kisuanna a omlo upna taktak panin a hong piang itna na neih theih nading ahi hi.
54001006	Mi pawlkhatte hih thu panin lampial uh a, thu ginalo teng genin a om uh hi.
54001007	A kampaute uh le hangtak a a gen uh thute bang hiam cih nangawn a theilopi mahin thukham hilh siate a suak nuam uh hi.
54001008	Ahi zongin thukham pen ahi ding bangin kizang leh a hoih hi ci in i thei hi.
54001009	Thukham in midikte aa dingin a kibawl ahi kei hi. Ahih hangin thukham a palsatte le a lehdote, Pasian a thusimlote le mawhneite, a siangtholote le a kihhuaite, a nu ahi a, a pa ahi zongin a thatte le tual thatte,
54001010	numei pasal mawhna a bawlte le pasal le pasal a mawhte, mihing gu‑a a zuakte, zuaugente le a maanlopi a kiciamte a kipan thu upna maan tawh kilehbulh a a gamta mite aa dingin a kibawl ahi hi.
54001011	Tua upna maanin kei tunga hong ki‑ap a phattak Pasian neihsa a thupi mahmah lungdamna thu tawh kituak ahi hi.
54001012	Hih nasep a sem dingin muanhuai sa in hong seh a, sep zawh nading tha hong guan i Topa Khazih Zeisu tungah ka lungdam hi.
54001013	Nidang in Zeisu a kosiapa, pawlpi a bawlsiapa le a gamhtatpa ka hi ngei a, ahi zongin uplohna le theihlohna tawh ka hih ahih manin, Pasian hehpihna thupha ka ngah veve hi.
54001014	I Topa hehpihna thupha kei tungah a dimlet in hong kisung a, Khazih Zeisu sunga om upna le itna zong hong neisak hi.
54001015	Khazih Zeisu in mawhneite honkhia dingin leitung ah hong pai hi cih thu a muanhuai le a sanhuai thu ahi hi. Tua mawhnei mite lakah keimah in a mawh penpa ka hi hi.
54001016	Tua hi a, hih thu hangin Zeisu Khazih in amah uma nuntak tawntungna a nei ding mite etteh ka suah theih nadingin keimah hong hehpih a, a masa pen in kei tungah lungduaina namkim a hong lakzo hi.
54001017	Tu in tawntung Kumpipa, a si theilo, a kimu theilo, amah bek a pil Pasian in pahtawina le minthanna ngah tawntung tahen. Amen.
54001018	Ka tapa Timothy aw, khatvei lai in nang tawh kisai genkholhna a kigente tawh kizui in a pha galdona na do theih nading le,
54001019	upna lenkip in lungsim tawng kisuanna om lo a na om theih nadingin hih thute hilhin kong pia hi. Mi pawlkhatte in tua thute nial uh ahih manin a upna uh tembaw kisia tawh a kibangsak uh hi.
54001020	Tua mite lakah Hymenaeus le Alexander‑te a kihel uh hi. Pasian kosiatna thu a hoihlohna a theih nadingun amaute Satan khut ah ka piakhia hi.
54002001	Tua ahih manin a masa pen a kong hanthot nop thu in deihngetna, thungetna, thumsakna le lungdamkohnate mi khempeuh aa dingin,
54002002	Pasian mi hihna le cihtakna tawh nungta in nuamtak le lungmuangtak a i om theih nadingin kumpite le thuneite khempeuh aa dingin zong thu na ngetsak in.
54002003	Tua bang hihna pen thu hoih hi a, eite hong Honpa Pasian santheih thu ahi hi.
54002004	Tua Pasian in mi khempeuh in hotkhiatna ngahin thuman thutak a theih ding uh a deih hi.
54002005	Banghang hiam cihleh Pasian khat bek om a, Pasian le mite kikal ah Palai khat bek a om hi. Tua pa in mihing ahi Khazih Zeisu ahi hi.
54002006	Tua Khazih Zeisu in mi khempeuh tat nadingin amahmah a kipia zo hi. Hih in a hun a cin cianga hong kipia teci panna ahi hi.
54002007	Tua teci panna thu a tangko ding le sawltak khat dingin kei hong kiseh zo hi. Zuauthu gen loin Khazih sungah thuman kong gen in ah Gentile‑te tungah upna le thuman a hilh dingin a kisehpa ka hi hi.
54002008	Tua ahih ciangin mun khempeuh a om pasalte in hehna le lunghianna om loin a khut siangthote uh lamto in thu a nget ding uh ka deih hi.
54002009	Tuamah bangin numeite zong nikteen puansilh a kilawm a kituak in kizem uh hen. A khelkhel sam bawldan tawh ahi a, kham le ngun, kep manphate le nikteen puansilh manpha pipite tawh ahi zongin kizem kei uh hen.
54002010	Pasian ka zahtak hi a ci numeite aa dingin a kilawm penpen kizepna in gamtat hoihna ahi hi.
54002011	Numeite in na khempeuh ah kiniamkhiatna tawh dai hithiat in thuman ding kisin uh hen.
54002012	Numeite in pasalte tungah thu hilh ding ahi a, thu a neih ding uh ahi zongin ka phal kei hi. Tua ahih ciangin pau loin om uh hen.
54002013	Banghang hiam cihleh Pasian in Adam bawl masa a, tua khit ciangin Eve a bawl hi.
54002014	Tua ciangin khemna a thuakpen Adam hilo in numei hi a, thukham a palsat hi.
54002015	Ahi zongin numei in upna, itna le a kilawm nuntakna tawh sianthona a neih leh nausuahna ah hutna a ngah ding hi.
54003001	Mi khatpeuh in pawlpi kem sia a lunggulh leh nasep hoih a deih ahi hi cih thu in thuman thutak ahi hi.
54003002	Pawlpi kem siapa in kawkban nading a omlo mi, zi khat bek a nei mi, pumpi ki‑uk zo mi, lungsim ciimna a nei mi, a zahtakhuai mi, zindo a siam mi, thu a hilh thei mi hi ding hi.
54003003	Zu a dawnlo mi, lungtomlo mi, nunnem mi, kitot a hatlo mi, sum iplahlo mi, hazatna lungsim a neilo mi hi ding hi.
54003004	A tate in zahtakna le kiniamkhiatna tawh a thu a man, a innkuan sung hoihtak in a uk zo mi hi ding hi.
54003005	Banghang hiam cihleh mi khatin a innkuan sung a ukzia ding a theih kei leh bangci bangin Pasian pawlpi kem thei ding ahi hiam?
54003006	Thu‑um thak mi zong hilo ding hi. Tua hi kei leh kiliansak in Dawimangpa bangin thukhenna a thuak kha ding hi.
54003007	Tua thamlo in a kigensiat loh nading le Dawimangpa thangah a awk loh nadingin a pualam mite in a thupisim mi hi ding hi.
54003008	Tuamah bangin pawlpi upa dingte zong a zahtakhuai mi, thu a lehgen kawikawilo mi, lenggah zu a khamlo mi, sum a iplahlo mi,
54003009	upna thugilte lungsim siangthotak in a lenkip mi hi ding uh hi.
54003010	Ahih hangin pawlpi upa dingte kisinsak masa inla, mawhsak nading a om kei leh pawlpi upa sem pan uh hen.
54003011	Tuamah bangin a zite uh zong zahtakna a ngah mi, mi a gensialo mi, a lungsim a uk zo mi, na khempeuh ah a muanhuai mi hi ding uh hi.
54003012	Pawlpi upate in zi khat bek a nei mi, a tate le a innkuan sung hoihtak in a ukzo mi hi ding hi.
54003013	Banghang hiam cihleh pawlpi nasep hoihtak in a sem upate in minphatna le Khazih Zeisu sunga om upna ah hansanna a ngah uh hi.
54003014	Nang kiangah a sawtlo in kong pai ding ka lamen a, ahi zongin hih thute kong gelh veve hi.
54003015	Ahi zongin kong zekai khak zenzen leh Pasian inn sunga na gamtatzia ding teng na theih dingin lai kong khak hi. Tua Pasian inn in thuman thutak khuampi le bulpi ahi, a nungta Pasian pawlpi ahi hi.
54003016	Nial nading a omlo Pasian mi hihna thuthuk lianpi in, Pasian mahmah pumpi tawh hong kilang a, Kha in amah diktangsak in, Vantungmite in amah mu a, Gentile‑te lakah ama thu kihilh in, Leitung mite in ama thu uma, Thupitak in amah kilato hi, cih thu ahi hi.
54004001	Tu in Kha in teltak a hong gen in ah hun nunung lam ciangin mi pawlkhatte in thu‑upna pan pialkhia ding uha zuau thei khate khemna le dawite thuhilhna a zui ding uh a,
54004002	a lungsim uh siksa a bik tawh a kibang kineihkhemna tawh zuauthu gen in,
54004003	kipi kiteen ding kham uh a, an pawlkhatte zong nek loh dingin thu a pia uh hi. Tua ante pen thu‑umte le thuman a thei mite in lungdam ko in a nek dingun Pasian in a bawl ahi hi.
54004004	Banghang hiam cihleh Pasian piansak na khempeuh a hoih vive hi a, lungdamkohna tawh kisang peuh leh nial ding khat beek a om kei hi.
54004005	Banghang hiam cihleh Pasian kammal le thungetna in tuate a siangsak hi.
54004006	Hih thute sanggamte tungah na hilh leh pilvangtak in na zuihsa upna le thuhilhna maan tawh a kipantah Zeisu Khazih nasem hoih khat na suak ding hi.
54004007	Ahih hangin Pasian thu tawh kituaklo, pitekte gen theih phuahtawm tangthute nial inla, biakna mi na hih theih nadingin kisin in.
54004008	Banghang hiam cihleh pumpi kisek a kisinna ah phattuamna tawmkha a om hi. Ahi zongin biakna mi hihna in na khempeuh aa dingin phattuamna piangsak a, tua in tu laitak nuntakna le hong tung ding nuntakna aa dingin a kipsak hi.
54004009	Hih in thuman thutak le a sanhuai thu ahi hi.
54004010	Banghang hiam cihleh a nungta Pasian sungah lametna nei i hih manin nakpi in na i sem a, zahkona zong tampi i thuak hi. Tua Pasian in mi khempeuh Honpa hi a, a diakdiak in a um mite aa ding ahi hi.
54004011	Hih thute a zuih nadingun sawl inla hilh in.
54004012	Khangno na hihna kuamah kisimmawhsak kei in. Kampauna, gamtatna, itna, lungsim ngaihsutna, upna le sianthonate ah thu‑um mite etteh dingin om in.
54004013	Kong pai mateng Lai Siangtho simna, hanthotna le thuhilhnate na hahkat in.
54004014	Pawlpi makaite khutngakna le kamsangte thugenna tawh nang hong kipia na sunga om letsong thudon loin om kei in.
54004015	Mi khempeuh in na khantohna a hong muh theih nadingin hih thute hoihtak in lungngai inla, limtak in zui in.
54004016	Na gamtatna le thu‑upna thupi ngaihsut in. Tua bangin hihsuak leteh nang bekthamlo in na thugen a za mite zong na honkhia ding hi.
54005001	A khangham papite taii giapgiap kei inla, pa bangin ngaihsun in hanthawn zaw in. A khangno lai pasalte, sanggamte bangin ngaihsun in.
54005002	A khangham numeite nute bangin ngaihsun in. A khangno lai numeite lungsim siangtho tawh sanggamte bangin ngaihsun in.
54005003	Meigong taktakte na zahtak in.
54005004	Ahih hangin tu le ta a nei meigongte ahih leh a tu a tate in Pasian a zahtakna uh a innkuan sungah a lah theih nading sin masa in nu le pa, pi le pute itna thukkik uh hen. Tua in Pasian mai ah a hoih le a sanhuai thu ahi hi.
54005005	Meigong taktakte in amau kia bek omin Pasian muang uh a, thumna le thungetna sun le zanin a nei dente ahi uh hi.
54005006	A paktat meigongte ahih leh a nuntak uh hangin a si ahi uh hi.
54005007	Tua bang meigongte in kawkbanna a neih loh nadingin thuhilh in.
54005008	Mi khatpeuh in ama tanaute a diakdiak in ama innkuanpihte a vak nop kei leh amah in upna thu a nial hi a, thu‑umlote sangin a sia zaw lai hi.
54005009	Kum 60 a pha nailo le, pasal khat sanga a tam zaw a nei ngei meigongte meigong sazian sungah na khum kei in.
54005010	Gamtat hoih hi ci a, pahtakna a ngah mi, a tate hoihtak in a kem mi, zindo a siam mi, misiangthote khe a silsak mi, micimawhte a huh mi, gamtat hoih khempeuh ahih zawh zahin a hanciam mi ahih leh meigong sazian ah na khum in.
54005011	A khanglai meigongte sazian sungah khum kei in. Banghang hiam cihleh amaute ci le sa lunggulhna in Khazih tunga a kipiakna uh a zawh ciangin pasal a neikik nuam uh hi.
54005012	Amaute in a kiciamna masa uh palsat uh ahih manin mawhsakna a thuak uh hi.
54005013	Tua thamlo in amaute thadah uh a, inn khat khit inn khatah a kawi vakvak uh hi. Tua bek zong hilo in mi gensiat hatin midangte thuteng ah kitaklah uh a, gen dingin a kilawmlo thute a gen kawikawi uh hi.
54005014	Tua ahih manin a khanglai meigongte in pasal neikik in tanu tapa nei in innsung makaih in galpa in a gensiat theih nadingin hunhoih bangmah pia kei le uh ka deih hi.
54005015	Banghang hiam cihleh a khanglai meigong pawlkhatte lampial in Satan nung a zui khin uh hi.
54005016	Pasal ahi a, numei ahi zongin thu‑um mi khatin a inn ah meigong a neih leh, amau mahin kem uh henla, pawlpi tungah vangik suan kei uh hen. Tua hi leh pawlpi in meigong taktakte a kem thei ding hi.
54005017	Hoihtak a pawlpi a makaih makaite, a diakdiak in thugen le thuhilh nasep hanciamtak in a semte in pahtawina a zah nih a ngah ding uh a kilawm hi.
54005018	Banghang hiam cihleh Lai Siangtho in, “Bawngtal in buh a cil laitak in a muuk hencipsak kei in. Na a sem mi in thaman a ngah ding kilawm hi,” a ci hi.
54005019	Pawlpi makai khat a kimawhmat ciangin teci nih bang thum bang a om kei leh sang kei in.
54005020	Midangte in zong a lau theih nadingun mawhna a bawl mite mipi mai ah na taii in.
54005021	Hih thute ah teeltuam, paihtuam, angvantuam nei loin na zuih nadingin Pasian mai, Topa Zeisu Khazih mai le a kiteel vantungmite mai ah thu kong pia hi.
54005022	Mi khatpeuh tungah na khut nga mengmeng kei in. Mi dangte mawhna tawh kisawh kha kei in. Siangthotak in na kikem in.
54005023	Na gilpi hang le na cinat theih zelzelna hangin tuisiang bek dawn loin lenggahtui zong tawmtawm na zang in.
54005024	Mi pawlkhatte a mawhna uh teltak in kilang pah a, thu a kikhenma nangawn in kithei hi. Ahih hangin mi pawlkhatte thu a kikhen khit ciang bekin a mawhna uh kilangpan hi.
54005025	Tuamah bangin mi pawlkhatte a gamtat hoihna uh teltak in kilang pah a, teltak in a kilangkhia pahlo gamtat hoihte zong a kiselcip zo kei hi.
54006001	Sila suahna hakkol nuai‑a omte khempeuh in Pasian min le thuhilhnate a kigensiat loh nadingin a tote uh a kilawm a kituak in zahtak uh hen.
54006002	A tote uh thu‑um mi ahih leh sanggam khat hilel hang ci in zahtak bawl lo tuan kei uh hen. Banghang hiam cihleh amaute nasepna hanga phattuamna a ngah a tote un thu‑um mi le a ki‑itpihte uh ahih manin hanciam zawkan in na a sep ding uh ahi hi. Hih thute hilh inla hanthawn in.
54006003	Biakna paizia tawh a kituaklo thuhilhna le i Topa Zeisu Khazih thuhilhna maan taktak tawh a kituaklo thuhilhna mi khatpeuh in a hong hilh leh,
54006004	a kiphasak, bangmah theilo, thu kheldot le kam kinial ding bek ut mi ahi hi. Tua bang thute in ki‑eenna, kitot kiselna, kigensiatna, kimuanmawhna le,
54006005	lungsimsia pana hong piang kimanna neilo kampau, thuman thutak thei theilo in Pasian biakna pen hauh theih nading lampi in a ngaihsunte ahi uh hi. Tua bang mite kiang panin na kihemkhia in.
54006006	Tu in, lungkimtak a Pasian mi hihna in hauhna lianpi ahi hi.
54006007	Banghang hiam cihleh leitung ah bangmah keng loin i suak a, bangmah keng loin i paikhia ding hi cih i theitel hi.
54006008	Tua ahih manin annek ding, puansilh ding i neih zahzah tawh lungkim ni.
54006009	Ahih hangin a hau nuam mite in ze‑etna thang sungah awk uh a, a haihuai le a lauhuai lunggulhna tampite sungah a awk uh hi. Tuate in siatna le manthanna sungah amaute a tumsuksak hi.
54006010	Banghang hiam cihleh sum deihluatna in siatna nam khempeuhte bulpi khat ahi hi. Sum deihluatna hangin mi pawlkhatte upna panin lampial uh a, lunggimna tampi a kisuan uh ahi hi.
54006011	Ahih hangin Pasian mipa aw, nang na hih leh tuate taisan in. Diktatna, Pasian deihna banga nuntakna, upna, itna, thuakzawhna le lungnemnate na delh in.
54006012	Upna thu tawh kipawl a pha galdona na do in. Nang zong teci tampite mai ah hoihtak a na pulak khitsa ahi Pasian hong sapna tawh na ngah nuntak tawntungna na lenkip in.
54006013	Pontius Pilate mai ah hoihtak in teci a pang Khazih Zeisu le, na khempeuh nuntakna a pia Pasian mai ah thu kong piak inah,
54006014	i Topa Zeisu Khazih hong kilat mateng ninbanglo, kawkbanglo dingin hih kong thupiak na zui in.
54006015	Ama hun a tun ciangin amah hong kilang ding hi. Tua Pasian in thupha a ngah amah bek a lianbel Ukpa, kumpite Kumpipa le tote Topa ahi hi.
54006016	Amah bek a si theilo hi a, a kineh theilo khuavak sungah a teengpa ahi hi. Kuamah in a muhngeiloh, kuamah in a muhtheihloh, tua Topa tungah pahtawina le a tawntung vangliatna om tahen. Amen.
54006017	Tu laitak a mihaute tungah hih thute hilh in. Amaute kiphasak kei uh hen. A kiplo hauhna muang loin nuamtak a i zat ding, na khempeuh kicingtak in a hong pia, a nungta Pasian muang zaw uh hen.
54006018	Na sep hoih tampi a neih theih nadingun na hoih sem uh hen. Cingh uh henla, piakkhiat nopna lungsim nei in,
54006019	a hong tung ding hunah bulkip muanhuai ahi dingin amaute aa ding khol uh hen. Tua hi leh nuntak tawntungna a lenkipte ahi ding uh hi.
54006020	Timothy aw! Na kep dinga hong kipia thute hoihtak in kem in. A kihhuai, mawk paupaunate le, pilna takpi a kisa kha thu kinialnate pel in.
54006021	Mi pawlkhatte in tua bangte zui kha uh ahih manin upna panin a pial uh hi. Hehpihna thupha nang tungah hong om tahen. Amen.
55001001	Khazih Zeisu sunga om a hong kikamciam nuntakna tawh kizui in Pasian deihna tawh Zeisu Khazih sawltak khat a suak keimah Paul in,
55001002	kong it ka tapa Timothy lai kong khak hi. I Pa Pasian le i Topa Khazih Zeisu kiang pana hehpihna, hehpihna thupha le lungnopnate nang tungah om tahen.
55001003	Sun le zanin ka thungetna ah nang kong phawk den hi. Tua banga kong phawkna ah lungsim tawngah kisuanna om hetlo ka pu ka pate mah bangin a na ka sepsak Pasian tungah lungdam thu ka ko hi.
55001004	Na khitui luannate ka phawk a, ka lung a nop theih nadingin nang kong mu nuam mahmah hi.
55001005	Nang sungah upna maan a om lam ka thei hi. Tua upna na pi Lois le na nu Eunice‑te in nei masa a, nang zong tua bang upna mah na neih lam ka thei hi.
55001006	Tua ahih manin nang tunga ka khutngakna tawh na ngah Pasian hong piak letsong na satsuah nadingin kong phawksak hi.
55001007	Banghang hiam cihleh Pasian in launa lungsim hong pia hilo in hanna, itna, ki‑ukzawhna hong guan hi.
55001008	Tua ahih manin i Topa thu teci na pan ding maizum kei inla, ama hanga ka thongkiatna zong hong maizumpih kei in. Lungdamna thu hanga ka thuaknate Pasian thahatna tawh hong thuakpih zaw in.
55001009	Tua Pasian in eite hong honkhia a, a siangtho sapna tawh hong sam hi. Amah in eite gamtatna hang hilo in ama ngimna le a hong hehpihna thupha hangin hong sam ahi hi. Amah in leitung a pianma pekin tua hehpihna Khazih Zeisu sunga a hong piak khitsa ahi hi.
55001010	Ahi zongin tu in i Honpa Zeisu Khazih hong kilatna tawh tua thu a hong kitheisak zo hi. Tua Zeisu Khazih in sihna beisak a, lungdamna thu tungtawn in nuntakna le sih theihlohna thu khuavak bangin hong tangsak zo hi.
55001011	Tua lungdamna thu Gentile‑te tungah a tangkopa, sawltakpa le thuhilh siapa a suak dingin Pasian in kei hong sehzo hi.
55001012	Hih thu hangin hih gimnate ka thuak a, ahih hangin ka maizum kei hi. Banghang hiam cihleh ka uppa ka thei a, amah ka piak khitsate, tua Ni dongin kem zo ding hi cih ka theitel hi.
55001013	Kei tung pana na zaksa a maan thuhilhnate Khazih Zeisu sunga om upna le itna tawh lenkip in.
55001014	Nang tunga hong kipiaksa na hoih, eite sunga a teeng Kha Siangtho tha tawh na kem in.
55001015	Asia gama om mi khempeuh in kei hong nusia khin uh hi cih na thei hi. Tuate lakah Phygellus le Hermogenes‑te zong a kihel uh hi.
55001016	Topa in Onesiphorus‑te innkuan thupha pia tahen. Banghang hiam cihleh amah in tam veipi tha hong guan a, mat le hen ka thuakna zong, a hong maizumpih kei hi.
55001017	Amah in Rome khuapi a hong tun ciangin kuhkaltak in kei hong zonga, hong mukhia hi.
55001018	Topa in tua Ni ciangin amah hehpihna pia tahen. Amah in Ephesus khua ah lam tuamtuam tawh kei hong huh mahmah hi cih na thei hi.
55002001	Tua ahih ciangin ka tapa aw, Khazih Zeisu sunga om hehpihna thupha hangin thahat in om in.
55002002	Teci tampite mai‑a ka thugen na zaksa thute, midangte zong a hilhsawn thei dingin mi muanhuaite tungah na pia in.
55002003	Zeisu Khazih galkap hoih bangin haksatnate na thuak keikai in.
55002004	Galkap a sem mi peuhmah in amah galkap a suaksakpa a lungdamsak nadingin ama nuntak nading vaite tawh a kikai‑awksak kei hi.
55002005	Tai kidemna ah a tai mite in zuih ding ngeinate zui in a tai kei uh leh pahtawina lukhu a ngah kei ding uh hi.
55002006	Hahkattak in lo a khopa in lo panin a piang a gahte a ngah masak ding kilawm hi.
55002007	Hih kong gen thute ngaihsun inla, Topa in a vekpi in hong theitelsak tahen.
55002008	Ka hilh lungdamna thu in misite lak panin a kithokiksak, David suan Zeisu Khazih thu hi a,
55002009	tua lungdamna thu hangin gimna ka thuak a, migilo khat bangin sikkhau kikhih zah dongin ka om hi. Ahi zongin Pasian thu ahih leh sikkhau a kikhih thei kei hi.
55002010	Tua ahih manin Pasian teelsa mite in hotkhiatna ahi Khazih Zeisu sunga om, tawntung minthanna a ngah theih nadingun gimna namkim ka thuak hi.
55002011	Hih thu in thuman thutak ahi hi. Amah tawh i sihkhop leh, Amah tawh i nungta khawm ding hi.
55002012	Gimna i thuak leh, Amah tawh i mangkhawm ding hi. Amah i nial leh, Amah in zong eite hong nial ding hi.
55002013	Eite in i cihtak loh hangin, Amah citak veve hi. Amah le amah kinial theilo hi.
55002014	Kam kinialna in phattuamna piangsak lo a, a za mite siasak zaw ahih manin kam a kinial loh nadingun Topa mai ah thupia inla phawksakkik in.
55002015	Maizum nading a omlo thuman thutak a khentel siam Pasian in a san theih nasempa na suah theih nadingin hanciam in.
55002016	A kihhuai le kimanna neilo thute pel in. Banghang hiam cihleh tua bang thute in biaknamisak lo semsem hi.
55002017	Amau thugente in cancer bangin kizel ding hi. Hymenaeus le Philetus‑te zong tua bang mite lakah a kihel uh hi.
55002018	Amaute thuman thutak pan pialkhia uh a, thawhkikna pen a beisa thu hi ci uh ahih manin mi pawlkhatte upna a siasak uh hi.
55002019	Ahi zongin Pasian khuambulpi in kiptak in dinga, a tungah hih bangin a kiciamteh hi. “Topa in ama mite a thei hi,” cihleh “Khazih min a lo mi peuhmah siatna panin kiheikhia tahen,” cih thu ahi hi.
55002020	Ahih hangin inn lianpi khat sunga vanzat ahi um le bel‑te, kham le ngun bek tawh kibawl hi khin lo hi. Sing le lei tawh kibawl um le bel zong a om hi. Pawlkhatte thupi a, pawlkhatte thupilo hi.
55002021	Tua ahih manin mi khatin a thupilo nate panin a kisiansuah leh a kizatna a thupi, a kisianthosak le a Neipa in a zat theih ding na hoih khat peuhpeuh a sem dinga a kizang thei vanzat a suak ding hi.
55002022	Khangno lunggulhna hoihlote taisan in. Lungsim siangthotak a Topa min a lote tawh diktatna, upna, itna le kilemnate delh in.
55002023	A haihuai le theitel lopi a kiselnate in kitotna piangsak hi cih thei na hih manin na pel in.
55002024	Topa nasempa in kuamah tawh kitawng lo dinga, mi khempeuh tungah thudik in thu zong hilh thei dinga, thuakzawhhatna zong nei in,
55002025	amah a langpan mite lungnemtak in thu a hilh ding hi. Pasian in amaute lungsim kikhelsak leh amaute in thuman thutak thei ding uh a,
55002026	tua ciangin amaute in hong phawkin Dawimangpa thang panin a hong suakta ding uh hi. Banghang hiam cihleh amaute in ama deih bangbang in a sawl theih dingin a mat mite ahi uh hi.
55003001	Ahih hangin hih thu ciamteh in. Ni nunung ni ciangin hun haksa hong tung ding hi.
55003002	Banghang hiam cihleh mite in amau le amau bek a ki‑it, sum a duh, a kisial, a kiphasak, mi kosiat hat, nu le pate thu a manglo, a lungdam theilo, a siangtholo,
55003003	itna a neilo, mi dangte mawhna a maisak nuamlo, mi a gensia, amau pumpi ki‑uklo, a gamhtat, thuhoih a deihlo,
55003004	thuciamna a palsat, lungtang a khauh, a kihisak, Pasian it ding sangin noptat ding ut zaw ding uh a,
55003005	Pasian mi bangin kibawl in, ahi zongin a vangliatna nial ding uh hi. Tua bang mite na pel in!
55003006	Tua mite in midangte inn ah va lut khiankhian uh a, lunggulhna tuamtuam zui in, mawhna tawh a kidim numei ginalote a thuzawh ding uh hi.
55003007	Tua bang mite pen thu a kihilhhilh hangin thuman a thei zo ngeilote ahi uh hi.
55003008	Tu in Jannes le Jambres‑te in Moses a langpan bangun tua mite in zong thuman thutak a langpan uh hi. Amaute lungsim in kisia khin a, upna thu ah a kipampaihte ahi uh hi.
55003009	Tua hi a, amaute a ma uh a pai kei ding hi. Banghang hiam cihleh, Jannes le Jambres‑te mah bangin amaute haina zong kilangkhia ding hi.
55003010	Nangmah in ka thuhilhna, ka nuntakzia, ka tup ka ngimna, ka lungduaina, ka neih itna le ka thuakzawhnate na thei khinzo hi.
55003011	Antioch khua, Iconium khua le Lystra khuate a ka thuak bawlsiatna le gimnate na thei hi. Ahih hangin tuate khempeuh panin Topa in kei hong honkhia hi.
55003012	Hi mah hi. Khazih Zeisu sungah Pasian deihna banga a nungta nuam mi khempeuh in bawlsiatna a thuak ding uh hi.
55003013	Ahih hangin migilote le mi kineihtawmte siahuai semsem ding uh a, midangte a khem bangun amaute in zong khemna a thuak ding uh hi.
55003014	Nangmah in na sin khitsa, na theihtel khitsa thute zuisuak in. Tua thute kua tung pana na sin ahi hiam cih zong na thei hi.
55003015	Khazih Zeisu upna tungtawn a hotkhiatna ngah nadingin pilna a hong piathei Lai Siangtho na neutung a kipan na theihsa ahi hi.
55003016	Lai Siangtho buppi in Pasian humuapna tawh hong kipia hi a, thuhilh nading, mawhna kiphawksak nading, kibawlphat nading, le dikna thu ah kipattah nadingin a manpha hi.
55003017	Tua in Pasian mipa picing a na hoih khempeuh tawh a kigingkhol mi ahih theih nading ahi hi.
55004001	Tua ahih ciangin Topa Zeisu Khazih in a nungta laite le a sisate thukhen ding pa hi a, ama hong kilat ding le ama kumpigam thu ngaihsun kawmin Pasian mai le ama mai ah thu kong piak inah,
55004002	Pasian thu hilh in! Hun a hoih a, a hoih kei zongin a gen dingin kigingkhol den in. Lungduaitak le kiciantak in mawhna phawksak in taii bawl inla tha pia in.
55004003	Banghang hiam cihleh mite in thuhilhna maan a cimtak hun uh hong tung ding hi. A bil uh thakin amaute zaknop bangbang a gen dingin thuhilhsiate a kaikhawm ding uh hi.
55004004	Amaute in thuman thutak ngai nuam nawnlo ding uh a, phuahtawm tangthu peuh a ngai nuam zaw ding uh hi.
55004005	Nangmah in na khempeuh ah pilvang inla, haksatna hong tun ciangin thuak keikai in. Lungdamna thuhilh nasep sem inla, na nasep tangtun in.
55004006	Kei ka hih leh tuibuah biakpiakna a a kibua bangin hong kibuakhia ta a, ka paikhiat ding hun a hong nai zo hi.
55004007	Galdona pha ka do zo hi. Tai kidemna ah a mong dongin ka taizo hi. Upna ka lencip zo hi.
55004008	Tua hi a, tua Ni ciangin a dik Thukhenpa ahi Topa in kei hong piak ding dikna lukhu kei aa dingin hong koihkholhsak zo hi. Kei bek hilo in ama hong kilat ding a lunggulh mi khempeuh zong a pia ding hi.
55004009	A manlang theithei in nong pai theih nading hong hanciam in.
55004010	Banghang hiam cihleh Demas in hih leitung nate iplah ahih manin, kei hong nusia a, Thessalonica khua ah a paizo hi. Crescens zong Galatia gamah pai a, Titus zong Dalmatia gamah a paizo hi.
55004011	Luke bek kei kiangah a omlai hi. Nong pai ciangin Mark hong zawn inla hong tonpih in. Amah in ka nasepna ah phatuam mahmah hi.
55004012	Tychicus, Ephesus khua ah ka paisak hi.
55004013	Nong pai ciangin Troas khua ah Carpus kianga ka nusiat ka puantualpi le ka laibute, a diakdiak in savun laizialte hong pua in.
55004014	Sumsan sekpa Alexander in nakpi in kei hong bawlsia hi. Topa in ama gamtatna bangin thukkik tahen.
55004015	Amah in i thugente nasiatak in hong langpan ahih manin nang zong hoihtak in kikem in.
55004016	Thukhen zumah ka kihutna thu ka gen masak lai in kuamah in hong dinpih loin mi khempeuh in hong taisan khin uh hi. Amaute kimawhsak kei tahen.
55004017	Ahih hangin keima tung pan lungdamna thu a kicing in kihilh a, Gentile‑te in a zak theih nadingun Topa in kei hong dinpih in hong thakhauhsak hi. Amah in humpi nelkai kam sung panin kei hong honkhia hi.
55004018	Topa in thusia tawh hong kidona khempeuh panin hong honkhia lai dinga, ama vantung kumpigam sung a hong tunpih ding hi. Tua Topa tungah minthanna om tawntung tahen. Amen.
55004019	Prisca le Aquila, le Onesiphorus innkuanpihte na hopihsak in.
55004020	Erastus pen Corinth khua ah a taamlai hi. Ahih hangin Trophimus pen a cina ahih manin Miletus khua ah ka nusia hi.
55004021	Phalbi ma in nong tun theih nadingin hong hanciam in. Eubulus in nang hong hopih hi. Pudens, Linus, Claudia le sanggamte khempeuh in zong nang hong hopih uh hi.
55004022	Topa Zeisu Khazih in na kha hong ompih tahen. Pasian hehpihna thupha in nang hong ompih tahen. Amen.
56001001	Zeisu Khazih nungzui Pasian sila ahi keimah Paul in Pasian mi hihna tawh kituak in thuman thutak theihna le Pasian teelte upna tawh kizui in,
56001002	a zuau theilo Pasian in hun kipatma peka kipan a hong kamciamsa nuntak tawntungna lametna thu,
56001003	Pasian in a hun a tun ciangin keima thuhilhna tungtawn in ama kamciamsa tua thu hong kilangsak hi. Eite hong Honpa Pasian thupiakna tawh kizui in tua thuhilh nasepna keima tungah hong kipia zo hi.
56001004	I neihkhop a kibang upna sungah ka tapa taktak ahi Titus aw, Pa Pasian le eite hong Honpa Topa Zeisu Khazih kiang pan hehpihna thupha, hehpihna le lungnopnate nangma tungah hong om tahen.
56001005	Thu kong piaksa mah bangin nasep ding a kisam laiteng a sem ding le khua khempeuh ah pawlpi makai dingte a seh dingin Crete tuikulh ah kong nusia hi.
56001006	Pawlpi upa dinga na seh mite in paubanna a omlo mi, zi khat bek a nei mi, a tate in thumanglo ahih keileh phengtat uh hi ci in mawhsakna a ngahlo thu‑um mi hi ding uh hi.
56001007	Banghang hiam cihleh pawlpi kem siapa in Pasian neihsa kempa ahih manin paubanna a neih loh ding kisam hi. Ama thu bek thu salo in, a heh baihlo, zu a dawnlo, a ngonghtatlo, sum iplahlo mi,
56001008	zindo a hahkat mi, thuhoih a deih mi, lungsim navak mi, a thutang mi, a siangtho mi, ama pumpi a ki‑uk zo mi,
56001009	thuhilhna maantak tawh mite thapia in thu a nial mite zong a mawhna uh a kiphawksak theih nadingin a sinsa thuman a lenkip mi hi ding hi.
56001010	Banghang hiam cihleh a thumanglo, thu ginalo peuh a kawi gengen leh mi a khemthei tampitak om a, a diakdiak in vunat mite lakah a tampen hi.
56001011	Amaute in thumanlo tawh a ngah theih nadingun gen dinga kilawmlo thute gen uh a, midangte innkuan sung susia thei uh ahih manin tua bang mite thu gensak peuhmah kei in.
56001012	Amaute lak mahmah a kamsang khatin zong, “Crete mite zuautheite hi a, gamsa gilote tawh kibang in thadah le anhai a thuahte ahi uh hi,” a ci hi.
56001013	Hih teci panna a maan ahi hi. Tua ahih manin, amaute in upna thu ah a kip theih nadingun khauhtak in taii inla,
56001014	Judah mite phuahtawm tangthute le thuman thutak a zuilo mite thupiakte a man loh nadingun zong hilh in.
56001015	A siangtho mite aa dingin na khempeuh a siangtho hi. Ahih hangin a siangtholo mite le a umlo mite aa dingin a siangtho na khat beek a om kei hi. A ngaihsutna le a lungsimte nangawn uh zong a nin hi.
56001016	Pasian ka thei hi a cih uh hangin a gamtatna uh tawh amah a nial uh hi. Mi kihhuai, thumanglo, na hoih khatpeuh sem dinga kizang theilo mite ahi uh hi.
56002001	Ahi zongin nang in upna thuman tawh a kituak hih thute hilh in.
56002002	Papi khanghamsate, a navak, a zahtakhuai, pumpi ki‑ukzo, upna maan a nei, itna le thuakzawhna a neite ahih nading,
56002003	tuamah bangin nupi khanghamte zong a gamtat hoih, a zahtakhuai, mi a gensialo, zu a hailo, thuhoih thupha a hilhte a suah nading,
56002004	amaute in a khanglai nupite tungah a pasal le a tate uh a itte,
56002005	a nuntakna a siangthote, a khuavallo mite, inn nupi hoihte, a migite, a pasalte uh thu a mangte a suah nading, Pasian thu a kigensiat loh nading uh ahi hi.
56002006	Tua mah bangin a khanglai pasalte zong a pilvang nadingin hanthawn inla,
56002007	nang na hih leh nasep hoih a kici khempeuh ah mite etteh theih dingin om in. Na thuhilhna ah ginatna zahtakbang in om inla, kam thanghuai zang loin kampau kilawm zang in.
56002008	Tua hi leh kuamah in a hong mawhsak nading a om kei ding hi. Nang hong langpang mite in zong hong gensiat nading uh mu loin a maizum ding uh hi.
56002009	Silate in a tote uh thu mangin na khempeuh ah a tote lungdamsak in a pau uh a dawnkik loh nadingun hilh in.
56002010	Guksim laksim nei loin a muanhuaina uh na khempeuh ah lak uh hen. Tua bangin om le uh amaute in a hong Honpa Pasian thu na khempeuh ah a kilangsak thei ding uh hi.
56002011	Banghang hiam cihleh hotkhiatna hong puak Pasian hehpihna thupha, mi khempeuh tungah hong kilang zo a,
56002012	Pasian deihna tawh kituaklo gamtatna le leitung lunggulhnate nialin a kilawm a kituak, a dik a maan le Pasian mi banga tu khang huna i nuntak nadingin hong hilh hi.
56002013	A lian eite Pasian le Honpa Zeisu Khazih minthanna tawh a hong kilat ding lametna thupha ngakin i om hi.
56002014	Amah in siatna khempeuh pan hong tankhia in ama neihtuam mite ding, ama aa dingin hong siangthosak a, na hoih sep ding i hanciam theih nadingin eite tangin amahmah hong kipia zo hi.
56002015	Hih thute genin hanthawn inla na thuneihna khempeuh tawh amaute taii in. Kuamah kisimmawhsak kei in.
56003001	Ukna neite le thuneite thu a zui ding, thu a mang ding, na hoih khat peuhpeuh a sem dingin kigingsa in om ding,
56003002	kuamah gensialo, midang tawh kihothei, thukhual le mi khempeuh tungah a kiniamkhiat dingin amaute phawksak in.
56003003	Banghang hiam cihleh eite mahmah zong nidanglai in bangmah theilo, thumanglo, khemna a thuak, a hoihlo lunggulhna le noptatna tuamtuamte a bawl, midangte a eeng le a siasak nuam, muhdah thuak le a mudahte i hi ngei hi.
56003004	Ahi zongin eite hong Honpa Pasian in a migitna le a hong itna mihingte tungah hong kilangsak hi.
56003005	Eite in a hoih a pha i bawlman hilo in suahthakna hanga silsiangna le Kha Siangtho hanga thaksuahsakna tungtawn in ama hehpihna tawh kizui in a hong honkhia ahi hi.
56003006	Amah in eite hong Honpa Zeisu Khazih tungtawn in tua Kha Siangtho a dimtak in eite tungah hong sungzo hi.
56003007	Tua in ama hehpihna thupha tawh dik hong tansak khit ciangin i lamet nuntak tawntungna a luahte i suah nading ahi hi.
56003008	Hih in a muanhuai thugenna ahi hi. Tua ahih manin Pasian a um khinsa mite in na hoih a sep tawntung nading uh a phawk nadingun na gen tawntung ding ka deih hi. Hih thute in mikim aa dingin hoih a, phattuamna zong a piangsak hi.
56003009	Ahi zongin a haihuai thu kinialnate, khangthute, thukham tawh kisai kiselna le kitotnate na pel in. Tuate in phattuamna bangmah hong pia lo a, kimanna zong bangmah neilo hi.
56003010	Khatvei nihvei thu na hilh khit ciangin kikhenna a piangsak mi na hemkhia in.
56003011	Tua bang mite in lehtat in mawhna bawl teitei uh ahih manin amau le amau mawhna thukhenna a kithuaksak uh ahi hi cih na thei in.
56003012	Artemas ahi a, Tychicus ahi zongin kong paisak ciangin ka omna Nicopolis khua ah nong pai nadingin hong hanciam in. Banghang hiam cihleh tualai ah phalbi sungteng taam dingin ka khentat hi.
56003013	Sitnipa Zenas le Apollos‑te kisapna bangmah om loin a zinkhiat theih nadingun na huh in.
56003014	I mite zong gah nei loin om loin huhna a kisamte a huh zawh nadingun na hoih sep ding a tawntung in kisin uh hen.
56003015	Ka ompih mi khempeuh in nang hong hopih uh hi. Upna sunga hong it mite na hopihsak in. Pasian hehpihna thupha in note khempeuh hong ompih tahen. Amen.
57001001	Khazih Zeisu hanga thongkiapa keimah Paul le i sanggampa Timothy in kong it uh sanggam le naseppih Philemon a kipan,
57001002	kong it uh Apphia, Khazih galkap ka seppih uh Archippus le na inn a om pawlpi mite lai kong khak uh hi.
57001003	I Pa Pasian le i Topa Zeisu Khazih kiang pana hehpihna thupha le lungnopna note tungah hong om tahen.
57001004	Thu ka nget ciangin kong phawk tawntung a,
57001005	misiangthote khempeuh na itna le Topa Zeisu na upna ka zak ciangin Pasian tungah lungdam ka ko hi.
57001006	Khazih Zeisu sunga na neih hoihna khempeuh mite in thei in midangte tawh na nasepkhopna a khan semsem nadingin thu kong ngetsak hi.
57001007	Banghang hiam cileh sanggam aw, na itna in misiangthote lungsim thaksuahsak ahih manin lungdam mahmah in ka lung uh a kim hi.
57001008	Tua ahih manin Khazih sungah a kilawm nate na hih nadingin hangtak in thu kong piak theih hangin,
57001009	tu in Zeisu Khazih hanga thongkia putekpa keimah Paul in itna tawh kong thum zaw hi.
57001010	Ka thongkiat sunga ka tapa a hong suak Onesimus aa dingin kong thumsak hi.
57001011	Amah in a beisa hunin nang aa dingin kimanna a neih loh hangin tu in nang aa ding le kei aa dingin a kimang thei mi khat hong suakzo hi.
57001012	Amah ka hong ciahsakkik hi. Tua ahih manin keima pumpi bangin na ngaihsun inla amah na sang in.
57001013	Lungdamna thu hangin ka thongkiat sungteng nangma tanga kei hong kem dingin ka kiangah om leh ka ut hi.
57001014	Ahi zongin nang thukimna omlopi in bangmah ka hih nuam kei hi. A pha nong bawl dingte nang lungsim pana suak hilo in kong sawl zawh thu ahih khak ding ka ut kei hi.
57001015	Banghang hiam cihleh amah tawh tawlkhat sung na kikhenna uh in a tawntung in amah na neih theih nading hi zaw kha ding hi.
57001016	Amah sila bangin ngaihsun nawnlo in sila sangin a thupi zaw in na ngaihsun in. A diakdiak in amah in ka it mahmah sanggampa ahi hi. Ahih hangin ci le sa ah ahi a, Topa sungah ahi zongin nang tungah hong ithuai zaw lai ding hi.
57001017	Nasep khoppih khat a nong ngaihsut leh kei nong san ding bangin amah na sang in.
57001018	Ahi zongin, nang tungah hong khialh a leiba khatpeuh a hong neih leh kei kong loh dingin na ciamteh in.
57001019	Na nuntakna bup mahmah kei tungah nong kibatna thu nangawn gen vet loin, kong lohkik ding hi ci in keimah Paul in ka khut mahmah tawh lai kong gelh hi.
57001020	Hi mah hi sanggam aw, nang kiang pana lungdamna Topa sungah hong neisak inla Topa sungah ka lungsim hong thaksuak sakkik in.
57001021	Na thumanna kong muanna tawh kei hong gen sanga a hoih zaw nangawn in hih ni teh ci in lai hong khak ka hi hi.
57001022	Nong thungetsaknate uh hangin note kiangah hong paithei dingin kilamen ka hih manin ka giah nading inndei khat tu kikal sungin na vaihawmsak in.
57001023	Khazih Zeisu hanga ka thongkiatpih Epaphras in hong hopih hi.
57001024	Tuamah bangin kei tawh na a semkhawm Mark, Aristarchus, Demas le Luke‑te in zong a hong hopih uh hi.
57001025	I Topa Zeisu Khazih hong hehpihna thupha in nang hong ompih tahen. Amen.
58001001	Pasian in tanglai in kamsangte zangin hun tuamtuam ah lam tuamtuam tawh i pu i pate tungah thu a genzo hi.
58001002	Ahih hangin hih a nunung pen hunah a Tapa tungtawn in hong hopih hi. Tua a Tapa pen na khempeuh a luah dingin a sehsa hi a, van le lei zong a Tapa tungtawn mahin a bawl ahi hi.
58001003	Tapa in Pasian vangliatna a tankhiatna le Pasian lim le mel taktak kilah khiatna ahi hi. Amah in a vanglian ama kammal tawh na khempeuh a lenkip hi. I mawhnate amahmah in a sawpsiang khit ciangin a sangpen muna om Vanglianpenpa taklam ah a tu hi.
58001004	Vantungmite min sanga min thupi zaw a luah zah khat in amaute sangin a lianzaw thampa zong ahi pah hi.
58001005	Banghang hiam cihleh Pasian in vantungmite kua pen kiangah, “Nangmah in ka Tapa na hi hi, Tuni in nang kong piangsak zo hi,” ci ngei ahi hiam? Tua banah, “Keimah in ama Pa ka hi dinga, Amah in ka Tapa ahi ding hi,” ci ngei ahi hiam?
58001006	Tua banah, a ta masa pen leitung ah hong paisak ciangin, “Pasian vantungmi khempeuh in amah bia uh hen,” a ci hi.
58001007	Vantungmite tawh kisai in amah in, “Ama vantungmite kha bangin bawl a, Ama nasemte meikuang bangin a bawl hi,” a ci hi.
58001008	Ahih hangin a Tapa tungah, “Pasian aw, na kumpi tokhom kip tawntung a, Na ukna ciangkhut in dikna ciangkhut ahi hi.
58001009	Thumanna na deih a, siatna na mudah hi. Tua ahih manin, Pasian, nangma Pasian in, Na kithuahpihte sangin a tam zaw, Lungnopna sathau nang a hong nilhzo hi,” a ci hi.
58001010	Tua banah, amah in a Tapa tungah, “Topa aw, a kipatcil in leitung bulpi na phut a, Vantungte zong na khut tawh na bawlsa ahi hi.
58001011	Tuate kisiamang ding uh a, Nang na hih leh na om tawntung ding hi. Tuate khempeuh puan bangin a lui ding uh hi.
58001012	Nang in tuate khempeuh, Puan bangin zialin na laih ding hi. Nang na hih leh na kikhel ngei kei a, Na kumte zong bei hun a nei ngei kei ding hi,” a ci hi.
58001013	Ahih hangin vantungmi kua pen kiangah, “Na galte na khengakna ka suahsak khit mateng in, Ka taklam ah na tu in,” ci ngei ahi hiam?
58001014	Vantungmite in hotkhiatna a luah ding mite nasem dinga a kisawlkhia khate hilo ahi uh hiam?
58002001	Tua ahih manin i tolhmang khakloh nadingin i zaksa thute i thudon phat mahmah ding ahi hi.
58002002	Banghang hiam cihleh vantungmite tungtawn a a kigen thute kipsak a, tua thute mang loin a palsat mi peuhmah a kituak in daan thuaksak ahih leh,
58002003	a lian mahmah hotkhiatna thudon loin om lehang bangci bangin suakta thei ding i hi hiam? Tua hotkhiatna Topa in phuangkhia masa a, ama tung panin a za mite in eite tungah a hong kipsak uh ahi hi.
58002004	Pasian in zong limlamdangte, nalamdang lianpi pite, nalamdangte le ama deihna banga a hawmsak Kha Siangtho letsongte tawh teci a pang hi.
58002005	Pasian in kote gen, a hong pianglai ding leitung, vantungmite ukna nuai ah a koih kei hi.
58002006	Ahih hangin munkhat ah mi khatin hih bangin teci a pang khinzo hi. Amah in, “Na ngaihsuttham dingin mihing in bang hi peuhmah a, Na thudontham dingin mihing tapa in bang hi peuhmah ahi hiam?
58002007	Vantungmite sangin a niam zawdeuh in na bawl a, Minthanna le pahtawina na khusak hi. Na khut tawh na bawlsa nate a uk dingin na koiha,
58002008	Na khempeuh ama khenuai ah koihin na uksak hi,” a ci hi. Na khempeuh ama ukna nuai ah koih ahih manin ama ukna nuai‑a omlo na khat beek a om kei hi. Ahih hangin tu in na khempeuh ama khe nuai‑a a kikoih i mu nai kei hi.
58002009	Ahi zongin Pasian hehpihna thupha tawh mi khempeuh tangin sihna a thuak theih nadingin vantungmite sanga a niam zaw in hong kikoih Zeisu i mu hi. Amah in sihna a thuak manin tu in minthanna le pahtawina a kikhusak hi.
58002010	Na khempeuh ama tungtawn le ama aa dingin a piangsakpa Pasian muhna ah ta tampite in minthanna a ngah theih nadingun amaute aa dingin hotkhiatna a piangsakpa in gimthuakna tungtawn in a picin ding a kilawm hi.
58002011	Banghang hiam cihleh a Siangthosakpa le a sianthosak mite innkuan khat ahih manun Zeisu in amaute ka sanggamte a cih ding a maizumpih kei hi.
58002012	Tua ahih manin amah in, “Ka sanggamte tungah na min ka tangko dinga, A kikhawm mihonpi lakah nangmah phatna la ka sa ding hi,” a ci hi.
58002013	Amah in, “Amah ka muang ding hi,” a cih banah, “En un, Pasian hong piaksa tate tawh ka omkhawm hi,” a cikik hi.
58002014	Tate in si le sa a neih mah bangun amah in zong si le sa a nei hi. Tua in sihna a uk Dawimangpa tungah sihna mah tawh gualzo in,
58002015	a khantawn un sih ding kihtakna sila a suak mite a khahkhiat theih nading ahi hi.
58002016	Banghang hiam cihleh ama huh mite in vantungmite hilo in Abraham suante ahi hi.
58002017	Tua ahih manin na khempeuh ah a sanggamte tawh a kibat ding a kul hi. Tua in a hehpih thei Pasian nasepna ah a muanhuai Siampi Ukpa a suah theih nading le mite mawhna hanga thoihdamna a bawl theih nading ahi hi.
58002018	Banghang hiam cihleh amahmah in zong ze‑etna le gimna thuak ngei ahih manin ze‑etna a thuakte a huh thei hi.
58003001	Tua ahih manin van lam pana sapna a ngah a siangtho sanggamte aw, eite upna thu tawh kisai a Sawltak le Siampi Ukpa ahi Khazih Zeisu na lungngai un.
58003002	Pasian innkuan sung khempeuh ah Moses a muanhuai mah bangin Zeisu zong amah a sehpa tungah a muanhuai hi.
58003003	Banghang hiam cihleh inn sangin innlampa a kipahtawi zawk mah bangin amah in Moses sangin pahtawina a lianzaw a ngah dingin a kilawmpa ahi hi.
58003004	Inn khempeuh a lam mi omciat a, ahih hangin na khempeuh a bawlpa in Pasian ahi hi.
58003005	Moses in a nung cianga kigen ding thute ah teci a suah nadingin nasem khat ahihna tawh Pasian innkuan buppi tungah a muanhuai hi.
58003006	Ahih hangin Khazih in Tapa ahihna ah Pasian innkuan tungah a muanhuai hi. I lungmuanna le i kisialhpih lametna i letkipsuak le ama innkuanpihte i hi hi.
58003007	Tua ahih manin Kha Siangtho in a gen inah, “Tuni in ama aw na zak uh leh,
58003008	Na lungtang uh khauhsak kei un. Pasian in gamlak ah amaute a ze‑et lai a, Amah a langpan bangun langpan kei un.
58003009	Tualai in na pu na pate un, Kei hong ze‑et in, hong sit uh a, Kum 40 sung tawntung ka nasepte a mu uh hi.
58003010	Tua ahih manin tua khang mite tungah ka heha, ‘Amaute a lungsim uh pial tawntung a, Ka lampite a theithei kei uh hi,’ ka ci hi.
58003011	‘Tua ahih manin ka tawlngakna sungah, Amaute a lut kei ding uh hi,’ ci in, Hehsa in ka kiciam hi,” a ci hi.
58003012	Sanggamte aw, a nungta Pasian nusia in a umlo lungsim gilo a nei mi khatpeuh na om khakloh nadingun kidawm un.
58003013	Mawhna in hong khemin a lungkhauh mi khatpeuh na om khakloh nadingun, “Tuni,” a kicih laiteng khat le khat tha kipia un.
58003014	Banghang hiam cihleh a kipatcil a i lungmuanna a tawp dongin i letkip leh Khazih tawh a kizomte i hi hi.
58003015	Hi bangin a kigen hi, “Tuni in ama aw na zak uh leh, Pasian na lehdo lai bangun, Na lungtang uh khauhsak kei un.”
58003016	Thu za khin napi in a lehdo lai veve kuate ahi uh hiam? Moses makaihna tawh Egypt gam panin a paikhia tua mite mah hilo ahi uh hiam?
58003017	Kuate tungah kum 40 sung tawntung Pasian heh ahi hiam? Mawhna a bawl manun gamlak ah pukin sihna a thuak tua mite mah hilo ahi uh hiam?
58003018	Ka tawlngakna sungah a lut kei ding uh hi ci a, Pasian a kiciamna zong thu a manglo tua mite tung mah hilo ahi hiam?
58003019	Tua ahih manin a up loh manun amaute a lut zo kei uh hi cih i thei hi.
58004001	Tua ahih manin Pasian tawlngakna sungah lut theih nading kamciamna omlai napi a lut zolo khatpeuh na om khakloh nadingun lauthawng in om ni.
58004002	Banghang hiam cihleh eite tungah lungdamna thu a hong kihilh mah bangin amaute tungah zong a kihilh hi. Ahih hangin a thu zak uh upna tawh thuah lo uh ahih manin amaute aa dingin phattuamna bangmah a piangsak kei hi.
58004003	Ahi zongin a um eite i hih leh tua tawlngakna sungah i lut hi. Pasian in leitung a piansak khit a kipan a nasep a zawh khitsa hi napi, “ ‘Ka tawlngakna sungah Amaute a lut kei ding uh hi,’ ci in Hehsa in ka kiciam hi,” a ci hi.
58004004	Amah in ni sagih ni tawh kisai in munkhat ah hih bangin a gen hi. “Pasian in a nasep khempeuh zo in ni sagih ni in a tawlnga hi,” a ci hi.
58004005	Tua hi napi tua mun mah ah, “Ka tawlngakna sungah Amaute a lut kei ding uh hi,” a cikik hi.
58004006	Tua ahih manin tua tawlngakna sungah a lut ding mi pawlkhat omlai hi, cih thu le lungdamna thu a kihilh masakna mite in a up loh manun lut kha lo uh hi, cih thu a kitel hi.
58004007	Tua ciangin, “Tuni in ama aw na zak uh leh, Na lungtang uh khauhsak kei un,” ci a, a gen zawh a sawtpi khit ciangin David tungtawn in, “Tuni,” ci in nidang khat a sehkik hi.
58004008	Banghang hiam cihleh, Joshua in amaute tawlngakna pia khin hi leh Pasian in tua nung ciangin nidang khat thu a genkik nawn kei ding hi.
58004009	Tua ahih manin Pasian mite aa dingin Sabbath tawlngakna khat a omlai hi cih a kilang hi.
58004010	Pasian in a nasep zo a, a tawlngak mah bangin ama tawlngakna sungah a lut mite zong a nasep uh zo in a tawlnga uh hi.
58004011	Tua ahih manin amaute bangin uplohna hanga a puk mi i om khak loh nadingin tua tawlngakna sungah i lut theih nading hanciam ni.
58004012	Banghang hiam cihleh Pasian thu in nungta in vanglian a, langnih a hiam namsau sangin a hiamzaw hi. Lungsim le kha, guh le tang le guhngekte pailet in khentel a, lungsim ngaihsutna le tupna ngimnate zong a theitel hi.
58004013	A kipiangsak na khempeuh lakah Pasian muh loh dinga kisel thei na khat beek a om kei hi. Tua thamlo in eima thu ciat i puak nading pa muhna ah na khempeuh a liah om loin a kilang hi.
58004014	Vantung ah a kah khin a lian Siampi Ukpa ahi Pasian Tapa Zeisu nei i hih manin i pulaksa upna kiptak in len ni.
58004015	Banghang hiam cihleh i neih Siampi Ukpa in eite thanemnate hong thuakpih theilo ahi kei hi. Amah in eite mah bangin ze‑etna namkim thuak a, ahih hangin amah in mawhna a nei kei hi.
58004016	Tua ahih manin i kisap hunin a hong huh ding hehpihna thupha mu in hehpihna i ngah theih nadingin hehpihna tokhom hangtak in zuan ni.
58005001	Siampi Ukpa pen mite lak panin a kisehkhia ahi hi. Amah in Pasian tawh kisai thute ah mipite tangin a ding dingin a kisehpa hi a, Pasian tunga kipia nate le mawhmai nading gangawh biakpiaknate a pia ding pa ahi hi.
58005002	Amah zong a thanem thei mi ahih manin bangmah a theilo mite le lam a khial mite a lainat thei hi.
58005003	Tua ahih manin amah in mite aa hilo in ama aa dingin zong mawhmai nading gangawh biakpiakna a piak ding kul hi.
58005004	Kuamah in ama thu tawh hih dinmun thupi a ngahtawm theih hilo a, Pasian in Aaron a sap bangin a sap mite bekin a ngah theih ahi hi.
58005005	Tuamah bangin Khazih in zong Siampi Ukpa a suah theih nadingin amah le amah a kipia tawm ahi kei hi. Pasian in ama kiangah, “Nangmah in ka Tapa na hi hi, Tuni in nang kong piangsak zo hi,” a ci hi.
58005006	Mundang khatah zong amah in, “Nang in Melchizedek gui zui in, A tawntung in siampipa na hi hi,” a ci hi.
58005007	Zeisu in leitung mi banga hong omlai in sihna panin a honkhia theipa kiangah khitui luangin nakpitak kiko in thungen a, thumna a nei hi. Pasian kihtak zahtakna tawh ngen ahih manin a thungetna a ngah hi.
58005008	Tapa ahih hangin a thuak gimnate tawh thumanna a sin hi.
58005009	A kicin khit ciangin ama thu a mang mi khempeuh aa dingin tawntung hotkhiatna a piangsakpa hong suaka,
58005010	Pasian in Melchizedek gui zui in Siampi Ukpa cih min a pia hi.
58005011	Tua Khazih thu i gen ding tampi a om hangin thu tel zo mengmeng lo na hih manun kong telgen ding a haksa hi.
58005012	A taktak in sia a suak khinzo dingin na kilawmta uh hi. Tua hi napi Pasian thu tawh kisai in a kipatna thubulte mah hilh kikkik ding na kullai uh hi. Antak kisam loin nawizu mah na kisam lai uh hi.
58005013	Nawizu bek a nete naungek ahih manun dikna thu a theisiam nai kei uh hi.
58005014	Ahi zongin antak in a theih theihnate uh zangin a sia a pha a khentel thei khin a picingsa mite aa ding ahi hi.
58006001	Tua ahih manin Khazih tawh kisai a kipatna thuhilhnate nusia photin picinna lamah manawt ni. Kimanna neilo sepna bawlnate panin kisikkikna, Pasian upna,
58006002	tuiphumna, khutngakna, misite thawhkikna le tawntung thukhenna tawh kipawl thuhilhnate bulsut kikkik nawn kei ni.
58006003	Pasian in hong phal leh picinna lamah ma i nawt ding hi.
58006004	Banghang hiam cihleh amaute khuavak in khatvei tan khin a, vantung lam letsong zong a ciam ngei khin, Kha Siangtho tawh zong a kizom ngei,
58006005	Pasian thu a limna le a hong tung ding huna vangliatnate zong a ciam khin mite,
58006006	Pasian Tapa khailumkik in, a selphokik suak uh ahih manin a puk uh leh a kisikkik nadingun a kibawlpha thei nawn kei hi.
58006007	A hunhun a guahtui a dawl, lokhopa aa dingin kimanna a nei gah le teh a piangsak leitang in Pasian thupha ngah ahi hi.
58006008	Ahih hangin tua leitang ah lingkung le thangling kungte a po leh kimanna neilo a, hamsiatna thuakin a tawpna ah mei tawh a kihal ding hi.
58006009	Tua ahih ciangin kong itte aw, hih bangin thu kong gen uh hangin note in bel a hoih zaw hotkhiatna thu tawh kipawl nate na neihna uhah lungmuang in ka om uh hi.
58006010	Banghang hiam cihleh note in misiangthote huh ngei bekthamlo in tu in zong na huh lai uh a, tua banga na nasepna uh le ama min aa dingin itna tawh na hanciamnate uh a mangngilh dingin Pasian in a thumanlopa ahi kei hi.
58006011	Note khat ciatin na lametna uh na kiciatsak sinsen nadingun a tawp dongin thanuamtak in na om ding uh ka deih uh hi.
58006012	Thadah loin upna le thuakzawhna tungtawn a Pasian kamciamna a luahte na etteh ding uh ka deih zaw uh hi.
58006013	Pasian in Abraham tunga kamciam a piaklai in amah sanga a lianzaw a kiciampih ding omlo ahih manin amah le amah kiciam in,
58006014	“Thupha hong pia taktak in kong pungsak taktak ding hi,” a ci hi.
58006015	Abraham in lungduaitak in a ngak khit ciangin tua kamciamna a ngah hi.
58006016	Mihingte in amaute sanga a lianzawte min loin kiciam uh a, tua kiciamna in thute kipsak in kinialna khempeuh a beisak hi.
58006017	Tuamah bangin Pasian in zong a tup a gelsa thute a kikhelkik theilo ahihna tua kamciamna a luah ding mite theitelsak nuam ahih manin kiciamna khat tawh kipsak a,
58006018	tua in Pasian zuau theih lohna a kikhel theilo thu nihte tungah kinga in, buk nading zuanin a tai khin eite in i mai‑a hong kikoihsa lametna letkipna tungtawn in hehnepna lianpi i ngah theih nading ahi hi.
58006019	Tua lametna in tembaw khawlsakna sikkawipiɠ bangin i lungsim kipsak a, puan tawh kideina nunglam a sungtawng ah a lut hi.
58006020	Tua munah Zeisu in eite aa dingin na lut masa khinzo a, amah in Melchizedek gui zui in a tawntung in Siampi Ukpa a suak hi.
58007001	Hih Melchizedek in Salem kumpipa hi a, a Sangbel Pasian siampipa zong ahi hi. Amah in kumpite zo a, a hong ciahkik Abraham na dawntuah in thupha a pia hi.
58007002	Abraham in gal sunga a ngah nate sung panin sawm a khat Melchizedek a pia hi. Ama min a khiatna masapen “dikna kumpipa,” cihna hi a, Salem kumpipa cihna zong hi‑in tua in “kilemna kumpipa,” a cihna ahi hi.
58007003	Amah in nu le pa ahi a, pugui pagui ahi a, nuntak kipat hun le bei hun ahi zongin a nei kei hi. Pasian Tapa bangin siampi ahi tawntung hi.
58007004	Tu in i pupi Abraham nangawn in gal sunga a ngah nate sung panin sawma khat a piak hih mipa a thupizia ngaihsun dih un.
58007005	Siampi za a ngah Levi suante in Abraham suante mah ahi, a sanggamte uh tung panin thukham tawh kizui in sawma khat a san theih nading uh thupiakna a ngah uh hi.
58007006	Ahih hangin Levi suan a hilo Melchizedek in Abraham tung panin sawma khat ngahin, kamciamna a ngahpa Abraham zong thupha a pia lai hi.
58007007	Tu in a lianzawpa in a neuzawpa thupha pia hi cih nial theih ding thu hilo hi.
58007008	Hihlai ah a sithei mite in sawma khat a ngah uh hi. Ahih hangin tualai in nungta hi ci a, teci panna a ngahpa in sawma khat a sang hi.
58007009	Sawma khat a ngah Levi in tualai in Abraham tungtawn in sawma khat pia khinzo hi, cih theih ahi hi.
58007010	Banghang hiam cihleh Melchizedek in Abraham a dawntuah lai in Levi in a pupi sungah a om khinzo hi.
58007011	Levi siampi nasepna tungtawn in mite in thukham a ngah uh hi. Tua ahih ciangin tua Levi siampi nasepna in picinna piangsak thei hileh, Aaron bang a hilo, Melchizedek gui zui in siampi khat hong pian ding kisam lai ding ahi hiam?
58007012	Tu in siampi hihna a kikhel mah bangin thukham zong a kikhel ding hong kul hi.
58007013	Banghang hiam cihleh hih thute gen mipa in biaknatau a na a sem ngeilo beh dang khat panin a hong piang ahi hi.
58007014	I Topa pen Judah beh panin a hong piang ahihna kitel mahmah a, tua beh thu ah siampite thu tawh kisai Moses in bangmah a gen kha kei hi.
58007015	Melchizedek tawh a kibang a dang siampi khat hong pian ciangin hih thu a hong kician mahmah hi.
58007016	Hihpa pen ci le sa a thupiakna tawh kizui in siampi a suak hilo a, a bei theilo nuntakna tawh kipawl vangliatna hanga siampi a suak ahi hi.
58007017	Banghang hiam cihleh amah in, “Nang in Melchizedek gui zui in, A tawntung in siampipa na hi hi,” ci in teci a pang hi.
58007018	Thu dang khat in genleng, a masa thupiakna thanem in, kimanna neilo ahih manin a kibeisak hi.
58007019	Banghang hiam cihleh thukham in kuamah picingsak zolo a, a hoih zaw lametna tawh kilaih in, tua tungtawn in Pasian kiang i zuan thei hi.
58007020	Hih siampipa in kiciamna omlopi a siampi suak ahi kei hi.
58007021	Banghang hiam cihleh siampi dangte in kiciamna omlopi in siampi a suak ahi uh hi. Ahih hangin Zeisu ahih leh, ama tunga Pasian kiciamna tawh siampi a suak ahi hi. Tua kiciamna in, “ ‘Nang in Melchizedek gui zui in, A tawntung in siampipa na hi hi,’ ci in, Topa kiciam khinzo ahih manin, A khelkik nawn kei ding hi,” a ci hi.
58007022	Hih kiciamna hangin Zeisu in a hoih zaw thuciam kipsakna a hong suak hi.
58007023	Siampi dangte si in nasep zomsuak theilo uh ahih manin, siampi tampi om uh a,
58007024	ahi zongin, amah om tawntung ahih manin a kikhel theilo siampi za a ngah hi.
58007025	Amah nungta tawntung ahih manin, ama tungtawn in Pasian a naih mite aa ding thumsak in a tawntung in a hon thei hi.
58007026	A siangtho, siatna a neilo, a buahbanglo, mawh neite tawh a kisawh kha lo, vantungte tunga a kitawisang, tua bang Siampi Ukpa in eite aa dingin a hoih mahmah hi.
58007027	Amah ahih leh Siampi Uk dangte bangin nisim in ama mawhna mai nadingin biakpiakna pia masa a, tua khit ciangin mipite mawhna a mai nadingin gangawh biakna a piak ding a kisam kei hi. Banghang hiam cihleh amah in a kimang tawntung dingin ama pumpi mahmah khatvei a piaksa ahi hi.
58007028	Banghang hiam cihleh thukham in a thanem mihingte mah Siampi Ukte dingin seh a, ahi zongin thukham nunga hong piang kamciamna in a kimang tawntung dingin Tapa a seh hi.
58008001	Tu in i gen khitsa thute sung panin i gennop bulpi in hih thu ahi hi. Eite in vantung a Vanglianpa tokhom taklam ah a tu, tua bang Siampi Ukpa i nei hi.
58008002	Amah in mihing lam a hilo Topa mahmah in a lam biakbuuk taktak sunga Siangthopen Mun ah siampi nasep a sempa ahi hi.
58008003	Pasian tunga kipia nate le gangawh biakpiaknate a pia dingin Siampi Uk peuhmah a kiseh ahi hi. Tua ahih manin hih Siampi Ukpa in zong a piak ding na khatpeuh a neih ding kisam hi.
58008004	Thukham tawh kizui in a kipia nate a pia dingin siampite om khinzo ahih manin amah leitung ah a omlai hi leh siampi a suak kei ding hi.
58008005	Tua siampite nasepna in vantung a om nate lim le a lim bek ahi hi. Biakbuuk lam dinga Moses a kithawi lai in Pasian in ama kiangah, “Mualtung a kong lahsa lim banglian in na khempeuh bawl in,” ci in thu a pia hi.
58008006	Ahih hangin tu in Zeisu in a hoih zaw kamciamnate tawh a kikipsak a hoih zaw thuciamna Palai hi a, a thupi zaw siampi nasep a ngah hi.
58008007	Banghang hiam cihleh thuciamna masa a kawkbang lo hi leh thuciamna nihna zon ding a kul kei ding hi.
58008008	Ahi zongin Topa in tua mite a mawhsak nading mu ahih manin, “En un, Israel innkuan le Judah innkuan tawh thuciam thak khat ka bawl hun a hong tung ding hi.
58008009	Tua thuciamna in Egypt gam panin amaute bantang kaih in ka paikhiatpih lai in a pu a pate uh tawh ka bawl thuciamna tawh a kibang kei ding hi. Banghang hiam cihleh ka thuciamna ah amaute kip lo uh ahih manin amaute ka thudon kei hi, Topa in ci hi.
58008010	“Tua hun khit ciangin Israel innkuan tawh ka bawl ding thuciamna in hih bang ahi hi, Topa in ci hi: ka thukhamte amaute lungtang sungah koihin amaute lungsim ah ka gelhsak ding hi. Amaute Pasian ka hi dinga, amaute in keima mite ahi ding uh hi.
58008011	Amaute in a innvengpa ahi a, a sanggampa ahi zongin thu hilh nawnlo ding uh a, ‘Topa thei in,’ a kici nawn kei ding uh hi. Banghang hiam cihleh a neupen a kipan a lianpen dongin a vekpi un kei a hong theita ding uh hi.
58008012	Banghang hiam cihleh amaute mawhna khialhnate ah ka hehpih dinga, amau mawhnate le thukham tawh a kituaklo a gamtatnate uh zong phawkin ka nei nawn kei ding hi,” a ci hi.
58008013	Amah in, “Thuciam thak,” a cih ciangin thuciamna masa pen a luisak a hita hi. Tu in a lui khinsa le zat theih nawnloh pen a beimang ding mah ahi hi.
58009001	A taktak in ci lehang thuciamna masa pen in zong Pasian biakna tawh kisai thukhunte le leitung a om Mun Siangtho a nei hi.
58009002	Biakbuuk khat kilam a, a dei masa pen Siangtho Mun kici hi. Tua sungah meivak tunna, sabuai le Ompihna Anlumte a om hi.
58009003	Puan tawh a kidal dei nihna ah Siangthopen Mun kici dei khat a om hi.
58009004	Tua sungah kham tawh a kibawl paknamtui halna tau a om hi. Kham tawh a kizut thuciamna singkuang zong om a, tua sungah manna a kikoihna kham bel, a teh a sel Aaron ciangkhut le thuciamna suangpekte a om hi.
58009005	Tua singkuang tungah a vanglian cherub vantungmite lim om a, a kha uh tawh hehpihna tokhom a zakkhum uh hi. Tu in tuate thu a cingin i gen khinzo kei ding hi.
58009006	Tu in na khempeuh hih banga a kibawl khit dimdiam ciangin biakbuuk dei masa sungah siampite lut denin siampi na a sem uh hi.
58009007	Ahih hangin dei nihna sungah Siampi Ukpa bek a lutthei hi. Amah kum khat in khatvei lut a, ama mawhna le mipite in a theihlohna uh tawh a bawlkhak mawhnate a mai nadingin sisan tawh biakna a pia hi.
58009008	Biakbuuk dei masa a omlai teng Siangthopen Mun lutna lampi a kilang nai kei hi cih thu Kha Siangtho in hong theisak hi.
58009009	Banghang hiam cihleh a kipia nate le biakpiaknate in a pia mite lungsim a siangsak zo kei hi cih thu tu huna eite a hong lahna ahi hi.
58009010	Banghang hiam cihleh tuate in nek le dawn ngeinate, silsiangna ngeina tuamtuamte le pumpi tawh kisai thukhunte hi a, bawlthakna hun a tun mateng zat dingin a kikoih nate ahi hi.
58009011	A hong tung ding a hoih nate tawh kisai Siampi Ukpa hihna tawh Khazih a hong tungzo hi. Amah in leitung nate le khut tawh kibawl a hilo, a lianzaw le a cingtak zaw biakbuuk sungah a lut hi.
58009012	Amah in tua sungah kelte le bawngnote sisan lutpih lo a, a kimang tawntung dingin ama sisan mahmah tawh Siangthopen Mun ah khatvei lutin tawntung tatkhiatna a hong ngahsak hi.
58009013	A buahbang mite tunga a kitheh bawngtal sisan, keltal sisan le bawngla a kihalna vutte in amaute pumpi siangsak zo ahih leh,
58009014	a si nasepna panin a nungta Pasian na sem dingin Pasian tungah paubanna om loin tawntung Kha tawh amah le amah a kipiapa ahi Khazih sisan in na lungsim uh hong siangsak zawkan lo ding ahi hiam?
58009015	Hih thu hangin Khazih in thuciamna thak Palaipa hong suak hi. Pasian sapna a ngah mite in a kamciamsa tawntung gamhluahna a ngah theih nadingun Khazih in thuciamna masa hun sunga thupalsat mite ama sihna tawh a tankhia hi.
58009016	Luahna tawh kisai in sih thu vaikhakna lai‑a kizat theih nadingin thu vaikhakpa a sihphot kul ding hi.
58009017	Banghang hiam cihleh thu vaikhakna lai‑a bawlpa a nuntak laiteng luahna tawh kisai thu vaikhakna in thu nei theilo in a sih khit ciang bekin thu a nei thei pan hi.
58009018	Tua ahih manin thuciamna masa zong sisan tawh kibawl ahi hi.
58009019	Moses in thukham sunga thupiakte khempeuh mipi mai ah a gen khit ciangin bawngno sisan, keltal sisan le tuisiangte a lakhawm hi. Tua khit ciangin a sungah tuumul san le puknah hiangte diahin thukham laibu le mipite tungah a theh hi.
58009020	Amah in, “Hih in Pasian hong piak thuciamna sisan ahi hi,” a ci hi.
58009021	Tua khit ciangin biakbuuk le biakpiakna a kizang van khempeuh zong tuamah bangin sisan a theh hi.
58009022	Thukham kalhna tawh kizui in na khempeuh phial sisan tawh a kisiansuah ahi hi. Sisan kibua loin mawh maisakna a om kei hi.
58009023	Tua ahih manin vantung a om nate lim la in a kibawl vante pen hih bangin a kisiansuah ding mah ahi hi. Vantung na taktakte ahih leh tuate sanga a hoih zaw gangawh biakna tawh siansuah ding a kisam hi.
58009024	Banghang hiam cihleh siangtho mun taktak lim ahi khut tawh a kibawl Siangthopen Mun sungah Khazih lut loin eite tangin Pasian mai ah a va kilang dingin vantung mahmah ah a lut hi.
58009025	Tua bangin Siampi Ukpa in ganhingte sisan tawh Siangthopen Mun ah kum simin a lut thithe bangin amahmah a kipia kikkik dingin a lut kei hi.
58009026	Tua bang a kipiak thakthak ding a kisam hi leh leitung piancil a kipan tamveipi a si khinzo ding hi. Ahi zongin tu hun ciangin Khazih amahmah gangawh biakna banga a kipumpiakna tawh mawhna a lakhia dingin khatvei hong kilang zo hi.
58009027	Mihingte khatvei a sih ding sehsa hi a, tua khit ciangin thukhenna a thuak ding uh hi.
58009028	Tua ahih manin Khazih in mi tampite mawhnate a puakhia dingin khatvei a kipia khinzo hi. Mawhna tawh kisai hi nawnlo in lawptak in amah a ngakte a honkhia dingin a nihveina a hong kilang lai ding hi.
58010001	Thukham in hong tung ding na hoihte lim taktak hilo in a lim bek ahi hi. Tua ahih manin a kibang veve tua gangawh biaknate kumsim a piak thuahthuahna tawh Pasian a bia mite a kicingsak zo kei hi.
58010002	Tuate in hong siangsak zo hi leh gangawh biakpiakna khempeuh kibeisak ding hilo ahi hiam? Banghang hiam cihleh tua a pia mite in khatvei biakpiakna tawh siangtho tawntung in mawhna kisuantakna a beimang ding hi.
58010003	Ahih hangin tua gangawh biaknate in a mawhnate uh kumsim in a phawk kikkiksak hi.
58010004	Banghang hiam cihleh bawngtal sisan le keltal sisante in mawhnate a lakhia thei kei hi.
58010005	Tua ahih manin Khazih leitung ah hong pailai in amah in, “Gangawh biakpiakna le, Nate tawh biakna na deih kei hi. Ahi zongin keima aa dingin, Pumpi khat nong bawlkholhsak zo hi.
58010006	Haltum biakpiaknate le, Mawhmai nading biakpiaknate ah, Nang na lungdam kei hi.
58010007	Tua ciangin, keimah in, ‘En in, keima thu laizial laibu sunga A kigelhna bangin kei hiah om ing. Nangma deihna a sem dingin kong paita hi, Pasian aw,’ Ka ci hi,” a ci hi.
58010008	A tunga a gensa mah bangin amah in, “Gangawh biakpiakna, nate tawh biakpiakna, haltum biakpiakna le mawhmai nading biakpiaknate na deih kei a, tuate ah na lungkim kei hi,” a ci hi. (Hite pen thukham kalh biakpiaknate ahi hi.)
58010009	Tua khit ciangin, “En in, nangma deihna a sem dingin kong paita hi, Pasian aw,” a ci hi. Amah in a nihna a kipsak nadingin a masa pen a lakhia hi.
58010010	Tua bang deihna hangin Zeisu Khazih in a kimang tawntung dingin ama pumpi khatvei a kipiakna tawh eite a hong siangthosak hi.
58010011	Siampi peuhmah in siampi nasep sem dingin nisim in dinga mawhna a maisak thei ngeilo, a kibang gangawh biakpiaknate a pia kikkik hi.
58010012	Ahi zongin, hih siampipa in tawntung mawhmai nading biakpiakna in ama pumpi khatvei a kipiak khit ciangin Pasian taklam ah a tu hi.
58010013	Tua huna kipan in a galte ama khengakna a kisuahsak ding hun ngakin a om hi.
58010014	Banghang hiam cihleh amah in khatvei biakpiakna tawh a sianthosak mite a tawntung in a picingsak hi.
58010015	Kha Siangtho in zong hih thute eite tungah teci a hong panna in,
58010016	“Tua hun khit ciangin amaute tawh ka bawl ding thuciamna in hih bang ahi hi, Topa in ci hi: ka thukhamte amaute lungsim sungah koihin amaute lungtang ah ka gelhsak ding hi,” ci in a gen khit ciangin,
58010017	khatvei, “Amau mawhnate le thukham tawh a kituaklo a gamtatnate uh phawkin ka nei nawn kei ding hi,” ci in Kha Siangtho in a genbeh hi.
58010018	Tu in, mawhna a kimaisak khit ciangin mawhmai nading biakpiakna a kisam nawn kei hi.
58010019	Tua ahih ciangin sanggamte aw, Zeisu sisan suangin hangtak in Siangthopen Mun ah i lut thei hi.
58010020	Amah in a pumpi ahi deina puan kantan in nuntakna le lampi thak hong honsak zo hi.
58010021	Tua banah Pasian innkuan a uk tua Siampi Ukpa i nei hi.
58010022	Tua ahih manin i lungtang sunga om kisuanna lungsim siansuah in i pumpi zong tui siangtho tawh silin upna thu ah kitheician sinsensa in lungsim maantak tawh ama kiang naih ni.
58010023	Kamciamna a hong piapa muanhuai ahih manin i kam tawh i pulak khitsa lametna thu hoi loin lenkip ni.
58010024	Itna le gamtat hoih a nei ding le khat le khat a kilawpsuah dingte i hih lam phawk ni.
58010025	Mi pawlkhatte bangin biakpiak kikhopnate tawpsan kei ni. Topa Ni hong naita hi cih thei na hih manun khat le khat tha na kipia semsem un.
58010026	Banghang hiam cihleh thuman thutak i theih khit ciangin eima ut thu in mawhna i bawlbawl lai leh mawhmaisak nading gangawh biakna a om nawn kei hi.
58010027	Thuak loh a phamawh a lauhuai thukhenna le Pasian galte a haltum ding hehna meikuangpi bek a omlai hi.
58010028	Teci nih bang thum bang a om nak leh Moses thukham a nial mi in hehpihna ngah loin a si hi.
58010029	Tua ahih leh a khe tawh Pasian Tapa tuancil in, amah a siangthosak thuciamna sisan neu ngaihsut in, hehpihna thupha a pia Kha a zahko mi in bangzah in a lianzaw daantatna thuak ding cih na ngaihsun uh hiam?
58010030	Banghang hiam cihleh, “Phulakna in keima aa ahi hi. Keimah in ka thukkik ding hi,” ci in Topa in gen hi. Tua banah, “Topa in a mite tungah thu a khen ding hi,” a cipa i thei hi.
58010031	A nungta Pasian thukhenna khut i thuak khak ding mulkimhuai pha mahmah hi.
58010032	Ahi zongin khuavak na muh tung lai uh haksatnate nakpitak do in na thuakzawh lai uh hunte phawk gige un.
58010033	Khat veivei zahkona le bawlsiatna thuakin mipite et huan dingin hong kibawl hi. Khat veivei tua banga a kibawl mite na thuakpih uh hi.
58010034	Banghang hiam cihleh mat le hen ka thuakna zong nong khasiatpih uh hi. A hoih zaw a kip tawntung neihsa khat vantung ah na neih lam uh thei na hih manun na neihsate uh a hong kithatangsuh hangin zong na lungdam veve uh hi.
58010035	Tua ahih manin na lungmuanna uh khahsuah kei un. Tua lungmuanna hangin thaman tampi na ngah ding uh hi.
58010036	Banghang hiam cihleh Pasian deihna banga na nasep khit uh ciangin ama hong kamciamna na ngah nadingun thuakzawhna na kisam uh hi.
58010037	Banghang hiam cihleh amah in, “A hong pai dingpa, Tomkha kal sungin hong pai dinga, A hong zekai nawn kei ding hi.
58010038	Ahi zongin tu in, Midik in upna tawh a nungta ding hi. A nungtolh mi a om leh, Tua mi tungah ka lungkim kei ding hi,” a ci hi.
58010039	Ahi zongin eite in nungtolh in a kisia mite hilo in uma hotkhiatna a ngahte i hi zaw hi.
58011001	Tu in upna in i lamet nate tungah lungmuanna le a kimunailo nate telcianna ahi hi.
58011002	Hih bang upna hangin tanglai mite in phatna a ngah uh hi.
58011003	Pasian thupiakna tawh van le lei a kibawl hi a, tu a a kimu nate zong a kimuthei nate pana kibawl hilo hi ci in upna tawh i thei hi.
58011004	Abel in Cain piak biakna sanga a hoih zaw biakna Pasian tungah upna tawh a pia hi. Tua upna tungtawn in amah in midik hi ci in teci panna ngah a, a biakpiakna zong Pasian in a sansak hi. Amah a sih khit hangin upna tawh thu a gengen lai hi.
58011005	Upna hangin Enoch kilato a, sihna tawh a kipelh hi. Pasian in lato ahih manin amah a kimu nawn kei hi. Amah a kilaktoh ma in Pasian lungdamsak hi cih teci panna a ngah hi.
58011006	Tua ahih ciangin upna lo tawh Pasian kilungdamsak zolo hi. Banghang hiam cihleh Pasian kianga naih mi peuhmah in Pasian om taktak hi cihleh kuhkaltak a amah a zong mite thaman a piapa hi cih a up loh phamawh hi.
58011007	Noah in a muh nailoh nate tawh kisai Pasian thupiak kholhna a ngah ciangin Pasian kihtak zahtakna nei a, a innkuanpihte a hotkhiat nadingin upna tawh tembaw a lam hi. Tua upna hangin leitung mite mawhtangsak a, upna hanga kingah dikna a luahpa zong a suak hi.
58011008	Abraham in a nung ciangin a luah ding munah pai dinga sapna a ngah lai in a pai nading mun theilopi mahin upna tawh thumang in a paikhia hi.
58011009	Amah in kamciamna gamah upna tawh gamdang ah pemta bangin a va teeng hi. Amah in tua kamciamna a luahpih Isaac le Jacob‑te tawh puanbuuk sungah a teeng hi.
58011010	Banghang hiam cihleh bulkip a nei khuapi khat a lamen hi a, tua khuapi a gelpa le a lampa in Pasian ahi hi.
58011011	Sarah in zong naupaai zawh nading upna tawh thahatna a ngah hi. Kamciamna a piapa muang ahih manin ta neih theih hun kheng khin hi napi ta khat a nei hi.
58011012	Tua ahih manin misi tawh a kibang khin lel mi khat sung panin vana aksi zah le tuipi gei‑a sehnel zah a a tam suan le khak a piang hi.
58011013	Hih mite khempeuh in a kikamciamte ngah nai loin upna sungah a si uh hi. Ahi zongin tua kamciamte gamlapi panin mu khin uh a, a na dawn khinzo uh hi. Leitung ah mikhual le pemtate i hi hi a kici uh hi.
58011014	Hih bang thute a gen tua mite in amaute gam ding khat a zong uh ahihlam teltak in a kilangsak uh hi.
58011015	A nusiatsa uh gam lunggulhkik uh hi leh a kilehkik theih nading uh hun hoih a ngah mahmah ding uh hi.
58011016	Ahih hangin tu in amaute in a hoih zaw vantunggam a lunggulh uh hi. Tua ahih manin Pasian in amaute Pasian ka hi hi a kicih ding maizum lo hi. Tua hi a, amaute aa dingin khuapi khat a bawlkholhsak hi.
58011017	Pasian in Abraham a ze‑et lai in amah in upna tawh Isaac a pia hi. Kamciamna a ngahpa in a tapa neihsun biakpiakna in a pia hi.
58011018	Tua tapa tawh kisai in hi bangin, “Isaac panin a piangte bek nangma suan le khak kici ding hi,” ci in kigen hi napi,
58011019	Pasian in misite lak pan nangawn in amah thokiksak thei hi ci in Abraham in um a, a up mah bangin sihna pan Isaac ngahkik takpi hi cileng zong a kici thei hi.
58011020	Isaac in Jacob le Esau‑te, amaute mailam ding tawh kisai in upna tawh thupha a pia hi.
58011021	Jacob in a sihkuan ciangin Joseph tapa nihte upna tawh thupha pia a, a ciangkhut tungah kingam in Pasian a bia hi.
58011022	Joseph in Israel mite paikhiat nading thu a sihkuan in upna tawh gen a, ama guhte tawh kisai in thu a vaikhak hi.
58011023	Moses nu le pate in amah a suah ciangin a mel hoihna mu uh a, kumpipa thupiak nangawn lau loin kha thum sung upna tawh a selcip uh hi.
58011024	Moses in a khan khit ciangin Pharaoh tanu ii tapa a suah theih nading thu upna tawh a nial hi.
58011025	Hun tomkha sung mawhna tawh kipawl nopsakna sunga a bual ding sangin Pasian mite tawh gentheihna thuakkhawm dingin a teel zaw hi.
58011026	A ngah ding thaman mitsuan gige ahih manin Egypt gam hauhna phatna khempeuh sangin Khazih hanga zahkona thuak ding thupi a sa zaw hi.
58011027	Muhtheih lohpa mu ahih manin kumpipa a thangpaih ding nangawn lau loin upna tawh Egypt gam a nusia hi.
58011028	Tacil teng a thatpa in amaute a thah loh nadingin upna tawh Paisan Pawi bawl in sisan a theh hi.
58011029	Amaute in leikeu tunga lampai bangin upna tawh San Tuipi a kantan uh hi. Egypt mite in tua banga kantan a sawm uh ciangin tui in a tummang hi.
58011030	Israelte in Jericho khuapi ni sagih sung a kimkot khit uh ciangin amaute upna hangin tua khua kulhpi a cim hi.
58011031	Numei kizuaknu Rahab in thukante nuamtak in zin a tunsak ciangin a upna hangin a umlo mite tawh a kisiakhawm kei hi.
58011032	Kua thu genlai ding ka hi hiam? Gideon, Barak, Samson, Jephthah, David, Samuel le kamsangte thu i gen nading hun a kicing kei hi.
58011033	Hih mite in upna tawh kumpigamte la in diktak in thukhen uh a, kamciamnate a ngah uh hi. Amaute in humpi nelkai kam khakcip in,
58011034	mei thahatna mitsak uh a, namsau hiamte panin a suakta uh hi. A thanemnate uh thakhauhna suakin galsimna ah hang mahmah uh a, gamdang galkapte a taikeksak uh hi.
58011035	Numeite in a misite uh a nungta in a ngahkik uh hi. A dang pawlkhatte in a pha zaw thawhkikna a ngah theih nadingun khahkhiat ding teel loin bawlsiatna a thuak zaw uh hi.
58011036	Hi hi, pawlkhatte in zahkona, khautep tawh sata thusitna, sikkhau tawh khih a thong khiatnate a thuak uh hi.
58011037	Suangtum tawh denlupna, singat tawh attanna, namsau tawh thahnate a thuak uh hi. Tuuvun, kelvun peuh silhin vak kawikawi uh a, cimawh genthei in bawlsiatna le khelbawlna a thuak uh hi.
58011038	Hih leitung in amaute aa dingin a kilawm kei hi. Sehnel gam sung le mualkawm guamkawm tengah vak kawikawi uh a, leihawm sung, suanghawm sung peuh ah a teeng uh hi.
58011039	Hih mite khempeuh in upna hangin etteh hoih ngah uh a, ahi hangin a kikamciam thu a ngah nai kei uh hi.
58011040	Pasian in eite aa dingin a hoih zaw hong gelsak ahih manin eite kihel loin amaute kia kicinna a pia kei hi.
58012001	Hih zahin a tam tecite in i kim i pamah om ahih manin hong tuantualsak thei nate le olno taka hong awksak thei mawhna peuhmah paikhia in i mai‑a om kidemna ah kuhkaltak in tai ni.
58012002	Eite upna a piangsakpa le a kicingsakpa Zeisu mitsuan gige ni. Amah in a mai‑a Pasian koihsak lungdamna thu hangin zumna awlmawh loin singlamteh sihna thuak a, tua khit ciangin Pasian tokhom taklam ah a tu hi.
58012003	Note bahcip a na lungkiat loh nadingun mawhnei mite langpanna tua zahtak in a thuak keikai zopa lungngai un.
58012004	Sisan luangzah dongin mawhna tawh na kido nai kei uh hi.
58012005	Tate banga Pasian in hong hanthotna na mangngilh khin ta uh hi. Amah in, “Ka ta aw, Topa hong thuhilhna, Neu ngaihsut kha kei in. Hong taii ciangin na lung kiasak kei in.
58012006	Banghang hiam cihleh, Topa in a itte thuhilh a, A sansa a tate a sat hi,” a ci hi.
58012007	Note in tawsatna na thuak uh leh Pasian in tate bangin a hong ngaihsun ahi hi. A pa in thu a hilhloh ta kua om ahi hiam?
58012008	Tate thu kihilh ahih manin thuhilhna na thuak ngei kei uh leh ta taktak hilo in zawlta na hi uh hi.
58012009	Tua thamlo in eite thu hong hilh leitung pate i nei ciata, amaute i zahtak hi. Tua ahih leh khalam a i Pa hong thuhilhna mangin i nuntak ding hi zawkan lo ding ahi hiam?
58012010	Banghang hiam cihleh i leitung pate in amaute hoihsak bangin hong hilh uh hi a, tomkha sung bek a kimang ding ahi hi. Pasian in ahih leh amah banga i siantho theih nading le eite phattuam nadingin a hong hilh ahi hi.
58012011	Tu in thuhilhna peuhmah i thuak laitak in nuam loin na kisa hi. Ahi zongin thuhilhna tawh a kipantah mite in a nung ciangin a thuman lungmuanna gah a ngah uh hi.
58012012	Tua ahih manin a thanem na khutte uh le a zaw na khukte uh khauhsak un.
58012013	A bai na khete uh kilawi loin a dam nadingin na lampi uh tangsak un.
58012014	Mi khempeuh tawh kilem ding le sianthona na delh un. Tualo in kuamah in Topa a mu kei ding hi.
58012015	Pasian hehpihna thupha a khahsuah kha na om loh nadingun limtak in kisit un. Tua banah zungkha a nei singkung hong selin note sungah buaina piangsak a, mi tampi zong a buaisak loh nadingin zong kikem un.
58012016	Numei pasal mawhna a bawl mi a om loh nading le ankam khat tawh ama innluah za a zuak Esau banga Pasian a zahtaklo mi na om khakloh nadingun hoihtak in kisittel un.
58012017	Banghang hiam cihleh Esau in a nung ciangin thupha a ngahkik nop hangin kinolh khin a khitui luangin nakpi in a ngetkik hangin zong lungsim a kikhelsak zo nawn kei hi.
58012018	Banghang hiam cihleh khut tawh kilawng thei, meikuang, khuamial, lungzinna le huihpi,
58012019	Pengkul ging le thugenna awgingte kizakna, tua awging a za mite in tua banga thu a gen nawnloh nadingin a thumna mual, note a tung na hi kei uh hi.
58012020	(Banghang hiam cihleh tua mun pen, “Ganhing khat nangawn in tua mual a sukkhak leh suang tawh denglum un, ahih keileh thaltang tawh kaplum un,” cih thupiak a kizatna mun hi a, amaute in a thuak zo kei uh hi.
58012021	Amaute muh tua nate lauhuai mahmah ahih manin Moses in, “Lau lua in ka ci a ling hi,” a ci hi.)
58012022	Ahi zongin note tunna mun in Zion mual, a nungta Pasian khuapi ahi vantung Jerusalem khuapi ahi hi. A kisim zolo vantungmi honpi kikhopna mun,
58012023	vantung a min a kiciamteh ta masapente kikhopna le mi khempeuh tungah thu a Khenpa Pasian a omna mun ahi hi. Tua mun in picinna a ngah midikte khate a omna mun,
58012024	thuciamna thak Palaipa ahi Zeisu a omna mun le Abel sisan in a gen thute sangin a hoih zaw thute a gen sisan a kithehna mun ahi hi.
58012025	Note tunga thu hong genpa na nial khakloh nadingun kidawm un. Leitung ah thu a hong genpa a nialte suakta lo uh ahih leh vantung pana thu a hong genpa thugen ngai kei lehang i suakta kei sem ding hi.
58012026	Tualai in vantung pan thu a genpa awging in leitung a lingsak hi. Ahih hangin tu in amah in, “Leitung bek lingsak loin vantung zong khatvei ka lingsakkik ding hi,” ci in a hong kamciam khinzo hi.
58012027	Tu in, “Khatvei ka lingsakkik ding hi,” a cih ciangin a kipiangsakte sung pan a kiling theilo nate a kipsuak nadingin a kilingthei nate a hepkhiat nading cihna ahi hi.
58012028	Tua ahih ciangin eite in a kiling theilo kumpigam ngah i hih manin lungdam mahmah ni. Ama san theih dingin zahtakna le launa tawh Pasian bia ni.
58012029	Banghang hiam cihleh eite Pasian in a haltum meikuang ahi hi.
58013001	Unau khat banga na ki‑itna uh zomsuak un.
58013002	Zin le leng do ding mangngilh kei un. Banghang hiam cihleh mi pawlkhat in a theih lohkal un vantungmite nangawn zinin a do kha ngei uh hi.
58013003	Thongkiate na phawk unla amaute tawh sikkhau hong kikhihkhawm bangin kingaihsun un. Note zong pumpi mah tawh a nungta na hih manun bawlsiatna a thuak mite na phawk un.
58013004	Mi khempeuh in kiteenna pahtawi in thupi koih unla, nupa kal puannuai thu ah na siangtho un. Banghang hiam cihleh numei pasal mawhna a bawlte le angkawm mite tungah Pasian in thu a khen ding hi.
58013005	Sum duhlua kei unla na neih zahzah uh tawh lungkim un. Banghang hiam cihleh Pasian in, “Nang kong nusia ngei kei dinga, kong taisan peuhmah kei ding hi,” hong ci zo hi.
58013006	Tua ahih manin, “Topa in kei hong huhpa hi a, Ka lau kei ding hi. Mihing in bang hong cih thei ding ahi hiam?” ci in hangtak in i genngam hi.
58013007	Pasian thu hong hilh na makaite uh phawk tawntung un. Amaute nuntakzia ngaihsun in amau upna zui un.
58013008	Zeisu Khazih in zan ni, tuni le a tawntung in kibang den hi.
58013009	A tuamtuam le a lamdang thuhilhnate um kawikawi kei un. Banghang hiam cihleh a zui mite phattuamna a pialo nek le dawnte hangin lungkipna sangin hehpihna hangin lungkipna in a hoih zaw hi.
58013010	Biakbuuk sunga nasemte in a nek theihloh uh biaknatau khat eite in i nei hi.
58013011	Banghang hiam cihleh Siampi Ukpa in mawhmai nadingin tua ganhing sisante Siangthopen Mun ah paipih a, ganhing pumpi ahih leh giahphual pualam ah a kihal hi.
58013012	Tua ahih ciangin Zeisu in zong ama sisan tawh mite a sianthosak theih nadingin kongpi pualam ah sihna a thuak hi.
58013013	Tua ahih ciangin eite in zong ama kizahkona thuakpih in giahphual pualam ama kiangah naih ni.
58013014	Banghang hiam cihleh hihlai ah a kipsuak ding khuapi i nei kei a, hong tung ding khuapi i zong hi.
58013015	Tua ahih manin Pasian phatna biakpiakna Zeisu tungtawn in pia tawntung ni. Hih phatna in kam tawh ama min i pulakna gah ahi hi.
58013016	Tua banah a pha bawl ding le khat le khat neihsa kihop kipiak ding zong mangngilh kei un. Tuate in Pasian a lungdamsak mahmah biakpiakna ahi hi.
58013017	Na makaite uh thu na mang unla, amaute tungah na ki‑ap un. Banghang hiam cihleh amaute in note nuntakna hong cinsak in tua nasepna tawh Pasian tungah thu a pulak ding uh hi. Amaute in dahna tawh hih loin lungdamna tawh hih uh hen. Tua hi kei leh note aa dingin phattuamna a om kei ding hi.
58013018	Kote aa dingin thu hong ngetsak un. Ka lungsim uh siangtho hi ci in ka tel uh a, na khempeuh ah a pahtawihuai dingin ka nungta nuam uh hi.
58013019	Note kiangah a manlang theithei in a hong kipuak nadingin thu hong ngetsak un ci in a tuam vilvel in kong thum hi.
58013020	Tu in kilemna Pasian in tawntung thuciamna sisan tungtawn in Tuucing Lianpa i Topa Zeisu misite lak pan a thokiksak zo hi.
58013021	Tua Pasian in Zeisu Khazih tungtawn in ama hoihsak nate note sungah hong sem henla ama deihna na sep theih nadingun na hoih khempeuh tawh hong kidimsak tahen. Tua Khazih in minthanna ngah tawntung tahen. Amen.
58013022	Sanggamte aw, kong laigelh pen sau lo ahih manin kong hanthotnate limtak in na ngaih nadingun kong thum hi.
58013023	I sanggampa Timothy kikhah zo hi cih na theih ding uh ka ut hi. Amah hong tun baih leh note tawh kimu dingin amah tawh kong pai ding hi.
58013024	Na makai khempeuh uh le misiangthote khempeuh na hopihsak un. Italy gama omteng in note a hong hopih uh hi.
58013025	Pasian hehpihna thupha note khempeuh tawh hong omkhawm tahen. Amen.
59001001	Pasian le Topa Zeisu Khazih sila khat ahi keimah James in gam tuamtuam a kithehthang Israel nam sawm le nam nihte kong hopih hi.
59001002	Ka sanggamte aw, haksatna tuamtuam na tuah uh ciangin lungdam nadingin la zaw un.
59001003	Banghang hiam cihleh na upna uh hong kize‑et ciangin thuakzawhna a piangsak hi.
59001004	Bangmah kitangsam loin hoihna namkim tawh kidim a, na picin nadingun thuakzawhna in nasep hoih sem hen.
59001005	Note lakah pilna a kisam mi in Pasian kiangah ngen hen. Amah in kuamah taii loin cinghtak in a piapa ahih manin a pia ding hi.
59001006	Ahi zongin lunghiang loin upna tawh ngen hen. A lunghiang mi in huih mutna peuh ah a tai kawikawi tuihual tawh kibang hi.
59001007	Tua bang mi in Topa kiang panin bangmah a ngah dingin kilamen kei hen.
59001008	A lungka mi in a sepna khempeuh ah a kiplo mi ahi hi.
59001009	A nuntakna a niam sanggampa in tawisanna a ngah manin angtang hen.
59001010	A hau sanggampa in zong niamkhiatna a ngah manin angtang hen. Banghang hiam cihleh amah in gamlak a po pak bangin a mangthang ding hi.
59001011	Banghang hiam cihleh ni hong suak a, nisa in a kap ciangin a kung hong vul in a pak zong pulh a, a etlawmna teng a bei hi. Tuamah bangin mihaupa zong a hanciamna khempeuh pak bangin vulmang ding hi.
59001012	Ze‑etna a thuak keikai zo mi in mihampha ahi hi. Banghang hiam cihleh tua bangin a thuak zo hi cih a kilat ciangin Topa in amah a it mite a piak dinga a kamciamsa nuntakna lukhu a ngah ding hi.
59001013	Mi khatpeuh in ze‑etna a thuak ciangin, “Pasian in kei hong ze‑et hi,” ci kei hen. Banghang hiam cihleh siatna tawh Pasian kize‑et theilo a, tuamah bangin Pasian in zong siatna tawh kuamah a ze‑et kei hi.
59001014	Ahi zongin mi khatpeuh a hoihlo lunggulhna in kai in a zol ciangin ze‑etna a thuak hi.
59001015	Tua ciangin a hoihlo lunggulhna hong gaai in mawhna a suakkhiasak hi. Mawhna a kicin ciangin sihna a piangsak hi.
59001016	Kong it sanggamte aw, mi khemsa in om kei un.
59001017	A hoih le a cingtak letsong peuhmah tunglam a om i Pa kiang panin a hong pai hi a, amah in khuavakte Pa ahi hi. Amah in nilim kihei bangin a kikhel themthum kei hi.
59001018	Ama piansakte lakah a gah masate i suah theih nadingin ama deihna bangin thuman thutak tawh eite a hong piangsak zo hi.
59001019	Tua ahih manin kong it sanggamte aw, hih thu na ciamteh un. Kuama peuh in thungaih ding kin henla, ahi zongin kam manlang loin hehbaih kei hen.
59001020	Banghang hiam cihleh mihingte hehna in Pasian dikna a piangsak kei hi.
59001021	Tua ahih manin a nin a kihhuai le a sia na khempeuh paikhia un. Na nuntakna uh hong hon thei note sunga hong kituhsa thu lungnemtak in sang un.
59001022	No le no a kikhem, thu a zate bek hilo in thu banga a gamtate na hi un.
59001023	Banghang hiam cihleh mi khatin thu za napi in tua thu banga a gamtat kei leh, limlang sunga a maitang a en mi tawh kibang hi.
59001024	Amah a ki‑et khit ciangin paikhia in a mel bangci bang ahi hiam cih a mangngilh pah hi.
59001025	Ahih hangin a kicing suahtakna hong pia thu entel a a zuisuak mi in thu a zak ciangin mangngilh pah loin zui ahih manin a sepna khempeuh ah thupha a ngah ding hi.
59001026	Note lakah mi khatpeuh in biakna hahkat mahmah a kisak hangin a leii a ukzawh kei leh, amah le amah a kikhem hi a, a biakna hahkatna zong a mawknapi ahi hi.
59001027	Pa Pasian mai‑a a siangtho le a buahbanglo biakna in meigong tagahte haksatna huhna le a hong ninsak thei leitung vaite tawh kisukkhak lohna ahi hi.
59002001	Ka sanggamte aw, minthang Topa ahi Topa Zeisu Khazih a umte na hih manun mi angvantuam nei kei un.
59002002	Note kikhopna ah kham khutbuh bulh a, puanhoih a silh mi khat le puansia a silh mizawng khat hong paikhop leh,
59002003	puanhoih a silhpa zahtak bawl in, “Hihlai a tutna nuam ah hong tu in,” ci in, mizawngpa kiangah, “Hualai ah na ding in,” ahih keileh, “Ka khengakna gei, hihlai ah hong tu in,” na ci thei kha ding uh hi.
59002004	Tua bang na cih uh ciangin note khat le khat kideidan in ngaihsutna hoihlo tawh thukhente suak hilo na hi uh hiam?
59002005	Kong it sanggamte aw, ngai dih un. Pasian in hih leitung mitmuh in upna lama a hau ding le amah a it mite tunga a kamciamsa kumpigam a luah dingin mizawngte teel khinzo hilo ahi hiam?
59002006	Ahi zongin note in mizawngte na simmawh uh hi. Note hong zothawh in zum ah a hong khiate, mihaute hilo ahi uh hiam?
59002007	Note hong kisapna min manpha a hong kosiatsakte, mihaute mah hilo ahi uh hiam?
59002008	“Nang le nang na ki‑it bangin na vengpa na it in,” ci in Lai Siangtho sunga hong kipia thupiak lianpi zui le uh teh, a dik in a gamta na hi ding hi.
59002009	Ahi zongin angvan tuam na neih leh mawhna bawl na hi a, thukham in thu palsat mi hong ci hi.
59002010	Banghang hiam cihleh thukham dang khempeuh na zuih khit hangin khat na palsat leh thukham khempeuh a palsat na hi hi.
59002011	Banghang hiam cihleh, “Angkawm kei in,” hong ci Pasian in, “Mi that kei in,” zong hong ci hi. Ang na kawm loh hangin mi na thah leh thukham a palsat na hi hi.
59002012	Suahtakna a hong pia thukham tawh thukhenna a thuak dingte bangin kampau unla, gamta un.
59002013	Banghang hiam cihleh hehpihna a neilo mite, hehpihna om loin thu kikhen ding hi. Hehpihna na neih leh thu hong kikhen ciangin hehpihna na ngah ding hi.
59002014	Ka sanggamte aw, mi khatpeuh in upna ka nei hi a cih hangin sepna in a zuih kei leh bang phattuamna om ding ahi hiam? Tua upna in amah hon thei ding ahi hiam?
59002015	Na sanggampa ahi a, sanggamnu ahi zongin puansilh ding le nisim annek ding a neih kei leh,
59002016	note laka mi khatpeuh in, “Nuamtak in ciah in. Na khualum henla, na gilvah hen,” na cih uh hangin ama pumpi aa dingin a kitangsamte pia kei le uh teh bang phattuamna om ding ahi hiam?
59002017	Tua mah bangin upna zong amah kia bek om henla, sepna in a zuih kei leh a si ahi hi.
59002018	Ahi zongin mi khatpeuh in, “Nangmah in upna na nei a, keimah in sepkhiatna ka nei hi,” hong ci kha ding hi. Sepkhiatna tawh a kilanglo na upna hong lak in. Ken ka sepkhiatna tawh ka upna kong lak ding hi.
59002019	Pasian khat bek om hi cih na um hi. Pha hi, dawigilote in zong tua thu um in a ling uh hi!
59002020	Mihaipa aw, sepkhiatna in a zuihloh upna a si ahihlam na thei nuam hiam?
59002021	Eite pupi Abraham in biaknatau tungah a tapa Isaac a piak ciangin a sepkhiatna hangin diktansakna ngah hilo ahi hiam?
59002022	Sepkhiatna in ama upna zui a, tua sepkhiatna in a upna kicingsak hi cih theilo na hi hiam?
59002023	Tua ahih manin Lai Siangtho in, “Abraham in Pasian um a, tua a upna pen ama dikna in kisimsak hi,” a cihna thu a tangtung hi. Amah pen Pasian lawmpa kici hi.
59002024	Tua ahih manin, mi khatin upna bek tawh hilo in sepkhiatna tawh diktansakna ngah hi cih thu na thei uh hi.
59002025	Tua mah bangin numei kizuaknu Rahab in zong thukante zintungsak in lampi dang khat ah a ciahsak ciangin ama sepkhiatna tawh diktansakna ngah hilo ahi hiam?
59002026	Kha a omlo pumpi a si ahih mah bangin sepkhiatna omlo upna zong a si ahi hi.
59003001	Ka sanggamte aw, siate in thukhenna a khauhzaw thuak ding ahihlam thei unla, mi tampi in sia na sem nuam dah un.
59003002	I vekpi mahin thu tampi ah i khialtek hi. A kampauna tawh a khiallo mi a picing hi a, a pumpi bup zong a uk zo mi ahi hi.
59003003	En un, sakol in i thu hong man nadingin kamkaih bulhin tua tawh a pumpi bup i hei kawikawi thei hi.
59003004	Tembawte zong ngaihsun un, lian mahmah uh a, huihkhauhte mutna tawh a kihawl hangin a hawlpa in a neu mahmah a heina pekno khat tawh a utna lamlam ah a kiheisak hi.
59003005	Tuamah bangin leii in zong i pumpi tung nate lakah a neu mahmah khat ahih hangin kisialh a hat mahmah hi. Meikuang neucik khatin gam zapi a kattum theih lam phawk un.
59003006	Leii in meikuang hi a, siatna namkim tawh kidim hi. I pumpi tung nate khat ahi leii in i pumpi bup ninsak a, i nuntakna buppi zong kuangsak thei hi. Leii a kuangsak mei in hellɠ ahi hi.
59003007	Mihingte in gamsate, vasate, a bokvak ganhingte le tuisung a om ganhing khempeuh pantah in a zualsak thei uh hi.
59003008	Ahi zongin leii ahih leh a gilo, a omkhong theilo na khat hi a, sihtheihna gu tawh kidim in kuamah in a zualsak zo kei hi.
59003009	Leii tawh i Pa Pasian i phat a, tua leii mah tawh Pasian in ama lim le melsun in a bawl mite i samsia zel hi.
59003010	Kam sung khat bek panin phatna le samsiatna i paikhia khawmsak hi. Ka sanggamte aw, tua bang ding ahi kei hi.
59003011	Tuinak khat panin tui lim le tui kha phulkhawm thei ahi hiam?
59003012	Ka sanggamte aw, theikung ah tanluan gah thei ahi hiam? Lenggui tungah thei gah thei ahi hiam? Tua mah bangin tuinak khat panin tui‑al le tui lim a phulkhawm thei kei hi.
59003013	Note lakah a pil le a thuthei kua ahi hiam? A sep a bawl peuhpeuh thunem pilna tawh sem henla, a pil le thuthei ahihna gamtatpha tawh lak hen.
59003014	Ahih hangin kihazatna le angsungkhualna lungsim na neih uh leh kisialhpih kha peuhmah kei un. Tua bang na hih uh leh thutak nialin zuaugen na hi uh hi.
59003015	Tua bang pilna in tunglam pana hong kipiasuk hilo in leitung pilna, ci le sa pilna le dawite pilna ahi hi.
59003016	Deihgawhna le angsungkhualna a om ciangin buaina le siatna namkim a piangsak hi.
59003017	Ahi zongin tunglam pana hong kipia pilna in a masa pen in a siangtho hi. Tua banah kilemna, migitna, thusan theihna, hehpihna le gahphate tawh kidim a, mi deidanna le kineih nate a om kei hi.
59003018	Tu in kilemna a bawl mite in dikna khaici, kilemna tawh a tuh uh ahi hi.
59004001	Note laka om kilangdona le kitotnate koi pan hong piang ahi hiam? Note pumpi nate sung panin a hong phuphu noptat nopna lungsim panin a hong piang hilo ahi hiam?
59004002	Na lunggulh mahmah uh a, ahih hangin na ngah kei uh hi. Tua ciangin mi na that uh hi. Na deihgawh leuleu uh a, na ngah loh uh ciangin kitawng in na kido uh hi. Na ngah kei uh hi. Banghang hiam cihleh Pasian kiangah na ngen kei uh hi.
59004003	Na nget uh ciangin ngimna maanlo tawh note noptatna a zat ding bekin ngen na hih manun na ngah kei uh hi.
59004004	A thangtat numei pasalte aw! Leitung tawh kipawlna in Pasian langpanna ahihlam theilo na hi uh hiam? Tua ahih manin leitung tawh a kipawl mi peuhmah, amah le amah Pasian gal a kisuaksak ahi hi.
59004005	Ahih keileh, “Eite sunga a teeng Kha in eite hong lunggulh mahmah hi,” ci in Lai Siangtho sunga a kigelh thu a kimawk gelh in ngaihsun na hi uh hiam?
59004006	Amah in hehpihna thupha tampi hong pia hi. Tua ahih manin amah in, “Pasian in a kiphasakte langpan a, A kiniamkhiatte hehpihna thupha a pia hi,” a ci hi.
59004007	Tua ahih manin Pasian thu na mang unla, Dawimangpa na kham un. Tua hi leh note kiang panin a taikhia ding hi.
59004008	Pasian naii un. Tua hi leh amah in note hong naii ding hi. Mawhneite aw, na khut uh siangsak un. A lungka mite aw, na lungsim uh siangthosak un.
59004009	Dah in thum unla, kap un! Na nuihna uh kahna suaksak unla, na nuamna uh maigumna suaksak un.
59004010	Topa mai ah kiniamkhiat un. Tua hi leh amah in note hong lamsang ding hi.
59004011	Sanggamte aw, khat le khat kigensia kei un. A sanggam gensia in a sanggam tunga thu a khen mi in thukham a gensia le thukham tunga thu a khen ahi hi. Thukham tunga thu na khen leh thukham a zui hilo in thu a khen na hi hi.
59004012	Hong hon thei le hong that thei ding thukham hong piapa khat a om hi. Midangte tunga thu a khen dingin nang kua na hi hiam?
59004013	“Tuni hiam, zingciang hiam in hih khua ah ahih keileh tua khua ah va pai in, kum khat sung tamin vanlei vanzuak in summet va bawl ni,” a ci mite aw, ngai un, zingciang in bang thu piang ding cih na thei kei uh hi.
59004014	Na nuntakna uh bang tawh kibang ahi hiam? Tawlkhat sung hong kilat khit ciangin a thengmangkik pah meiilum tawh a kibang hi.
59004015	“Topa in hong awi leh, i dam lai dinga, tua bangin, hi bangin i hih ding hi,” na cih ding uh hi zaw hi.
59004016	Tu in na kiphatsakna tenguh na kisialhpih zawsop uh hi. Tua bang kisialhnate a hoih kei hi.
59004017	Tua ahih manin a pha bawl ding thei napi a bawllo mi aa dingin tua in mawhna ahi hi.
59005001	No, mihaute aw, ngai un. Note tunga hong tung ding gimna hangin kiko in kap un.
59005002	Na neih na lam tenguh muatgawp in na puansilhte uh ngetin a gai khinzo hi.
59005003	Na kham na ngun tenguh a kekseu khin hi. Tuate kekseuna in note langah teci hong pangin meikuang bangin na sa uh a hong ne ding hi. Hun nunung aa dingin note in sum le pai na khol uh hi.
59005004	Ngai un, lo sunga an la dinga na cial uh nasemte khemin na piak khitloh uh a thamante hangin kiko uh a, vantung galkap honpite Topa in amaute kikona aw a zazo hi.
59005005	Hih leitung ah a nuam theithei dingin na ut bangbang in na om uh a, a kigo ding ganhingte bangin na kivakthau uh hi.
59005006	Note hong langpanlo midikte mawhsak in na that uh hi.
59005007	Tua ahih ciangin sanggamte aw, Topa hong paikik dongin na thuak keikai un. Lokhopa in leitang panin a piang ding gah ngak a, guah masa a kipan guah nunung a zuk dongin lungduaitak in a ngakzia na ngaihsun unla,
59005008	note in zong thuak keikai un. Topa hong pai ding naita ahih manin na lungsim uh kipsak un.
59005009	Sanggamte aw, khat le khat kiphunsan kei un. Na kiphunsan uh leh thukhenna na thuak ding uh hi. En un, Thukhen mangpa kongbiang ah hong dingta hi!
59005010	Ka sanggamte aw, Topa min tawh thu a gen kamsangte in lungduaitak in gimna a thuakziate uh na etteh un.
59005011	En un, a thuakzote in thupha ngah uh hi cih i thei hi. Job in thuak keikai zo ahih manin a tawpna ah Topa in ama aa dingin bang hihsak ahi hiam cih na mu zo uh hi. Topa pen lainatna le hehpihna tawh kidim hi.
59005012	Ka sanggamte aw, tuate khempeuh banah vantung tawh ahi a, leitung tawh ahi a, nadang khat peuhpeuh tawh ahi zongin kiciam kei un. “Hi,” na cihte uh “Hi,” ci unla, “Hilo,” na cihte uh “Hilo,” na ci un. Tua bangin na hih kei uh leh thukhenna na thuak ding uh hi.
59005013	Note lakah buaina le haksatna a thuak mi a om leh thungen hen. A lungdam mi a om leh phatna lasa hen.
59005014	A cina a om leh pawlpi makaite sam henla, amaute in Topa min tawh sathau nilhin thungetsak uh hen.
59005015	Upna tawh thungetna in cinapa damsak dinga, Topa in amah a thosak ding hi. Mawhna a bawlkhak leh zong a mawhna a kimaisak ding hi.
59005016	A hong kidamsak theih nadingin na khialhnate uh khat le khat kipulak unla, thu na kingetsak un. Midik thungetna in vanglian in muibun mahmah hi.
59005017	Elijah zong eite mah bangin mihing khat hi napi guahzuk loh nadingin nakpitak a thu a nget ciangin tua gamah kum thum le a lang sung guah a zu kei hi.
59005018	Thu a ngetkik ciangin vantung in guahtui pia a, leitang in gah le teh a piangsak hi.
59005019	Ka sanggamte aw, note lakah mi khatpeuh in thuman thutak pan lampial in a om laitak in a dang khatin a kiheikiksak leh hih thu phawk tahen.
59005020	Mawhna a bawl mi khat a khialhna panin a kiheikiksak mi in sihna panin tua pa nuntakna a honkhia hi a, mawhna tampi zong a khuhsak ahi hi.
60001001	Zeisu Khazih sawltak khat ahi keimah Peter in Pontus gam, Galatia gam, Cappadocia gam, Asia gam le Bithynia gam‑te ah a kithehthang pemtate lai kong khak hi.
60001002	Pa Pasian in ama theihkholhna tawh kizui in hong teel in Zeisu Khazih thu a mang ding le ama sisan tawh thehna a ngah dinga Kha tawh a hong sianthosak mite na hi uh hi. Note tungah hehpihna thupha le lungnopna khang semsem tahen.
60001003	Amah in misite lak pan Zeisu Khazih a thawhkiksakna tungtawn in a nungta lametna a nei dingin ama hong hehpihna lianpi tawh eite hong suakthaksak zo hi. Tua i Topa Zeisu Khazih ii Pa, Pasian tungah phatna om tahen.
60001004	Amah in a kisia theilo, a nin theilo, a mual theilo, na gamhluah ding khat uh vantung ah hong koihsak zo hi.
60001005	Pasian in hun nunung cianga hong lahkhiat dingin a baihsa in a koih tua hotkhiatna hong tun mateng Pasian vangliatna in na upna uh tungtawn in hong kembit hi.
60001006	Tu laitak in tawlkhat sung haksatna namkim ah dahna na thuak uh hangin hih hotkhiatna thu in note hong lungdamsak mahmah hi.
60001007	Kham in mei tawh sittelna a thuak zawh hangin a kisia thei hi. Kham sangin a manpha zaw note upna a taktak ahihna kilang a, Zeisu Khazih a hong kilat ciangin phatna, pahtawina leh minthanna na ngah theih nadingun sittelna a thuak na hi uh hi.
60001008	Tua Zeisu Khazih na muh loh uh hangin na it uh hi. Tu in na muh lohpi mah uh um na hih manun minthanna tawh kipawl a kigen zolo lungdamna lianpi tawh na kidim uh hi.
60001009	Banghang hiam cihleh note upna in a ngim bulpi ahi, kha hotkhiatna na ngah man uh ahi hi.
60001010	Note tunga hong tung ding hehpihna thupha a genkhol kamsangte in tua hotkhiatna thu phatak in a kantel uh hi.
60001011	Khazih thuak gimnate le tua khit cianga a ngah ding minthanna thu, tua kamsangte sunga om Khazih Kha in a genkholh lai in bang hun ciangin bangci bangin hong tung ding hiam cih thei nuam in a zongtel uh hi.
60001012	Note tunga lungdamna thu hong gen mite in tua thu vantung pana hong kisawl Kha Siangtho tawh a hong gen uh ahi hi. Tua thu kamsangte in a genkholh lai un amaute aa ding hilo in note aa ding ahihlam zong amaute tungah a kihilh hi. Vantungmite nangawn in hih thute muhkhiat ding a lunggulh mahmah uh hi.
60001013	Tua ahih manin lungsim kigingsa in omden unla, pumpi kikhalna nei un. Zeisu Khazih a hong kilat ciangin note a hong piak ding hehpihna thupha tungah na lametna khempeuh uh koih un.
60001014	Awlmawhlohna tawh nidang lai a na lunggulhnate uh zui in gamta loin tu in a thumang tate bangin na gamta un.
60001015	Note a hong sampa a siantho mah bangin note zong na gamtatna khempeuh uhah na siangtho un.
60001016	Banghang hiam cihleh Lai Siangtho sungah, “Kei ka siantho bangin note zong na siangtho un,” a ci hi.
60001017	Kuamah deidan nei loin mi khempeuh amau gamtatna tawh kizui in thu a khen i Pa min a lote na hih manun leitung ah na om sungun khualzin mi bangin na gamta un.
60001018	Na pu na pate uh tung panin na luahsuk uh kimanna a neilo gamtatna panin a kisiathei kham le ngun tawh note a hong kitankhia ahi kei hi.
60001019	Ahi zongin a kawkbanglo, a ninbanglo, tuuno sisan tawh a kibang Khazih sisan manpha tawh hong kitankhia hi cih na thei uh hi.
60001020	Khazih in leitung pian mapek in a kisehkholsa hi a, ahi zongin hih hun nunung ah note aa dingin hong kilang in,
60001021	Pasian sungah upna le lametna na neih theih nadingun misite lak panin amah thokiksak in a minthangsak Pasian na um uh hi.
60001022	Kha tungtawn in thuman thutak zui in na lungsim uh na siangsak khin uh a, na sanggamte uh zong na it takpi uh hi. Tua ahih manin lungsim takpi tawh khat le khat na ki‑it mahmah un.
60001023	Banghang hiam cihleh note in a kisiathei khaici tawh hilo a kisiatheilo khaici ahi, a nungta, a kip tawntung Pasian thu tawh a suakthakte na hi uh hi.
60001024	Banghang hiam cihleh, “Mi khempeuh pen lopa kung tawh kibang a, A thupitna khempeuh zong, Lopa pak tawh kibang hi. Lopa vul in a pakte pulh mang a,
60001025	Ahih hangin Topa thu ahih leh a kip tawntung hi.” Tu in note tunga hong kihilh lungdamna thu in hih thu ahi hi.
60002001	Tua ahih manin kisiatsak nopna, zuautatna, kineihkhemna, ki‑eenna le kigensiatna khempeuh paikhia un.
60002002	Na khantoh theih nadingun naungek suaktungte bangin Pasian thu nawizu siangtho na lunggulh un.
60002003	Banghang hiam cihleh Topa hoih hi ci in na ciam khinzo uh hi.
60002004	Mite in a nawlkhin uh hangin Pasian in a teel a manpha mahmah a nungta suangpi ahi Topa kiang na tung zo uh hi.
60002005	Tua ahih manin note zong a nungta suangte bangin, kha inn in a kilamte na hi uh a, Zeisu Khazih tungtawn in Pasian in a santheih khalam biakpiakna a pia ding, a siangtho siampi na hi khin ta uh hi.
60002006	Tua ahih ciangin Lai Siangtho sungah zong, “En un, a kiteelsa a manpha mahmah innkiusuang khat, Zion ah ka phut a, Amah a um mite maizumna kithuaksak ngeilo ding hi,” ci in a kigelh hi.
60002007	Tua ahih manin thu‑um note aa dingin amah a manpha mahmah hi. A umlo mite aa dingin ahih leh, “Innlamte in a nilkhiat uh suang, Innkiu suang bulpi a suak hi.”
60002008	Tua suang in, “Palkhak suang ahi, Pukna suangpi ahi hi,” a kici thu a tangtung hi. Amaute in Pasian thu mang lo uh ahih manun kipalkha uh a, tua bang ding maha a kisehsate ahi uh hi.
60002009	Note na hi uh leh khuamial sung panin a lamdang ama khuavak sungah a hong samkhiapa, amah phatnate a tangkokhia dingin Pasian in a hong teel minam, kumpi za a ngah siampi nam, a siangtho minam le Pasian tuamneih mite na hi uh hi.
60002010	Nidang lai in hehpihna na ngah loh uh hangin tu in hehpihna na ngah uh hi. Nidang lai in ama mite na hih loh uh hangin tu in Pasian mite na hi uh hi.
60002011	Kong itte aw, kha tawh a kido ci le sa lunggulhnate na tang un ci in khualzin mi le pemtate tawh a kibang note kong hanthawn hi.
60002012	Gentile‑te in siatna a bawl mite bangin a hong kosiat uh hangin amaute lakah a pahtakhuai in na gamta un. Tua hi leh note gamtatna phate mu in thukhen ni ciangin Pasian a phat thei ding uh hi.
60002013	Tua ahih ciangin i Topa min na khualna un hong uk mite thu na mang un.
60002014	Thuneihna sangpen a nei kumpipa ahi a, a tatsia mite daanpia in a hoih in a gamtate a pahtawi dingin ama koih gam uk mangpite thu zong na mang un.
60002015	Banghang hiam cihleh thu thei loin a mawk paupaute, na gamtatpha uh tawh na daihsak ding uh Pasian deihna ahi hi.
60002016	A suakta mi bangin nungta unla, ahi zongin na suahtakna uh gitloh selna in zang kei un. Pasian silate bangin gamta un.
60002017	Mi khempeuh zahtak unla, thu‑um sanggamte it un. Pasian kihta unla, kumpipa pahtawi un.
60002018	Silate aw, na tote uh thu zahtakna tawh na mang un. A hoih, a thukhual tote bek hilo in, a gilo, a gamhtat tote ukna zong na mang un.
60002019	Banghang hiam cihleh mi khatin Pasian a theih manin a thumanlopi bawlsiatna khat a thuak zawh leh a pahtakhuai ahi hi.
60002020	Ahi zongin na khialhna hangin satna na thuak leh na pahtakhuaina bang om ding ahi hiam a pha na bawl manin gimna thuak a, na thuak zawh leh Pasian mai ah a pahtakhuai na hi hi.
60002021	Banghang hiam cihleh tua bang ding mahin Pasian in hong sap mite na hi uh hi. Khazih in zong eite tangin na thuak khinzo a, ama khekhap na zuih theih nadingun limpha hong nusiat zo hi.
60002022	“Amah in mawhna bawl lo a, A kam panin zong zuauthu kiza lo hi.”
60002023	Kosiatna a thuak lai in amah in a thukkik kei hi. Bawlsiatna a thuak lai in zong a bawlsiate tawnbawl loin maantak in thu a khenpa tungah a kipum ap hi.
60002024	Mawhna sihsan in dikna ah i nuntak theih nadingin amah in i mawhnate a pumpi in singkhuam tungah a puazo hi. Ama liammate hangin damna na ngah zo uh hi.
60002025	Banghang hiam cihleh tuu bangin lam na pial khin uh a, ahi zongin na kha uh hong Cingpa le hong Kempa kiangah tu in na tungkik zo uh hi.
60003001	Tuamah bangin zite aw, na pasalte uh thu na mang un. Tua hi leh thu‑umlo pasal khatpeuh a om leh note gamtatna le amaute na zahtakna uh a hong muh uh ciangin,
60003002	kam khat beek pau kul loin a zite gamtatna hangin hong kikhel thei ding uh hi.
60003003	Na kizepnate uh sam bawlziate, kham le ngun le nikteen puansilh hoihte tawh a pualam kizepna hi sak kei un.
60003004	Pasian muhna ah a manpha mahmah ahi, a kisia theilo lungnemna le lungduaina lungsim, a kimu theilo lungsim sung kizepna hi tahen.
60003005	Banghang hiam cihleh tanglai a Pasian a muang numei siangthote in zong a pasalte uh thu mangin, tua bangin a etlawm in a kizem uh hi.
60003006	Sarah in zong Abraham thu mang a, topa a cih bangin note in zong launa tawh hilo in a hoih in na gamtat uh leh Sarah tanute na hi uh hi.
60003007	Tuamah bangin pasalte aw, na zite uh tawh kitheihsiam in om un. Amaute a thanem zaw ahihna uh le hehpihna thupha tawh hong kipia nuntakna a luahkhawm dingte na hih manun na zite uh pahtawi un. Tua hi leh na thungetna uh hong kikhaktan lo ding hi.
60003008	A tawpna a kong gennop thu in khat le khat kithutuaktak in na om un. Kilainatna, sanggam bang a ki‑itna, kihehpihna le kiniamkhiatna lungsimte na nei un.
60003009	Thusiate thusia tawh thukkik kei unla, hong kosiate kosiakik kei un. Pasian in thupha a luah dinga hong sap mite na hihlam uh thei unla, thupha tawh thukkik zaw un.
60003010	Banghang hiam cihleh, “A nuntakna it a, Hunhoih hunnuam tampi a munuam mi in, A leii tawh thusia gen kei henla, A muk tawh zuauthu gen kei hen.
60003011	Thusia pan kiheikhia in a pha bawl henla, Kilemna deihin a ngah mateng hanciam hen.
60003012	Banghang hiam cihleh, Topa mit in midikte en a, A bil in amaute thungetnate a ngai hi. Thusia a bawlte ahih leh Topa in a nungngat hi.”
60003013	A hoih in gamta le uh teh kua in no tungah siatna hong bawl ding ahi hiam?
60003014	Ahi zongin thuman hangin na thuak uh leh thupha na ngah ding uh hi. “Amaute hong tawnbawlnate hangin lau kei unla patau kei un.”
60003015	Ahi zongin note lungsim sungah a tuamin Topa Pasian koih unla, note lametna thu hong dong mi khatpeuh lungnemna le zahtakna tawh na dawnkik theih nadingun a kigingsa in omden un.
60003016	Amaute in nasep hoihlo sem banga hong mindaisak uh ciangin lungsim hoih nei le uh cin, Khazih sunga na gamtatna hoih uh hong gensia mite in maizum lawh ding uh hi.
60003017	Banghang hiam cihleh Pasian deihna hi peuh leh, a pha bawl mana gimthuakna in a sia bawl mana gimthuakna sangin a hoih zaw hi.
60003018	Banghang hiam cihleh Khazih in zong Pasian kiangah eite hong tunpih theih nadingin midik amah in a diklo eite mawhna tangin khatvei sihna a thuak hi. A pumpi a sih hangin Kha in a nungtasak hi.
60003019	Tua kha tawh thong sunga om khate kiangah pai in thu a tangko zo hi.
60003020	Tua khate pen Noah in tembaw a bawl lai a Pasian in lungduaitak in a ngak, thu a manglo mite khate ahi hi. Tua tembaw sunga om mihing tawmno khat ahi mi giatte in tua tui sung panin hotkhiatna a ngah uh hi.
60003021	Hih tui in Zeisu Khazih thawhkikna hanga hotkhiatna i ngahna, baptizena thu a kawk ahi hi. (Hih baptizena in pumpi tunga cininte hong kisilna hilo in lungsim siangtho tawh Pasian lam i ngatna ahi hi.)
60003022	Tua Zeisu Khazih vantung ah kahto khinzo in Pasian taklam ah om a, vantungmite a kipan ukna a neite le vangliatna khempeuh ama khut nuai ah a koih hi.
60004001	Tua ahih manin Khazih in eite tangin pumpi gimna a thuak mah bangin note in zong tua lungsimpuak mah galhiam bangin na nei un. Banghang hiam cihleh pumpi a gimna a thuak mi in mawhna tawh a kipaikan nawn kei hi.
60004002	Tua bang mi in a nuntaklai teng ci le sa deihna tawh mihing lunggulhna hoihlote zui in a nungta nawn kei a, Pasian deihna zui in a nungta hi.
60004003	A beisa hunin Gentile‑te gamtatna mah bangin numei pasal paktatna, a hoihlo lunggulhna, zukhamna, gualnop pawibawlna, zunek pawikhamnate le a kihhuai milim biakna sunga i kidiahnate in a simphat khin mahmah hi.
60004004	Tu in tua noptatnate sungah amaute banga na bual loh uh ciangin lamdangsa in hong gensia uh hi.
60004005	Ahih hangin amaute in a nungta le a si mite tungah thukhen dingin a om gigepa tungah amaute thu ciat a puak ding uh hi.
60004006	Tua thu hang mahin misisate tungah lungdamna thu a kitangko khin hi. Tua in amaute a leitung pumpi uh thu kikhen in, Pasian deihna bangin a kha uh a nuntak theih nading uh ahi hi.
60004007	Na khempeuh a bei ding hun hong nai zo hi. Tua ahih manin thu na nget theih nadingun na pumpi uh hoihtak uk unla, na pilvang un.
60004008	A dang khempeuh sangin khat le khat na ki‑it mahmah un. Banghang hiam cihleh itna in mawhna tampi a sel hi.
60004009	Phun loin khat le khat zin na kido un.
60004010	Pasian hehpihna thupha tampi a kem neihsa kemsiamte bangin kha letsong na ngah bang uh zangtek unla khat le khat tha kipia un.
60004011	Minthanna le ukzawhna a nei tawntung Zeisu Khazih tungtawn in na khempeuh ah Pasian min a than theih nadingin thugen mi peuhmah in Pasian kammal tektek mah bangin gen henla, nasem mi peuhmah in Pasian in a piak a hih theihna zah tawh sem hen. Amen.
60004012	Kong itte aw, meikuang bangin a sa ze‑etna haksa na thuak uh ciangin thu lamdangpi khat hong tung bangin ngaihsun in lamdangsa kei un.
60004013	Ahi zongin ama minthanna hong kilat ciangin nuamna lianpi tawh na kipah theih nadingun Khazih thuakna a thuakpih na hih manun lungdam un.
60004014	Khazih min hangin zahkona na thuak uh leh mihampha na hi uh hi. Banghang hiam cihleh minthanna Kha le Pasian Kha note tungah hong om ahi hi. Amaute in Khazih a kosiat uh hangin note in na pahtawi uh hi.
60004015	Note, kuamah in mithahna, guktakna, tatsiatna, midangte thu ah kitaklahna thute hangin bangmah thuaklawh kei un.
60004016	Ahi zongin mi khatpeuh in Christian ahih manin gimna a thuak leh maizum kei henla, tua min a puak manin Pasian phat zaw hen.
60004017	Banghang hiam cihleh Pasian innkuan sung panin thukhenna a kipat ding hun hong tungzo hi. Eite in thukhenna thuak masa ding i hih leh Pasian lungdamna thu a sanglo mite a tawpna ah bang suak ding uh ahi hiam?
60004018	Tu in, “Midikte nangawn in hotkhiatna a ngah ding uh haksa ahih leh, Pasian a thusim lote le mimawhte bangci ding uh ahi hiam?”
60004019	Tua ahih manin Pasian deihna tawh kizui in gimna a thuakte in gamtat hoih zomsuak uh henla, a muanhuai a Piangsakpa tungah a nuntakna uh ap hen.
60005001	Note bangmah a makai khat ka hih banah Khazih thuak gimnate teci a pangpa khat ka hihna le a hong kilang ding vangliatna a ngahpa khat ka hihna tawh kizui in,
60005002	note laka om makaite kong hanthot nop thu in note laka om Pasian tuuhonte vak unla cing un. Sep loh phamawh hi cihna tawh hilo zaw in sepnopna lungsim tawh sem un. A maanlo a sum ngahnopna tawh hilo in lawpnatak tawh sem un.
60005003	Pasian in note hong ap tuuhonte tungah ukcip gawp kei unla, amaute hong etteh theih dingin om zaw un.
60005004	Tua hi leh Tuucing Mangpa hong kilat ciangin a tul theilo minthanna lukhu na ngah ding uh hi.
60005005	Tuamah bangin khangnote aw, makaite thu mang un. Note khat le khat thu kimang unla, kiniamkhiatna silh un. Banghang hiam cihleh, “Pasian in a kiphasakte langpan a, A kiniamkhiatte hehpihna thupha a pia hi.”
60005006	Tua ahih manin Pasian in a hun a tun ciangin a hong lapsang theih nadingin a thahat Pasian khut nuai ah kiniamkhiat un.
60005007	Amah in note hong lung himawh ahih manin na lung hihmawhna khempeuh uh amah suan un.
60005008	Na galpa uh Dawimangpa in a valhtum ding mi zong in humpi nelkai hawk bangin a vak kawikawi hi. Tua ahih manin pumpi ki‑uk unla, kigingsa in omden un.
60005009	Leitung mun tuamtuam a om na sanggamte un zong tua bangin thuak uh hi cih thei unla, Dawimangpa dal in upna tawh dingkip un.
60005010	Khazih Zeisu sunga tawntung minthanna sungah eite hong sampa in hehpihna thupha khempeuh a neipa Pasian ahi hi. Note in tawmvei sung gimna na thuak khit uh ciangin amah in hong picingsak in hong kipsak henla, hong thakhauhsak in hong phutkip tahen.
60005011	Tua Pasian in minthanna le ukzawhna nei tawntung tahen. Amen.
60005012	A tomno a kong gelh hih laikhak, a muanhuai i sanggampa Silvanus kong puasak hi. Hih thute Pasian hong hehpihna thupha taktak hi cih teci pangin kong hanthawn hi. Hih thute ah na kip un.
60005013	Note mah tawh teelna a ngahkhawm Babylon khuapi a om numei in note hong hopih hi. Ka tapa Mark in zong hong hopih hi.
60005014	Itna kinapna tawh khat le khat kihopih un. Khazih Zeisu sunga om note khempeuh tungah nopna om tahen. Amen.
61001001	Zeisu Khazih sila le sawltak khat ahi keimah Simon Peter in i Pasian le Honpa Zeisu Khazih dikna hanga kote tawh a manpha mahmah upna a ngahkhawm mite lai kong khak hi.
61001002	Pasian le i Topa Zeisu na theihna uh tungtawn in note tungah hehpihna thupha le lungnopna hong khang semsem tahen.
61001003	Ama vangliatna le ama hoihna tawh eite hong sampa i theihna tungtawn in nuntakna le Pasian sutna tawh kisai na khempeuh Pasian ahihna vangliatna tawh eite hong pia zo hi.
61001004	Amah in a thupi mahmah le a manpha mahmah kamciamnate tua vangliatna mah tawh hong pia zo hi. Tua kamciamte tungtawn in a hoihlo lunggulhnate hanga a piang hih leitung siatna tawh kipelh in Pasian pianzia na ngah theih nading uh ahi hi.
61001005	Hih thu hang mahin upna tungah hoihna, hoihna tungah thutheihna,
61001006	thutheihna tungah pumpi deihna khamna, pumpi deihna khamna tungah thuakzawhna, thuakzawhna tungah Pasian sutna,
61001007	Pasian sutna tungah sanggam banga kikhualna, sanggam banga kikhualna tungah itna a neihthuah dingin na hanciam un.
61001008	Banghang hiam cihleh hihte nei in khangsak le uh teh Topa Zeisu Khazih theihtelna ah kimanna neilo le gahsuah loin na om kei ding uh hi.
61001009	Ahi zongin hihte a neilo mi ahih leh a mit mangin naicik bek muthei a, a mawhna luiteng kisilsiangsak khinzo ahihlam zong a mangngilh mi ahi hi.
61001010	Tua ahih manin sanggamte aw, note a hong kisapna le a hong kiteelna a kiciat sinsen nadingin hanciam semsem un. Tua hi leh na puk ngei kei ding uh a,
61001011	i Topa le Honpa Zeisu Khazih tawntung kumpigam sung luttheihna thu note a kicing in hong kipia ding hi.
61001012	Hih thuman thutak thei in a kip khinsa na hi uh zongin hih thute mah kong phawksakkik nuam lai hi.
61001013	Hi hi, hih buuk sungah ka teen laiteng hih thute kong phawksak ding hoih ka sa hi.
61001014	Banghang hiam cihleh i Topa Zeisu Khazih in a hong lahsa mah bangin hih ka buuk ka suahkhia baihta ding hi ci in ka thei hi.
61001015	Tua thamlo in ka sih khit ciangin zong hih thute na phawk tawntung theih nadingun ka hanciam nuam hi.
61001016	I Topa Zeisu Khazih hong paina thu le ama vangliatna thu kong gen uh ciangin pilna tawh a kiphuak tawm tangthu a hong gen ka hi kei uh a, mittang mahmah tawh ka muhsa uh ama thupina hong gen ka hi zaw uh hi.
61001017	Banghang hiam cihleh a thupi mahmah vanglian kiang panin, “Hihpa in hong lungdamsak mahmah ka it ka Tapa ahi hi,” a ci aw khat ama tungah a hong ginkhiat in amah in Pa Pasian pahtawina le vangliatna a ngah hi.
61001018	Amah tawh mual siangtho tunga ka omkhop laitak un vantung panin a hong ging hih aw kote in ka za uh hi.
61001019	Tua banah a kip a kho zaw kamsangte thugente i nei hi. Note lungsim sungah, zingsang khua hong vak in zingsol hong suah mateng khuamial laka meitang bangin hih thute lim ngaihsut le uh teh note aa dingin a hoih mahmah hi.
61001020	Nadang khempeuh sangin hih thu na thei masa un. Lai Siangtho sunga om genkholhna thute khat beek kamsangpa theih tawmna tawh a hong piang ahi kei hi.
61001021	Banghang hiam cihleh genkholhna thute in mihing deihna banga hong piang hilo in Pasian misiangthote in Kha Siangtho sawl bangbang in a gen uh ahi hi.
61002001	Ahi zongin Israel mite lakah kamsangzuaute a om ngei mah bangin note lakah zong thuzuau hilhte a hong om ding hi. Amaute in a hong siasak thei upna maanlote hong lutpih sim ding uh a, amaute a lei Topa nangawn nial uh ahih manin amaute tung mahah siatna tung pah ding hi.
61002002	Mi tampi in tua mite siatna lampite zui ding uh a, amaute hangin thuman thutak lampi a zahko ding uh hi.
61002003	Amaute duhhop huaiham mahmah uh ahih manin zuauthu tawh note nek zonna in hong nei ding uh hi. Tanglai a kipan in Pasian in amaute thukhen zo a, a sawtlo in kisiatna a thuak ding uh hi.
61002004	Banghang hiam cihleh mawhna a bawl vantungmite nangawn Pasian in koihkhong loin hell sungah khia a, thukhenna thuak dingin khuamial sungah sikkhau tawh a khihcip hi.
61002005	Tanglai leitung mite zong koihkhong loin Pasian a thusimlo tua mite tungah tuiciin tungsak a, dikna thu a hilh Noah tawh a kisim mihing giatte a honkhia hi.
61002006	A nung ciangin Pasian a thusimlo mite tungah a piang ding thu a lahna in Sodom le Gomorrah khuate thukhen in susia a, vut le vai a suaksak hi.
61002007	Ahih hangin migilote kihhuai gamtatnate hangin lunggimna a thuak midikpa Lot a honkhia hi.
61002008	(Banghang hiam cihleh amaute laka a teeng tua midikpa in amaute tatsiatna teng nisim in mu in a kampau tenguh zaza ahih manin a dik ama lungsim a gimsak mahmah hi.)
61002009	Tua hi a, Pasian a kihta mite ze‑etna pan a hotkhiat zia ding le thukhen ni cianga daanpiak dingin migilote a koihzia,
61002010	a diakdiak in a kihhuai lunggulhna tawh ci le sa deihna a zui mite le ukna a thusimlo mite daan a piak dingzia Topa in a thei hi. Tua mite haihan in amau thu bek thusa uh a, tunglam a thuneite nangawn a gensia ngam uh hi.
61002011	Ahih hangin amaute sanga a vanglian zaw le a thahat zaw vantungmite nangawn in Topa mai ah tuate zahko loin zong a mawhsak kei uh hi.
61002012	Hih mite in amaute theihloh peuhpeuh gensia uh a, ngaihsutna a neilo thah ding le suksiat ding bek a ngak ganhing gilo tawh a kibang uh hi. Ganhing gilote mah bangin amaute zong a mangthang ding uh hi.
61002013	Amaute in diktatlohna thaman a sang ding uh hi. Amaute nopsakna in sun tangpi in noptat a omna ahi hi. Note tawh ankuang hong um uh ciangin a tatsialo bangin a kigualnop bawl uh hangin a nin le a kawkbang a suak uh hi.
61002014	Angkawm nopna lungsim tawh a mit hah uh kidim a, mawhna bawl loin om theilo uh ahih manin lungsim palau mite a zol uh hi. Huaihamna lamah siam mahmah uh a, hamsiatna a ngah mite ahi uh hi.
61002015	Amaute in lampi maan nusia in lampial khin uh a, Beor tapa Balaam lampi a zui uh hi. Tua Balaam in thumanlohna thaman a deihpa ahi hi.
61002016	A pau theilo laa khat mihing bangin pau in tua kamsangpa gamtatna maanlo taii a, kamsangpa haitatna a kham hi.
61002017	Tua mite in tui omlo tuikhuk le huihpi mut mang meiilum tawh a kibang uh hi. Amaute aa dingin a mial bikbek tawntung khuamial a kikoihkhol zo hi.
61002018	Amaute in kimanna neilo kiphatsakna kam pau uh a, khialhna sunga a om mite lak panin a suakta mite, ci le sa lunggulhna zui in a paktat dingin a zol uh hi.
61002019	Ka hong suaktasak ding uh hi ci in midangte kamciam a piak uh hangin amaute mahmah siatna sila ahi uh hi. Banghang hiam cihleh na khatpeuh in mi khat a thuzawh leh, tua mipa in tua sila ahi hi.
61002020	Topa le Honpa ahi Zeisu Khazih thei in, a thanghuai leitung nuntakna pan a suahtak khit uh ciangin tua thanghuai leitung nuntakna sungah awkkik a, a guallelh uh leh, tua mite pianzia in a patna sangin a tawpna a sia zaw hi.
61002021	Amaute in a kipia a siangtho thupiakna thei khin uh a, a nungngatsan uh sangin tua thuman lampi a thei kha lo uh hi leh amaute aa dingin a hoih zaw hi.
61002022	Ahih hangin, “Ui in a luak a nekik hi. Vok in a kisil khit ciangin buan lakah a bualkik hi,” a kici paunak bang tektek in amaute tungah a piang hi.
61003001	Kong itte aw, tu‑a kong laikhak a nihveina ahi hi. (Hih laikhak nihte in ngaihsutna gina na neihna uh kong phawkkiksakna ahi hi.)
61003002	A siangtho kamsangte in nidang a a gen uh thute Topa le Honpa in sawltakte tungtawn a hong piak thute na phawkkik ding uh ka deih hi.
61003003	A masa pen in hih thu na thei un. Hun nunung ciangin amaute lunggulhna hoihlo zui in a gamta, mi a zahko thei mite hong piang ding uh hi.
61003004	Amaute in, “Ama hong paikik nading kamciamna koi ah omta hiam? I pu i pate si zota uh a, na khempeuh a kipiansak cil a bangbang in omlai hi,” ci in a gen ding uh hi.
61003005	Ahih hangin tanglai in Pasian in a kammal tawh vantung nate piangsak in leitung zong tui in a tup pawl le tui tunga a dawkkhia pawl a omsak thu thei gige napi a kitheihmawh bawl uh hi.
61003006	Tua hun lai a om leitung zong tui in tummang in kisia hi cih thute amaute in a kimangngilh bawl uh hi.
61003007	Tua thamlo in Pasian in a kammal mah tawh tu laitak a a om vantung nate le leitung zong thukhen ni le Pasian a thusimlo mite a kisuksiat ni cianga meikuang tawh haltum dingin a kikoih khol ahi hi.
61003008	Ahi zongin kong itte aw, Topa aa dingin ni khat in kum 1,000 bang hi a, kum 1,000 zong ni khat mah bang ahi hi cih thu mangngilh kei un.
61003009	Mi pawlkhat in zekai hi a cih bangun Topa in ama kamciamna a tangtunsak nadingin a zekai kei hi. Eite khat zong kisialo in i vekpi in mawhna i kisikkik ding hong deih manin lungduaitak in hong ngak ahi hi.
61003010	Ahi zongin Topa Ni in zan laitak a hong pai guta bangin hong tung ding hi. Tua ni ciangin vantung nate ginngaih mahmahsa in a mangthang ding uh a, a sunga om nate zong salua in a tuimang ding hi. Leitung le a sunga om na khempeuh zong a kangtum ding hi.
61003011	Tua bangin na khempeuh tuimang ding ahih manin note bangci bang mi hi dingin kilawm cih ngaihsun un. Pasian sutna le siangtho nuntakna ah gamta unla,
61003012	Pasian Ni hong tun ding kal ngaklah in lametna tawh na om ding uh kilawm hilo ahi hiam? Banghang hiam cihleh tua ni ciangin vantung kuangin tuisuak dinga, a sunga om na khempeuh zong salua in a tuimang ding hi.
61003013	Ahih hangin eite in ama hong kamciamna bangin midikte a teenna van thak le lei thak i lamen hi.
61003014	Tua ahih manin kong itte aw, tuate lamen na hih manun ama mai ah lungmuangtak in na om theih nadingun a ninbanglo, mawhsakna a omlo dingin om un.
61003015	I it mahmah i sanggampa Paul in zong amah a kipia pilna tawh kizui in lai sunga hong gelh mah bangin lungduaitak a Topa hong ngakna in hotkhiatna ngah theih nading ahi hi ci in na ciamteh un.
61003016	Amah in a laikhak dang khempeuh ah zong tua thute mah a gen hi. Tua laikhakte sungah a telhak thu pawlkhat om a, bangmah theilo mite le lungsim kiplo mite in tua thute a lehkaih uh hi. Lai Siangtho sunga om a dang thute zong tuamah bangin lehkaih uh ahih manin siatna a thuaklawh uh hi.
61003017	Tua hi a, kong itte aw, hih thute theikhol khin na hih manun migilote in lammaanlo ah hong pialkhiatpih in na dinna uh munkip pan na puk khakloh nadingun kikem un.
61003018	I Topa le Honpa Zeisu Khazih hehpihna thupha le amah theihtelna ah na khangto un. Tua Topa tungah tu le a tawntung in minthanna om tahen. Amen.
62001001	A kipat cil a kipan in a om khinsa kote in ka zak uh, mit tawh en in ka muh uh le, khut tawh ka lawn uh tua nuntakna Thu tawh kisai note kiangah kong tangko uh hi.
62001002	Tua nuntakna hong kilang in kote in ka mu uh a, teci pangin note kiangah kong gen uh hi. Tua nuntak tawntungna in Pa tawh a omkhawm hi a, tu in ahih leh kote kiangah a hong kilang zo hi.
62001003	Kote in Pa le a Tapa Zeisu tawh ka kipawlkhop takpi mah bangun note zong kote tawh nong kipawlkhop theih nadingun ka muhsa ka zaksa uh tua thu note kiangah kong pulakkhia uh hi.
62001004	Na lungdamna uh a kicin nadingin hih thute kong gelh uh hi.
62001005	Ama tung pan ka zak khit uh ciangin note tungah kong pulakkhiat uh thu in Pasian in khuavak hi a, ama sungah khuamial a om kei hi cih thu ahi hi.
62001006	Amah tawh ka kipawlkhawm hi ci napi in khuamial sungah i gamtat leh zuau thugen i hi a, thuman thutak a zui lo i hi hi.
62001007	Ahi zongin amah khuavak sungah a om mah bangin eite zong khuavak sungah i kalsuan leh, khat le khat a kipawlkhawm i hi a, a Tapa Zeisu Khazih sisan in i mawhna khempeuh panin a hong sawpsiang hi.
62001008	Mawhna ka nei kei hi i cihleh ei le ei a kikhem i hi a, eite sungah thuman thutak a om kei hi.
62001009	I mawhnate pulak lehang i mawhnate hong maisak in i diktatlohna khempeuh pan hong sawpsiang dingin amah muanhuai in a dik hi.
62001010	Mawhna ka bawl kei hi i cihleh amah zuaugen i suaksak a, eite sungah ama thu a om kei hi.
62002001	Ka taneute aw, mawhna na bawl khakloh nadingun hih thute kong gelh hi. Ahi zongin mi khatpeuh in mawhna a bawl leh Pa tawh a omkhawm Sitni khat i nei a, amah in midikpa Zeisu Khazih ahi hi.
62002002	Amah in eite aa ding bek hilo in, leitung mi khempeuh mawhna aa dingin zong amahmah thoihdamna a hong hi hi.
62002003	Tu in ama hong thupiakte i zuih leh amah a theitel i hi hi.
62002004	“Amah ka thei hi,” ci napi in a thupiakte a zuilo mi in zuaugen hi a, ama sungah thuman thutak a om kei hi.
62002005	Ahih hangin ama thu a zui mi sungah Pasian itna a kicing in a om hi. Hih thu tawh ama sungah i om lam i thei hi.
62002006	Ama sungah ka om hi a ci mi peuhmah in ama gamtat bangin a gamta ding hi.
62002007	Sanggamte aw, note kiangah thupiak thak kong gelh kei a, a cil a kipan na ngahsa uh thupiak lui mah kong gelh hi. Tua thupiak lui pen a cil a kipan na zak khitsa uh ahi hi.
62002008	Thupiak thak khat note tungah kong gelhkik hi. Tua thu in ama sung le note sungah a om takpi thu ahi hi. Banghang hiam cihleh khuamial hong bei in khuavak taktak a hong tangzo hi.
62002009	Khuavak sungah ka om hi ci napi in a sanggam a mudah mi in khuamial sungah a omlai ahi hi.
62002010	A sanggam a it mi in khuavak sungah om ahih manin a puk nading thu a om kei hi.
62002011	Ahi zongin a sanggam a mudah mi ahih leh khuamial sungah omin khuamial sunga lampai ahi hi. Khuamial in a mittawsak ahih manin a paina mel a thei kei hi.
62002012	Ka taneute aw, Pasian in ama min hangin na mawhnate uh hong maisak ahih manin lai kong khak hi.
62002013	Pate aw, a kipat cil a kipan a ompa thei na hih manun lai kong khak hi. Khangnote aw, gilopa zo khin na hih manun lai kong khak hi. Ka taneute aw, Pa thei khin na hih manun lai kong khak hi.
62002014	Pate aw, a kipat cil a kipan a ompa thei khinzo na hih manun lai kong khak hi. Khangnote aw, na thahat uha Pasian thu note sungah om in gilopa zo khin na hih manun lai kong khak hi.
62002015	Leitung ahi a, leitunga om na khat peuhpeuh ahi zongin iplah kei un. Mi khatpeuh in leitung a iplah leh Pa itna ama sungah a om lo ahi hi.
62002016	Banghang hiam cihleh leitunga om nate in, ci le sa lunggulhna, mittang iplahna le nuntak kiphatsak pihnate hi a, tuate in Pa kiang pana hong pai hilo in leitung pan hong pai ahi hi.
62002017	Leitung le leitunga om lunggulhnate a beibei hita a, ahi zongin Pasian deihna a zui mite a om tawntung ding hi.
62002018	Ka taneute aw, tuhun in hun nunung ahi hi. Anti‑khazih hong piang ding hi ci a, na zaksa bangun tu in zong anti‑khazih tampi hong piangzo hi. Tua ahih manin tuhun in hun nunung ahi hi cih i thei hi.
62002019	Amaute in eite tawh kipawl hilo uh ahih manin eite kiang panin a paikhia uh hi. Banghang hiam cihleh eite tawh kipawl hi le uh eite tawh a omkhawm suak ding uh hi. Ahih hangin amaute khat beek eite tawh hong kipawllohna uh a kilat nadingin eite kiang panin a paikhia uh ahi hi.
62002020	Ahi zongin Siangthopa in note sathau hong nilh khinzo ahih manin na khempeuh na thei uh hi.
62002021	Note in thuman thutak na theih loh manun lai hong khak ka hi kei hi. Thuman thutak na theih man uh leh thuman thutak panin zuauthu piang lo ahih manin lai hong khak ka hi zaw hi.
62002022	Zuaugen mi kua ahi hiam? Zeisu pen Khazih hi cih thu a nial mi hilo ahi hiam? Pa le Tapa a nial mi in anti‑khazih ahi hi.
62002023	Tapa a nial mi peuhmah in Pa zong a nei kei hi. Tapa a sang mi in Pa zong a nei hi.
62002024	Tua ahih manin a cil a kipan na zaksa uh thu note sungah omsak un. A cil a kipan na zaksa uh thu note sungah a om leh Pa le Tapa sungah note zong na om ding uh hi.
62002025	Ama hong kamciamsa thu in nuntak tawntungna ahi hi.
62002026	Note hong khem nuam mite tawh kisai in hih thute kong gelh hi.
62002027	Pasian sathau nilhna note sungah om khin ahih manin kuama thuhilh ding na kisam kei uh hi. Tua sathau nilhna in thu khempeuh hong hilh hi. Tua sathau nilhna pen zuauthu hilo in thuman thutak ahih manin hong hilh bangbang in ama sungah omsuak un.
62002028	Tu in, ka taneute aw, ama sungah omsuak un. Tua hi leh amah a hong kilat ciangin i lungmuang dinga, a hong pai ciangin zong ama mai ah i maizum kei ding hi.
62002029	Amah dik hi ci in na theih uh leh a dika gamta mi peuhmah zong ama sung panin a piang ahi hi cih na thei uh hi.
62003001	Pasian tate cihna i ngah theih nadingin Pa in eite tunga hong piak itna bangzahtak in lian ahi hiam! Leitung mite in amah thei lo uh ahih manin eite zong a hong thei kei uh hi.
62003002	Kong itte aw, tu in Pasian tate i hi hi. Tua hi a, tunung cianga i omzia ding ahih leh a kilang nai kei hi. Ahi zongin amah a hong kilat ciangin amah tawh i kibang ding hi cih i thei hi. Banghang hiam cihleh ahihna bangbang in amah i mu ding hi.
62003003	Hih bang lametna a nei mi khempeuh in Pasian a siantho bangin amah le amah a kisiangthosak ahi hi.
62003004	Mawhna a bawl mi in thukham neilo banga gamta mi ahi hi. Banghang hiam cihleh thukham neilo banga gamtatna in mawhna ahi hi.
62003005	I mawhnate a lakhia dingin Zeisu hong kilang hi cih thu na thei uh hi. Ama sungah mawhna kici a om kei hi.
62003006	Ama sunga a om mi in mawhna a bawl kei hi. Mawhna a bawl mi peuhmah in amah a mu nailo a thei nailo ahi hi.
62003007	Ka taneute aw, kuamah kikhemsak kei un. A dika gamta mi in Khazih a dik mah bangin midik a suak hi.
62003008	Mawhna a bawl mi in Dawimangpa kiang pan ahi hi. Banghang hiam cihleh Dawimangpa in a kipat cil mahin mawhna a bawlpa ahi hi. Tua ahih manin Dawimangpa nasepte a susia dingin Pasian Tapa hong kilang zo hi.
62003009	Pasian panin a piang mi peuhmah ama sungah Pasian khaici om ahih manin mawhna a bawl kei hi. Amah Pasian panin a piang mi ahih manin mawhna a bawlthei kei hi.
62003010	A dika a gamtalo mi le, a sanggam a itlo mi peuhmah Pasian mi ahi kei hi. Hih bangin Pasian tate le Dawimangpa tate a kikhentel thei hi.
62003011	Banghang hiam cihleh khat le khat ki‑it ni cihna thu in a kipat cil a kipan na zak khitsa uh thu ahi hi.
62003012	Cain bangin om kei ni. Amah mi gilopa mi hi a, a sanggampa a thatpa zong ahi hi. Banghang in a sanggampa that ahi hiam? Ama gamtatna sia in a sanggampa gamtatna a dik hang ahi hi.
62003013	Sanggamte aw, leitung mite in note hong muhdah uh leh lamdangsa kei un.
62003014	Sihna pan nuntakna ah galkah khinzo i hihna thu i sanggamte i itna panin i theithei hi. A sanggam a itlo mi in sihna sungah a omlai ahi hi.
62003015	A sanggam a mudah mi in mithat hi a, mi thatpa sungah nuntak tawntungna a om kei hi cih na thei uh hi.
62003016	Zeisu Khazih in eite aa dingin ama nuntakna hong piakna hangin itna in bang ahi hiam cih i thei hi. Eite in zong i sanggamte aa dingin nuntakna i piak ding a kilawm hi.
62003017	Ahi zongin leitung neih le lam a hau mi khatin a sanggampa khat kitangsapna mu napi in a hehpih nop kei leh bangci bangin ama sungah Pasian itna om thei ding ahi hiam?
62003018	Ka taneute aw, a thu bekin ki‑it kei ni. Kam le muk bek tawh zong ki‑it kei ni. Sepkhiat bawlkhiatna le thuman thutak tawh ki‑it ni.
62003019	Hih thu hangin thuman thutak tawh a kipawl i hihna thei in, ama mai ah lungmuang in i om ding hi.
62003020	Banghang hiam cihleh i lungsim in hong mawhsak leh i lungsim sangin Pasian lianzaw a, amah in na khempeuh a thei hi.
62003021	Kong itte aw, i lungsim in hong mawhsak kei leh Pasian mai ah lungmuanna i nei hi.
62003022	Ama hong thupiakte zui in ama mai ah ama lungdam nading i sep leh ama tung pan i nget peuhpeuh i ngah ding hi.
62003023	Ama hong thupiak in hih ahi hi. Ama hong thupiak mah bangin ama Tapa Zeisu Khazih min i up ding le khat le khat i ki‑it ding thu ahi hi.
62003024	Tu in ama hong thupiakte a zui mi in ama sungah oma amah zong tua mi sungah a om hi. Amah in eite sungah hong om hi cih thu ama hong piak Kha hangin i thei hi.
62004001	Kong itte aw, kha khempeuh um kei un. Khate in Pasian kiang pan ahi hiam ahi kei hiam sittel un. Banghang hiam cihleh zuaugen kamsang tampi leitung ah hong paikhia khinzo hi.
62004002	Pasian Kha na theih nading uh hih bang ahi hi. Zeisu Khazih mihing in hong piang hi ci in a pulak kha khempeuh Pasian kha hi a,
62004003	a pulaklo kha khempeuh Pasian kha ahi kei hi. Tua kha in hong piang ding hi ci a, na zak khitsa bangun tu in leitung ah a om khinzo anti‑khazih kha ahi hi.
62004004	Ka taneute aw, note in Pasian mite na hi uh a, tua khate na zozo uh hi. Banghang hiam cihleh note sunga a ompa in leitung a a ompa sangin a lianzaw hi.
62004005	Amaute in leitung mi ahih manun leitung thu gen uh a, leitung mite in zong amaute thu a ngai uh hi.
62004006	Eite in Pasian mi i hi hi. Pasian a thei mite in eite thugen ngai uh a, Pasian mi a hilote in eite thugen a ngai kei uh hi. Hih bangin a maan kha le a maanlo kha i khentel thei hi.
62004007	Kong itte aw, khat le khat ki‑it ni. Banghang hiam cihleh ki‑itna in Pasian kiang pan ahi hi. Itna a nei mi in Pasian kiang pana piang hi a, amah in Pasian a thei hi.
62004008	Itna a neilo mi in Pasian a thei kei hi. Banghang hiam cihleh Pasian in ki‑itna ahi hi.
62004009	Ama hangin i nuntak theih nadingin Pasian in khat bek a neih a Tapa leitung ah a hong sawlna tawh Pasian in eite hong itna a hong lakzo hi.
62004010	Eite in Pasian i it man hilo in Pasian in eite hong it manin i mawhnate thoihdam nadingin a Tapa hong sawlna in a hong itna ahi hi.
62004011	Kong itte aw, Pasian in hihzahtak in eite hong it ahih leh eite zong khat le khat i ki‑it ding a kilawm hi.
62004012	Kuamah in Pasian a mu ngei kei hi. Ahi zongin eite khat le khat i ki‑it leh eite sungah Pasian hong omin, eite sungah ama itna a hong picingsak hi.
62004013	Ama Kha eite hong pia khinzo ahih manin ama sungah eite i om a, eite sungah amah a hong om hi cih thu i thei hi.
62004014	Pa in leitung mite Honpa dinga a hong sawl a Tapa ka mu zo uh a, ama thu teci ka pang uh hi.
62004015	Zeisu in Pasian Tapa hi ci in a pulak mi peuhmah sungah Pasian om a, tua mi zong Pasian sungah a om hi.
62004016	Pasian in eite hong itna eite in thei in i umzo hi. Pasian in itna ahi hi. Itna sunga a om mi in Pasian sungah a om hi a, Pasian zong tua mi sungah a om hi.
62004017	Leitung ah amah bangin nungta in thukhen ni ciangin hangtak a i om theih nadingin amah in itna sungah eite hong picingsak hi.
62004018	Itna sungah launa a om kei hi. A cingtak itna in launa a beisak hi. Banghang hiam cihleh launa in gawt ding kihtakna hi a, a lau mi in itna cingtak a neilo ahi hi.
62004019	Amah in eite hong it masa ahih manin eite in amah i it hi.
62004020	Mi khatpeuh in, “Pasian ka it hi,” a cih hangin a sanggampa a muhdah leh zuaugen ahi hi. Banghang hiam cihleh a muh theih a sanggampa a itlo mi in a muh theihloh Pasian bangci it theih ding ahi hiam?
62004021	Pasian a it mi in a sanggampa zong a it hi cih thupiakna ama tung panin i ngah hi.
62005001	Zeisu in Khazih ahi hi, ci in a um mi peuhmah in Pasian kiang pana piang ahi hi. A Piangsakpa a it mi in a piansak mi zong a it hi.
62005002	Pasian it in ama hong thupiakte i zuih ciangin Pasian tate a it i hihlam i kithei hi.
62005003	Banghang hiam cihleh Pasian in a hong it manin a thupiakte a zui i hi hi. Ama hong thupiakte zong a zuihhak ahi kei hi.
62005004	Pasian kiang pana piang mi peuhmah in leitung a zo khin ahi hi. Eite upna in leitung a zo gualzawhna ahi hi.
62005005	Zeisu in Pasian Tapa ahi hi, ci in a um mi simloh leitung a zo mi kua om ahi hiam?
62005006	Tui le sisan tawh a hong paipa in Zeisu Khazih ahi hi. Tui bek tawh hilo in tui le sisan tawh amah a hong pai hi. Hih thu teci a pangpa in Kha ahi hi. Banghang hiam cihleh Kha in thuman thutak ahi hi.
62005007	Banghang hiam cihleh vantung ah teci a pang thum om a, tuate in Pa, Thu, le Kha Siangtho ahi hi. Hih thumte in pumkhat ahi hi.
62005008	Leitung ah zong teci a pang thum mah a om hi. Tuate in Kha, tui, le sisan hi a, hih thumteng in thukhat in a luang uh hi.
62005009	Eite in mite teci panna sang i hih leh Pasian teci panna in a lianzawtham hi. Banghang hiam cihleh hih in Pasian in a Tapa thu teci a panna hang ahi hi.
62005010	Pasian Tapa a um mi in ama lungsim sungah tua teci panna a nei hi. Pasian a umlo mi in Pasian in a Tapa thu teci a panna um lo ahih manin Pasian zuaugen a suaksak hi.
62005011	Tua teci panna in Pasian in nuntak tawntungna hong pia a, tua nuntakna in Tapa sungah a om hi.
62005012	Tapa a nei mi in nuntakna a nei hi. Pasian Tapa a neilo mi in nuntakna a nei kei hi.
62005013	Pasian Tapa min a um note in nuntak tawntungna na neih lam uh na theih nading uh le Pasian Tapa min na upsuak theih nadingun hih thute kong gelhzo hi.
62005014	Tu in ama deihna tawh kituak in na khat peuhpeuh i nget leh amah in i ngetna hong za hi cih lungmuanna ama sungah i nei hi.
62005015	Amah in i nget peuhpeuh hong za hi cih i theih leh ama tung pana i nget peuhpeuh i ngah ding hi cih zong i thei hi.
62005016	A sanggam khatin sih nading a hilo mawhna khatpeuh bawl hi cih mi khatin a theih leh thungetsak hen. Sih nading a hilo mawhna a bawl mi, Pasian in a nungtasak ding hi. Sih nading mawhna a om hi. Tua bang mawhna a bawl mite aa dingin thungetsak hen hong ci ka hi kei hi.
62005017	Thumanlo gamtatna khempeuh in mawhna hi a, ahi zongin sih nading a hilo mawhna a om hi.
62005018	Pasian kiang panin a piang mi in mawhna a bawl kei hi cih i thei hi. Pasian kiang panin a piang mi in amah le amah kikem ahih manin gilopa in a khoih kei hi.
62005019	Eite in Pasian tate i hihlam i kithei a, leitung buppi ahih leh gilopa khutnuai‑a om ahihlam i thei hi.
62005020	Pasian Tapa hong paizo a, Pasian taktak i theih nadingin pilna hong pia zo hi cih zong i thei hi. Eite in Pasian taktak ahi, ama Tapa Zeisu Khazih sungah i om hi. Zeisu Khazih in Pasian taktak le nuntak tawntungna ahi hi.
62005021	Ka taneute aw, milimte panin na kikem un. Amen.
63001001	Thuman thutak sunga kong it, teelna a ngah, a zahtakhuai numei le na tate tungah makaipa in lai kong khak hi. Kei bek hilo in thuman thutak a thei mi khempeuh in zong hong it uh hi.
63001002	Banghang hiam cihleh eite sunga a teeng le a hong ompih tawntung ding tua thuman thutak hangin ka hong it hi.
63001003	Pa Pasian le Pa Tapa, Topa Zeisu Khazih kiang panin hehpihna thupha, hehpihna, le lungnopna in thuman thutak le itna sungah note hong ompih tahen.
63001004	Pa kiang panin i ngah thupiakna bangin na tate pawlkhat in thuman thutak a zuih uh ka muh ciangin ka lungdam mahmah hi.
63001005	A zahtakhuai numei aw, tu in kong gen in ah thupiakna thak kong gelh tuan kei a, a cil a pat a kipan i ngahsa ahi khat le khat ki‑it ni cih thu kong gelhkik hi.
63001006	Ama thupiakte banga zuihna in itna ahi hi. Hih in a kipat cil a na zaksa uh na zuih ding uh thupiak ahi hi.
63001007	Banghang hiam cihleh Zeisu Khazih in mihing bangin hong piang hi cih thu a sanglo zuauthu a gen mi tampi leitung ah a hong piangzo hi. Tua banga a gen mi in mikhem hi a, anti‑khazih ahi hi.
63001008	I sepsate tan loin thaman kimtak in i ngah theih nadingin na kikem un.
63001009	Khazih thuhilhna ah kip loin a palsat mi peuhmah in Pasian neilo ahi hi. Khazih thuhilhna ah a kip mi in, Pa le Tapa a nei ahi hi.
63001010	Hih thuhilhna a lenlo mi khatpeuh note kiangah a hong pai leh inn ah na tungsak kei unla, na hopih kei un.
63001011	Banghang hiam cihleh tua bang mi khat a hopih mi in tua mipa siatna ah a kihel ahi hi.
63001012	Thu tampi kong gelhnop hangin laidal le laitui tawh ka gelh nuam kei hi. I lungdamna a kicin nadingin note kiangah hong hawhin maitang kituah in i kiho ding ka lamen hi.
63001013	Teelna a ngah na sanggamnu tate in note hong hopih uh hi. Amen.
64001001	Thuman thutak sunga kong it Gaius tungah makaipa in lai ka hong khak hi.
64001002	Kong it aw, khalam thu ah na daupai mah bangin na pumpi zong dam a, na khempeuh ah na daupai nadingin thu kong ngetsak hi.
64001003	Banghang hiam cihleh nang kianga hong zin sanggamte in na sungah thuman thutak a omna le, thuman thutak na zuihna hong gen uh ciangin ka lungdam mahmah hi.
64001004	Ka tate in thuman thutak zui uh hi cih thu ka zak ciangin hih thu sangin a lianzaw lungdamna ka nei kei hi.
64001005	Kong it aw, sanggamte na theih ngeiloh mi vive ahih uh hangin na limbawl mahmah hi.
64001006	Itna tawh na bawlnate amaute in pawlpite mai ah teci a pang uh hi. Amaute khualzinna ah Pasian deihna tawh kilawm kituak in na huh leh, nasep hoih a sem na hi ding hi.
64001007	Banghang hiam cihleh amaute in Pasian min hangin kuankhia uh a, Gentile‑te kiang panin bangmah a la kei uh hi.
64001008	Tua ahih ciangin thuman thutak aa dingin nasem khawmte i suah theih nadingin tua bang mite i san ding a kilawm hi.
64001009	Pawlpi ah lai ka khak hangin amaute laka a lianpen a utpa Diotrephes in kote hong sang kei hi.
64001010	Tua ahih manin kong pai ciangin ama gamtatna teng ka phawkkiksak ding hi. Amah in kote siat nading deihin thusia tampi a gen hi. Tua tawh zong lungkim zo nai loin sanggamte na sang lo a, a sang nuam midangte zong kham in pawlpi pan a hawlkhia hi.
64001011	Kong it aw, thusiate ciing kei inla, thuhoihte na ciing in. A hoih a gamtate Pasian aa hi a, a sia in gamtate ahih leh Pasian a mu ngei nailote ahi uh hi.
64001012	Demetrius pen mi khempeuh in phat uh a, thuman thutak in zong tua thu teci a pang hi. Kote in zong tua mah bangin teci ka pang uh a, kote teci panna maan hi cih na thei uh hi.
64001013	Thu tampi kong gelhnop hangin laikung le laidal tawh kong gelh nuam kei hi.
64001014	A sawtlo in nang tawh kimu dingin ka kilamen a, tua ciangin maitang kituah in i kiho ding hi. Nangma tungah nopna hong tung tahen. Hihlai a om sanggamte in nang hong hopih uh hi. Tualai a om i lawmte zong a mimal in na hopihsak in.
65001001	Zeisu Khazih sila khat le James sanggampa ahi keimah Judah in Pa Pasian in a hong sap, a hong sianthosak le Zeisu Khazih sunga a hong kep note lai kong khak hi.
65001002	Note tungah hehpihna, lungnopna le itna‑te khang semsem tahen.
65001003	Kong itte aw, a kibang a i ngahkhop hotkhiatna thu tawh kisai thute gelhin lai kong khak ding ka hanciam mahmah laitak in a kimang suak dingin misiangthote tunga khatvei bek a hong kipia upna hu a, nakpi in a pang dingin hanthotna lai kong gelh ding kisam ka sa hi.
65001004	Banghang hiam cihleh mawhsakna thuak dingin tanglai peka ciaptehna a ngah khinsa mi pawlkhat note lakah hong lutsim khin uh hi. Amaute in Pasian thusim loin i Pasian hehpihna thupha numei pasal paktat theih nading suaksak uh a, khat bek i neih hong Neipa Pasian le eite Topa Zeisu Khazih a nial mite ahi uh hi.
65001005	Topa in Israel mite Egypt gam pan a hotkhiat khit ciangin a umlo mite a nungah susia hi cih thu na theih khitsa uh ahih hangin tu in kong phawkkiksak nuam hi.
65001006	Tua banah amaute dinmun masa kemsuak loin a teenna munuh a nusia vantungmite zong tawntung sikkhau tawh khih in ni thupi ni a thukhen dingin khuamial sungah a khumcip hi.
65001007	Tua mah bangin Sodom, Gomorrah khuate le a kimnai a khua mite zong numei pasal thangtat in a khelkhel in ci le sa deihna zui in gamta uh ahih manin tawntung meikuangpi tawh gawtna a thuak ding mite hilhkholhna a suaksak hi.
65001008	Tua mah bangin hih lungsim zaulen mite in amaute pumpi ninsak in ukna thu nialin tunglam thuneite a gensia uh hi.
65001009	Ahih hangin vantungmite laka a lianpen Michael nangawn in Dawimangpa tawh Moses luanghawm a kituh lai un zahko in mawhsak ngamlo a, “Topa in nang hong taii tahen!” a ci bek hi.
65001010	Tua hi napi in hih mite in amaute theihtelloh thute a gensia uh hi. A theih sunsunte uh zong ganhingte bangin pianpih theih tawm teng bek hi a, tuate mah in amaute a leh suksiat hi.
65001011	Amaute in gimna thuakta uh hen! Banghang hiam cihleh amaute in Cain lampi a zui uh hi. Metna ngah nadingin huaihamtak in Balaam khialhna zui in delh uh a, Korah bangin langpanna tawh a kisia uh hi.
65001012	Amaute in note ki‑itna ankuangte hong um uh ciangin zumna mel nei loin amaute gilvah nading bek a ngaihsun uh hi. Amaute in huih in a mut kawikawi, guahtui kihello meii, tuk hun bei donga a gahlo singkung, nihvei a si, a kibulkalh singkung tawh a kibang,
65001013	tuipi tunga kihot tuihualpite, amaute zumhuaina teng mah a pulak khiakhia, a leng kawikawi aksite tawh kibang in amaute aa dingin a mial bikbek tawntung khuamial a kikoihkhol zo hi.
65001014	Tu in Adam panin a khang sagihnapa Enoch in zong tua mite thu hih bangin a genkhol hi. “En un, mi khempeuh tungah thu a khen dingin ama misiangtho tulsawm tampite tawh Topa hong pai hi.
65001015	Mi khempeuh tungah thukhen ding le amaute laka om Pasian a thusimlo mite in Pasian thusimlo sa in a gamtatnate uh le a bawl uh mawhnate ahi a, Pasian a thusimlo tua mite in amah langpan a kamkhauh a pauna khempeuh uh ahi zongin amah in a pholak ding hi,” a ci hi.
65001016	Tua mite in a phunhatte, lungkimna a nei theilote, amaute lunggulhna zui in a gamtate ahi uh hi. Kisaktheihna kamte pau in amaute met nadingin midangte a maitang phat thei uh hi.
65001017	Ahi zongin kong itte aw, i Topa Zeisu Khazih sawltakte in nidang in a hong gen uh thute phawkkik un.
65001018	Amaute in hun nunung ciangin Pasian deihna tawh a kituaklo, amaute lunggulhna zui a, midangte a zahko mite hong piang ding uh hi ci in a gen uh hi.
65001019	Tua mite in ci le sa deihna a zuite, kikhenna a piangsakte le Kha a neilo mite ahi uh hi.
65001020	Ahi zongin kong itte aw, note na hih uh leh a siangtho mahmah note upna tungah kilam unla Kha Siangtho sungah thungen un.
65001021	Nuntak tawntungna hong puak ding i Topa Zeisu Khazih hehpihna na ngakkawm un Pasian hong itna sungah kikem un.
65001022	Lungheinei mite na hehpih un.
65001023	Ahi zongin mi pawlkhatte meikuang sung pan dokkhia un. Ci le sa gamtatna hangin a kihhuai a puansilhte nangawn uh muh thadahhuai sa unla lauthawng kawm in honkhia un.
65001024	Tu in na puk loh nadingun a hong kem zopa le mawhsak nading om lo a, lungdamna lianpi tawh ama vangliatna mai ah note a hong tunzopa,
65001025	amah bek a pil i Honpa Pasian tungah minthanna, thupina, ukzawhna, vangliatna‑te tu le a tawntung in om tawntung tahen. Amen.
66001001	Hih in Zeisu Khazih kilakna, Pasian in a nasemte tunga a lah dinga amah a piak, a sawtlo in pello a a hong piang ding thute ahi hi. Zeisu Khazih in ama vantungmi sawlin a nasempa John tungah tua thute a lak hi.
66001002	John in Pasian thu, Zeisu Khazih teci panna le a muhsa thu khempeuh teci a pang hi.
66001003	Hih genkholhna thute a sim a za mi le hih laibu sunga kigelh thute a zui mi in mihampha ahi hi. Banghang hiam cihleh a hun hong nai zo hi.
66001004	Keimah John in Asia gama om pawlpi sagihte lai kong khak hi. A om ngei khin, a om laitak, hong pailai ding pa amah le ama kumpi tokhom mai‑a om Kha sagihte kiang pana hehpihna thupha le lungnopna note tungah hong om tahen.
66001005	Zeisu Khazih in a muanhuai teci, misite lak pana a thokik masapa le leitung kumpite a ukpa ahi hi. Amah in eite hong it in i mawhnate ama sisan tawh hong sawpsiangsak a,
66001006	Pasian le a Pa aa dingin kumpite le siampite a hong suaksakpa ahi hi. Amah in minthanna le vangliatna nei tawntung tahen. Amen.
66001007	En un, meii tung tuangin amah hong pai ding hi. Mittang khempeuh le amah a dawtlum mite in zong mu ding uh a, ama hangin leitung minam khempeuh a kap ding uh hi. Tua bangin piang tahen, Amen.
66001008	Topa in, “A om ngei khin, a om laitak le hong pailai ding, Vanglianpenpa, Alpha le Omegaɠ, a Kipatna le a Tawpna ka hi hi,” a ci hi.
66001009	Keimah John in haksatna, kumpigam, le Zeisu Khazih sikdona ah note tawh a kipawlkhawm na sanggampa uh ka hi hi. Pasian thu le Zeisu Khazih thu teci ka panna hangin Patmos a kici tuikulh ah ka om hi.
66001010	Topa Ni in keimah in Kha sungah ka om a, tua laitak in ka nunglam panin pengkul ging tawh a kibang awging lianpi khat ka za hi.
66001011	Tua awging in, “Keimah in Alpha le Omega, a Masapen le a Nunungpen ka hi hi. Na muh khempeuh laibu sungah gelh inla, Asia gama om pawlpi sagihte ahi Ephesus khua pawlpi, Smyrna khua pawlpi, Pergamos khua pawlpi, Thyatira khua pawlpi, Sardis khua pawlpi, Philadelphia khua pawlpi, le Laodicea khua pawlpi‑te khak in,” a hong ci hi.
66001012	Tua ciangin kei a hong hopih awging en dingin ka kihei hi. Tua bangin ka kihei leh kham tawh a kibawl meivak tunna sagih ka mu hi.
66001013	Tua meivak tunna sagihte laizang ah Mihing Tapa tawh a kibang mi khat ka mu hi. Amah in a khepek dong a ban puantualpi silhin a awmah kham awmgak a gak hi.
66001014	A lutang le a samte tuumul bangin kang a, vuk bangin pakin a mittangte meikuang tawh a kibang hi.
66001015	A khepekte in meikhuk sunga a kihalsiang khin sumngo hoih mahmah tawh kibang a, a awging pen tui tampi luang zaizai bangin a ging hi.
66001016	A taklam khutah aksi sagih tawi in a kam sung panin langnih a hiam namsau khat a pusuakkhia hi. A maitang in a tangpha mahmah nitang tawh kibang hi.
66001017	Amah ka muh ciangin a si bangin a khe phungah ka puksuk a, ahih hangin amah in ka tungah a taklam khut hong nga in, “Lau kei in, a Masapen le a Nunungpen ka hi hi.
66001018	Kei in a nungtapa ka hi hi. Ka sihngei hangin tu in a tawntung in ka nungta hi. Amen. Hadesɠ le Sihna tawhtang zong ka kem hi.
66001019	Na muhsa thute, tu laitak a piang thute le tuate khit cianga a hong pianglai ding thute laibu sungah gelh in.
66001020	Ka taklam khut sunga na muh aksi sagihte le kham tawh kibawl meivak tunna sagihte tawh kisai thusimte in hih bang ahi hi. Aksi sagihte in pawlpi a kem vantungmi sagihte hi in, na muh meivak tunna sagihte in pawlpi sagihte ahi uh hi.
66002001	“Ephesus khua pawlpi a kempa tungah hih bangin lai khak in. ‘A taklam khutah aksi sagih tawi in kham tawh kibawl meivak tunna sagihte laizang ah a vak kawikawipa in kong gen inah,
66002002	“Na gamtatna, na hanciamna, na thuakzawhna le mihoihlote na koihkhong lohna kong thei hi. Sawltak hilo napi amau le amau sawltak a kici mite sittel in a zuau genna teng uh na mukhia hi.
66002003	Kuhkalna le thuakzawhna na nei a, ka min hangin bah loin na hanciamna zong ka thei hi.
66002004	“Ahih hangin nong itna masa nusia khin na hih manin hih thu ah kong mawhsak hi.
66002005	Tua ahih manin na kiatma a na dinmun phawk in. Na mawhna kisikkik inla, a cil lai a na nasepte semkik in. Na kisik kei leh manlangtak in kong pai dinga, na meivak tunna ka hemkhia ding hi.
66002006	Ahih hangin hoihna khat na nei a, tua in ka muhdah Nicolas pawlte gamtatna na muhdahna ahi hi.
66002007	“Kha in pawlpite tunga a gen thu, bil nei mi in za tahen. A gualzo mipa in Pasian Paradise laizang a nuntakna singkung pan a nek theih nading thu ka pia ding hi.” ’
66002008	“Smyrna khua pawlpi a kempa tungah hih bangin lai khak in. ‘A Masapen le a Nunungpen ahi ka sihngei hangin tu in a nungtapa in kong gen inah,
66002009	“Na gamtatnate, haksatna lianpi na thuaknate le na zawnna ka thei hi. (Ahih hangin na hau hi.) Judah minam a kicih uh hangin Judah mi a hilo Satan pawlte in hong gensiatna zong ka thei hi.
66002010	A sawtlo a na thuak dingte lau peuhmah kei in. Note hong ze‑et dingin Dawimangpa in pawlkhat thongah hong khia dinga, ni sawm sung gentheihna na thuak ding uh hi. Sihna na thuak dongin citak in. Tua hi leh nuntakna lukhu kong pia ding hi.
66002011	“Kha in pawlpite tunga a gen thu, bil nei mi in za tahen. A gualzo mipa in nihvei sihna a thuak peuhmah kei ding hi.” ’
66002012	“Pergamos khua pawlpi a kempa tungah hih bangin lai khak in. ‘Langnih a hiam namsau a tawipa in kong gen inah,
66002013	“Na gamtatna le Satan tokhom a omna muna a teeng na hih lam ka thei hi. Satan a teenna note lakah, keima aa dingin citak in sihna tawh teci a pangpa Antipas a kithah lai nangawn in ka min na lenkip a, kong piak upna zong na nial kei hi.
66002014	“Ahi zongin kong mawhsak nading thu tawm ka nei hi. Israel tate in milim biakna sa ne in, numei pasal thangtatna a bawl nadingun Balak tunga thu a hilhpa ahi Balaam thuhilhna a zui mi na om uh hi.
66002015	Tua bangin ka muhdah Nicolas pawlte thuhilhna a len mi pawlkhat zong na nei hi.
66002016	Na mawhna kisikkik in. Na kisikkik kei leh na kiangah manlangtak in kong pai dinga, ka kam sung panin a pusuak namsau tawh tua mite ka vat ding hi.
66002017	“Kha in pawlpite tunga a gen thu, bil neimi in za tahen. A gualzo mipa in a kisel manna pawlkhat a nek theih nadingin ka pia ding hi. Tua ciangin a ngah mi simloh kuamah in a theihloh min thak a kigelhna suangpak zong ka pia ding hi.” ’
66002018	“Thyatira khua pawlpi a kempa tungah hih bangin lai khak in. ‘A mittangte meikuang tawh kibang in a khepekte a kinawt kilkel sumngo tawh a kibang Pasian Tapa in kong gen inah,
66002019	“Na gamtatna, na itna, na nasepna, na upna le na thuakzawhnate ka thei hi. A nunung lama na gamtatnate in a masalai sangin hoih zaw hi cih zong ka thei hi.
66002020	“Ahi zongin, kong mawhsak nading thu tawm ka nei hi. Amah le amah kamsangnu ka hi hi a kici Jezebel na awizam kha hi. Tua nu in ka nasemte khemin numei pasal thangtat ding le milim biakna sa ne dingin a hilh hi.
66002021	Numei pasal a thangtatna a kisikkik nadingin hun ka piak hangin a kisikkik tuan kei hi.
66002022	Tua ahih manin amah cina in lupna ka ngaksak dinga, amah tawh ang kikawm in mawhna a bawl mite zong a gamtatna uh a kisik kik kei uh leh gimna lianpi ka thuaksak ding hi.
66002023	Tua numeinu tate ka thatmang dinga, tua ciangin pawlpi khempeuh in kei pen lungsim tawng a zongtelpa ka hihna a thei ding uh hi. Na gamtatna uh tawh kizui in note khat ciat kong thuk ding hi.
66002024	“Ahih hangin hih thuhilhna a sanglo Satan thu thukpi a cihte uh a theilo nang le hih Thyatira khua sunga om midangte tungah kong gen in ah note tungah vangik dang kong suan kei ding hi.
66002025	Tua ahih ciangin kong pai dongin na neihsa teng uh na lenkip un.
66002026	A gualzo mipa le keima gamtatnate a tawp dongin a zui mi tungah minamte uk nading thuneihna ka pia ding hi.
66002027	Keimah in ka Pa kiang panin ukna thu ka ngah bangin, ‘Amah in sik ciangkhut tawh minamte uk dinga, Belsekpa belte bangin a kitamzan ding uh hi.’
66002028	“Zingsol zong amah ka pia ding hi.
66002029	“Kha in pawlpite tunga a gen thu, bil nei mi in za tahen.” ’
66003001	“Sardis khua pawlpi a kempa tungah hih bangin lai khak in. ‘Pasian kha sagihte le aksi sagihte a neipa in kong gen in ah, “Na gamtatnate ka thei hi. A hing min na puak hangin a si na hihlam ka thei hi.
66003002	Kigingsa in om inla, a si dekdek a kiplai teng tha khauhsak in. Banghang hiam cihleh na gamtatnate Pasian mai ah cingtak zolo hi cih ka mu hi.
66003003	Tua ahih manin na zaksa le na sansa thute lungngaikik in lenkip inla na mawhna kisik in. Kigingsa in na om kei leh guta bangin kong pai dinga, na kianga kong tun ding hun na thei kei ding hi.
66003004	A puansilh uh a buahbangsaklo mi tawmkha Sardis khua pawlpi sungah na nei hi. Amaute in puanpak silhin kei tawh a kithuah ding uh hi. Banghang hiam cihleh tua bang dingin amaute a kilawm uh hi.
66003005	A gualzo mipa puanpak ka silhsak dinga, a min zong Nuntakna Laibupi sung pan ka phiat ngei kei ding hi. Ka Pa mai le ama vantungmite mai ah ama min ka pulak ding hi.
66003006	“Kha in pawlpite tunga a gen thu, bil nei mi in za tahen.” ’
66003007	“Philadelphia khua pawlpi a kempa tungah hih bangin lai khak in. ‘ “David tawhtang a kempa, ama honte kuamah in a khak zawhloh, a khakte zong kuamah in a hon zawhloh,” a siangtho a thumanpa in kong gen inah,
66003008	“Na gamtatnate ka thei hi. En in, na mai ah kongvang khat kong honsak a, kuamah in a khak zo kei ding hi. Banghang hiam cihleh thahatna tawmkha na nei a, ka thu mangin ka min na nial kei hi.
66003009	Judah mi hilo napi Judah mi ka hi hi ci a, zuauthu a gen, Satan pawlte kong paisak dinga nang kong itna a theih nadingun na khephung ah kong biasak ding hi.
66003010	Banghang hiam cihleh thuak kenkan in ci a, kong thupiakna zui na hih manin leitang tunga teeng mite sittel nadingin leitung bup ah a hong tung ding haksatna hun panin nang kong kem ding hi.
66003011	En in, kong pai pah ding hi! Na ngah ding pahtawina lukhu kuamah in hong suh loh nadingin na neihsa teng uh lenkip un.
66003012	A gualzo mipa ka Pasian biakinnpi khuampi khatin ka bawl dinga, tua mun panin a paikhia nawn kei ding hi. Ama tungah ka Pasian min le ka Pasian khuapi min ka gelh ding hi. Tua khuapi in ka Pasian omna vantung pana hong paisuk Jerusalem Khua Thak ahi hi. Keima min thak zong tua mi tungah ka gelh ding hi.
66003013	“Kha in pawlpite tunga a gen thu, bil nei mi in za tahen.” ’
66003014	“Laodicea khua pawlpi a kempa tungah hih bangin lai khak in. ‘A Muanhuai le a Thuman Teci, Pasian piansak khempeuh a Pankhiapa ahi Amen in kong gen inah,
66003015	“Na gamtatnate ka thei hi. Sa lah salo, votlah votlo in na om a, na vot leh votvet, na sat leh sa vet lecin kong deih hi.
66003016	Tu in ahih leh sa lah salo, vot lah vot lo, lum milmial bek na hih manin ka kam sung panin kong siakhia ding hi.
66003017	Nangmah in, ‘Mihau ka hi a, cithei mahmah ka hih manin bangmah ka kisam kei hi,’ na ci hi. A genthei, a hehpihhuai, a zawng, a mittaw le guaktang a om na hih lam na kithei kei hi.
66003018	Tua ahih manin na hauh theih nadingin mei tawh a kihalsiang sa kham, kei kiang pan hong lei in. A zumhuai guaktangpi a na om loh nadingin na silh ding puanpak hong lei inla, khua na muh theih nadingin na mit zong mitza hong nuh in.
66003019	Keimah in ka itte khempeuh taii in daan zong ka pia thei hi. Tua ahih manin na lungsim kiciansak inla na mawhna kisik kik in.
66003020	Ngai in, kongkhak gei ah dingin kong ka kiu hi. Mi khatpeuh in ka aw za a, kong a hong hon leh ama sungah ka lut dinga, amah tawh an nekhawm in amah in zong kei tawh an a nekhawm ding hi.
66003021	Keimah gualzo in ka Pa tawh ama tokhom ah ka tutkhop bangun a gualzo mi zong keimah tawh ka tokhom ah a tutkhop theih nading thu ka pia ding hi.
66003022	“Kha in pawlpite tunga a gen thu, bil nei mi in za tahen.” ’ ”
66004001	Hihteng khit ciangin ka en a, en in, vantung ah kongkhak khat a kihongsa in a om ka mu hi. Ka zak masak awging in kei a hong hopih pengkul ging tawh kibang a, “Hih lamah hong paito in. Hihteng khit ciangin pello in a hong piang ding thute kong lak ding hi,” hong ci hi.
66004002	Tua ciangin thakhat in Kha sungah ka om a, en in, vantung ah kumpi tokhom khat kikoih in tua tungah a tu Khat a om ka mu hi.
66004003	Tua kumpi tokhom tunga a tupa a mel jasper suangmanpha le sardius suangmanpha tawh a kibang hi. Tokhom kimkot ah sakhi tuihup khat om a, emerald suangmanpha tawh a kibang hi.
66004004	Tua kumpi tokhom kimah tokhom 24 om a, tuate tungah upa 24te tu in a om uh ka mu hi. Amaute in puanpak tualpi silhin kham tawh kibawl kumpi lukhu a khu uh hi.
66004005	Kumpi tokhom panin khuaphialep hong tangkhia a, van nakpi in hong gingin a gamlum henhan hi. Kumpi tokhom mai ah meivak sagih a kuangsa in om a, tuate in Pasian Kha sagihte ahi uh hi.
66004006	Kumpi tokhom mai ah crystal suangmanpha banga a siang limlang tuipi a om hi. Kumpi tokhom laizang le a kimkot ah ganhing li om a, amaute mailam le nunglam ah mittang bekbek a dim hi.
66004007	Ganhing a khatna in humpi nelkai tawh kibang a, a nihna pen bawngno tawh a kibang hi. A thumna ganhing maitang in mihing mai tawh kibang a, a lina pen muvanlai leng tawh kibang hi.
66004008	Tua ganhing lite in kha gukciat nei uh a, a khate uh a kimkot leh a sung lamah mittang bekbek a dim hi. Amaute in sun le zan tatsat loin, “A om ngei khin, a om laitak le hong pailai ding, Vanglianpen Topa Pasian in, Siangtho hi, siangtho hi, siangtho hi!” a ci uh hi.
66004009	Ganhing lite in kumpi tokhom tunga a tu, a nungta tawntungpa tungah minthanna le pahtawina pia in lungdamna a koh sial un,
66004010	upa 24te in kumpi tokhom tunga a tupa mai ah boksuk in, a nungta tawntungpa bia uh a, amaute pahtawina lukhute kumpi tokhom mai ah ngasuk in,
66004011	“Topa aw, minthanna, pahtawina le vangliatna a ngah dingin na kilawm hi. Banghang hiam cihleh na khempeuh nangma piansak hi a, Tuate nangma deih bangin a kipiangsak le nangma deih banga a om ahi hi,” a ci uh hi.
66005001	Kumpi tokhom tunga tupa in a taklam khutin a tawi laizial khat ka mu hi. Tua laizial a sunglam le a pualam ah kigelh a, ciaptehna sagih tawh a kiciamteh hi.
66005002	Tua ciangin a thahat vantungmi khat ka mu a, amah in, “Ciaptehnate phelkhia in laizial a hong dingin kua kilawm ahi hiam?” ci in a ngaih mahmah aw tawh a kiko hi.
66005003	Tua laizial a hong zo ding le a enthei ding mi, leitung leinuai le vantung ah kuamah a om kei hi.
66005004	Tua laizial hongkhia in a sim ding le a en dingin a kilawm kuamah om lo ahih manin nakpi in ka kap hi.
66005005	Tua ciangin upate khat in, “Kap kei in. En in, Judah nam panin a piang, Humpi Nelkai ahi David Zung in tua ciaptehna sagihte phelkhia in tua laizial a hongkhia dingin a gualzo khin hi,” hong ci hi.
66005006	Tua ciangin ka et leh, en in, thahna a thuakngei tawh a kibang Tuuno khat ka mu hi. Tua Tuuno in kumpi tokhom, ganhing lite le upate laizang ah dingin a om hi. Amah in kii sagih le mittang sagih nei a, tuate in leitung buppi ah a kisawlkhia Pasian Kha sagihte ahi uh hi.
66005007	Tua khit ciangin Tuuno hong pai in kumpi tokhom tunga a tupa taklam khuta om laizial a la hi.
66005008	Tu in amah in tua laizial a lak khit ciangin ganhing lite le upa 24te in harp lasakna khat ciat le paknamtui tawh a kidim khamhai khat ciat tawi in Tuuno mai ah a bok uh hi. Tua paknamtuite in misiangthote thungetna ahi hi.
66005009	Amaute in la thak khat sa uh a, “Nang in laizial a la ding le, Ciaptehnate a phelkhia dingin na kilawm hi. Banghang hiam cihleh thahna na thuak ngei zo a, Minam khempeuh, paunam khempeuh, Mi khempeuh le gam khempeuh lak panin, Pasian aa dingin nangma sisan tawh kote nong tan khin hi.
66005010	Kote, Pasian aa dingin kumpite le siampite, Hong suaksak zo na hih manin leitung ka uk ding uh hi,” a ci uh hi.
66005011	Tua khit ciangin ka et leh kumpi tokhom, ganhing lite le upate kimkot a om vantungmite awging ka za hi. Amaute a tultul, a thenthen in om ziahzuah uh hi.
66005012	Amaute in, “Thahna a thuak Tuuno in Vangliatna, hauhna, pilna, hatna, Pahtawina, minthanna le Thupha ngah dingin a kilawm hi!” ci in ngaihtak in a kiko uh hi.
66005013	Tua ciangin vantung, leitung, leinuai, tuipi sung le tuate sunga om Pasian piansak khempeuhte awging zong ka za hi. Amaute in, “Kumpi tokhom tunga tupa le Tuuno in Thupha, pahtawina, minthanna, Vangliatna ngah tawntung tahen!” a ci uh hi.
66005014	Tua ciangin ganhing lite in zong, “Amen!” a ci uh hi. Upa 24te zong boksuk in a nungta tawntungpa a bia uh hi.
66006001	Tu in Tuuno in ciaptehna sagihte lakah khat a hon ka mu hi. Tua ciangin ganhing lite lak a khat in, “Hong pai inla hong en in,” hong cihna vanging tawh a kibang aw khat ka za hi.
66006002	Tua ciangin ka et leh, en in, sakol kang khat ka mu hi. A tunga tuangpa in thalpi khat tawi a, kumpi lukhu khat a kipia hi. Amah in a gualzo le a gualzo lai dingin a kuankhia hi.
66006003	Tuuno in ciaptehna nihna a hon ciangin ganhing lite a nihna pen in, “Hong pai inla hong en in,” hong cih ka za hi.
66006004	Tua ciangin sakol san mahmah khat hong paikhia hi. Tua sakol tunga tuangpa tungah leitung mite khat le khat a kithah theih nading leitung pan kilemna a lakkhiat theih nading thuneihna a kipia hi. Namsau lianpi khat zong amah a kipia hi.
66006005	Tuuno in ciaptehna thumna a hon ciangin, ganhing thumna in, “Hong pai inla hong en in,” hong cih ka za hi. Ka et leh, en in, sakol vom khat ka mu a, a tunga a tuangpa in tawikhaina khat a tawi hi.
66006006	Tua khit ciangin ganhing lite laizang pana hong gingkhia aw khatin, “Mangbuh haiɠ khatin denariusɠ khat man a, mangbuhham hai thum in zong denarius khat mah a man hi. Ahi zongin sathau le lenggahzute susia kei in,” a cih ka za hi.
66006007	Tuuno in ciaptehna lina a hon ciangin ganhing a lina in, “Hong pai inla hong en in,” hong cihna awging ka za hi.
66006008	Tua ciangin ka et leh, en in, sakol puang khat ka mu hi. A tunga tuangpa min Sihna hi a, Hadesɠ in a zui hi. Tua nihte in leitung mi sehli suah sehkhat namsau tawh, kialpi tawh, sihna tawh, gamsate tawh thah theih nading thu a ngah uh hi.
66006009	Tuuno in ciaptehna ngana a hon ciangin amaute in a letkip uh Pasian thu le a teci panna hangun thahna a thuak mite khate biaknatau nuai ah a om ka mu hi.
66006010	Amaute aw lianpi tawh kiko uh a, “A siangtho, a thuman Topa aw, leitung a a teeng mite tungah thu khen loin kote sisan phula loin bang tanvei sawtlai ding na hi hiam?” a ci uh hi.
66006011	Tua ciangin amaute puantual kang khat ciat kisilhsak a, amaute mah bangin thahna a thuak lai ding na a sepkhoppihte uh le a sanggamte uh a kim khit dong, tawlkhat sung a ngaklai nadingun a kigen hi.
66006012	Tuuno in ciaptehna gukna a hon ciangin ka en a, en in, nakpitak in zin a ling hi. Ni in samul tawh a kigan puan bangin vom a, kha zong sisan tawh a kibang hi.
66006013	Huihpi in theikung a mut cianga a sanghte a pulhkhiat bangin vana aksite lei ah a kia uh hi.
66006014	Tua khit ciangin laizial kizial bangin vantung kizialkhia a, mualte le tuikulh khempeuh zong a kikhinkhia uh hi.
66006015	Leitung kumpite, miliante, mihaute, galkap mangteɠ, mi thahatte, sila le sila a hilo a suakta mi khempeuh leihawm sung le mualtung a suanghawmte sungah a bu uh hi.
66006016	Amaute in mualte le suangte kiangah, “Kote tungah hong cim un. Kumpi tokhom tunga tupa maitang ka muh khakloh nading uh ahi zongin Tuuno hehna ka thuak loh nading uh ahi zongin hong vukmang un!
66006017	Banghang hiam cihleh ama hehna ni lianpi hong tungzo ahih manin kua in thuakzo ding ahi hiam?” a ci uh hi.
66007001	Hihteng khit ciangin leitung, tui tung le singkung khat peuhpeuh tungah huih a nun loh nadingin leitung huihmong lite lenin leitung kiuli‑a a ding vantungmi lite ka mu hi.
66007002	Tua khit ciangin a nungta Pasian na ciaptehna a tawi, a dang vantungmi khat nisuahna lampan hong kahto ka mu hi. Amah nakpitak kiko in leitung le tuipite suksiat theih nading thu a ngah vantungmi lite a gal hopih hi.
66007003	Amah in amaute kiangah, “Eite Pasian na a semte taltang ah ciaptehna ka khet khit mateng un leitung, tuipi le singkungte susia nai kei un,” a ci hi.
66007004	Ciaptehna a kikhen mite a phazah ka za a, Israel suan beh khempeuh lak panin mi 144,000 ahi hi. Tuate in,
66007005	Judah beh panin 12,000, Reuben beh panin 12,000, Gad beh panin 12,000,
66007006	Asher beh panin 12,000, Naphtali beh panin 12,000, Manasseh beh panin 12,000,
66007007	Simeon beh panin 12,000, Levi beh panin 12,000, Issachar beh panin 12,000,
66007008	Zebulun beh panin 12,000, Joseph beh panin 12,000, Benjamin beh panin 12,000‑te tungah ciaptehna a kikhen hi.
66007009	Hihteng khit ciangin ka et leh, en in, sim zawhloh ding zahin a tam mihonpi ka mu hi. Amaute gam tuamtuam, beh tuamtuam, minam tuamtuam le paunam tuamtuam pan ahi uh hi. Kumpi tokhom le Tuuno mai ah ding uh a, puanpak tualpi silhin nisuh hiang a tawi uh hi.
66007010	Aw lianpi tawh amaute kiko uh a, “Hotkhiatna in kumpi tokhom tunga a tu, eite Pasian le Tuuno aa ahi hi!” a ci uh hi.
66007011	Tua khit ciangin kumpi tokhom, upate le ganhing lite kimkot ah a ding vantungmi khempeuh, kumpi tokhom mai ah bokin Pasian a bia uh hi.
66007012	Amaute in, “Amen! Eite Pasian tungah Phatna, minthanna, pilna, lungdamkohna, pahtawina, Vangliatna le thahatnate om tawntung tahen. Amen,” a ci uh hi.
66007013	Tua ciangin upate khat in, “Puanpak tualpi tawh a kizem hualai a mite kuate hi a, koi pana hong pai uh ahi hiam?” ci in hong dong hi.
66007014	Tua ciangin kei zong, “Sia aw, nang na thei hi,” ka ci hi. Tua ciangin amah in, “Gimna lianpi sung panin a hong pai mite ahi uh a, a puan uh Tuuno sisan tawh sawpin a paksak mite ahi uh hi.
66007015	Tua ahih manin Pasian tokhom mai ah omin ama biakinnpi sungah sun le zanin amah a bia mite ahi uh hi. Kumpi tokhom tunga a tupa zong amaute tawh a teengkhawm ding hi.
66007016	Amaute gilkial ngei nawnlo ding uh a, a dangtak ngei nawn kei ding uh hi. Nitang in amaute kap kha ngei nawnlo dinga, a sa na khatpeuh zong a thuak ngei nawn kei ding uh hi.
66007017	Banghang hiam cihleh kumpi tokhom laizang a Tuuno in tuu bangin amaute cing dinga, nuntakna tuinak ah amaute a kha ding hi. Pasian in amaute mit panin khitui khempeuh a nulsak ding hi,” hong ci hi.
66008001	Tuuno in ciaptehna sagihna a phel ciangin vantung ah nailang sung bang a dai khipkhep hi.
66008002	Pasian mai‑a a ding vantungmi sagihte zong ka mu a, amaute tungah pengkul sagih a kipia hi.
66008003	Tua khit ciangin vantungmi a dang khat hong pai in biaknatau ah hong ding hi. Amah in kham tawh kibawl paknamtui halna kuang khat a tawi hi. Ama tungah paknamtui tampi a kipia hi. Tuate le misiangthote thungetnate kumpi tokhom mai‑a om kham tawh kibawl biaknatau ah a piakkhop ding ahi hi.
66008004	Tua paknamtui khu in misiangthote thungetna tawh vantungmi khut panin Pasian mai ah a kahto hi.
66008005	Tua khit ciangin vantungmi in paknamtui halna kuang la in, a sungah biaknatau pana mei a dimin a luah khit ciangin, leitung ah a lawnsuk hi. Tua ciangin gamlumna hong om a, van hong gingin khua hong phia a, zin a ling hi.
66008006	Tua ciangin pengkul sagih a tawi vantungmi sagihte in a pengkul uh mut dingin a kithawi uh hi.
66008007	A khatna vantungmi in a pengkul a mut ciangin sisan tawh a kihel gialpi le meikuangte leitung ah a kiasuk hi. Singkung sehthum suah sehkhat le lopa hing khempeuh a kangtum hi.
66008008	A nihna vantungmi in a pengkul a mut ciangin mual lianpi kuang zuahzuah tawh a kibang na khat tuipi sungah kilawnkhiasuk a, tuipi sehthum suah sehkhat sisan a suak hi.
66008009	Tuipi sunga om nuntakna a nei khempeuh sehthum suah sehkhat si uh a, tembaw zong sehthum suah sehkhat a kisia hi.
66008010	A thumna vantungmi in a pengkul a mut ciangin meilah kuang tawh a kibang aksi lianpi khat vantung pan hong kiasuk a, gunpite le tuinakte sehthum suah sehkhat tungah a kia hi.
66008011	Tua aksi a min Gamsai ahi hi. Tui sehthum suah sehkhat gamsai tui suak a, kha mahmah ahih manin a dawn mi tampi a si uh hi.
66008012	A lina vantungmi in a pengkul a mut ciangin ni sehthum suah sehkhat, kha sehthum suah sehkhat, aksi sehthum suah sehkhat su kha a, tuate sehthum suah sehkhat a mial hi. Sun hun sehthum suah sehkhat tang nawnlo a, zan hun zong tuamah bang ahi hi.
66008013	Tua khit ciangin ka et leh, van laizang ah a leng vantungmi khat ka mu hi. Amah in aw lianpi tawh kiko a, “Vantungmi thumte in a mutlai ding uh pengkulte hangin leitung mite tungah gimna, gimna, gimna a tung ding hi!” a ci hi.
66009001	A ngana vantungmi in a pengkul a mut ciangin vantung pan leitung ah aksi khat hong kiasuk ka mu hi. Taw neilo kuahawmpi tawhtang tua vantungmi a kipia hi.
66009002	Amah in taw neilo kuahawmpi a hon ciangin meiphualpi pana meikhu suak bangin tua sung panin meikhu a hong pusuakto hi. Tua kuahawmpi pana hong pusuak meikhu hangin ni le huih a mial hi.
66009003	Tua ciangin tua meikhu sung panin kauphete leitung ah hong pusuakkhia uh hi. Tua kauphete in thahatna nei uh a, leitung a om aikam thahatna tawh a kibang hi.
66009004	Amaute in lei a po lopate, lohingte le singkungte susia loin, amaute taltang ah Pasian ciaptehna a neilo mite suksiat nading thu a ngah uh hi.
66009005	Amaute in tua mite that loin kha nga sung bawlsiat theih nading thu a ngah uh hi. Amaute bawlsiatna pen aikam in mi a deh cianga a nat bangin a na hi.
66009006	Tua hun ciangin mite in sih theih nading a zon uh hangin a mu zo kei ding uh hi. Amaute a sihnop mahmah uh hangin sihna in amaute kiang panin a taikhia ding hi.
66009007	Tua kauphete lim le melin galsim dinga kithawi sakolte tawh kibang hi. Kham tawh a kibang lukhu khu uh a, a maitang uh mihing maitang tawh kibang hi.
66009008	A sam uh numeite sam tawh kibang a, a ha uh humpi nelkai ha tawh kibang hi.
66009009	Sik awmdal tawh a kibang awmdal bulh uh a, amaute kha zapna gingin galsim dinga a tai henhan sakolleng honpi ging tawh kibang hi.
66009010	A mei uh aikam mei tawh kibang a, a sungah gu a om hi. Amaute in kha nga sung mihingte bawlsiat theih nading thu a ngah uh hi.
66009011	Taw neilo kuahawmpi a uk vantungmi in amaute kumpipa ahi hi. Ama min Hebrew pau in Abaddon kici a, Greek pau in Apollyon ahi hi.
66009012	Gimna khatna a beizo hi. En in, hihteng khit ciangin gimna nih hong tung lai ding hi.
66009013	Tua khit ciangin a gukna vantungmi in a pengkul a mut ciangin kii li a nei Pasian mai‑a om kham biaknatau panin a hong gingkhia aw khat ka za hi.
66009014	Tua aw in pengkul a tawi a gukna vantungmi kiangah, “Euphrates gunpi‑a a kikhih vantungmi lite khahkhia in,” a ci hi.
66009015	Tua ciangin leitung mi sehthum suah sehkhat a thah nading uh a kum, a kha, a ni, a nai bek ngakin kigingsa a om tua vantungmi lite a khahkhia hi.
66009016	Tu in, sakol galkap honpi a phazah hong kigen ka za a, awn 200 ahi hi.
66009017	Sakolte le sakol tunga tuangte ka muhzia hih bang ahi hi. Sakol tunga tuangte in a sanciip, a dumciip le kaat banga a naipak awmdalte a bulh uh hi. Tua sakolte a lutang uh humpi nelkai lutang tawh kibang a, a kam sung panun meikuang, meikhu le kaat khute a pusuak hi.
66009018	Amaute kam sung panin a pusuak hih gimna thumte ahi meikuang, meikhu le kaat khute in leitungmi sehthum suah sehkhat a sisak hi.
66009019	Banghang hiam cihleh amaute kam sung le a mei sungah thahatna a om hi. A mei un gul bangin lutang nei a, tua lutang tawh mi a liamsak uh hi.
66009020	Ahih hangin hih gimnate in a thah khakloh a omlai mite in amau khut tawh a bawlsa uh nate panin a kisikkik kei uh hi. Dawigilote le khua a mu theilo, khua a za theilo, lam a pai theilo kham, ngun, sumngo, sing, le suang milimte a biak uh zong a kisikkik tuan kei uh hi.
66009021	Mi a thahna uh, dawithu a zatna uh, numei pasal a thangtatna uh le a guktaknate uh zong a kisikkik tuan kei uh hi.
66010001	Meiipi in tuamin vantung pan a hong kumsuk a thahat vantungmi khat zong ka mu hi. A lu tungah sakhi tuihup khat om a, a maitang ni tawh kibang in a khete mei khuampite tawh a kibang hi.
66010002	Amah in a khut sungah laibu neu khat lemsa in a tawi hi. A taklam khe tuipi tungah nga in a veilam khe leitung ah a nga hi.
66010003	Humpi nelkai hawk bangin aw lianpi tawh kiko a, a kiko ciangin vanging sagihte gingin thu a gen uh hi.
66010004	Tu in vanging sagihte in a gen uh thute lai tawh gelh ka sawm leh vantung panin aw khat in, “Vanging sagihte thugente gelh kei inla iim in,” hong cih ka za hi.
66010005	Tuipi le leitang tunga a ding, ka muhsa vantungmi in vantung lamah a khut lamto in,
66010006	vantung le a sunga om nate, leitung le a sunga om nate, tuipi le a sunga om nate a bawl, a nungta tawntungpa min tawh kiciam a, “Hong zekai nawn peuhmah lo ding hi.
66010007	A sagihna vantungmi in pengkul mut dingin a kithawi laitak in, Pasian in ama nasem kamsangte tunga a gensa lungdamna thu tawh kipawl ama thusim a tangtungsak ding hi,” a ci hi.
66010008	Tua khit ciangin vantung panin a hong ging ka zaksa aw in hong hopihkik a, “Va pai inla, tuipi tung le leitunga a ding vantungmi khut sunga om a kizalsa laibu neu va la in,” hong ci hi.
66010009	Tua ciangin vantungmi kiangah va pai in, “Laibu neu hong pia in,” ka ci hi. Amah in, “La inla ne in. Na kam sungah khuaizu bangin khum dinga, na gil sungah a kha ding hi,” hong ci hi.
66010010	Tua khit ciangin vantungmi khut sunga laibu neu la in ka nek leh ka kam sungah khuaizu bangin khum a, ahi zongin ka nek khit phetin ka gil sungah a kha hi.
66010011	Tua ciangin amah in, “Minam kim, gam tuamtuam, paunam kim le kumpite tawh kisai na genkhia lai ding hi,” hong ci hi.
66011001	Tua khit ciangin vantungmi in tehna ciang tawh a kibang pumpeng tawn khat hong pia hi. A din kawmin hong gen in ah, “Pai in Pasian biakinnpi le biaknatau teh inla, tua muna Pasian a bia mite zong va sim in.
66011002	Ahih hangin biakinnpi pualam huang pen Gentile‑te aa dinga kipiasa ahih manin teh kei inla hawi in. Amaute in kha 42 sung khuapi siangtho a tuancil ding uh hi.
66011003	Tua ciangin ka teci nihte vangliatna ka pia dinga, ippipuan silhin ni 1,260 sung kamsang in thu a gen ding uh hi.”
66011004	Hih mi nihte in leitung Pasian mai‑a a ding, tanluan kung nih le meivak tunna nihte ahi uh hi.
66011005	Mi khatpeuh in amaute suksiat a sawm leh a kam sung panun meikuang pusuakkhia in a galte uh a kangtum ding hi. Amaute a susia nuam mi khatpeuh a om leh tua bangin thahna a thuak ding hi.
66011006	Amaute in kamsang a thu a gen hun sungin guah a zuk loh nadingin vantung khakcip theih nading vangliatna a nei uh hi. Tua banah tui sisan suahsak theih nading le a ut hunhun un gimna nam tuamtuam tawh leitung suksiat theih nading vangliatna zong a nei uh hi.
66011007	Amaute in teci a pan khit uh ciangin taw neilo kuahawmpi sung pan a hong paikhia sapi in amaute do in zo dinga, a that ding hi.
66011008	A luanghawm uh khuapi lian sunga lampi tungah a kisial ding hi. Tua khuapi in kha thu tawh kisai in Sodom le Egypt hi a, i Topa a kikhailupna mun zong ahi hi.
66011009	Tua ciangin minam kim, behnam kim, paunam kim le gam tuamtuam pana mi khempeuhte in ni thum le a lang sung amaute luang en ding uh a, hanah vui ding a phal kei ding uh hi.
66011010	Hih kamsang nihte in leitung mite bawlsia uh ahih manin amaute sihna hangin leitung mite kipak ding uh a, lungdam in khat le khat letsong a kikhak ding uh hi.
66011011	Tu in ni thum le a lang khit ciangin Pasian in nuntakna huu amaute guan dinga, a khe uh tawh a dingto ding uh hi. Amau a mu mite a lau mahmah ding uh hi.
66011012	Tua ciangin amaute in vantung panin, “Hih lamah hong paito un,” a ci aw lianpi khat za uh a, a galte muh tangpi in vantung ah kahto in, meii lakah a tumto ding uh hi.
66011013	Tua hun sungin nakpitak zinling a, khuapi sehsawm suah sehkhat a cim hi. Tua zinling in mi 7,000 that a, a nungta lai mite lau mahmah in vantung Pasian min a phat uh hi.
66011014	Gimna nihna a beizo hi. En in, gimna thumna a manlang in hong tung ding hi.
66011015	Tua ciangin a sagihna vantungmi in ama pengkul a mut ciangin vantung panin aw ngaih mahmah khat hong ging a, “Hih leitung gamte in i Topa le ama Khazih gam suak khinzo a, amah in a tawntung in a uk ding hi!” a ci hi.
66011016	Tua ciangin Pasian mai‑a kumpi tokhomte tunga a tu upa 24te boksuk in Pasian bia uh a,
66011017	“A om ngei khin, a om laitak le hong pailai ding, Vanglianpen Topa Pasian aw, Nang tungah lungdam kong ko uh hi. Banghang hiam cihleh na vangliatna lianpi zangin na ukta hi.
66011018	Minam tuamtuamte heh uh ahih manin Nang na lungso ta hi. A sisa mite tungah thu na khen ding hun hong tungzo a, Na nasem ahi kamsangte, na misiangthote, Nangma min a zahtak a neu a lian, Amau thaman na piak ding hun le, Leitung a susia mite na suksiat ding hun, Hong tungzo hi,” a ci uh hi.
66011019	Tua khit ciangin vantung a om Pasian biakinnpi hong kihong a, ama biakinnpi sungah ama thuciamna singkuang a kimu hi. Tua khit ciangin khuaphia in, gamlum henhan a, vanging in gialpi kia a, zin a ling hi.
66012001	Tu in vantung ah lim lianpi khat hong kilang a, numei khatin ni silh in a khe tawh khapi sik a, aksi sawm le nihte tawh a kizem lukhu khat a khu hi.
66012002	Tua numei in naupaai a, nausuak nuam ahih manin nasa in a kiko hi.
66012003	Lim dang khat zong vantung ah hong kilang a, en in, lutang sagih le kii sawm a nei gulpisan khat ahi hi. Tua lutangte tungah kumpi lukhu sagih a om hi.
66012004	Tua gulpi in a mei tawh aksi sehthum suah sehkhat vatkhia in leitung ah a lawnsuk hi. Nau a suakkuan numei mai ah tua gulpi dingin nau a suahlian leh naungek a valhtum pah dingin kigingsa in a om hi.
66012005	Tua numei in minam khempeuh sik ciangkhut tawh a uk ding ta pasal khat a nei hi. Tua a tapa pen Pasian le ama kumpi tokhom ah a kilato hi.
66012006	Tua ciangin tua numei in Pasian bawlkholhsa gamlak mun khatah tai a, tualai ah amaute in amah an a vak theih nadingun ni 1,260 sung a kikem hi.
66012007	Tua ciangin vantung ah gal kidona om a, Michael le ama pawl vantungmite in gulpi a do uh hi. Tua ciangin gulpi le a pawlte in zong a lehdo uh hi.
66012008	Ahih hangin gulpi le ama pawlte in lel uh ahih manin vantung ah amaute om nading mun a om kei hi.
66012009	Tua ahih manin Dawimangpa le Satan a kici, leitung buppi a khem tanglai gulpi, a lian mahmah gulpi pen kilawnkhia hi. Leitung ah amah kikhiasuk a, a pawlte zong amah tawh kikhiasuk hi.
66012010	Tua ciangin vantung ah a ngaih mahmah aw khat ka za a, tua aw in, “Tu in, i Pasian hotkhiatna, ama hatna, ama ukna, ama Khazih thuneihna hong tungzo hi. Banghang hiam cihleh i Pasian mai ah sun le zanin i sanggamte a mawhsakpa a kikhiasuk zo hi.
66012011	Amaute in Tuuno sisan le a teci panna uh tawh Satan zo uh a, a si ngam zah dongin a nuntakna uh a it kei uh hi.
66012012	Tua ahih manin vantung le a sunga teengte aw, lungdam un! Leitung le tuipi tunga teengte aw, gimna na thuak ding uh hi! Banghang hiam cihleh note kiangah Dawimangpa hong tuaksuk hi. Amah in hun tomcik bek neilai ahihlam thei ahih manin lungsosa in a hong tuaksuk ahi hi,” a ci hi.
66012013	Tu in gulpi in amah leitung ah kikhiasuk zo hi cih a theih ciangin tapa a nei numei a bawlsia hi.
66012014	Ahih hangin tua numei ama om nading mun gamlak ah a len theih nadingin a lian mahmah muvanlai kha nih a kipia hi. Gulpi sukkhak theihlohna tua munah numeinu hun khat, hun nih le hun lang sung a kikem hi.
66012015	Tua ciangin gulpi in tua numei a taimang dingin a kam sung panin tua nu nungah tuikhang bangin tui a luangsak hi.
66012016	Ahih hangin leitang in numei huh a, leitang kikak in gulpi kam sung panin a luangkhia tua tuikhang a valhmang hi.
66012017	Tua ciangin numei tungah gulpi heh mahmah a, a omlai numei suan le khakte a sim dingin a kuankhia hi. Tua mite in Pasian thupiakte le Zeisu Khazih teci panna a zui mite ahi uh hi.
66013001	Tua ciangin tuipi gei sehnel tungah ka dinga, tuipi sung pan hong paikhiato sapi khat ka mu hi. Tua sapi in lutang sagih le kii sawm nei a, a kiite tungah kumpi lukhu sawm khu in a lutangte tungah Pasian kosiatna min a om hi.
66013002	Tu in ka muh tua sapi in kamkei tawh kibang a, a khete vompi khe tawh kibang in a kam pen humpi nelkai kam tawh a kibang hi. Gulpi in ama vangliatna, a kumpi tokhom, le ama thuneihna lianpi tua sapi a pia hi.
66013003	A lutangte khat pen sihpih ding zah a a liam khin bangin ka mu hi. Ahih hangin tu in sihzawh nading tua a liamma dam khin ahih manin leitung buppi in lamdangsa in tua sapi nung a zui uh hi.
66013004	Tua ciangin amaute in tua sapi tunga thuneihna a pia gulpi a bia uh hi. Sapi zong bia uh a, “Sapi tawh a kibang kua om ahi hiam? Amah a do zo ding kua om ahi hiam?” a ci uh hi.
66013005	Tua sapi tungah kiphatsakna kampau nading le kosiat nading kam khat kipia in, a thuneihna a zat hun ding kha 42 sung kipia hi.
66013006	Tua ciangin sapi in Pasian, ama min, ama biakbuuk le vantung a a teengte ahi zongin a kosia hi.
66013007	Misiangthote do in a zawh nadingin ama tungah thuneihna a kipia hi. Minam khempeuh, pau khempeuh le gam khempeuh zong a uk theih nading thuneihna a kipia hi.
66013008	Leitung piancil a thahna a thuak Tuuno Nuntakna Laibupi sunga min a kigelh lo, leitunga a teeng mi khempeuh in tua sapi a bia ding uh hi.
66013009	Bil nei mi in hih thu za tahen.
66013010	Mi khatpeuh salin a kaite sal mahin kikai dinga, namsau tawh mi a thatte namsau mah tawh kithatkik ding hi. Hih thu ah misiangte in upna le thuakzawhna a neih ding uh kisam hi.
66013011	Tua khit ciangin leisung pana hong paikhiato a dang sapi khat ka mu hi. Tua sapi in tuuno kii tawh a kibang kii nih nei a, gulpi bangin kam a pau hi.
66013012	Amah in a khatna sapi muhna ah tua sapi thuneihna khempeuh zangin leitung le leitang tunga a teeng mi khempeuh tua sapi a biasak hi. Tua sapi in a liamma a damkik sapi pen ahi hi.
66013013	Tua sapi in a lian mahmah na lamdangte bawl a, mite muhin van panin leitung ah meikuang a kiasak hi.
66013014	Amah in sapi mai‑a ama lah theih ding a ngah na lamdangte tawh leitunga a teeng mite khem a, tua mite tungah sapi lim a bawl nadingun zong a sawl hi. Tua sapi in namsau tawh a liam khit hangin tu in a nungta lai pen ahi hi.
66013015	Amah in tua sapi lim, nuntakna huu a piak theih nadingin vangliatna a ngah hi. Tua bangin sapi lim pauthei dinga, tua sapi lim a bialo khempeuh thah theih nading thu a ngah hi.
66013016	A neu a lian, a zawng a hau, sila le silalote a kipan mi khempeuh, a taklam khut, ahih keileh a taltang ah ciaptehna khat a neisak ding hi.
66013017	Tua hi a, ciaptehna, sapi min le ama min nambat a neilo peuhmah in bangmah lei theilo in zuak theilo ding uh hi.
66013018	Hih thu ah pilna a kisam hi. A ngaihsun thei mi in sapi nambat sim tahen. Hih in mihing nambat hi a, 666 ahi hi.
66014001	Tua ciangin ka et leh, en in, Zion Mual tunga a ding Tuuno ka mu hi. A taltang tungah a Pa min a kigelh mi 144,000te zong tua Tuuno tawh a dingkhawm uh hi.
66014002	Tuipi ging le a ngaih mahmah vanging tawh a kibang aw khat vantung ah a ging ka za hi. Harp lasakna tum in la a sa mite awging zong ka za hi.
66014003	Amaute in la thak tawh a kibang la khat kumpi tokhom, ganhing lite le upate mai ah a sa uh hi. Leitung panin a kitankhia 144,000te simloh kuamah in tua la a sa thei kei uh hi.
66014004	Tuate in numei tawh a thangtatlo misiangte hi uh a, Tuuno paina peuhpeuh ah a zui kawikawite, mihingte lak pan a kitankhiate, Pasian le Tuuno aa dingin a gah masate ahi uh hi.
66014005	Amaute kamsung panin zuauthu gingkhia ngeilo hi. Banghang hiam cihleh amaute in Pasian tokhom mai ah kawkban nading khat beek a neilote ahi uh hi.
66014006	Tua ciangin van laizang a a leng kawikawi, a dang vantungmi khat ka mu hi. Amah in leitunga a teeng gam khempeuh, minam kim, paunam kim le mi khempeuh tungah tawntung lungdamna thu a tangko ding ahi hi.
66014007	Amah in, “Pasian thukhenna hun hong tungzo hi. Tua ahih manin Pasian kihta unla amah phat un. Vantung, leitung, tuipi le tuinakte a bawlpa bia un,” ci in a kiko hi.
66014008	Tua ciangin a dang vantungmi khatin zui a, “Tua khuapi in ama angkawmna hangin hehna lenggahzu minam khempeuh dawnsak ahih manin a lian Babylon khuapi a pukzo hi, a pukzo hi,” a ci hi.
66014009	Tua khit ciangin a thumna vantungmi in amaute zui in aw lianpi tawh kiko a, “Mi khatpeuh in sapi le ama lim a bia, a taltang ah, ahih keileh a khutah sapi ciaptehna a ngah leh,
66014010	hai sunga kisung Pasian hehna, khauh theihtawp in a khauh, ama hehna lenggahzu amah kidawnsak ding hi. A siangtho vantungmite mai le Tuuno mai ah kaat le meikuang tawh amah in bawlsiatna a thuak ding hi.
66014011	Sapi le ama lim bia a, ama min ciaptehna a ngah mite in sun le zan tawlngak hun neilo ding uh a, amaute a kibawlsiatna meikhu a tawntung in a khu den ding hi,” a ci hi.
66014012	Hihlai ah Pasian thupiakte zui a, Zeisu upna a lenkip misiangte in a thuak zawh keikai ding uh kisam hi.
66014013	Tua ciangin vantung panin awging khatin ka kiangah, “ ‘Tu‑a kipan, Topa sunga a si mite mihampha ahi uh hi,’ ci in gelh in,” a hong ci hi. Kha in zong, “Hi mah hi, tua mite in a nasep gimna panin tawlnga ta ding uh a, amau nasepte in amaute a zui ding hi,” a ci hi.
66014014	Tua ciangin ka khuadak leh, en in, meiingo khat ka mu a, tua meii tungah Mihing Tapa tawh a kibang mi khat a tu hi. Amah in kham lukhu khat khu a, a hiam mahmah phiaukawi khat a tawi hi.
66014015	Tua ciangin a dang vantungmi khat biakinnpi sung pan hong pusuak a, meiipi tunga tupa kiangah, “Leitung ante min khin ta a, anlak ding hun hong tungzo ahih manin na phiaukawi khia inla at in,” ci in aw lianpi tawh kiko in a gen hi.
66014016	Tua ciangin meiipi tunga tupa in leitung ah a phiaukawi a khiat leh, leitung ante atsa a suak hi.
66014017	Tua ciangin vantung a om biakinnpi panin a dang vantungmi khat a hong paikhia leuleu hi. Amah in zong a hiam mahmah phiaukawi khat a tawi hi.
66014018	Tua ciangin meikuang tunga thu a nei a dang vantungmi khat biaknatau panin hong paikhia a, a hiam mahmah phiaukawi a tawipa kiangah, “Leitung a lenggahte min khin ahih manin a hiam na phiaukawi khia inla, leitung lenggah bawkte khawm in,” ci in aw lianpi tawh a kiko hi.
66014019	Tua ciangin vantungmi in a phiaukawi leitung ah khiasuk in leitung a lenggah teng khawm a, Pasian hehna lenggahcilna phualpi ah a lawn hi.
66014020	Tua lenggahte khuapi pualam a om lenggahcilna phualpi sungah a kicil hi. Tua pana a luangkhia sisan in sakol kamkaih ciang banin tai 200 dong a luang hi.
66015001	Tua ciangin a lian mahmah le a lamdang mahmah nalamdang khat vantung ah ka mu hi. Tua in a nunung pen gimna nam sagihte a tawi vantungmi sagihte ahi hi. Tua gimnate in Pasian hehna a tawpkhakna ahi hi.
66015002	Tua ciangin meikuang tawh a kihel limlang tuipi tawh a kibang khat ka mu hi. Amaute in sapi tungah a gualzote, ama lim tungah a gualzote, ama kiciaptehna le ama min nambatte tungah a gualzo mite hi uh a, Pasian harp lasaknate tawi in tua limlang tuipi gei ah a ding uh hi.
66015003	Amaute in Pasian nasempa Moses le Tuuno la sa uh a, “Vanglianpen Topa Pasian aw, Na nasepte lianin, Lamdang mahmah hi! Misiangthote Kumpipa aw, Na gamtatnate thutang in a maan hi!
66015004	Topa aw, Kua in nang hong kihta loin, Na min phatlo thei ding ahi hiam? Banghang hiam cihleh, A siangtho nangmah bek na hih manin, Minam khempeuh hong pai in, Na mai ah hong bia ding uh hi. Banghang hiam cihleh, Na thukhennate na kilangkhiasak zo hi,” a ci uh hi.
66015005	Hihteng khit ciangin ka et leh, en in, vantung a teci panna buuk, biakinnpi honsa in a om ka mu hi.
66015006	Biakinnpi sung panin gimna nam sagih a tawi vantungmi sagih hong pusuakkhia a, a pak pha mahmah saihadial puan silhin kham kawnggak tawh a awm a gak uh hi.
66015007	Tua ciangin ganhing lite laka khatin vantungmi sagihte khamhai khat ciat a pia hi. Tua haite sungah a nungta tawntung Pasian lungsona a dimtak in a om hi.
66015008	Pasian minthanna le ama vangliatna hangin biakinnpi sungah meikhu a dim hi. Tua hi a, vantungmi sagihte tawi gimna nam sagihte a kibuak khit masiah biakinnpi sungah kuamah a lut thei kei hi.
66016001	Tua ciangin biakinnpi panin vantungmi sagihte kiangah, “Pai unla, Pasian hehna haite leitung ah va bua un,” ci in aw lianpi khat tawh a gen ka za hi.
66016002	Tua ciangin a khatna vantungmi pai in ama hai leitung ah a bua hi. Tua ciangin sapi ciaptehna a nei mite le ama lim a bia mite tungah a nasia mahmah a kihhuai meima a piang hi.
66016003	A nihna vantungmi in tuipi tungah a hai a buak ciangin tuipi pen misite si tawh a kibang sisan suak a, tuipi sunga om nuntakna a nei khempeuh a si uh hi.
66016004	A thumna vantungmi in gunte le tuinakte tungah a hai a buak ciangin tui khempeuh sisan a suak hi.
66016005	Tua ciangin tui a uk vantungmi in, “A om laitak, a om ngei khin le, hong pailai ding, Topa aw, Hih bangin thu khen na hih manin, Nang na dik hi.
66016006	Amaute in misiangte le kamsangte sisan luangsak uh ahih manin, Amaute dawn dingin sisan na pia hi. Banghang hiam cihleh, sisan a dawn ding bek mah in, Amaute a kilawm uh hi,” ci in a gen ka za hi.
66016007	Biaknatau panin zong a dang awging khatin, “Vanglianpen Topa Pasian aw, hi mah hi, na thukhennate thuman in a dik hi,” a cih ka za hi.
66016008	A lina vantungmi in ama hai ni tungah bua a, tua ciangin ni in mihingte meikuang tawh hal theih nading thuneihna a nei hi.
66016009	Tua meikuang salua mahmah ahih manin mihingte kanggawp a, amaute in tua gimnate tunga thunei Pasian min a kosia uh hi. Amaute kisik nuamlo in Pasian zong a pahtawi kei uh hi.
66016010	A ngana vantungmi in sapi tokhom tungah a hai a buak ciangin, sapi gam sung khempeuh ah khua a mial hi. Amaute in nasalua in a kha uh a pet uh hi.
66016011	A meimate uh nasalua uh ahih manin vantung Pasian kosia uh a, amaute gamtatnate a kisik kik tuan kei uh hi.
66016012	A gukna vantungmi in Euphrates gunpi tungah ama hai a buak ciangin nisuahna lam kumpite hong pai nading lampi a kihon nadingin tua gunpi a kang hi.
66016013	Tua khit ciangin gulpi kam sung, sapi kam sung le kamsang zuaupa kam sung panin uiphuk tawh a kibang dawigilo thum a hong pusuakkhia ka mu hi.
66016014	Tua dawigilote in nalamdang a bawlthei kha gilote ahi uh hi. Tua dawite in leitung bupa om kumpite khempeuh kiangah va pai uh a, Vanglianpenpa ahi Pasian ni lianpi ni‑a galsim dingin gal kidona phual ah hong pai nadingun a va kaikhawm uh hi.
66016015	“En un, guta bangin kong pai ding hi. Guaktang in om a, maizumna a thuak loh nadingun kigingsa a puansilhsa in a om mi in mihampha ahi hi.”
66016016	Amaute in Hebrew pau in Armageddon a kici munah kumpite a kaikhawm uh hi.
66016017	A sagihna vantungmi in ama hai huih lakah a buak ciangin vantung biakinnpi a om kumpi tokhom panin aw lianpi khat hong gingkhia a, “Kiman khinzo hi!” a ci hi.
66016018	Tua ciangin gamlumna hong om a, khua hong phia in van zong ging a, zin nakpi in a ling hi. Leitung ah mihing a om zawh tua zah a a khauh le a nasia zinling a om ngei kei hi.
66016019	Tu in a lian mahmah khuapi phelthum kisuah a, minamte khuapite zong a cim hi. Tua ciangin Pasian in a lian mahmah Babylon mangngilh lo a, a lauhuai mahmah ama hehna lenggahzu a dawnsak hi.
66016020	Tua ciangin tuikulh khempeuh lengmang a, mualte zong a kimu nawn kei hi.
66016021	Tua ciangin talentɠ khat bang a gik gialpite van panin mihingte tungah kia a, tua gialpi hanga gimna nasialua ahih manin mite in Pasian a kosia uh hi.
66017001	Tua ciangin hai sagih a tawi vantungmi sagihte khat ka kiangah hong pai in hong hopih a, “Hihlai ah hong pai in. Tuipi tunga a tu a paktat mahmah numei kizuaknu tunga Pasian thukhenna kong lak ding hi.
66017002	Leitung kumpite in tua numei KILAALNA tawh thangtat uh a, leitung a a teeng mite in tua nu thangtatna lenggahzu a kham uh hi,” a hong ci hi.
66017003	Tua ciangin amah in Kha tawh gamlak ah kei hong paipih hi. Tua ciangin lutang sagih le kii sawm a nei sapi san tungah a tuang numei khat ka mu hi. Tua sapi pum tungah Pasian kosiatna min a dimtak in a om hi.
66017004	Tua numei in a dupsan le a ausan puante silh a, kham, suangmanpha le kepsuangmanphate tawh a kizem hi. A khut ah khamhai khat tawi a, tua sungah ama bawl a kihhuai le numei pasal mawhna ninte a dimin a om hi.
66017005	A taltang tungah min khat kigelh a, tua min in, A KISEL THUSIM, A LIAN BABYLON, NUMEI KIZUAKTE NU LE, LEITUNG A OM A KIHHUAI NATE NU, ahi hi.
66017006	Tua numei in misiangthote sisan le Zeisu hanga thahna a thuak mite sisan dawnin a om ka muh ciangin lamdang ka sa hi.
66017007	Ahih hangin vantungmi in, “Banghang in lamdangsa na hi hiam? Hih numeinu tawh kisai thusim le lutang sagih le kii sawm a nei tua numeinu tuanna sapi tawh kisai thusim kong hilh ding hi.
66017008	Na muh sapi in a om khinsa, ahi zongin tu laitak a a omlo, taw neilo kuahawmpi panin a hong paikhiato ding le suksiatna a thuak ding pen ahi hi. Leitung piancil a kipan Nuntakna Laibupi sungah min kigelh lo, leitung a teeng mite in tua a om ngeizo, tu laitak a a omlo, a hong omkik ding tua sapi a muh uh ciangin lamdang a sa mahmah ding uh hi.
66017009	“Hih thu ah lungpilna kisam hi. Lutang sagih in numeinu tutna mual sagihte ahi hi.
66017010	Kumpi sagih zong hi a, kumpi nga bei khin in kumpi khat a om laitak ahi hi. A dang kumpi khat a hong piang nai kei hi. A hong pian ciangin tawlkhat sung bek a kip ding hi.
66017011	A om ngeizo, tu laitak a a omlo sapi in a giatna kumpi zong hi a, kumpi sagihte lakah khat ahi hi. Amah in suksiatna a thuak ding hi.
66017012	“Na muh kii sawmte in kumpigam a ngah nailo kumpi sawmte ahi hi. Amaute in sapi tawh kumpi suakkhawm ding uh a, nai khat sung thuneihna a ngahkhawm ding uh hi.
66017013	Tua kumpite a ngimna uh kibang dinga, sapi tungah amaute vangliatna le thuneihna a ap ding uh hi.
66017014	Tua kumpite in Tuuno tawh kido ding uh a, ahi zongin Tuuno in amaute a zo ding hi. Banghang hiam cihleh Tuuno in tote Topa, kumpite Kumpipa ahi hi. Amah tawh a omkhawm mite in a kisamte, a kiteelte le mi citakte ahi uh hi,” a hong ci hi.
66017015	Tua ciangin vantungmi in kei kiangah, “A kizuak numei tutna ahi na muh tuite in minam kim, mihonpi, gam khempeuh le paunam kimte ahi uh hi.
66017016	Sapi lu tunga na muh kii sawmte in a kizuak numei mudah ding uh a, hawmsuaksak in a guaktang in a koih ding uh hi. A sa ne in meikuang tawh a hal ding uh hi.
66017017	Banghang hiam cihleh Pasian gensa thute a tangtun khit mateng in ama ngimna a tangtun nadingin Pasian in amaute lungsim sungah guan a, kumpite lungsim kipumkhat in sapi khut sungah amau kumpigam a ap ding uh hi.
66017018	Na muh numei in leitung kumpite a uk, a lian khuapi ahi hi,” a hong ci hi.
66018001	Hihteng khit ciangin vantung panin a hong kumsuk vantungmi a dang khat ka mu hi. Amah in thuneihna lianpi nei a, ama vangin leitung a tan hi.
66018002	Amah in nakpi in aw lianpi tawh kiko a, “A lian Babylon khuapi a cimzo hi, a cimzo hi! Dawigilote teenna, a kihhuai kha khempeuh a kikhumna thonginn, a kihhuai le a muhdahhuai vasate a kikhumna mun a suakzo hi.
66018003	Banghang hiam cihleh ama angkawmna hangin hehna lenggahzu minam khempeuh in a kham uh hi. Leitung kumpite in amah tawh angkawm uh a, leitung a sumbawlte in zong ama noptat luatna teng a hauhlawh uh hi,” a ci hi.
66018004	Tua ciangin vantung panin awging dang khat ka za hi. Tua aw in, “Ka mite aw, ama mawhna bawlna kihel kha loin, ama thuak gimnate na thuak khakloh nadingun ama kiang panin hong paikhia un.
66018005	Banghang hiam cihleh ama mawhna in vantung dong tung khin a, ama tatsiatna teng Pasian in a ciamteh zo hi.
66018006	Amah in note a hong bawl bangin ama tungah bawl un. Ama gamtatna tawh kizui in a zah nih in thukkik unla, ama tawi hai sungah a zah nih in a khauh in helsak un.
66018007	Amah le amah a kipahtawina zah le a noptatna zahin bawlsiatna le gentheihna pia un. Banghang hiam cihleh a lungsim sungah, ‘Meigongnu hilo in kumpinu ka hi a, gentheihna ka phu kha kei ding hi,’ a ci hi.
66018008	Tua ahih manin ni khat thu in gimna thuak dinga, sihna, kahna le gilkialna a thuak ding hi. Ama tunga thu a khen Topa Pasian thahat ahih manin meikuang tawh amah a haltum ding hi.
66018009	“Tua numei tawh mawh in a noptat leitung kumpite in amah a kihalna meikhu a muh uh ciangin tamlo in a kap ding uh hi.
66018010	Tua numei a kibawlsiatna hangin lau ding uh a, a gamlapi panin, ‘Tazen aw, tazen aw, a vanglian Babylon khuapi aw! Nai khat sungin na kisiatna hong tungzen maw,’ ci in a kiko ding uh hi.
66018011	“Leitung sumbawlte vante kuamah in lei nawnlo ahih manin amaute in khitui luangin tua khuapi a kah ding uh hi.
66018012	Sumbawlte zuak vante in kham le ngun, suangmanpha le kepsuangmanpha, puanpak le puan dupsan, naipuan le puansan, sing manpha nam khempeuh, saiha tawh a kibawl van nam khempeuh, sing manphapente tawh a kibawl van nam khempeuh, sumngo le sik, suangpak tawh a kibawl van nam khempeuh,
66018013	thaksing le paknamtui, sathau namtui le libanos paknamtui, lenggahzu le sathau, mangbuhtang le mangbuhnel, tuu, bawng, sakol le sakollengte, mihingte pumpi le khate ahi hi.
66018014	Na lunggulh mahmah singgahte in nang hong nusia hi. Na hauhna le na vangneihna zong mangthang khin a, tuate na mu kha ngei nawn kei ding hi.
66018015	Hih nate zuak in tua numei hanga mihau a suak sumbawlte in tua khuapi a kibawlsiatna hangin lau in a gal panin tamlo in kap in a humham ding uh hi.
66018016	Amaute in, ‘Tazen aw, tazen aw, puanpak, puan dupsan le puan ausante silhin, kham, suangmanpha le kepsuangmanpha tawh a kizem a lian khuapi aw!
66018017	Hih zahtak a na hauhna teng nai khat sunga beimang tazen maw,’ a ci ding uh hi. “Tembaw hawlte, tembaw tawh khual a zinte, tembaw nasemte le tuipi tungah sumbawl a khualzin khempeuh zong gamlapi ah dingin,
66018018	amah a kihalna meikhu a muh uh ciangin, ‘Hih khuapi lian tawh a kibang 18:13 libanos paknamtui: Greek ah “libanos” kici a, zatui leh biakpiakna a kizang khawm paknamtui nam khat ahi hi. khuapi om ahi hiam?’ ci in a kiko uh hi.
66018019	Tua ciangin amaute lutung ah leivui kibuak in, ‘Tazen aw, tazen aw, ama hauhna tawh tembaw a neite khempeuh mihau a suaksak a lian khuapi! Nai khat sung bekin na hawmsuak tazen hi,’ ci in kapin humham in a kiko uh hi.
66018020	“Tua ciangin Pasian in tua numeinu tungah phu hong laksak khin ahih manin vantung le a siangtho sawltakte a kipan kamsangte aw, tua numei hangin lungdam un!” a ci hi.
66018021	Tua ciangin a thahat vantungmi khatin a lian mahmah an gawina suang tawh a kibang suangtum khat la in tuipi sungah khiasuk a, “A lian Babylon khuapi, hih bangin kikhia dinga, a kimukik ngei nawn kei ding hi.
66018022	Na sungah harp tawh la a sate, tumtheih tuamtuam a tumte, tamngai tumte le pengkul a mutte awging a kiza ngei nawn kei ding hi. Khutsiam mi khat beek kimu ngei nawnlo dinga, an sukna sum ging zong a kiza nawn kei ding hi.
66018023	Na sungah meivak kivak ngei nawnlo dinga, mopipa awging le mothaknu awging zong a kiza nawn kei ding hi. Banghang hiam cihleh na sumbawlpihte leitung miliante hi a, dawi aisanna tawh minam khempeuh na khem hi.
66018024	Kamsangte, misiangthote le leitunga thahna a thuak khempeuh sisan zong hih khuapi sungah a kimu hi,” a ci hi.
66019001	Hihteng khit ciangin vantung ah a ngaih mahmah mihonpi awging khat ka za a, tua aw in, “Hallelujah! Hotkhiatna, minthanna, pahtawina le vangliatna in Topa eite Pasian aa ahi hi!
66019002	Banghang hiam cihleh numei pasal mawhna tawh leitung a susia a paktat mahmah numei kizuaknu tungah thu a khen zo hi. Ama thukhennate thuman in dika, Pasian nasemte sisan a luansakna hangin tua numei tungah phu a lazo hi,” a ci hi.
66019003	Tua ciangin amaute in, “Hallelujah! Tua numei a kihalna meikhu, a khu tawntung hi!” a cikik uh hi.
66019004	Tua ciangin upa 24te le ganhing lite boksuk in kumpi tokhom tunga a tu Pasian bia uh a, “Amen! Hallelujah!” a ci uh hi.
66019005	Tua khit ciangin kumpi tokhom panin aw khatin, “Amah a kihta a nasemte le a neu a lian khempeuh aw, i Pasian phat un!” a ci hi.
66019006	Tua khit ciangin mihonpi awging tawh a kibang tui tampi luang zuahzuah awging tawh a kibang le a ngaih mahmah vanging tawh a kibang awging khat ka za hi. Tua aw in, “Hallelujah! Banghang hiam cihleh Vanglianpen Topa Pasian a maangta hi!
66019007	Lungdam kipak in amah phat ni. Banghang hiam cihleh Tuuno zipi hun hong tungta a, a zi zong kigingsa in a omzo hi,” a ci hi.
66019008	A siangtho le a pak pha mahmah puankang Tuuno zi silh dingin a kipia hi. Banghang hiam cihleh puanpak in misiangthote gamtat hoihna ahi hi.
66019009	Tua ciangin vantungmi in, “ ‘Tuuno mopawi sim dinga sapna a ngah mite mihampha ahi uh hi!’ ci in gelh in,” hong ci hi. Tua banah amah in, “Hih thute Pasian hong gen taktak ahi hi,” a hong ci hi.
66019010	Tua ciangin amah bia dingin a khe phungah ka boksuk hi. Ahih hangin amah in, “Hong bia kei in! Kei pen Zeisu teci panna a lenkip na sanggamte le nangmah banga nasem khat ka hi hi. Pasian bia in! Kamsangte thugente in Zeisu thu teci panna ahi hi,” a hong ci hi.
66019011	Tu in vantung hong kihong a, en in, sakol a kang khat ka mu hi. Tua sakol tunga tuangpa min in Muanhuai le Thuman ahi hi. Amah in thuman tawh thukhen in thuman tawh gal a do hi.
66019012	A mittangte meikuang tawh kibang a, kumpi lukhu tampi a khu hi. Amah longal kuamah in a theihloh min khat ama tungah a kigelh hi.
66019013	Amah in sisan sunga a kidiahsa puantualpi silhin, ama min pen Pasian Thu ahi hi.
66019014	Vantung galkap honpite in zong sakol tung tuangin amah a zui uh hi. Amaute in a siangtho, a kang, puanpak a silh uh hi.
66019015	Tu in tua pa kam sung panin minamte a susia dingin a hiam mahmah namsau khat a pusuakkhia hi. Amah in sik ciangkhut tawh minamte a uk ding hi. Vanglianpen Pasian hehna lenggahcilna phual ah amah in lenggah a cil hi.
66019016	A puantualpi tung le a phei tungah, KUMPITE KUMPIPA LE TOTE TOPA, ci in min a kigelh hi.
66019017	Tua ciangin ni sungah dingin a om vantungmi khat ka mu hi. Amah in vana leng vasa khempeuh kiangah, “A lian Pasian nitak an a ne dingin hong kikhawm un.
66019018	Kumpite, galkap mangteɠ, mi thahatte, sakolte le sakol tung tuangte, sila le sila lote a kipan a neu a lian le mi khempeuhte sa hong ne un,” ci in aw lianpi tawh a kiko hi.
66019019	Tua ciangin sapi, leitung kumpite le amaute galkap honpite in sakol tunga tuangpa le ama galkap honpite sim dingin a kikaihkhop uh ka mu hi.
66019020	Tua ciangin sapi le amah tawh a kithuah kamsang zuaupa a kiman hi. Hih kamsang zuaupa in sapi muhna ah nalamdangte bawl in sapi ciaptehna a sang ama lim a bia mite a khempa ahi hi. Amaute gel kaat le meilipi sungah a hingtang in a kikhiasuk hi.
66019021	A omlai teng ahih leh sakol tunga tuangpa in ama kamsung panin a pusuakkhia namsau tawh a that hi. Vasate khempeuh in amaute sa gilvahtak in a ne uh hi.
66020001	Tua ciangin vantung panin a hong kumsuk vantungmi khat ka mu hi. Amah in taw neilo kuahawmpi tawhtang le sikkhau lianpi khat a tawi hi.
66020002	Tua vantungmi in tanglai gulpi manin kum 1,000 sung a hencip hi. Tua gulpi in Dawimangpa hi a, Satan zong a kici hi.
66020003	Vantungmi in taw neilo kuahawmpi sungah amah khiasuk in kuahawmpi a kalh khit ciangin a tungah ciaptehna khat a khetnelh hi. Tua ahih manin kum 1,000 a cin masiah minamte a khem thei nawn kei hi. Ahih hangin kum 1,000 a cin ciangin tawmvei sung a kikhahkhia ding hi.
66020004	Tua ciangin kumpi tokhomte le a tunga tu mite ka mu hi. Amaute in thukhen theih nading thu a ngah uh hi. Zeisu thu teci panna le Pasian thu hanga ngawng tanna a thuak mite khate zong ka mu hi. Amaute in sapi hi ta leh ama lim hi ta leh bia loin amaute taltang ah ahi a, amaute khutah ahi zongin sapi ciaptehna a neilo mite ahi uh hi. Amaute nungta in Khazih tawh kum 1,000 sung a maangkhawm uh hi.
66020005	Ahih hangin misi dangte ahih leh kum 1,000 a cin mateng in a nungtakik nai kei uh hi. Hih in thawhkikna masa ahi hi.
66020006	Thawhkikna masa sunga a kihel mite in a siangtho le a hampha mite ahi uh hi. Nihvei sihna in tua mite tungah thu a nei kei hi. Ahih hangin amaute in Pasian le Khazih aa ding siampite suakin amah tawh kum 1,000 sung a mangkhawm ding uh hi.
66020007	Tu in kum 1,000 a cin khit ciangin Satan a kikhumna panin a kikhahkhia ding hi.
66020008	Amah kuankhia dinga, Gog le Magog ahi leitung kiuli a om mite khem in galsim dingin tua mite a kaikhawm ding hi. Tua mite tuipi gei‑a sehnel zahin a tam uh hi.
66020009	Amaute leitung maitang dimin hong kuan ding uh a, misiangthote omna, Pasian it khuapi a umcih ding uh hi. Tua ciangin vantung a om Pasian kiang panin meikuang hong kiasuk in amaute a valhtum ding hi.
66020010	Sapi le kamsang zuaupa omna kaat le meilipi sungah amaute a khem Dawimangpa zong a kikhiasuk hi. Amaute in sun le zan a tawntung in bawlsiatna a thuak ding uh hi.
66020011	Tua ciangin a lian a kang tokhom khat le a tunga tupa ka mu hi. Ama mai panin lei le van lengmang in a kimu nawn kei hi.
66020012	Tua ciangin a sisa milian mineute Pasian mai ah dingin a om uh ka mu hi. Laibute zong lemsa in om a, Nuntakna Laibupi ahi laibu dang khat zong a kilem hi. A sisa mite in laibute sunga a kigelh amaute gamtatna bangin thukhenna a thuak uh hi.
66020013	Tuipi in ama sunga om misite puak in Sihna le Hadesɠ in zong amaute sunga om misite a puak uh hi. Tua mite in amaute gamtatna tawh kizui in thukhenna a thuak uh hi.
66020014	Tua ciangin Sihna le Hadesɠ zong meilipi sungah a kikhiasuk hi. Hih in nihvei sihna ahi hi.
66020015	Nuntakna Laibupi sunga min kigelhlo mi peuhmah meilipi sungah a kikhiasuk hi.
66021001	Tu in, van thak le lei thak ka mu hi. A masa van le lei beimang khin a, tuipi zong a om nawn kei hi.
66021002	Tua ciangin keimah John in Pasian kiang, vantung panin a hong kumsuk a siangtho Jerusalem Khua Thak ka mu hi. Tua in a pasal aa dingin kizemsa a om mothaknu tawh a kibang hi.
66021003	Tua ciangin vantung panin aw ngaih mahmah khat ka za a, tua aw in, “En in, Pasian biakbuuk mite lakah om dinga, Pasian zong mite tawh teengkhawm in amaute Pasian ahi ding hi. Amaute in zong Pasian mite ahi ding uh hi.
66021004	Pasian in amaute mit panin a khitui khempeuh uh a nulsak ding hi. A lui na khempeuh bei khinzo ahih manin sihna, dahna, kahna le natna thuakna khempeuh a om nawn kei ding hi,” a ci hi.
66021005	Tua ciangin tokhom tunga tupa in, “En in, na khempeuh a thakin ka bawl zo hi,” a ci hi. Tua banah amah in, “Hih thute thuman le a muanhuai thu ahih manin lai sungah gelh in,” a hong ci hi.
66021006	Tua ciangin amah in, “Kiman khinzo hi! Keimah in Alpha le Omegaɠ, a Kipatna le a Tawpna ka hi hi. A dangtak mi khempeuh, nuntakna tuinak pana tui, manngen loin ka pia ding hi.
66021007	A gualzo mi in na khempeuh luah dinga, ama Pasian ka hi ding hi. Amah zong keima tapa ahi ding hi.
66021008	Ahih hangin a meidawite, a umlote, a kihhuaite, mi a thatte, numei pasal tawh a thangtatte, dawi aisante, milim a biate le zuauthu a gente om nading mun in kaat le meilipi sung ahi hi. Hih in nihvei sihna ahi hi,” a ci hi.
66021009	Tua ciangin a nunung pen gimna nam sagihte a dimtak in a omna hai sagih a tawi vantungmi sagihte lakah khat ka kiangah hong pai in hong hopih a, “Hong pai in. Tuuno zi ahi, a kipi mo kong lak ding hi,” a hong ci hi.
66021010	Tua ciangin amah in a lian mahmah mualsangpi khat tungah Kha tawh hong paipih a, Pasian omna vantung panin a hong kumsuk a lian a siangtho Jerusalem khuapi a hong lak hi.
66021011	Tua khuapi in Pasian vang tawh a tang hi. A manphapen jasper suangmanpha bangin tang a, limlang suang bangin a tedeldel hi.
66021012	A kulhpi zong lianin a sang mahmah hi. Kulhpi ah kongpi sawm le nih om a, tua kongpite ah vantungmi sawm le nih a om hi. Tua kongpite tungah Israel suan minam sawm le nihte min a kigelh hi.
66021013	Nisuahna lamah kongpi thum, leilu lamah kongpi thum, leitaw lamah kongpi thum, nitumna lamah kongpi thum a om hi.
66021014	Tu in tua khuapi kulhpi in nuaiphah sawm le nih nei a, tuate tungah Tuuno sawltak sawm le nihte min a kigelh hi.
66021015	Kei a hong hopih vantungmi in khuapi kongpite le kulhpite a teh nadingin kham tawh kibawl tehna ciang khat a tawi hi.
66021016	Khuapi in kiuli nei in a dung a vai a kikim hi. Vantungmi in tua ciang tawh khuapi a teh ciangin tai 1,500 pha a, a dung, a vai le a sanna a kikim hi.
66021017	Tua ciangin kulhpi teha, pasalte tong tawh a kikim vantungmi tongin tong 144 a sang hi.
66021018	Tua kulhpi in jasper suangmanpha tawh a kibawl ahi hi. Khuapi zong kham taktak hi a, limlang bangin a te deldel hi.
66021019	Khuapi kulhpi tawphah zong suangmanpha nam tuamtuam tawh a kizem hi. A masa pen jasper suangmanpha, a nihna sapphire suangmanpha, a thumna chalcedony suangmanpha, a lina emerald suangmanpha,
66021020	a ngana sardonyx suangmanpha, a gukna sardius suangmanpha, a sagihna chrysolite suangmanpha, a giatna beryl suangmanpha, a kuana topaz suangmanpha, a sawmna chrysoprase suangmanpha, a sawm le khatna jacinth suangmanpha, a sawm le nihna amethyst suangmanpha‑te ahi hi.
66021021	Kongpi sawm le nihte in kepsuang pekpi sawm le nih hi a, kongpi khat ciangin kepsuang pekpi khat tek ahi hi. Khuapi kongzingte kham taktak hi a, a pailet a kimu limlang tawh a kibang hi.
66021022	Ahi zongin tua khuapi sungah biakinn ka mu kei hi. Banghang hiam cihleh a Vanglianpen Topa Pasian le Tuuno in tua khuapi biakinnpi ahi hi.
66021023	Pasian vangin tua khuapi tan a, Tuuno in tua khuapi meivak ahih manin nitang le khatang a kisam kei hi.
66021024	Hotkhiatna a ngah minamte tua khuapi vangtang sungah vak ding uh a, leitung kumpite in amaute minthanna le a ngah uh pahtawinate tua khuapi ah a paipih ding uh hi.
66021025	Khuapi kongpite sunlai in kikhak lo ding hi. Zan khuamial zong a om kei ding hi.
66021026	Amaute in minamte minthanna le a ngah uh pahtawinate tua khuapi ah a paipih ding uh hi.
66021027	Ahih hangin tua khuapi sungah a siangtholo mi, a kihhuai mi, zuauthu a gen mi khat beek lut theilo dinga, Tuuno Nuntakna Laibupi sunga a min a kigelhte bek a lut thei ding uh hi.
66022001	Tua ciangin vantungmi in a siang silsel nuntakna tui a luanna gunpi khat a hong lak hi. Tua tui in Pasian le Tuuno tokhom pana hong luangkhia hi a, limlang suang bangin a tedeldel hi.
66022002	Lam lianpi laizang le gunpang tuakah nuntakna singkung po a, khasim in gah ahih manin sawm le nihvei a gah hi. Tua singkung a tehte zong minamte cidam nading ahi hi.
66022003	Tua munah hamsiatna a om nawn kei ding hi. Pasian le Tuuno tokhom om dinga, ama nasemte in ama na a sem ding uh hi.
66022004	Amaute in ama maitang mu ding uh a, amaute taltang ah ama min a kigelh ding hi.
66022005	Tua munah zan khuamial a om kei ding hi. Topa Pasian vangin tan ding ahih manin meivak ahi a, nitang ahi zongin a kisam kei ding hi. Amaute in a tawntung in a maang ding uh hi.
66022006	Tua ciangin vantungmi in, “Hih thute thuman in muanhuai hi,” a hong ci hi. A siangtho kamsangte Topa Pasian in ama vantungmi sawlin a sawtlo in a hong piang pelmawh ding hih thute ama nasemte a hilhsak hi.
66022007	Amah in, “En in, kong pai pah ding hi! Hih laibu sunga genkholhna thute a zui mi in mihampha ahi hi,” a hong ci hi.
66022008	Tu in keimah John in hih nate mu in a za pa ka hi hi. Ka muh khit ka zak khit ciangin hih thute a hong lak vantungmi a bia dingin a khe phungah ka boksuk hi.
66022009	Tua ciangin amah in, “Hong bia kei in. Keimah in na sanggam kamsangte, hih laibu sunga a kigen thute a zui mite le nangma naseppihpa ka hi hi. Pasian bia in,” a hong ci hi.
66022010	Tua ciangin amah in, “A hun hong naita ahih manin hih laibu sunga a kigelh genkholhna thute iimcip kei in.
66022011	A thumanlo mi, thumanlo in omsuak tahen. A gamtatsia mi, gamtatsia in omsuak tahen. A dik mi in a dik in omsuak tahen. A siangtho mi in a siangtho in omsuak tahen,” a hong ci hi.
66022012	“En in, a manlang in kong pai dinga, mi khempeuh a gamtatna uh tawh kizui in ka piak ding thaman kong pua ding hi.
66022013	Keimah in Alpha le Omegaɠ, a Kipatna le a Tawpna, a Masapen le a Nunungpen ka hi hi,” a ci hi.
66022014	Ama thupiakte a zui mite in mihampha ahi uh hi. Amaute in nuntakna singkung pan nek theih nading le kongpite tawnin khuapi sungah lut theih nading thu a ngah ding uh hi.
66022015	Ahi zongin, a pualam ah uite, dawi aisante, numei pasal a thangtatte, mithatte, milim biate, zuauthu gen nuam a sate a om uh hi.
66022016	“Pawlpite tungah hih thute teci a pang dingin keimah Zeisu in ka vantungmi kong paisak zo hi. Keimah in David Zung le ama Suan a Tang Zingsol ka hi hi,” a ci hi.
66022017	Kha le monu in zong, “Hong paita in!” a ci uh hi. A za mi in zong, “Hong paita in!” ci tahen. A dangtak mi hong pai henla, a dawnnuam mi in nuntakna tui man pia loin hong dawn tahen.
66022018	Hih laibu sunga genkholhna thu a za mi khempeuh tunga hilhkholh nop in ah, mi khatpeuh in hih thute a behlap leh hih laibu sunga a kigelh gimnate, Pasian in ama tungah a tungsak ding hi.
66022019	Mi khatpeuh in hih laibu sunga genkholhna thute a lakkhiat leh Pasian in hih laibu sunga kigen Nuntakna Singkung le khuapi siangtho panin ama ngah ding khempeuh a lakkhiatsak ding hi.
66022020	Hih thute teci a pangpa in, “Kong paibaih taktak ding hi,” a ci hi. Amen. Tua bang hi tahen. Topa Zeisu aw, hong pai ta in!
66022021	Eite Topa Zeisu Khazih hong hehpihna thupha note khempeuh tungah hong om tahen. Amen.
