01001001	Che rujeqeb'al lo ronoje, ri DIOS xu'an ruwakaj yey ruwachulew.
01001002	E ruwachulew k'amaja' kayijib'itaj uwach yey na jinta k'o chwach, yey e ri q'equ'm uch'uqum uwi ri ya' choo upa, ek'u ri Ruxlab'ixel ri DIOS e kasilab' chwi taq ri ya'.
01001003	Jek'uwa' xub'i'ij ri DIOS: «K'ola ri q'ijsaq» xcha'. Yey xq'alajin k'u ri q'ijsaq.
01001004	Yey ri DIOS xrilo utz ri q'ijsaq; yey xujach k'u upa ri q'ijsaq ruk' ri q'equ'm.
01001005	Ek'u ri DIOS xub'i'ij che ri q'ijsaq Paq'iij. Yey ri q'equ'm xub'i'ij che Chaq'ab'. Ruk' wa' xik'ow raq'ab' yey xsaqir ruwachulew, yey jela' k'u ri' xu'ana ri nab'e q'iij.
01001006	Tek'uchiri' xub'i'ij ri DIOS: «K'ola jun wokowik che ruwakaj, yey jek'uri'la' kajachtaj upa taq ri ya'» xcha'.
01001007	Ek'u ri DIOS xu'an jun wokowik che ruwakaj yey wa' xujach upa taq ri ya', nik'aj che ri ya' xkanaj chuxe' ruwakaj katz'irir uwach yey ri nik'aj chik xkanaj puwi', yey jek'ula' xu'ano.
01001008	Che k'u ri nimalaj uwakaj wokowik xub'i'ij che Uwakaj. Ruk' wa' xik'ow raq'ab' yey xsaqir ruwachulew, yey jela' k'u ri' xu'ana ruka'm q'iij.
01001009	Tek'uchiri' xub'i'ij ri DIOS: «Ri ya' k'o chuxe' ruwakaj k'ola xa pa jun luwar, cha' jela' kawinaqir ri chaqi'j ulew» xcha'. Yey jek'ula' xu'ano.
01001010	Ri DIOS xub'i'ij che ri chaqi'j ulew Uwachulew, yey pa xumol wi rib' ronoje taq ri ya' xub'i'ij che Mar. Yey ri DIOS utz xril wa'.
01001011	Tek'uchiri' xub'i'ij ri DIOS: «Chel na lo chwach rulew tiko'n rax uwach k'o rija'ul che, yey chel na lo che' kuya ujiq'ob'alil k'o ri rija'ul che e chirij taq ruwach» xcha'. Yey jek'ula' xu'ano.
01001012	E xel k'u lo ri' che ruwachulew ronoje uwach tiko'n: tiko'n k'o rija'ul yey che' kuya uwach re jiq'ob'al k'o rija'ul, e chirij taq ruwach. Yey ri DIOS utz xril wa'.
01001013	Ruk' wa' xik'ow raq'ab' yey xsaqir ruwachulew, yey jela' k'u ri' xu'ana rurox q'iij.
01001014	Tek'uchiri' xub'i'ij ri DIOS: «K'ola taq ri wonib'al che ruwakaj wokowik, cha' kaq'alajinik junwi ri paq'iij chwa ri chaq'ab'; yey wa' keb'ajawaxik re k'utub'al re rik'owib'al ri jujun q'iij, rik'owib'al taq ri nimaq'iij re ri jujun iik' yey rik'owib'al ri jujun junab'.
01001015	E taq ri kewon che ri wokowik re ruwakaj wa' e kakitzij ruwachulew» xcha'. Yey jek'ula' xu'ano.
01001016	Ri DIOS xeb'u'an ri keb' nimaq wonib'al: ri nimalaj wonib'al wa' e ri q'iij ri kutzij paq'iij yey ri wonib'al ch'uti'n wa' e ri iik' ri kutzij chaq'ab'. Yey xeb'u'an taq ri ch'umil.
01001017	Ri DIOS xeb'ukoj taq wa' wa wonib'al che ri wokowik re ruwakaj re kutzij ruwachulew,
01001018	ek'u ri kichuq'ab' ri' wa' kutzij ruwachulew chipaq'iij chichaq'ab'; yey cha' kaq'alajinik echiri' paq'iij yey echiri' chaq'ab'. Yey ri DIOS utz xril wa'.
01001019	Ruk' wa' xik'ow raq'ab' yey xsaqir ruwachulew, yey jela' k'u ri' xu'ana rukaj q'iij.
01001020	Tek'uchiri' ri DIOS xub'i'ij: «Chupa taq ronoje ya' poq'a kiwach uk'iyal awaj yey che ruwakaj wokowik chenoja che taq ri tz'ikin» xcha'.
01001021	Ri DIOS xeb'u'an taq ri nima'q awaj re upa ri mar, yey xupoq'isaj kiwach awaj re kek'oji' chupa ri ya', yey xeb'u'an konoje ri tz'ikin. Yey ri DIOS utz xril wa'.
01001022	Ek'u ri DIOS xuya pakiwi' ri utzil chomalil ruk' wa' wa ch'a'teem: «K'iyar iwach yey chinojisaj taq upa ri mar yey cheb'u'ana lik e k'i ri tz'ikin kexikik' chwi ruwachulew» xcha'.
01001023	Ruk' wa' xik'ow raq'ab' yey xsaqir ruwachulew, yey jela' k'u ri' xu'ana ruro' (5º) q'iij.
01001024	Ek'u ri' ri DIOS jewa' xub'i'ij: «Chewinaqira chwa ruwachulew konoje uk'iyal kiwach awaj re upa taq che', taq ri kecharar chwa ulew yey awaj re uwaja» xcha'. Yey jek'ula' xu'ano.
01001025	Ri DIOS xeb'u'an konoje rawaj re upa taq che', taq rawaj re uwaja, yey konoje uwach taq awaj kecharar chwa ulew. Yey ri DIOS utz xril wa'.
01001026	Ek'u ri DIOS jewa' xub'i'ij: «Wo'ora e cheqa'ana taq ri tikawex. Qa'ana chike jela' pacha' ri'oj, yey kak'oji' k'u pakiq'ab' konoje taq ri kar e k'o pa ya', konoje taq ri tz'ikin, konoje taq rawaj re uwaja, re upa taq che', yey konoje ri kecharar pulew» xcha'.
01001027	Yey xu'an k'u ri DIOS ri tikawex, jela' xu'an che pacha' Rire, chi achi, chi ixoq xu'ano.
01001028	Yey ri DIOS xuya pakiwi' ri utzil chomalil, jewa' xub'i'ij chike: «Lik k'iyar iwach; chinojisaj ruwachulew yey ix kik'am uwach, piq'ab' ri'ix kek'oji' wi taq rawaj kexik'ik'ik, junam kuk' taq ri kar, yey konoje taq rawaj kesilab' che ruwachulew» xcha'.
01001029	Yey xub'i'ij ri DIOS: «Chiwilape', kanya chiwe ronoje taq ri tiko'n k'o che ruwachulew k'o rija'ul, yey ronoje ri che' kuya uwach yey k'o rija'ul; ronoje wa' utz kitijo.
01001030	No'j chike rawaj re upa taq che', chike konoje rawaj kexikik' chikaj yey ri k'o kik'aslemal yey konoje ri kecharar chwa ulew, rike e kakitij raq'ees rax uwach» xcha'. Yey jek'ula' xu'ano.
01001031	Yey xril k'u ri DIOS ronoje ri xu'ano, ronoje wa' lik xel chi utz. Ruk' wa' xik'ow raq'ab' yey xsaqir ruwachulew yey jela' k'u ri' xu'ana ruwaqaq (6º) q'iij.
01002001	Xk'is k'u uyijib'axik ronoje ruwakaj yey ruwachulew yey ruk' ronoje ri k'o chwach taq wa'.
01002002	Che k'u ruwuq (7º) q'iij ri DIOS xuk'is ruchak xu'ano yey xuxlan che ronoje ruchak xu'ano.
01002003	Ri DIOS choom xch'a't chwi ruwuq (7º) q'iij yey xub'i'ij wa' e jun q'iij xew re Rire, ma xuxlan che ronoje ruchak xu'ano.
01002004	Ek'u tzijob'al ri' wa' echiri' ri QAJAWAL JEHOVÁ DIOS xu'an lo ruwakaj yey ruwachulew. Echiri' xu'an ruwachulew yey ruwakaj,
01002005	k'amaja' ne k'o ulew re tiko'najik, ma ri QAJAWAL JEHOVÁ DIOS k'amaja' u'anom lo jab' chwa ruwachulew yey na jinta ne juna achi cha' kuchakuj uwach.
01002006	Che k'u ruwachulew kel lo ya' kamu'mut ruwu'lew ruk', wa' e kuja'aj ronoje ruwachulew.
01002007	Ek'u ri QAJAWAL JEHOVÁ DIOS xu'an jun achi ruk' rupuk' rulew yey e xuxut'uj putza'm ri uxlab' kaya'w uk'aslemal. Yey jek'ula' rachi xk'oji' uk'aslemal.
01002008	Ek'u ri QAJAWAL JEHOVÁ DIOS xu'an jun werta chupa ri luwar Edén, pa releb'al lo ri q'iij; yey chiri' xuya wi rachi xu'ano.
01002009	Ri QAJAWAL JEHOVÁ DIOS e xu'ano cha' xel lo ronoje uwach che' lik choom ruwach kuya'o, lik utz re katijik. Chunik'ajal k'u ri werta, e xutik ri che' ri kuya ujiq'ob'alil re ya'l k'aslemal yey xutik jun chik che' yey ruma rujiq'ob'alil wa' keta'max ri utz yey ri na utz ta uwach.
01002010	Chiri' che ri werta re Edén kalax jun ya' re kuja'aj ri werta, yey chwach apanoq ku'an b'i kajib' uq'ab' ri ya'.
01002011	Ri nab'e uq'ab' ri ya' Pisón rub'i', wa' e kik'ow che ronoje luwar re Havila, chiri' kariqitaj oro.
01002012	Yey ri oro kariqitaj chiri' lik e saqil oro; yey kariqitaj taq che' chiri' ki' ruxlab' yey ab'aj ónice rub'i'.
01002013	E ruka'm uq'ab' ri ya' Gihón rub'i'; wa' e kusut rij ronoje rulew re Cus.
01002014	E rurox uq'ab' ri ya' Tigris rub'i'; wa' e ke'ek pa releb'al lo ri q'iij che ri luwar re Asiria, yey rukaj e ri Éufrates rub'i'.
01002015	Xuk'am k'u ri QAJAWAL JEHOVÁ DIOS rachi yey xuya chupa ri werta Edén, cha' re kuchakuj uwach rulew yey re kuchajij.
01002016	Xtaqan k'u ri QAJAWAL JEHOVÁ DIOS jewa' xub'i'ij che rachi: —Che ronoje rujiq'ob'alil taq ri che' re ri werta utz katijo;
01002017	no'j ek'u rujiq'ob'alil ri che' re keta'max ri utz yey ri na utz ta uwach, wa' na ub'e taj katijo. Ma we k'o juna q'iij katijo, pa qatzij wi katkamik —xcha'.
01002018	Tek'uchiri' ri QAJAWAL JEHOVÁ DIOS jewa' xub'i'ij: «Na utz taj we rachi e la' utukel kak'oji'ik; e kan'an k'u jun rachb'i'il re utob'el re kutz'aqatisaj uwach rire» xcha'.
01002019	Ri QAJAWAL JEHOVÁ DIOS xeb'u'an k'u che ruwachulew ronoje uwach taq awaj, ronoje uwach taq tz'ikin yey xeb'uk'am lo ruk' ri Adán, cha' rire kukoj kib'i'; yey konoje ri xukoj kib'i' ri Adán chike taq rawaj kesilab'ik, e ub'i' ri' xkanaj kanoq.
01002020	Yey ri Adán xukoj kib'i' konoje awaj re uwaja; awaj tz'ikin kexikik' chikaj yey konoje rawaj re upa taq che'. Na ruk' ta k'u ri' na jinta junoq taqal che xu'ana tob'el re ri Adán.
01002021	Ek'u ri QAJAWAL JEHOVÁ DIOS xukoj lo jun uqusil waram che ri Adán yey xaloq' rire kawarik, xresaj jun che ruk'alk'a'x, tek'uchiri' xutz'apij tanchi ruti'jil.
01002022	Ruk' ruk'alk'a'x ri Adán, xu'an jun ixoq che yey xu'ya'a chwach.
01002023	Echiri' ri Adán xrilo jewa' xub'i'ij: ¡E wa' rire e nub'aqil ri'in, yey e nuti'jil ri'in! Ek'u rire ixoq rub'i', ma chwe ri'in xel wi, xcha ri Adán.
01002024	Ruma k'u ri' echiri' rachi kak'uli' ruk' ri rixoqil, keb'uya kan ruchu-uqaw yey jek'uri'la' kikab'ichal keb'u'ana xa jun.
01002025	Yey ri Adán ruk' ri rixoqil e la' e ch'analik, no'j rike na kek'ix taj.
01003001	Ri kumatz lik k'oos che taq ri ku'an chikiwach ri jujun chik awaj re upa taq che' chike ri xeb'u'an ri JEHOVÁ DIOS. K'o jun q'iij xch'aw ri kumatz jewa' xub'i'ij che rixoq: —¿Ub'i'im kami ri' ri JEHOVÁ DIOS chiwe: “Mitij rujiq'ob'alil ronoje taq ri che' k'o chupa ri werta”? —xcha'.
01003002	Yey rixoq jewa' xuk'ul uwach che ri kumatz: —Che rujiq'ob'alil re taq ri che' k'o chupa ri werta utz kaqatijo,
01003003	no'j rujiq'ob'alil ri che' k'o chunik'ajal ri werta xub'i'ij ri DIOS chiqe: “Na kitij taj, na kichap ta ne k'enoq, cha' jela' na kixkam taj” —xcha'.
01003004	Tek'uchiri' ri kumatz jewa' xub'i'ij che rixoq: —¡Ja'i! Na kixkam taj.
01003005	Ri DIOS xub'i'ij wa' ma reta'am we e la' kitij rujiq'ob'alil wa jun che', kajaqataj ri wach yey kixu'an jela' pacha' ri DIOS, ma kiweta'maj sa' ri utz yey sa' ri na utz taj ka'anik —xcha'.
01003006	Yey rixoq xril rujiq'ob'alil ri che', lik utz re katijik, lik rayib'al chwach rire, yey e jun che' re yab'al na'oj; yey xuk'am k'u pan jun che rujiq'ob'alil ri che' yey xutijo. Xuya k'u re ri rachijil ma rire xa chiri' k'owi, rire xutijo jela' pacha' xu'an rixoq.
01003007	Chwi k'u ri', kikab'ichal xjaqataj ri kiwach yey xkinab'ej k'ut rike e ch'analik, ruma k'u ri' xkit'is uxaq che' re higo yey xki'an kiq'uu' che re xkich'uq kib' ruk'.
01003008	Ek'u rachi yey rixoq xkita ruqul ri QAJAWAL JEHOVÁ DIOS kab'in chupa ri werta echiri' kawelel ri tew che rub'eneb'al q'iij; yey rachi ruk' ri rixoqil xkewaj kib' chwa ri QAJAWAL JEHOVÁ DIOS chupa taq ri che' e k'o chupa ri werta.
01003009	No'j ri QAJAWAL JEHOVÁ DIOS xuch'ab'ej rachi, yey jewa' xub'i'ij che: —¿Pa chawi at k'owi ri'at? —xcha'.
01003010	Rire jewa' xuk'ul uwach che: —Xinta ri qul la chupa ri werta, yey xinxi'ij wib', ma in ch'analik; e uwa'riche xinwewaj wib' —xcha'.
01003011	Ek'u ri DIOS xub'i'ij che: —¿Cha'taj xaweta'maj at ch'analik? ¿K'axtaj xatij ruwach rujiq'ob'alil ri che' ximb'i'ij chawe na katij taj? —xcha'.
01003012	Yey rachi jewa' xuk'ul uwach: —E rixoq xya la chwe re wachb'i'il, xuya ri jiq'ob'al chwe, yey ri'in xintijo —xcha'.
01003013	Tek'uchiri' ri QAJAWAL JEHOVÁ DIOS jewa' xub'i'ij che rixoq: —¿Cha'taj xa'an ri'at wa'? —xcha'. Rixoq jewa' xuk'ul uwach: —E ri kumatz xinusoko, yey ruma ri' xintij ri jiq'ob'al —xcha'.
01003014	Ek'u ri QAJAWAL JEHOVÁ DIOS jewa' xub'i'ij che ri kumatz: —Ruma wa' wa xa'ano, itzel k'u awachlib'al chikixo'l rawaj re uwaja yey chikixo'l rawaj e aj upa taq che', yey katcharar k'u chwa rulew, yey che ronoje rak'aslem e ri katijo rachb'i'il upuk'ulew.
01003015	Rixoq yey ri'at kan'an chiwe lik tzel kiwil iwib', yey jela' keb'u'an rawalk'o'al ruk' ri ralk'o'al rire, jun chike ri ralk'o'al re wi'xoq e lik ku'an k'ax che rajolom yey ri'at e lik ka'an k'ax che ri rixtuxil rire —xcha'.
01003016	Che k'u rixoq jewa' xub'i'ij: —Kan-nimarisaj ri k'axk'olil chawe echiri' keb'alax rawalk'o'al, katij k'u k'ax echiri' kutzir awach, ek'u ri lik karayij ri'at puq'ab' rawachijil kakanaj wi, yey rire e kataqan pawi' —xcha'.
01003017	Yey che rachi jewa' xub'i'ij: —E ruma xakoj utzij rawixoqil, yey xatij rujiq'ob'alil ri che', ri ximb'i'ij chawe, na katij taj, awuma ri'at e taq ruwu'lew ku'an itzel uwachlib'al, ruk' k'axlaj chak kariq ri katijo, yey wa' e ka'an ronoje q'iij che rak'aslemal.
01003018	Uk'iyal uwach taq k'iix kuya ruwachulew, yey e taq ri tiko'n kel lo che ruwu'lew e katij ri'.
01003019	Ruk' rak'atan kach'uruw che rapalaj, kach'ak rawa. Wa' e ka'ano k'a jampa xat-tzelej tanchi pulew echiri' katkamik, ma at 'anatal ruk' upuk' rulew, at k'u upuk'ulew ri', yey jek'ula' katu'an tanchi upuk'ulew, xcha'.
01003020	Yey ri Adán rub'i' ri rixoqil xukojo e Eva, wa' ke'elawi k'aslemal, ma wi'xoq xu'ana kichu konoje ri tikawex k'o kik'aslemal.
01003021	Ri QAJAWAL JEHOVÁ DIOS xeb'ukamisaj awaj yey ruk' ri kitz'u'malil xu'an kiq'uu', cha' jela' xeb'uwiq rachi yey rixoq.
01003022	Yey xub'i'ij: «E wo'ora rachi xu'an jela' pacha' jun chiqe ri'oj, ma xreta'maj sa' ri utz yey sa' ri na utz taj ka'anik; ek'u wo'ora, k'axtaj kutam pan rujiq'ob'alil ri che' re k'aslemal, ma we xutijo, kak'oji' ruk'aslemal na jinta utaqexik» xcha'.
01003023	Yey xeb'eresaj k'u lo rachi yey rixoq chupa ri werta Edén, cha' rachi kuchakuj ruwu'lew ma che wa' x'an wi.
01003024	Ri DIOS xeb'eresaj loq, yey pa releb'al ri q'iij che ri okib'al re ri werta Edén xeb'ukoj ajchajinel querubines ri kib'i' re chila' chikaj k'o kichuq'ab', xukoj jun espada kareprotik cha' na jinta junoq kopon pa k'owi ri che' kuya ujiq'ob'alil ya'l utzilaj k'aslemal.
01004001	Ri Adán xujunimaj rib' ruk' ri rixoqil Eva. Ek'u ri' ri Eva xkanaj kan yewa' ixoq yey xutzir k'u uwach ruk' ri ralab' Caín yey jek'uwa' xub'i'ij: «Wo'ora xk'oji' jun ralko walab'. Wa' e ri QAJAWAL JEHOVÁ ya'yom re chwe» xcha'.
01004002	Tek'uchiri' xalax ri Abel, uchaq' ri Caín. Echiri' rike xek'iyik, ri Abel e lik xuya rib' che kichajixik ri b'exex yey ri Caín e lik xuya rib' che uchakuxik rulew.
01004003	Echiri' ik'owinaq chi uk'iyal junab', ri Caín xuk'am lo jun qasa'n che ri QAJAWAL JEHOVÁ re taq rujiq'ob'alil ruwachulew.
01004004	Yey ri Abel xeb'uk'am lo taq ri nab'e ub'exex eb'alaxinaq, yey xuya ri kimanteki'il wa' re uqasa'n chwach ri QAJAWAL JEHOVÁ. Ek'u ri QAJAWAL JEHOVÁ lik xuk'ul uk'u'x ri xu'an ri Abel yey ruk' ruqasa'n xuya'o.
01004005	No'j na xuk'ul ta uk'u'x ri xu'an ri Caín yey ruk' ruqasa'n xuya'o. Ruma k'u wa' ri Caín lik xpe royowal che yey lik xuqoch'ej rupalaj.
01004006	Ek'u ri QAJAWAL JEHOVÁ xub'i'ij che ri Caín: —¿Su'b'e lik xpe awoyowal yey lik xaqoch'ej rapalaj? —xcha'.
01004007	Ma we ri'at ka'an ri utz, ri' kuk'ul nuk'u'x Ri'in, no'j we na ka'an ta ri utz, e ri mak roye'em chik jampa kuch'ij achuq'ab'. No'j ri'at lik utz kach'ij uchuq'ab' ri mak —xcha'.
01004008	K'o jun q'iij ri Caín xub'i'ij k'u che ruchaq' Abel: «Jo' pa juyub'» xcha che. Yey echiri' rike ek'o pa juyub', ri Caín xyakataj chirij ruchaq' Abel yey xukamisaj.
01004009	Ek'u ri QAJAWAL JEHOVÁ xutz'onoj che ri Caín: —¿Aweta'am pa k'owi rachaq' Abel? —xcha'. Yey rire jewa' xuk'ul uwach: —¡Ja'i! Na weta'am ta ri'in. ¿In b'ane ajchajinel re ri nuchaq'? —xcha'.
01004010	Ri QAJAWAL JEHOVÁ xub'i'ij che: —¿Cha'taj xa'an ri'at wa'? Ma e rukik'el rachaq' ri xqaj pulew, katunan lo chwe chwa ruwu'lew cha' kan'an q'atb'al tzij pawi'.
01004011	E wo'ora katkanaj kan chuxe' ritzel uwachlib'al ruwu'lew, ri xtz'ub'uw rukik'el rachaq', ri xakamisaj ri'at.
01004012	Jek'ula' echiri' kachakuj taq rulew, na kuya ta chi rujiq'ob'alil chawe. Ek'u wo'ora katesax b'i che ruwu'lew pa wa at k'owi yey kate'ek naj, e la' xaqi na katk'oji' ta xa pa jun luwar —xcha'.
01004013	Ek'u ri Caín jewa' xub'i'ij che ri QAJAWAL JEHOVÁ: —Lik nim ri k'ax petinaq panuwi', ri'in na kanch'ij taj.
01004014	Wo'ora kinesaj b'i la che wa' wulew, yey na xa ta pa jun luwar kink'oji' wi, naj kimb'in chiwach la yey na kinuxlan taj. Yey na xew ta wa', ma we k'o junoq kariqow we'in, ri' kinukamisaj kanoq —xcha'.
01004015	Xuk'ulub'ej k'u uwach ri QAJAWAL JEHOVÁ che: —Na e ta ri', ma we k'o junoq katukamisaj, kaya' pa k'axk'ob'ik wuqub' laj —xcha'. Ek'u ri QAJAWAL JEHOVÁ xukoj jun etalil che ri Caín, cha' we k'o junoq kariqow re na kukamisaj taj.
01004016	Ri Caín xel b'i chiri' pa xch'a't wi ruk' ri QAJAWAL JEHOVÁ, yey xe'jeqela chupa ri luwar Nod rub'i', pa releb'al q'iij che ri werta re Edén.
01004017	Ri Caín xujunimaj rib' ruk' ri rixoqil, ek'u ri' rixoqil xkanaj kan yewa' ixoq yey xutzir uwach ruk' ri ralab' Enoc. Tek'uchiri' ri Caín xuyak jun tinamit yey xukoj Enoc che, wa' e rub'i' ruk'ajol.
01004018	Ruqaw ri Irad e ri Enoc, ruqaw ri Mehujael e ri Irad yey ruqaw ri Metusael e ri Mehujael yey ruqaw ri Lamec e ri Metusael.
01004019	Ri Lamec xek'oji' ka'ib' rixoqil: Ri jun Ada rub'i' yey ri jun chik Zila rub'i'.
01004020	Ri Ada xalax jun ralab' Jabal rub'i', wa' e kiqaw ri xejeqi' pa taq ja xa kakirik yey e aj tikol chikop.
01004021	Ri Jabal k'o jun uchaq' rub'i' Jubal, wa' e kiqaw konoje ri keq'ojoman ruk' arpa yey suu'.
01004022	Ek'u ri Zila xalax jun ralab' Tubal-caín rub'i', rire xu'ana aj ch'ayal ch'ich' yey kachakun ruk' bronce yey ch'ich'. Ri Tubal-caín k'o jun ranab' Naama rub'i'.
01004023	K'o jun q'iij ri Lamec ruma ku'an nim che rib', jewa' xub'i'ij chike ri rixoqil, wa' e ri Ada yey ri Zila: «Chita chi utz wa kamb'i'ij chiwe Ada yey Zila, k'o jun ala xinuch'ayo, ruma ri k'ax xu'an chwe xinkamisaj.
01004024	We e la' wuqub' laj kaya' pa k'axk'ob'ik ri kakamisan re ri Caín, ek'u ri' ri kakamisan we ri'in, laj pa wuqub' kaya' pa k'axk'ob'ik» xcha'.
01004025	Ri Adán xujunimaj tanchi rib' ruk' ri rixoqil. Ek'u ri Eva xutzir uwach ruk' jun chik ralab', rub'i' xukojo e Set, wa' ke'elawi ya'om ma xub'i'ij: «Ri DIOS uya'om jun chik walab' puk'axel ri Abel, ri xkamisax ruma ri Caín» xcha'.
01004026	Ek'u ri Set xalax jun uk'ajol, Enós rub'i' xukojo. E chwi k'u lo ri' xkijeq lo ri tikawex e la' kakiyak uq'iij rub'i' ri QAJAWAL JEHOVÁ.
01005001	E tzijob'al wa' pa kariqitaj wi ri kib'i' ri ralk'o'al kan ri Adán. Echiri' ri DIOS xeb'u'an ri tikawex, jela' xu'an chike pacha' Rire.
01005002	Chi achi, chi ixoq xeb'u'an ri DIOS yey xuya pakiwi' rike ri utzil chomalil yey chupa ri q'iij echiri' xeb'u'an ri DIOS xub'i'ij chike rike e tikawex.
01005003	Ri Adán k'o 130 junab' che echiri' xalax ruk'ajol Set rub'i'. Wa' lik e jela' katzu'nik pacha' rire.
01005004	Yey 800 junab' xk'asi' ri Adán chwi ralaxik lo ri Set yey chupa taq wa' wa junab' xeb'alax jujun chik uk'ajol yey jujun chik umi'al.
01005005	E 930 junab' xk'asi' ri Adán, e ujunab' wa' xkam wi.
01005006	Ri Set k'o 105 junab' che echiri' xalax ruk'ajol Enós rub'i'.
01005007	Chwi ralaxik ri Enós, 807 junab' xk'asi' ri Set, yey chupa taq wa' wa junab' xeb'alax jujun chik uk'ajol yey jujun chik umi'al.
01005008	Chi ronoje ri junab' xk'asi' wi ri Set, e 912 junab', e ujunab' wa' xkam wi.
01005009	Ri Enós k'o 90 junab' che echiri' xalax ruk'ajol Cainán rub'i'.
01005010	Chwi ralaxik lo ri Cainán, 815 junab' xk'asi' ri Enós, yey chupa taq wa' wa junab' xeb'alax jujun chik uk'ajol yey jujun chik umi'al.
01005011	Chi ronoje ri junab' xk'asi' wi ri Enós, 905, e ujunab' wa' xkam wi.
01005012	Ri Cainán k'o 70 junab' che echiri' xalax ruk'ajol Mahalaleel rub'i'.
01005013	Chwi ralaxik lo ri Mahalaleel, 840 junab' xk'asi' ri Cainán, yey chupa taq wa' wa junab' xeb'alax jujun chik uk'ajol yey jujun chik umi'al.
01005014	Chi ronoje ri junab' xk'asi' wi ri Cainán, e 910 junab', e ujunab' wa' xkam wi.
01005015	Ri Mahalaleel k'o 65 junab' che echiri' xalax ruk'ajol Jared rub'i'.
01005016	Chwi ralaxik lo ri Jared, 830 junab' xk'asi' ri Mahalaleel, yey chupa taq wa' wa junab' xeb'alax jujun chik uk'ajol yey jujun chik umi'al.
01005017	Chi ronoje ri junab' xk'asi' wi ri Mahalaleel, e 895 rujunab', e ujunab' wa' xkam wi.
01005018	Ri Jared k'o 162 junab' che echiri' xalax ruk'ajol Enoc rub'i'.
01005019	Chwi ralaxik lo ri Enoc, 800 junab' xk'asi' ri Jared, yey chupa taq wa' wa junab' xeb'alax jujun chik uk'ajol yey jujun chik umi'al.
01005020	Chi ronoje ri junab' xk'asi' wi ri Jared, e 962 rujunab', e ujunab' wa' xkam wi.
01005021	Ri Enoc k'o 65 junab' che echiri' xalax ruk'ajol Matusalén rub'i'.
01005022	Chwi ralaxik ri Matusalén, 300 junab' xk'asi' ri Enoc, ek'u rire e xu'ano janipa ri karaj ri DIOS, yey xeb'alax jujun chik uk'ajol yey jujun chik umi'al.
01005023	Chi ronoje ri junab' xk'asi' ri Enoc, e 365 junab'.
01005024	Ek'u ri Enoc e xu'an janipa ri karaj ri DIOS, xopon jun q'iij xmalka'nik, ma e ri DIOS xuk'am b'i ruk' Rire.
01005025	Ri Matusalén k'o 187 junab' che echiri' xalax ruk'ajol Lamec.
01005026	Chwi ralaxik ri Lamec, 782 junab' xk'asi' ri Matusalén, yey chupa taq wa' wa junab' xeb'alax jujun chik uk'ajol yey jujun chik umi'al.
01005027	Chi ronoje ri junab' xk'asi' wi ri Matusalén e 969 junab', e ujunab' wa' xkam wi.
01005028	Ri Lamec k'o 182 junab' che echiri' xalax jun uk'ajol;
01005029	yey Noé rub'i' xukojo, wa' wa b'i'aj ke'elawi kuko'ij ma jewa' xub'i'ij: «E wa'k'a kuko'ij taq ri qachak; ma e ri QAJAWAL JEHOVÁ xojuya kan chuxe' ruk'axk'olil ruwachulew, yey ruma la' lik k'ayew kojchakun che ruchakuxik rulew» xcha'.
01005030	Chwi ralaxik ri Noé, e 595 junab' xk'asi' ri Lamec, yey chupa taq wa' wa junab' xeb'alax jujun chik uk'ajol yey jujun chik umi'al.
01005031	Chi ronoje ri junab' xk'asi' wi ri Lamec, e 777, e ujunab' wa' xkam wi.
01005032	Ri Noé 500 junab' k'o che echiri' xalax ruk'ajol Sem, tek'uchiri' xalax ruk'ajol Cam yey k'isb'al re xalax ri Jafet.
01006001	Echiri' ri tikawex xkijeq xk'iyar kiwach che ruwachulew, xek'oji' taq kimi'al.
01006002	Ek'u taq ri ralk'o'al ri DIOS echiri' xekil ralito lik e saqil; e xekik'am ixoqib' chikixo'l konoje wa', yey xekicha' chikixo'lib'al china ri xkaj rike.
01006003	Ek'u ri QAJAWAL JEHOVÁ jewa' xub'i'ij: «Na kanya ta ri wuxlab' re k'aslemal e la' na jinta utaqexik che ri tikawex, ma rire xa reqam rulewal upoqlajil. Ek'u ri' ruk'aslemal xa 120 junab'» xcha'.
01006004	E k'o k'u nima'q achijab' e chak'awas ejeqel che ruwachulew. E xu'an wa' echiri' taq ri ralk'o'al ri DIOS xekik'am taq ralito e kimi'al rachijab' yey jela' xk'oji' kalk'o'al kuk'. Wa' wa'chijab' e lik xk'oji' kichuq'ab', yey e chwi lo ojertan lik xyak uq'iij ri kib'i'.
01006005	Yey ri QAJAWAL JEHOVÁ xrilo e ri kimak ri winaq che ruwachulew lik katajin uk'iyarik, yey xew k'o kina'oj che u'anik ri na utz ta uwach.
01006006	Yey ri QAJAWAL JEHOVÁ ruma xu'an ri tikawex che ruwachulew lik k'ax xuna' uk'u'x yey lik xub'isoj.
01006007	Ruma wa' xub'i'ij ri QAJAWAL JEHOVÁ: «Kansachisaj kiwach ri tikawex eb'enu'anom che ruwachulew, wa' kan'an kuk' ri winaq yey kuk' ne rawaj, jela' pacha' ri kecharar chwa ulew yey ri kexikik' che ruwakaj, ma lik k'ax xuna' nuk'u'x xeb'enu'ano» xcha'.
01006008	No'j ri Noé lik xuk'ul rutob'al ri QAJAWAL JEHOVÁ.
01006009	E tzijob'al wa' pa kariqitaj wi ri kib'i' ri ralk'o'al ri Noé. Ri Noé e jun achi lik jusuk' rub'inik. Chupa taq la' la q'iij, xew rire e lik ku'an janipa ri karaj ri DIOS.
01006010	Xek'oji' e oxib' uk'ajol ri Noé, e wa' rike: ri Sem, ri Cam, yey ri Jafet.
01006011	Chwach k'u ri DIOS, e ri tikawex e xeyojtajik yey lik kaki'an k'ax che kib' yey kakikamisaj kib' chikiwach.
01006012	Xril ri DIOS ronoje ruwachulew yojtajinaq ma konoje ri winaq xkiyoj ri kib'inik kisilab'ik.
01006013	Ek'u ri DIOS jewa' xub'i'ij che ri Noé: «Wo'ora ri kan'ano e kansachisaj kiwach konoje ri winaq, ma rike kaki'an k'ax che kib' yey kakikamisaj kib' chikiwach. E uwari'che kansach kiwach, junam kuk' taq ri e k'o che ruwachulew.
01006014	Cha'ana jun nimalaj barco ruk' che' re k'isiis, cha'ana taq jachb'al upa. Yey kach'uq ruche'ul ri barco ruk' q'ool chirij yey chupa, cha' jela' na kok ta ya' chupa.
01006015	Yey jewa' k'u ri' ri pajanik kaya' che: 135 metro raqan, 22 metro ruk' nik'aj ruwach yey oxlajuj (13) metro ruk' nik'aj ruwi'.
01006016	Oxle' uwi' ja ka'an che, ruk' jun b'entana nik'aj metro chuxe' lo ruwi' rurox le', yey kakoj che jun pwerta putzal.
01006017	Ek'u wo'ora kantaq lo jun unimal jab', cha' kamuqutaj ri juyub'-taq'aj pa ya' yey kasach kiwach konoje ri k'o kik'aslemal che ronoje ruwachulew.
01006018	No'j kanjikib'a' uwach ri nutzij awuk' ri'at. Chupa k'u ri nimalaj barco keb'ok b'i taq rak'ajol, rawixoqil, taq rawalib' yey ri'at.
01006019	Yey chupa ri nimalaj barco keb'akoj keb' chike taq chujujunal uwach awaj, jun ati' yey jun ma' chike konoje rawaj e k'o che ruwachulew, cha' rike kek'asi'ik, jela' pacha' ri'ix kixk'asi'ik.
01006020	Junam k'u ri' keb'ok b'i awuk' chupa ri nimalaj barco keb' chike taq chujujunal uwach awaj jun ati' yey jun ma'. Eb'are jun ri tz'ikin, rawaj re uwaja yey ri kecharar chwa rulew cha' utz kek'asi'ik.
01006021	Chamolo k'u uchi' ronoje ri re katijik yey chak'olo', cha' jela' ri'at yey rawaj k'o kitijo» xcha'.
01006022	Yey jela' xu'an ri Noé; e xu'an ronoje ri xutaq ri DIOS che.
01007001	Tek'uchiri' ri QAJAWAL JEHOVÁ jewa' xub'i'ij che ri Noé: «Chikixo'l konoje ri tikawex re waq'ij ora, xew ri'at lik jusuk' rab'inik chinuwach Ri'in. E uwari'che, chatoka chupa ri nimalaj barco junam kuk' rawalk'o'al.
01007002	E cheb'ak'ama b'i awuk' chupa ri barco wuqub' (7) mama'ib' yey wuqub' (7) ati'tab' chike konoje rawaj utz ketijik, yey re qasa'n chinuwach Ri'in; no'j chike ri na ketij taj yey ri na utz taj keya' pa qasa'n, ri' keb'ak'am xa jun ati' yey jun ma' chike.
01007003	Yey chak'ama b'i wuqub' (7) k'ula'j chujujunal kiwach taq rawaj kexik'ik'ik, cha' na kasach ta kiwach che ruwachulew.
01007004	Ma pa wuqub' (7) q'iij wo'ora, kantaq lo unimal jab' puwi ruwachulew chipaq'iij chichaq'ab' yey wa' kuch'ij 40 q'iij yey 40 aq'ab'. Jek'ula' kank'is kiwach konoje ri k'o kik'aslem e nu'anom che ruwachulew» xcha'.
01007005	Yey ri Noé e xu'an ronoje ri xtaq che ruma ri QAJAWAL JEHOVÁ.
01007006	Ri Noé 600 junab' k'o che echiri' xu'an lo ri unimal jab' che ruwachulew.
01007007	Ri Noé ruk' ri rixoqil, kuk' taq ruk'ajol yey taq ri ralib', xeb'ok chupa ri nimalaj barco, cha' na kejiq' ta chupa runimal ya' re ri jab'.
01007008	Xeb'ok b'i pa ri barco chujujunal uwach awaj e taq rawaj utz ketijik yey re qasa'n yey taq rawaj na ketij taj yey na utz taj keya' pa qasa'n, kuk' taq ri tz'ikin yey taq rawaj kechararik.
01007009	Xeb'ok b'i rawaj ruk' ri Noé chupa ri nimalaj barco, e la' pa kakab' (2), jun ma' yey jun ati', jela' pacha' xtaqan ri QAJAWAL JEHOVÁ che.
01007010	Che k'u ruwuq (7º) q'iij ujeqerik ri unimal jab', xujeq ri ya' kaq'an che ruwachulew.
01007011	Echiri' ri Noé k'o 600 junab' che, pa ri uwuqlajuj (17º) q'iij che ruka'm iik'; chupa ri q'iij echiri' xujeq ri jab', xejoq'ojob' taq lo ronoje ri ya' k'o chuxe' rulew, yey xeraqarob' taq ri tz'apib'al ya' k'o chikaj,
01007012	xtajin k'u ri jab' che ruwachulew 40 q'iij yey 40 aq'ab'.
01007013	Chupa la' la q'iij wi xok b'i ri Noé ruk' ri rixoqil pa ri nimalaj barco junam kuk' ruk'ajol ri Sem, ri Cam yey ri Jafet yey ri oxib' ralib';
01007014	junam kuk' rike chupa ri barco e k'o konoje uwach taq awaj: awaj re upa taq che', awaj re uwaja yey konoje awaj kecharar chwa ulew yey taq ri tz'ikin.
01007015	Konoje k'u rawaj k'o kik'aslem xeb'ok b'i ruk' ri Noé chupa ri nimalaj barco e la' pa kakab'.
01007016	Ek'u rawaj xeb'ok b'i e jun ma' yey jun ati' chujujunal taq kiwach, jela' pacha' xub'i'ij ri DIOS che ri Noé. Tek'uchiri' e ri QAJAWAL JEHOVÁ xutz'apij ri pwerta re ri nimalaj barco.
01007017	Runimal jab' xtajin 40 q'iij yey ri ya' katajin lo relik chwi lo rulew, jek'ula' ri nimalaj barco xyakatajik yey xujeq kayelel chwi ri ya'.
01007018	Ri ya' jalan katajin req'anik, yey katajin más unimarik chwi ruwachulew, yey ri nimalaj barco e la' kayelel chwi ri ya'.
01007019	Ruma lik xel lo ri ya' chwi ruwachulew, xech'uqutaj ronoje taq ruwi juyub' lik naj uwi'.
01007020	Yey echiri' ri ya' xuch'uq taq uwi ruwi juyub', k'a xel chi lo laj wuqub' metro puwi' wa'.
01007021	Jela' k'u ri' xekam konoje ri tikawex e k'o che ruwachulew, junam kuk' taq ri tz'ikin ruk' taq rawaj re uwaja yey e aj upa taq che', kuk' taq ri kecharar chwa ulew, konoje xekamik.
01007022	Konoje ri ek'o che ruwachulew, ri k'o kik'aslemal yey utz keb'uxlab'ik, wa' xekamik.
01007023	Xew k'u ri Noé yey ri e k'o ruk' chupa ri nimalaj barco na xekam taj, no'j ri nik'aj chik xsach kiwach: wa' e taq ri tikawex, kuk' taq rawaj re uwaja, ri tz'ikin yey taq rawaj kecharar che ruwu'lew,
01007024	ma e 150 q'iij xchemi' ri ya' chwi ruwachulew.
01008001	Ek'u ri DIOS na xumesk'utaj ta ri Noé yey konoje rawaj e k'o ruk' chupa ri nimalaj barco. Ri xu'ano e xutaq lo jun tew chwi ruwachulew, yey ri ya' xujeqo kaqajik.
01008002	Xtz'apitaj pa taq xejoq'ojob' wi lo ri ya' k'o chuxe' rulew, yey xetz'apitaj pa taq xeraqarab' wi lo ya' chwa ri kaj. Jek'ula' xtani' ri jab'.
01008003	Yey echiri' xuk'is 150 q'iij, ri ya' e la' katajin uqajik chikok'il.
01008004	Chupa k'u ri uwuqlajuj (17º) q'iij che ri uwuq (7º) iik' che ri junab', ri nimalaj barco xtak'i' chwi taq ruwi juyub' re Ararat.
01008005	Ri ya' e la' katajin uqajik, yey chupa ri nab'e q'iij che ri lajuj iik' che la' la junab' e xeq'alajin taq rutza'm juyub'.
01008006	Echiri' ik'owinaq chi 40 q'iij, e ri Noé xujaq ri b'entana u'anom che ri nimalaj barco,
01008007	yey xutzoqopij b'i jun joj, ek'u ri joj kaxik'ik'ik xe'ek yey e la' kasutinik roye'em jampala' katzaj ri ya' chwi ruwachulew.
01008008	Tek'uchiri' ri Noé cha' kareta'maj we na jinta chi ya' chwi ruwachulew xutzoqopij b'i jun palomax.
01008009	No'j ri palomax xtzelej tanchi pa k'owi ri nimalaj barco, ma na xuriq taj pa kuxlan wi, ruma ri ya' k'a yenel ne chwi ruwachulew. E uwari'che ri Noé xuk'am pan ri palomax yey xukoj b'i chupa ri barco.
01008010	Ri Noé xroye'ej chi wuqub' q'iij yey xutzoqopij tanchi ub'i ri palomax.
01008011	B'enaq q'iij chik echiri' ri palomax xtzelej loq, ruk'a'am lo jun uxaq che' re olivo chwa ree'. Jela' k'u ri', ri Noé xreta'maj qajinaq chi ri ya' che ruwachulew.
01008012	Xroye'ej chi wuqub' q'iij yey xutzoqopij tanchi ub'i ri palomax; ek'u ri palomax na xtzelej ta chi uloq.
01008013	Echiri' ri Noé 601 rujunab', xchaqij k'u ri' ruwachulew che ri ya'. Chupa k'u ri nab'e q'iij re ri nab'e iik' re la' la junab', ri Noé xresaj ri tz'apib'al uwi' ri nimalaj barco yey xril k'u ri' xchaqij k'u ri ya' che ruwachulew.
01008014	Chupa k'u ri q'iij 27 che ruka'm iik', chaqijinaq chi ruwu'lew.
01008015	Tek'uchiri' ri DIOS, jewa' xub'i'ij che ri Noé:
01008016	«Chatela b'i chupa ri barco junam ruk' rawixoqil, kuk' taq rak'ajol yey rawalib'.
01008017	Yey cheb'awesaj b'i ronoje uwach taq awaj e k'o awuk' chupa ri barco: ri tz'ikin, rawaj re uwaja yey ri kecharar chwa rulew, cha' keb'ek che ronoje ruwachulew yey jela' kak'iyar kiwach yey kakinojisaj ruwachulew» xcha'.
01008018	Ruma la' ri Noé ruk' ri rixoqil yey taq ruk'ajol yey taq ri ralib' xeb'el lo chupa ri barco.
01008019	Yey xeb'el lo konoje uwach taq awaj: rawaj re uwaja, awaj e aj upa taq che', rawaj kecharar chwa ulew yey ri tz'ikin.
01008020	Ri Noé xuyak jun altar chwa ri QAJAWAL JEHOVÁ, xeb'uk'am jujun chike konoje rawaj yey ri tz'ikin re ketijik yey xeb'ukamisaj tek'uchiri' xeb'uporoj puwi raltar.
01008021	Echiri' xopon ri ruxlab' lik kamuyuyik chwa ri QAJAWAL JEHOVÁ, jewa' xub'i'ij: «Na kantz'onoj ta chi itzel uwachlib'al puwi taq ri k'o che ruwachulew ruma kimak ri tikawex. Ma chwi lo kich'uti'nal ri tikawex xew e kakich'ob' u'anik ri na utz ta uwach, na ruk' ta k'u ri' na kansachisaj ta chi kiwach ri k'o kik'aslemal, pacha' ri xin'an wo'ora.
01008022	Xaloq' tikil ruwachulew, ronoje junab' k'o tiko'najik yey k'o molonik; k'o q'iij lik k'o b'uk yey k'o q'iij lik k'axtew, kak'un ri q'alaj yey kak'un ri saq'iij, ronoje q'iij k'o ri paq'iij yey k'o ri chaq'ab'» xcha'.
01009001	Ri DIOS xuya ri utzil chomalil puwi' ri Noé junam kuk' ruk'ajol, ruk' wa' wa ch'a'teem: «Lik k'iyar iwach yey chinojisaj ruwachulew.
01009002	Konoje rawaj che ruwachulew e kakixi'ij kib' chiwach ri'ix. Konoje ri tz'ikin, rawaj kecharar che ruwachulew yey rawaj e k'o chupa ri mar, konoje k'u taq wa' piq'ab' e k'owi.
01009003	Jek'ula' pacha' nuya'om richaaj chiwe re kitijo, jela' k'u ri' wo'ora kanya chiwe re kitijo konoje awaj kesilab'ik yey k'o kik'aslem.
01009004	No'j na kanya ta k'ana luwar chiwe kitij ri ti'ij k'o kik' che, ma e ri kik' kaya'w k'aslemal.
01009005	We k'o juna awaj kukamisaj junoq chiwe, Ri'in kantz'onoj kakamisax rawaj, yey we k'o junoq chiwe kukamisaj juna chik tikawex, Ri'in kantz'onoj kakamisax rire.
01009006	We k'o junoq kukamisaj juna tikawex, ri' jun chik tikawex kakamisan rire; ma ri DIOS echiri' xu'an rachi, jela' xu'an che pacha' Rire.
01009007	Ek'u ri'ix lik k'iyar iwach, yey chinojisaj ruwachulew, kuk' riwalk'o'al lik paxira iwach» xcha'.
01009008	Ri DIOS xub'i'ij tanchi che ri Noé yey chike taq ruk'ajol:
01009009	«Chita pe', e Ri'in kanjikib'a' uwach ri nutzij iwuk' ri'ix yey kuk' riwalk'o'al ketajin lo chiwij.
01009010	Yey wa' e b'are jun rawaj kakik'ulu, wa' e ri xeb'el lo chupa ri barco, rawaj k'o kixik', rawaj re uwaja yey rawaj re aj upa taq che' yey kuk' konoje rawaj e k'o che ruwachulew.
01009011	E nutzij wa' kanjikib'a' uwach chiwe: na kansachisaj ta chi kiwach ri tikawex yey taq rawaj ruk' unimal jab'. Ronoje ri k'o che ruwachulew na kansun ta chi k'ana uwi' ruk' unimal ya'» xcha'.
01009012	Jetanchi wa' xub'i'ij ri DIOS: «E k'utub'al k'u re wa', na jinta utaqexik ri nutzij kanjikib'a' uwach iwuk' ri'ix yey kuk' konoje rawaj.
01009013	E xinkoj jun xokaq'ab' we'in chwa ri kaj pa ri sutz' yey wa' e k'utub'al re ri nutzij kanjikib'a' uwach iwuk' ri'ix yey ruk' ronoje ri k'o che ruwachulew.
01009014	K'o jutaq laj echiri' Ri'in kank'am lo sutz' jab' upa che ruwachulew, ri xokaq'ab' we'in kawinaqir chupa taq ri sutz'.
01009015	Yey kak'un k'u ri' chinuk'u'x ri nutzij nujikib'am uwach iwuk' ri'ix yey kuk' konoje rawaj. Na kansun ta chi kiwi' ruk' unimal ya' konoje ri k'o kik'aslemal che ruwachulew
01009016	Echiri' ri xokaq'ab' kilitaj chupa ri sutz', Ri'in kanwilo yey kak'un chinuk'u'x ri nutzij na jinta utaqexik nujikib'am uwach kuk' konoje tikawex yey kuk' konoje awaj e k'o che ruwachulew» xcha'.
01009017	Xub'i'ij ri DIOS che ri Noé: «Ri xokaq'ab' e k'utub'al re ri nutzij nujikib'am uwach Ri'in kuk' konoje ri keb'uxlab' che ruwachulew» xcha'.
01009018	E taq uk'ajol wa' ri Noé ri xeb'el lo chupa ri barco: Ri Sem, ri Cam yey ri Jafet; yey ri Cam e uqaw ri Canaán.
01009019	Konoje ri tikawex e k'o che ruwachulew e kalk'o'al kan wa oxib' uk'ajol ri Noé.
01009020	Tek'uchiri' ri Noé xujeq uchakuxik rulew yey xu'an tiko'najik re uva chwach.
01009021	K'o jun q'iij ri Noé xutij vino yey xq'ab'ar ruma yey xteli' kanoq e la' ch'anal chupa ri rocho xa kakirik.
01009022	Ruk'ajol ri Cam e ri Canaán. Ek'u ri Cam xril ruqaw ch'analik. Rire xel b'i xu'tzijoj chike ri Sem yey ri Jafet sa' ri xrilo.
01009023	Tek'uchiri' ri Sem yey ri Jafet xkik'am jun k'ul yey xkilik' chikij yey e la' chikij xeb'ek xkich'uq ri kiqaw ch'analik yey jela' k'u ri' na xkil ta ri kiqaw ch'analik.
01009024	Echiri' ri Noé xk'un saq chwach che ruq'ab'arik yey xunab'ej ri xu'an ruk'ajol chaq'ixel che,
01009025	jewa' xub'i'ij: «Itzel uwachlib'al ri Canaán, yey taq ri ralk'o'al ri Cam. Rire ku'ana jun ajchak, na jinta uwach chikiwach ri Sem yey ri Jafet» xcha'.
01009026	Jetanchi wa' xub'i'ij: «E ri QAJAWAL JEHOVÁ DIOS chuya'a lo ri rutzil uchomalil puwi' ri Sem, Yey ri Canaán e chu'ana rajchak rire.
01009027	E ri QAJAWAL JEHOVÁ, chunimarisaj rulew pa jeqel wi ri Jafet, ek'u taq ri ralk'o'al rire keb'ejeqela ne chikixo'l ri ralk'o'al ri Sem, Yey ri ralk'o'al kan ri Canaán e keb'u'ana e rajchak ri ralk'o'al kan ri Jafet» xcha'.
01009028	Echiri' ik'owinaq chi ri nimalaj jab', ri Noé k'a xk'asi' chi 350 junab'.
01009029	E 950 junab' xk'asi' ri Noé, tek'uchiri' xkamik.
01010001	E tzijob'al wa' pa kariqitaj wi ri kib'i' ri ralk'o'al kan ri Sem, ri Cam yey ri Jafet, eb'uk'ajol ri Noé. Echiri' ik'owinaq chi ri nimalaj jab' xeb'alax taq ri kalk'o'al.
01010002	E taq alk'o'al kan wa' ri Jafet: Ri Gomer, Ri Magog, ri Madai, ri Javán, ri Tubal, ri Mesec yey ri Tiras.
01010003	E taq ralk'o'al kan wa' ri Gomer: ri Askenaz, ri Rifat yey ri Togarma.
01010004	E taq ralk'o'al kan wa' ri Javán: ri Elisa, ri Tarsis, ri Quitim yey ri Dodanim.
01010005	E taq ralk'o'al kan wa' ri Jafet, xejeqi' taq chunaqaj ri mar, chujujunal unimal taq tinamit yey chikijujunal kipamilia pa taq kiluwar yey chirij taq ri kich'a'teem.
01010006	E taq ralk'o'al kan wa' ri Cam: ri Cus, ri Mizraim, ri Fut yey ri Canaán.
01010007	E taq ralk'o'al kan wa' ri Cus: Ri Seba, ri Havila, ri Sabta, ri Raama yey ri Sabteca. E taq ralk'o'al kan wa' ri Raama: Ri Seba yey ri Dedán.
01010008	Jun chike ri e ralk'o'al kan ri Cus e ri Nimrod, e nab'e achi wa' lik xuch'ij uchuq'ab' ch'a'oj che ruwachulew.
01010009	Ri Nimrod xu'ana jun nimalaj aj chapal ke awaj chwach ri QAJAWAL JEHOVÁ. Ruma wa' xel lo ri tzij kub'i'ij: Wa' e pacha' ri Nimrod ri xu'ana jun nimalaj aj chapal ke awaj chwach ri QAJAWAL JEHOVÁ.
01010010	Ri nimaq tinamit pa xtaqan wi e wa': ri Babel, ri Erec, ri Acad yey ri Calne, wa' e k'o chupa taq ri luwar re Babilonia.
01010011	Ri Nimrod xel b'i chupa taq wa luwar, xe'ek Asiria yey chiri' xutik taq wa tinamit Nínive, Rehobot, Cala,
01010012	yey ri Resén, wa' e jun nimalaj tinamit k'o chuxo'lib'al ri tinamit Nínive yey re Cala.
01010013	Taq ri e ralk'o'al kan ri Mizraim e raj ludeo, raj anameos raj leabita, raj naftuita,
01010014	raj patruseo, raj caftorita, yey raj caslujita (chike rike kipeteb'em wi raj filisteo).
01010015	Ruk'ajol atzixel ri Canaán e ri Sidón, tek'uchiri' xalax ri Het,
01010016	yey e taq ri ralk'o'al kan ri Canaán e raj jebuseo, raj amorreo, raj gergeseo,
01010017	raj heveo, raj araceo, raj sineo,
01010018	raj arvadeo, raj zemareo yey raj hamateo. Tek'uchiri' ri e ralk'o'al kan ri Canaán xkikich b'i kib' pa jujun chik luwar.
01010019	Ri kiluwar raj cananeo kujeq b'i chiri' Sidón, kik'ow Gerar, yey kaxuli' k'a Gaza, yey ri Sodoma, ri Gomorra, ri Adma yey ri Zeboim kekanaj kan pa releb'al q'iij, yey ku'k'isa k'a Lasa.
01010020	Konoje k'u taq wa' e taq ri ralk'o'al kan ri Cam, chikijujunal pamilia kuk'a'am kib' e chirij taq ri kich'a'teem yey e pa taq ri e jeqel wi.
01010021	Ri Sem xeb'alax ralk'o'al, ri ratzixel ri Jafet. Ri Sem e kimam ri e ralk'o'al kan ri Heber.
01010022	E taq ralk'o'al kan wa' ri Sem: Ri Elam, ri Asur, ri Arfaxad, ri Lud yey ri Aram.
01010023	E taq ralk'o'al kan wa' ri Aram: Ri Uz, ri Hul, ri Geter yey ri Mas.
01010024	Yey ri Arfaxad e uqaw ri Sela yey ri Sela e uqaw ri Heber.
01010025	Ri Heber xeb'alax keb' uk'ajol, ri nab'e xkoj ub'i' Peleg ma chupa ruq'ijol rire echiri' xkijach kipa yey xkikich b'i kib' ri tikawex che ruwachulew e chirij taq ri kich'a'teem, yey ruchaq' e Joctán rub'i'.
01010026	E taq ri ralk'o'al ri Joctán e wa': ri Almodad, ri Selef, ri Hazar-mavet, ri Jera,
01010027	ri Adoram, ri Uzal, ri Dicla,
01010028	ri Obal, ri Abimael, ri Seba,
01010029	ri Ofir, ri Havila yey ri Jobab; konoje wa' e ralk'o'al kan ri Joctán.
01010030	Yey xejeqi' chwa taq rulew kujeq b'i Mesa, kik'ow Sefar yey kopon k'a pa releb'al q'iij, pa k'owi taq ruwi juyub'.
01010031	Konoje wa' e ralk'o'al kan ri Sem, chikijujunal pamilia kuk'a'am kib' e chirij taq ri kich'a'teem yey e pa taq ri e jeqel wi.
01010032	E taq kalk'o'al kan wa' ri e uk'ajol ri Noé, e chirij taq ri kixikin kimam kanoq, yey chirij taq ri nimaq tinamit xeb'u'ana'. Echiri' ik'owinaq chi ri nimalaj jab', xkikich b'i kib' che ronoje luwar yey kuma rike xewinaqir taq ri nimaq tinamit che ruwachulew.
01011001	Chupa la' la q'iij konoje ri tikawex e k'o che ruwachulew xa jun uwach ri kich'a'teem.
01011002	Ek'u ri tikawex xeb'el b'i yey xeb'opon che ri luwar pa releb'al q'iij, yey chiri' xkiriq jun uwa raqan taq'aj chupa ri luwar re Babilonia, yey chiri' xejeqi' kan wi.
01011003	Xopon jun q'iij jewa' xkib'i'ij chikiwach: «Qa'ana taq latriil yey qaporoj pa q'aaq'» xecha'. Ma che la' la luwar e kakichapab'ej ri latriil puk'axel rab'aj, yey puk'axel ri chuun ruk' sanyeb' e kakichapab'ej ri q'ool re asfalto.
01011004	Tek'uchiri' xkib'i'ij: «Chixpetoq, ma kaqayak jun tinamit yey kaqa'an jun nimalaj ja le'om b'i naj uwi', kopon ruwi' k'a chikaj. Yey jela' k'u ri' lik katak'ab'ax qaq'iij yey na kajawax tane kaqakich b'i qib' che ruwachulew» xecha'.
01011005	No'j ri QAJAWAL JEHOVÁ xqaj loq, xo'lrila' ri tinamit yey ri nimalaj ja le'om b'i naj uwi' ketajin che u'anik rachijab'.
01011006	Ek'u ri QAJAWAL JEHOVÁ xub'i'ij: «Rike e jun tinamit xa jun ki'anom yey ri kich'a'teem xa jun uwach; e uwari'che xkijeq wa chak, yey na jinta k'o kaq'aten ke che u'anik janipa ri kakaj kaki'ano.
01011007	Ek'u wo'ora, e kojqajik ko'qasacha upa ri kich'a'teem cha' jela' na utz ta chik kakimaj usuk' ri kich'a'teem chikiwach» xcha'.
01011008	Jela' k'u ri' xu'an ri QAJAWAL JEHOVÁ. Ruma k'u wa' rike xkoq'otaj kan uyakik ri tinamit, ma ri QAJAWAL JEHOVÁ xeb'ukich b'i che ronoje ruwachulew.
01011009	E uwari'che wa tinamit xkoj che Babel, wa' ke'eloq sachib'al, ma chiri' che la' la luwar ri QAJAWAL JEHOVÁ xusachisaj upa ri kich'a'teem konoje ri winaq yey xeb'ukich b'i che ronoje ruwachulew.
01011010	E tzijob'al wa' pa kariqitaj wi ri kib'i' ri ralk'o'al ri Sem: Echiri' ri Sem k'o 100 junab' che, xalax ri nab'e uk'ajol Arfaxad. Wa' xu'ano echiri' ka'ib' (2) junab' rik'owik runimal jab'.
01011011	Chwi k'u lo ralaxik ri Arfaxad, 500 junab' chik xk'asi' ri Sem, chupa taq wa' wa junab' xeb'alax jujun chik uk'ajol yey jujun chik umi'al.
01011012	Ri Arfaxad k'o 35 junab' che echiri' xalax ri nab'e uk'ajol Sala.
01011013	Chwi k'u lo ralaxik ri Sala, 403 junab' chik xk'asi' ri Arfaxad, yey chupa taq wa' wa junab' xeb'alax jujun chik uk'ajol yey jujun chik umi'al.
01011014	Ri Sala k'o 30 junab' che echiri' xalax ruk'ajol Heber.
01011015	Chwi k'u lo ralaxik ri Heber, 403 junab' chik xk'asi' ri Sala yey chupa taq wa' wa junab' xeb'alax jujun chik uk'ajol yey jujun chik umi'al.
01011016	Ri Heber k'o 34 junab' che echiri' xalax ruk'ajol Peleg.
01011017	Chwi k'u lo ralaxik ri Peleg, 430 junab' chik xk'asi' ri Heber yey chupa taq wa' wa junab' xeb'alax jujun chik uk'ajol yey jujun chik umi'al.
01011018	Ri Peleg k'o 30 junab' che echiri' xalax ruk'ajol Reu.
01011019	Chwi k'u lo ralaxik ri Reu, 209 junab' chik xk'asi' ri Peleg yey chupa taq wa' wa junab' xeb'alax jujun chik uk'ajol yey jujun chik umi'al.
01011020	Ri Reu k'o 32 junab' che echiri' xalax ruk'ajol Serug.
01011021	Chwi k'u lo ralaxik ri Serug 207 junab' chik xk'asi' ri Reu yey chupa taq wa' wa junab' xeb'alax jujun chik uk'ajol yey jujun chik umi'al.
01011022	Ri Serug k'o 30 junab' che echiri' xalax ruk'ajol Nacor.
01011023	Chwi ralaxik lo ri Nacor, 200 junab' chik xk'asi' ri Serug yey chupa taq wa' wa junab' xeb'alax jujun chik uk'ajol yey jujun chik umi'al.
01011024	Ri Nacor k'o 29 junab' che echiri' xalax ruk'ajol Taré.
01011025	Chwi k'u lo ralaxik ri Taré, 119 junab' chik xk'asi' ri Nacor yey chupa taq wa' wa junab' xeb'alax jujun chik uk'ajol yey jujun chik umi'al.
01011026	Ri Taré 70 junab' k'o che echiri' xalax ri nab'e uk'ajol Abram. Tek'uchiri' xeb'alax ri Nacor yey ri Harán.
01011027	E tzijob'al wa' pa kariqitaj wi ri kib'i' ri ralk'o'al ri Taré: Taq ruk'ajol ri Taré e ri Abram, ri Nacor yey ri Harán; yey ruk'ajol ri Harán e ri Lot.
01011028	Yey ri Harán nab'e xkam chwach ruqaw Taré, chupa rutinamit pa xalax wi, wa' e Ur k'o che ri luwar Babilonia.
01011029	Ri Abram xk'uli' ruk' ri Sarai yey ri Nacor xk'uli' ruk' ri Milca, ri Milca e umi'al kan ri Harán yey uchaq' ri Isca.
01011030	No'j ri Sarai na utz ta kek'oji' ralk'o'al.
01011031	Ri Taré xel b'i chiri' pa Ur re Babilonia re ke'ek chupa ri luwar re Canaán yey xuk'am b'i ruk'ajol ruk', xuk'am b'i rumamaxel Lot yey xuk'am b'i ri ralib' Sarai, ri rixoqil ri Abram. Echiri' k'amaja' keb'opon Canaán xekanaj kan chupa ri tinamit Harán.
01011032	Yey ri Taré xkam chupa ri tinamit Harán. E 205 junab' k'o che ri Taré echiri' xkamik.
01012001	K'o jun q'iij ri QAJAWAL JEHOVÁ jewa' xub'i'ij che ri Abram: «Chaya'a kan ratinamit, cheb'aya'a taq kan rawatz-achaq' yey taq rupamilia raqaw, ma kwaj kate'ek pa jun luwar pa kank'ut wi chawe.
01012002	Kan'an jun nimalaj tinamit chawe ri'at kuk' rawalk'o'al ketajin loq, kanya pawi' ri'at ri utzil chomalil; yey lik kantak'ab'a' uwa aq'iij pa ronoje luwar, yey uk'iyal tikawex kakik'ul ri utzil chomalil awe ri'at.
01012003	E taq ri ketz'onow ri utzil chomalil pawi ri'at, Ri'in kanya lo ri utzil chomalil pakiwi rike; yey e taq ri ketz'onow lo itzel uwachlib'al pawi ri'at, kantaq lo itzel uwachlib'al pakiwi rike; yey konoje ruk'iyal kiwach taq pamilia ek'o che ruwachulew kakik'ul ri utzil chomalil awuma ri'at» xcha'.
01012004	Ek'u ri' ri Abram xel b'i pa ri tinamit Harán, jela' pacha' ri xub'i'ij ri QAJAWAL JEHOVÁ che, yey ri rikaq' Lot xe'ek ruk'. Yey 75 rujunab' ri Abram echiri' xel b'i Harán.
01012005	E taq k'u ri xeb'uk'am b'i ruk' e ri rixoqil Sarai yey ri rikaq' Lot, yey ronoje rub'itaq ke e chakuninaq chirij yey kuk' taq konoje ri rajchak xeb'uloq' chila' Harán, xkimaj k'u b'i kib'e xeb'opon pa ri luwar re Canaán.
01012006	Ek'u ri Abram xik'ow chupa ronoje la' la luwar yey xopon k'a pa ri tinamit Siquem, pa ri luwar pa k'owi jun nimalaj che' kab'i'x che q'apatan re More. Ek'u raj cananeo e jeqel chupa taq la' la luwar.
01012007	Yey chiri' ri QAJAWAL JEHOVÁ xuk'utub'ej rib' chwa ri Abram, jewa' xub'i'ij che: «Chike taq rawalk'o'al ketajin loq, kanya wi wa' wu'lew» xcha'. Ek'u ri Abram xuyak jun altar chwach ri QAJAWAL JEHOVÁ ma chiri' xuk'utub'ej wi rib' chwach.
01012008	Xel k'u b'i ri Abram chiri' junam kuk' ri ek'o ruk', yey xkimaj b'i kib'e k'a che ruwi juyub', pa releb'al q'iij che ri tinamit Bet-el. Yey chiri' k'ut ri Abram xkiyak ri kocho xa kakirik, e la' kakanaj kan ri tinamit Bet-el pa tzaqib'al q'iij che yey ri tinamit Hai pa releb'al q'iij che. Chupa wa' wa luwar ri Abram xuyak jun altar yey xuloq'nimaj rub'i' ri QAJAWAL JEHOVÁ.
01012009	Tek'uchiri' ri Abram xel b'i chiri' junam kuk' ri e k'o ruk', yey kok'il xeb'e'ela che ri luwar katz'intz'otik re Neguev.
01012010	Chupa taq la' la q'iij wi xpe jun numik chupa la luwar, ruma k'u wa' ri Abram xe'jeqela jujun q'iij chupa ri tinamit Egipto, ma pa ri e jeqel wi jinta chi k'o katijik.
01012011	Echiri' katajin koponik Egipto, ri Abram jewa' xub'i'ij che ri rixoqil Sarai: «Ri'in weta'am e ri'at lik at saqil.
01012012	Ruma k'u ri' we xatkil raj Egipto, kakib'i'ij: “Wa' wi'xoq e rixoqil la jun achi” yey kinkikamisaj k'u ri'in, no'j ri'at na katkikamisaj taj ma katkik'am b'i.
01012013	E uwari'che, cha' na jinta k'o kank'ulumaj yey na kinkamisax ta awuma ri'at, chab'i'ij chike e ri'at at wanab'» xcha'.
01012014	Ek'uchiri' ri Abram xok b'i chupa ri tinamit Egipto, raj Egipto xkil ri Sarai e jun ixoq lik saqil.
01012015	Yey xilitaj ne ri' kuma rajchak k'o kiwach re ri faraón re Egipto, yey xe'kib'i'ij che ruchomal ri Sarai. Tek'uchiri' xkik'am b'i ri Sarai chupa ri palacio pa k'owi ri faraón.
01012016	Ruma k'u ri Sarai, ri faraón lik xu'an ri utz che ri Abram. Yey e taq wa' ri xusipaj che: b'exex, b'aka'ib', ixoqib' yey achijab' e ajchakib', axna yey camello.
01012017	No'j ruma ri xkik'am b'i ri Sarai, ri QAJAWAL JEHOVÁ xuya pa k'axk'ol-laj yab'il ri faraón, junam kuk' ri e k'o pa rocho.
01012018	Tek'uchiri' ri faraón xreta'maj ri Sarai e rixoqil ri Abram, xusik'ij ri Abram yey jewa' xub'i'ij che: «¿Su'chak xa'an wa' chwe? ¿Su'chak na xab'i'ij ta chwe we awixoqil?
01012019	Ri'at xab'i'ij chwe awanab', yey ri'in xink'amo re kan'an wixoqil che. Ri' k'ut, kanya b'i chawe, chak'ama b'i rawixoqil yey jat» xcha'.
01012020	Tek'uchiri' ri faraón xub'i'ij chike rachijab' kechakun ruk' cha' kakesaj b'i ri Abram che ri luwar Egipto, yey rike xe'kijacha b'i ri Abram, junam ruk' ri rixoqil yey ruk' ronoje ri b'itaq re.
01013001	Ek'u ri Abram xel lo chupa ri tinamit Egipto, junam ruk' ri rixoqil yey ruk' ronoje ri b'itaq re. Xopon k'u che ri luwar re Neguev. Ri rikaq' Lot xe'ek kuk'.
01013002	Ri Abram lik unimal b'eyom u'anom, ma lik k'o q'anapwaq yey saqapwaq ruk' yey lik e k'i ri chikop e k'o ruk'.
01013003	Ri Abram xel b'i chiri' che ri luwar re Neguev yey e la' xik'ow pa taq luwar xopon pan chupa ri tinamit Bet-el, yey chiri' xel b'i xe'ek chupa ri luwar pa xk'oji' wi ri nab'e laj, chuxo'l ri Bet-el yey ri Hai,
01013004	wa' e luwar pa xu'an wi jun altar, yey chiri' xuloq'nimaj rub'i' ri QAJAWAL JEHOVÁ.
01013005	Yey ri Lot lik b'eyom jela' pacha' ri rikan Abram, lik e k'i ri b'exex yey ri b'aka'ib' e k'o ruk' yey uk'iyal winaq kechakun ruk' yey k'o uk'iyal ja xa kakirik ruk'.
01013006	No'j na keb'u'an ta chi ri ya' yey ri kechaa' rawaj che ri luwar pa ri ek'owi, ma lik e k'i ri kichikop, ruma k'u ri' na utz ta chik e k'o junam.
01013007	Ma rachijab' e ajchajinel ruchikop ri Abram kech'o'jin chikiwach kuk' rachijab' e ajchajinel ke ri chikop re ri Lot. Yey chupa la' la q'iij wi, ri cananeo yey ri ferezeo e jeqel chiri' ma ki'ke la luwar.
01013008	K'o k'u jun q'iij ri Abram jewa' xub'i'ij che ri Lot: «Ri'in in awikan yey ri'at at wikaq', na utz ta k'u ri' we k'o ch'a'oj chiqaxo'l ri'oj; yey na utz ta nenare' we k'o ch'a'oj chikixo'l rachijab' echajinel re ri qachikop.
01013009	Chawach k'u ri'at k'owi ronoje taq rulew, ma xqare' ku'an rulew qe ri'oj qakab'ichal. Ma'an ko ri' qajacha' qapa, utz k'u ri' kacha' ri'at pa kate'ek wi. We kamaj b'i ab'e pa mox, ri'in kine'ek pa uwikiq'ab', yey we ri'at kamaj b'i ab'e pa uwikiq'ab', ri'in kine'ek pa mox» xcha'.
01013010	Ri Lot xutzu' pan ronoje ruwaraqan taq'aj re ri nimaya' Jordán, yey xril pan che ri ralko tinamit Zoar, ri uwaraqan taq'aj lik k'o ya' chwach yey e kilitajik pacha' jun nimalaj rax ulew, jela' pacha' ri werta re ri QAJAWAL JEHOVÁ. E kilitajik pacha' taq rulew rax uwach re Egipto. Ma jela' u'anom echiri' ri QAJAWAL JEHOVÁ k'amaja' kusach kiwach ri tinamit Sodoma yey ri tinamit Gomorra.
01013011	Tek'uchiri' ri Lot e xucha' ronoje ruwaraqan taq'aj re ri Jordán yey xe'ek chupa ri luwar pa releb'al q'iij. Jela' k'u ri' ri Abram yey ri Lot xkijach kipa.
01013012	Ri Abram xkanaj kan chiri' Canaán, yey ri Lot xe'jeqela chupa taq ri tinamit e k'o che ruwaraqan taq'aj, chunaqaj ri tinamit Sodoma.
01013013	Yey ek'u raj Sodoma xex wi lik itzel kik'u'x yey lik e aj makib' chwach ri QAJAWAL JEHOVÁ.
01013014	Echiri' b'enaq chi ri Lot, ri QAJAWAL JEHOVÁ jewa' xub'i'ij che ri Abram: «Chupa wa luwar pa at k'owi, chawila chi utz pa mox yey puwikiq'ab', yey chat-tzu'n chawach pa releb'al q'iij yey chat-tzu'n chawij pa tzaqib'al q'iij.
01013015	Ma ri'in kanya chawe ronoje wa' wu'lew katzutza', yey asu awe'at kanya'o yey ke rawalk'o'al ketajin loq.
01013016	Kenuk'iyarisaj kiwach rawalk'o'al jela' pacha' rupuk' rulew na utz taj kajilaxik, jela' k'u ri' na utz taj keb'ajilax rawalk'o'al ri'at.
01013017	Jat k'u ri' chwach wu'lew, katik'ow chwach yey katik'ow chi raqanil, ma e Ri'in kanya wa' chawe» xcha'.
01013018	Jela' k'u ri', ri Abram xukir taq b'i ri rocho pa xjeqi' wi, yey xe'jeqela chupa ri luwar pa k'owi q'apatan, wa' re jun achi Mamre rub'i', chunaqaj ri tinamit Hebrón. Chiri' xuyak wi jun altar re uqasa'n chwa ri QAJAWAL JEHOVÁ.
01014001	Chupa taq la' la q'iij wi e k'o kajib' reyes xkich'ab'ej kib' re kakito' kib' chikiwach, wa' e taq ri e jeqel pa ri releb'al q'iij. Wa' e ri Amrafel ri rey re Babilonia, Arioc ri rey re Elasar, ri Quedorlaomer ri rey re Elam, yey ri Tidal ri rey re Goim.
01014002	Pa jun chik luwar pa tzaqib'al q'iij e k'o chi wo'ob' reyes xkich'ab'ej kib' re kakito' kib' chikiwach. Wa' e ri Bera rey re Sodoma, ri Birsa rey re Gomorra, ri Sinab rey re Adma, ri Semeber rey re Zeboim yey ri rey re Bela, wa tinamit wo'ora Zoar rub'i'.
01014003	Konoje wa' xkimol kib' chwa ri raqan taq'aj Sidim, wa' e ri Mar K'achatz'aam, kecha che.
01014004	Yey kab'lajuj (12) junab' xek'oji' taq wa' wa reyes puq'ab' ri Quedorlaomer yey chupa ri oxlajuj (13) junab' xeyakataj chirij pa ch'a'oj yey na xki'an ta chi ri tojonik che rire.
01014005	Chupa ri kajlajuj (14) junab', ri Quedorlaomer junam kuk' ri reyes keto'w re, xeb'ek chupa ri luwar re Astarot Karnaim, yey chiri' k'u ri' xkich'ij kichuq'ab' raj refaíta. Tek'uchiri' xkich'ij kichuq'ab' raj zusita chila' Ham, yey xkich'ij kichuq'ab' raj emita che ri luwar re Save-quiriatim.
01014006	Yey xkich'ij kichuq'ab' ri horeos che ruwi juyub' re Seir yey xekoqotaj k'a chwa ri raqan taq'aj re Parán, ri k'o chunaqaj ri luwar katz'intz'otik.
01014007	Echiri' xetzelej lo ri Quedorlaomer junam kuk' ri rachb'i'il, xeb'opon En-mispat, yey wo'ora e Cades rub'i'. Yey xkisach kiwach ronoje ri tinamit ke raj amalecita, yey jela' xki'an chike raj amorreo, e jeqel chupa ri luwar re Hazezon-tamar.
01014008	Tek'uchiri' ri rey re Sodoma, ri rey re Gomorra, ri rey re Adma, ri rey re Zeboim yey ri rey re Bela, junam kuk' rachijab' ajch'a'oj xeb'ek chwa ruwaraqan taq'aj re Sidim,
01014009	chiri' k'u ri' wa wo'ob' (5) reyes kuk' rachijab' ajch'a'oj xkichap kib' pa ch'a'oj chikij ri kajib' reyes, wa' e ri Quedorlaomer rey re Elam, ri Tidal rey re Goim, ri Amrafel rey re Sinar, yey ri Arioc rey re Elasar.
01014010	Chwa ronoje ri raqan taq'aj re Sidim lik k'o uk'iyal jul k'o q'ool re asfalto chupa; yey echiri' ri rey re Sodoma, yey ri rey re Gomorra junam kuk' rachijab' ajch'a'oj xkaj xeb'animaj b'i chwa ri ch'a'oj, e k'o ri xeb'e'tzaq chupa taq ri jul k'o chiri'. Ri nik'aj chik xeb'animaj b'i che ruwi juyub'.
01014011	Ri xech'ijow uchuq'ab' ri ch'a'oj xkik'am taq b'i ronoje ri katijik yey ronoje ri lik k'o rajil re chiri' Sodoma yey Gomorra, tek'uchiri' xeb'el b'i.
01014012	Chiri' Sodoma jeqel wi ri Lot ri rikaq' ri Abram, yey xkiyut b'i yey xkik'am b'i junam ruk' ronoje rub'itaq re.
01014013	K'o k'u jun achi xanimaj loq xolub'i'ij che ri Abram ronoje ri xuk'ulumaj ri Lot, ri aj hebreo, rire jeqel pa taq k'owi q'apatan re ri Mamre ri aj amorreo. Ri Mamre e uchaq' ri Escol yey re Aner, yey koxchal rike kich'ab'em kib' re kakito' kib' chikiwach ruk' ri Abram.
01014014	Echiri' ri Abram xuto sa' ri uk'ulumam ri rikaq', xeb'umol rachijab' e chakunel ruk' chwi kalaxik, wa' e 318 chi konoje yey xel b'i kuk' xeb'uternab'ej b'i ri reyes k'a naj chupa ri tinamit Dan.
01014015	Chaq'ab' k'u ri', ri Abram, xujach kipa yey xeb'u'an chi mutza'j rachijab' yey xeyakataj pa ch'a'oj chikij ri reyes yey xekoqotaj k'a chupa ri luwar re Hoba, wa' k'o pa norte che ri tinamit Damasco.
01014016	Yey xe'kimaja k'u kan chike ronoje ri xkik'am b'i. Jela' ri Abram xukolob'ej ri Lot yey ronoje rub'itaq re. Jek'ula' xeb'ukolob'ej taq rixoqib' yey ri nik'aj chik tikawex ri eyutum b'i.
01014017	Ri Abram xtzelej loq, echiri' uch'ijom chi kichuq'ab' ri Quedorlaomer yey ri reyes e rachb'i'il; ri rey re Sodoma xu'k'ulu' pan ri Abram chwa ri uwaraqan taq'aj re Save, wa' e ri uwaraqan taq'aj re ri Rey.
01014018	Ek'u ri Melquisedec, ri rey re ri tinamit Salem yey ajchakunel chwach ri DIOS, re Chila' Chikaj, rire xuk'am lo pam yey vino yey xuya che ri Abram.
01014019	Yey xutz'onoj ri utzil chomalil puwi ri Abram, jewa' xub'i'ij: «E ri DIOS ri Jun lik k'o Uwach Uq'iij, ri x'anaw re ruwakaj yey ruwachulew; e chu'ana lik nim uq'iij awalaxik chawe ri'at.
01014020	Yey lik nim uwa uq'iij ri DIOS ri Jun lik k'o Uwach Uq'iij, ma Rire xuya chawe, xach'ij kichuq'ab' ri tzel keb'ilow awe» xcha'. Tek'uchiri' ri Abram che ri xuch'ak lo pa ch'a'oj xu'an lajuj parte che yey che wa' xuya jun ulajuj (10ª) parte che ri Melquisedec.
01014021	Ek'u ri rey re Sodoma jewa' xub'i'ij che ri Abram: —Cheya'a kan la ri tikawex, yey rilal k'ama la ri ub'itaq ke —xcha'.
01014022	Ek'u ri Abram jewa' xuk'ul uwach che: —Nujikib'am uwach che ri QAJAWAL JEHOVÁ, ri DIOS ri Jun lik k'o Uwach Uq'iij, ri x'anaw re ruwakaj yey ruwachulew,
01014023	na kank'am ta ne juna chiij, na kank'am ta ne juna uwach xajab', na jinta b'eyomalil la kank'amo, cha' na kab'i'ij ta la: “E ri'in ximb'eyomarisaj ri Abram”.
01014024	Na jinta k'o kwaj ri'in, xew kintyoxin che ri kiwa ralab'o kitijom chik. No'j ek'u rachijab' xinkachb'ilaj b'i, wa' e ri Aner, ri Escol, yey ri Mamre, yo'qa chike ri qach'akom pa ch'a'oj —xcha'.
01015001	Echiri' ik'owinaq chi wa', ri QAJAWAL JEHOVÁ xuk'ut jun k'utub'al re q'alajisab'al chwa ri Abram, jewa' xub'i'ij che: —Maxi'ij awib' Abram, ma Ri'in kanto' awi' ri'at. E lik k'i uwach taq ri kak'ul chiqawa apanoq —xcha che.
01015002	Yey ri Abram xub'i'ij che: —Lal WAJAWAL JEHOVÁ, Lal ri Ajwach k'o chwi ronoje, ¿Sa' ri kaya la Rilal chwe? Ma na e jinta ne walk'o'al yey ri kakanaj kan ruk' ri b'itaq we e ri wajchak Eliezer, ri aj Damasco —xcha'.
01015003	Jetanchi wa' xub'i'ij ri Abram: —Na ya'om ta la chwe kak'oji' walk'o'al, yey jun chike ri wajchak alaxinaq chiwocho e ri kakanaj kan ruk' ri b'itaq we —xcha'.
01015004	Ri QAJAWAL JEHOVÁ jewa' xuk'ul uwach che: —Ri kakanaj kan ruk' ri b'itaq awe e jun ak'ajol ri'at, na e ta ri Eliezer —xcha'.
01015005	Tek'uchiri' ri QAJAWAL JEHOVÁ xuk'am b'i ri Abram che ruwaja, jewa' xub'i'ij che: —Chat-tzu'na chi utz chikaj yey cheb'awajilaj taq ri ch'umil, chawilape' we utz keb'awajilaj. Ma e jela' keb'u'ana ri kik'iyal rawalk'o'al —xcha'.
01015006	Ek'u ri Abram lik xkub'i' uk'u'x ruk' ri kub'i'ij ri QAJAWAL JEHOVÁ, e uwari'che ri QAJAWAL JEHOVÁ xril ri Abram e lik jusuk' ruma ri kub'ulib'al uk'u'x ruk' Rire.
01015007	Rire xub'i'ij tanchi che: —In Ri'in QAJAWAL JEHOVÁ, In xinesaw lo awe chupa ri tinamit Ur ke raj caldeos, cha' kanya paq'ab' wa' wa juyub'-taq'aj —xcha'.
01015008	Ek'u ri Abram xuk'ul uwach: —Lal WAJAWAL JEHOVÁ, Lal ri Ajwach k'o chwi ronoje, ¿Sa' ru'anik kanweta'maj we kaya la wa juyub'-taq'aj chwe re ku'an we'in? —xcha'.
01015009	Yey ri QAJAWAL JEHOVÁ jewa' xub'i'ij che: —Chak'ama lo chwe juna b'akilo k'o oxib' junab' che, jun kaprux k'o oxib' junab' che, yey jun b'exex ma' k'o oxib' junab' che, yey jun xmukur yey jun ralko palomax.
01015010	Ek'u ri Abram xeb'uk'am lo che ri DIOS konoje wa' awaj, xuwech' kipa chunik'ajal yey chujujunal ch'aqa'ta'q xuya chwach ri juch'aqap chik, no'j taq ri tz'ikin na xeb'uwech' taj.
01015011	Yey kerupup taq ri k'uch keqaj lo chikiwi rawaj e kamisam, no'j ri Abram keb'uyo'oj b'i.
01015012	Echiri' xok raq'ab', ri Abram xok lo jun uqusil uwaram. K'ate xuna'o xkanaj kan chupa jun q'equ'malil yey wa' lik xuxi'ij rib' che.
01015013	Tek'uchiri' ri QAJAWAL JEHOVÁ xub'i'ij che: —Chirajawaxik wi kaweta'maj e taq rawalk'o'al keb'e'jeqela chupa jun tinamit na ki'ke taj. Yey chiri' kek'oji' puq'ab' wa tinamit, cha' keb'u'an ajchak yey ka'an k'ax chike kajib' ciento lo junab'.
01015014	No'j Ri'in kanq'at tzij puwi wa tinamit ka'anaw k'ax chike, tek'uchiri' taq rawalk'o'al kaya b'i luwar chike keb'ek yey keb'u'ana rajaw uk'iyal b'eyomalil.
01015015	Ek'u ri'at, chi utzil k'oleem katkamik echiri' lik at nimalaj winaq chik, yey jela' k'u ri' keb'a'riqa rawati'-amam.
01015016	Echiri' eb'ik'owinaq chi kajib' (4) lema'j rawalk'o'al, rike ketzelej tanchi lo chupa wa luwar, ma ri' k'amaja' kik'ow uwi' ri kimak raj amorreo chinuwach Ri'in In IWAJAWAL JEHOVÁ iwe'ix —xcha'.
01015017	Echiri' xok raq'ab' yey ronoje q'equ'm chik, xwinaqir jun orna kel sib' che yey jun q'aaq' kareprotik, e la' kik'ow chikixo'l rawaj wech'om kipa.
01015018	Chupa la' la q'iij ri QAJAWAL JEHOVÁ xujikib'a' uwach jun tzij ruk' ri Abram yey xub'i'ij che: —Chike rawalk'o'al kanya taq wa' wa wu'lew, kujeq lo pa k'owi ri nimaya' re Egipto k'a pa k'owi ri nimaya' Éufrates.
01015019	Ke'ela wi wa' e taq rulew ke raj ceneo ke raj cenezeo, ke raj cadmoneo,
01015020	ke raj hitita, ke raj ferezeo, ke raj refaíta,
01015021	ke raj amorreo, ke raj cananeo, ke raj gergeseo yey ke raj jebuseo.
01016001	Ri Sarai na utz taj kalanik yey jela' na utz taj kek'oji' ralk'o'al ri rachijil Abram, yey kachakun k'u pa kocho jun ixoq aj Egipto, Agar rub'i'
01016002	Ek'u ri Sarai jewa' xub'i'ij che ri Abram: —Chila pe la, ma ri QAJAWAL JEHOVÁ u'anom chwe na utz taj kek'oji' walk'o'al, kotz'ol la ruk' ri wajchak Agar panuk'axel ri'in cha' jela' utz kak'oji' walk'o'al ruma ri Agar —xchá. Ek'u ri Abram e xu'an janipa ri xub'i'ij ri Sarai che.
01016003	Tek'uchiri' ri Sarai, xuya ri Agar ri rajchak aj Egipto puq'ab' ri rachijil Abram re ku'an rixoqil che. Xu'an wa' echiri' lajuj (10) junab' chik jeqel ri Abram chupa ri luwar re Canaán.
01016004	Ri Abram xkotz'i' k'u ruk' ri Agar, yey jela' xkanaj kan yewa' ixoq; no'j ek'uchiri' xunab'ej ri Agar yewa' ixoq chik, xujeqo kuk'aq b'i uq'iij ri rajaw Sarai.
01016005	Ek'u ri Sarai jewa' xub'i'ij che ri Abram: «¡E uma rilal ri Agar kuk'aq b'i nuq'ij! E ri'in xinya paq'ab' la, yey wo'ora ruma yewa' ixoq, e kuna' rire más k'o uwach chinuwach ri'in. Ek'u ri QAJAWAL JEHOVÁ chuk'utu wo'ora china ri k'o umak, we e ri'in o we e rilal» xcha'.
01016006	Yey ri Abram xuk'ul uwach che: —Chata pe wa kamb'i'ij chawe, ri Agar e awajchak ri'at, at katilowik sa' ri ka'an che —xcha'. Ek'u ri Sarai xujeqo lik xuya pa k'ax ri Agar, ek'u ri xu'an ri Agar e xanimaj b'i chwach.
01016007	E ri Ángel re ri QAJAWAL JEHOVÁ xuriq ri Agar pa ri luwar katz'intz'otik, chunaqaj jun ak'al che ri b'e ke'ek pa ri luwar Sur rub'i'.
01016008	Yey xub'i'ij che: —Agar, at rajchak ri Sarai, ¿pa at petinaq wi, yey pa kate'ek wi? —xcha'. Rire xuk'ul uwach: —Ewa' kinanimaj b'i chwach ri wajaw ixoq Sarai —xcha'.
01016009	Tek'uchiri' ri Ángel re ri QAJAWAL JEHOVÁ xub'i'ij che: —Chat-tzeleja ruk' rawajaw Sarai yey chaya'a awib' puq'ab' che ronoje ri kub'i'ij chawe —xcha'.
01016010	Ri Ángel re ri QAJAWAL JEHOVÁ jetanchi wa' xub'i'ij che: —E rawalk'o'al ketajin loq, kan'an chike lik kak'iyar kiwach, ruma ri kik'iyal na kach'ijitaj ta kajilaxik —xcha'.
01016011	Yey jetanchi wa' xub'i'ij ri ángel che: —At yewa' ixoq yey kalax jun awalab', yey Ismael rub'i' kakojo, ma ri QAJAWAL JEHOVÁ utom rawoq'ej chupa ri k'ax at k'owi.
01016012	E rawalab' ku'ana pacha' jun b'uru aj upa taq che', na jinta kach'ijow uchuq'ab'. Kach'o'jin kuk' konoje yey konoje kech'o'jin ruk' rire; ek'u rire kujikib'a' uwach pa kajeqi' wi, tob' na kajawax ta kuma ri ratz-uchaq' —xcha'.
01016013	E chwi k'u ri' wa' ri Agar, xukoj jun chik ub'i' ri QAJAWAL JEHOVÁ, ri xch'a't ruk' yey jewa' rub'i' xukojo: «E ri DIOS ri Kilow We'in» ma jewa' xub'i'ij: «Ri DIOS in rilom; e uwari'che k'a in k'aslik» xcha'.
01016014	E uwari'che wa jun ak'al jewa' rub'i' xukojo: Ak'al re ri Jun K'aslik yey Kinrilo. Wa' kakanaj chuxo'lib'al ri luwar re Cades yey ri Bered.
01016015	Ri Agar xalax jun ralko ralab' re ri Abram, ek'u rire xukoj Ismael che.
01016016	Echiri' xalax ri Ismael, k'o 86 junab' che ri Abram.
01017001	Echiri' ri Abram k'o 99 junab' che, ri QAJAWAL JEHOVÁ xuk'utub'ej uwach chwach yey xub'i'ij che: «In Ri'in DIOS lik k'o Ronoje Unimal Chuq'ab' Panuq'ab'; chatb'ina chinuwach Ri'in yey cha'ana jusuk' che rab'inik asilab'ik.
01017002	E Ri'in kanjikib'a' uwach jun tzij awuk': Kan'an chawe lik kak'iyar kiwach ralwalk'o'al» xcha'.
01017003	Tek'uchiri' ri Abram xuyuxub'a' rib' ruk' rukurusil upalaj k'a chwa ulew, yey e la' kach'a't ri DIOS ruk', jewa' kub'i'ij che:
01017004	«E nutzij wa' kanjikib'a' uwach awuk': Ri'at katu'ana kiqaw uk'iyal nimaq tinamit.
01017005	Yey na Abram ta chi rab'i', ma chwi k'u wo'ora Abraham rab'i', yey kan'an chawe katu'ana kiqaw uk'iyal nimaq tinamit.
01017006	Kan'an chike rawalk'o'al lik kak'iyar kiwach, chikixo'l wa' kewinaqir taq reyes yey uk'iyal nimaq tinamit.
01017007	Ri nutzij xinjikib'a' uwach awuk', yey kuk' rawalk'o'al chiqawach apanoq, e wa': Ri'in In DIOS awe ri'at yey In DIOS ke rawalk'o'al ketajin lo chawij.
01017008	Chawe ri'at yey chike rike kanya ronoje rulew re Canaán, cha' ku'an iwe'ix na jinta utaqexik, wa' e pa at jeqel wi wo'ora, yey In Ri'in DIOS ke rawalk'o'al ketajin lo chawij» xcha'.
01017009	Jetanchi wa' xub'i'ij ri DIOS che ri Abraham: —Ek'u ri'at yey kuk' konoje rawalk'o'al chujujunal kilema'j, e chinimaj ri nutzij xinjikib'a' uwach awuk' ri'at.
01017010	E nutzij wa' kanjikib'a' uwach iwuk' yey kan'an junam kuk' konoje rawalk'o'al e teran lo chawij: Konoje rachijab' kakoj chike ri kab'i'x che ri retalil re ri circuncisión.
01017011	Chirajawaxik wi ri'ix kiq'at rutz'u'malil ruwi ri iwulewal, yey wa' re k'utub'al ri tzij nujikib'am uwach Ri'in iwuk' ri'ix.
01017012	Chwi k'u ri' wo'ora, konoje rachijab' chujujunal taq lema'j keb'ik'owik, chirajawaxik wi kakikoj ri retalil re circuncisión. Ka'ani' wa' echiri' wajxaqib' (8) q'iij ralaxik rak'a, jela' ka'an che ri ralko ala kalax chirocho, yey jenela' ka'an che ri ralko ala loq'om na aj ta chupa ratinamit.
01017013	Chirajawaxik wi kakoj ri retalil re ri circuncisión che ri alaxinaq ruk' ja yey jela' ka'an che rajchak loq'otalik. Jela' k'u ri' ri nutzij nujikib'am uwach asu kakanaj kanoq jun k'utub'al che ri iwulewal ri'ix yey wa' na jinta utaqexik.
01017014	No'j ri na jinta ri retalil re circuncisión che, ri' asu kesax b'i chikixo'l ri tinamit, ma ri' e xjalajob' chwach ri kub'i'ij ri nutzij nujikib'am uwach Ri'in —xcha'.
01017015	Ek'u ri DIOS jetanchi wa' xub'i'ij che ri Abraham: —Rawixoqil Sarai na eta chi ub'i' la' kab'i'ij, wo'ora Sara rub'i' kab'i'xik.
01017016	Kanya ri utzil nuchomalil che rire, Ri'in kan'an che rire cha' kuya jun ak'ajol. Pa qatzij wi kanya ri utzil nuchomalil che rire, yey rire ku'ana kichu uk'iyal nimaq tinamit, yey taq ri ralk'o'al keb'u'ana taq reyes pakiwi taq tinamit, xcha'.
01017017	Tek'uchiri' ri Abraham xuyuxub'a' rujolom k'a chwa ulew yey xutze'ej, xa k'u pa ranima' jewa' xub'i'ij: ¿K'o b'ane juna achi 100 rujunab' yey k'a kalax juna uk'ajol? Yey ri Sara tob' k'o chi 90 junab' che, ¿k'a utz kami ri' kumatzej juna ak'a? xcha'.
01017018	Tek'uchiri' ri Abraham jewa' xub'i'ij che ri DIOS: —Ri kwaj ri'in, e kaya la che ri Ismael cha' kak'asi' rire ruk' ri utzil chomalil e la, xcha'.
01017019	Yey ri DIOS jewa' xuk'ul uwach che: —Pa qatzij wi ri nub'i'im Ri'in e rawixoqil Sara kak'oji' jun ak'ajol awe'at chirij, yey rub'i' kakojo e Isaac. Ruk' k'u ri Isaac kanjikib'a' wi uwach ri Nutzij, wa' e la' kakanaj kanoq na jinta utaqexik kuk' ri ralk'o'al rire.
01017020	Yey k'u chwi ri Ismael, e kan'an che janipa ri ab'i'im chwe, kanya ri utzil nuchomalil puwi', ma ri ralk'o'al lik keb'u'ana ek'i yey lik kak'iyar kiwach. Keb'alax e kab'lajuj (12) uk'ajol ri Ismael, yey wa' keb'u'ana ajwach ketaqan pakiwi' taq tinamit, yey che rire kan'an jun unimal tinamit.
01017021	No'j ri Nutzij, kanjikib'a' uwach ruk' ri Isaac rak'ajol kalax pa jun junab' ruma ri Sara, wa' e pacha' taq waq'ij oj k'owi, xcha'.
01017022	Echiri' ri DIOS xuk'is kach'a't ruk' ri Abraham, Rire xel b'i chiri'.
01017023	Chupa la' la q'iij wi ri Abraham xukoj ri retalil re circuncisión che ruk'ajol Ismael, yey jela' xu'an chike konoje rajchak eb'alaxinaq pa rocho yey ri rajchak eloq'otalik. Konoje rachijab' ejeqel chirocho yey kechakun puwi' rub'itaq re, xkoj ri retalil re circuncisión chike, jela' pacha' ri xtaqan ri DIOS che.
01017024	Yey 99 junab' k'o che ri Abraham echiri' xukoj ri retalil re circuncisión che ri rulewal.
01017025	Yey ruk'ajol Ismael, k'o oxlajuj (13) junab' che echiri' xkoj ri retalil re circuncisión che ri rulewal.
01017026	Ri Abraham yey ruk'ajol Ismael, junam xkoj ri retalil re circuncisión chike chupa la' la q'iij wi.
01017027	Junam kuk' konoje rachijab' e k'o parocho yey kuk' rachijab' ajchak eb'alaxinaq chiri', kuk' ri rajchak eloq'otal chike ri na e ta aj chiri', xkoj chike ri retalil re circuncisión junam ruk' ri Abraham.
01018001	Ri QAJAWAL JEHOVÁ xuk'ut rib' chwach ri Abraham chupa ri luwar pa k'owi ri q'apatan Mamre rub'i', echiri' ri Abraham tz'ul chwach ri okib'al re ri rocho xa kakirik, pa tik'il q'iij echiri' lik k'o b'uk
01018002	Ri Abraham xtzu'n apanoq yey xeril oxib' (3) achijab' e tak'al chwach rire. Echiri' xerilo, jampatana xyakatajik xeb'u'k'ulu apanoq, xuyuxub'a' rib' ruk' rupalaj k'a chwa rulew,
01018003	yey jewa' xub'i'ij: —Wajawal, we taqal ko chwe, ma'an ko la ri' na ke'ek ta na la.
01018004	Ma kantz'onoj k'ana ya' cha' kach'aj raqan alaq yey jela' kuxlan alaq chuxe' ri mu'j re wa jun che'.
01018005	Xaloq' xik'ow alaq wara, ki'nk'ama lo wa'im cha' kak'oji' chuq'ab' alaq che ri b'e kamaj tanchub'i alaq —xcha'. Jewa' xkib'i'ij rike: —Utz ri' e cha'ana ri xab'i'ij —xecha'.
01018006	Ek'u ri Abraham lik kanik xok b'i pa ri rocho xa kakirik yey jewa' xub'i'ij che ri Sara: —Chak'ama 44 libra re ri chomilaj harina, chayoq'o upa yey cha'ana pam che —xcha'.
01018007	Tek'uchiri' ri Abraham lik kanik xe'ek pa ek'owi ri b'aka'ib', xucha' jun meq' lik choom uwach yey xuya che jun chike ri rajchak; ek'u rire jampatana xuyijib'a' re katijik.
01018008	Yey ruk' ri meq' xuyijib'a', xuk'am mantekilo yey leche yey xu'ya'a k'u chikiwach. Ek'u ri Abraham e la' k'o kuk' chuxe' ri che', yey rike xewa'ik.
01018009	Echiri' xkik'is ri kiwa'im, rachijab' eb'inel xkitz'onoj che ri Abraham: —¿Pa k'owi rawixoqil Sara? —xecha'. Yey rire xuk'ul uwach: —Le' k'o pa ri ja xa kakirik —xcha'.
01018010	K'o k'u jun chike rachijab' jewa' xub'i'ij chike: —Che ri jun chik junab' kak'un loq, kino'lb'ina tanchi awuk', ek'u ri' rawixoqil Sara k'o chi jun ralko ralab' —xcha'. Ek'u ri Sara kutata' pan ronoje ri kakib'i'ij, ma rire k'o lo chirij ri Abraham che ri okib'al lo ri ja.
01018011	Ri Abraham yey ri Sara lik e nimaq winaq chik, ma ri Sara na karil ta chi ne ri yab'il re upa iik'.
01018012	Ek'u ri Sara xutze'ej pa ranima' xa xe'laq'ay yey jewa' xub'i'ij: «¿Su'anik ri'? ¿E kami ri' wa' in chi nimalaj winaq, kaya' tanchi chwe wa nimalaj ki'kotemal yey ri wachijil lik ne mam chik?» xcha'.
01018013	Ek'u ri QAJAWAL JEHOVÁ jewa' xub'i'ij che ri Abraham: «¿Su'b'e xtze'n ri Sara? Ma xub'i'ij: “¿E kami ri' wa' in chi nimalaj winaq, k'a utz kalax jun ralko walab'?”» xcha'.
01018014	¿K'o b'ane k'ayew chwach ri DIOS? Ma jewa' che ri jun chik junab' kak'un loq kino'lb'ina awuk', ek'u rawixoqil Sara k'o chi jun ralko ralab' —xcha'.
01018015	Echiri' xuta wa' ri Sara xuxi'ij rib' yey jewa' xub'i'ij: —Ri'in na xintze'n taj —xcha'. Ri QAJAWAL JEHOVÁ xuk'ul uwach che: —Na eta ri', ma Ri'in weta'am ri'at xat-tze'nik —xcha'.
01018016	Tek'uchiri' ri e b'inel xeyakataj b'i chiri' yey xetzu'n pan chwi ri tinamit Sodoma. Ri Abraham e la' e rachb'ilam re keb'u'jacha b'i.
01018017	Ek'u ri QAJAWAL JEHOVÁ jewa' xub'i'ij: «Na utz taj we kanwewaj che ri Abraham ri kan'ano,
01018018	ma rire ku'ana kiqaw jun unimal tinamit lik k'o uchuq'ab'. Nub'i'tisim che ri Abraham, ruma rire kanya ri utzil nuchomalil pakiwi' konoje taq ri tinamit che ruwachulew.
01018019	Ri'in nucha'om rire, cha' kuk'am kiwach ri ralk'o'al yey taq ri e k'o pa rocho, cha' jela' kakikoj nutzij Ri'in yey kaki'an ronoje ri utz yey ri jusuk', jek'ula', Ri'in kan'an ruk' ri Abraham janipa ri nub'i'tisim che» xcha'.
01018020	E uwari'che ri QAJAWAL JEHOVÁ xub'i'ij che: —K'o jun raq'unik chikij ri winaq re ri tinamit Sodoma yey Gomorra yey wa' katajin unimarik, e ruma ri lik ik'owinaq chi uwi' ri kimak,
01018021	kine'ek k'u wo'ora chila', yey kinwila' we qatzij lik ik'owinaq chi uwi' ri kimak jela' pacha' ri raq'unik nuk'ulum, jek'ula' kanweta'maj Ri'in —xcha'.
01018022	Ek'u ri keb' (2) chik achijab', xeb'ek Sodoma, no'j ri Abraham k'a xkanaj kan chwa ri QAJAWAL JEHOVÁ,
01018023	xqib' k'u pan chwa ri QAJAWAL JEHOVÁ yey jewa' xutz'onoj che: —¿Kaq'at kami la tzij ri' pakiwi' ri na jinta kimak junam kuk' ri e makunel?
01018024	K'axtaj xa e 50 tikawex jusuk' ri kib'inik ek'o chupa la tinamit. ¿Kaq'at kami la tzij ri' chwi ri tinamit yey na kakuy ta la kimak kuma la 50 tikawex jusuk' kib'inik?
01018025	Na utz ta k'u ri' we kekamisaj la ri jusuk' kib'inik junam kuk' raj makib' pacha' chi junam e makuninaq. ¡Ma'an ne ko la ri' wa'! Rilal Lal raj Q'atal Tzij puwi ronoje ruwachulew, ¿na e ta kami ka'an la ri' ri lik ub'e chwi wa'? —xcha'.
01018026	Tek'uchiri' ri QAJAWAL JEHOVÁ xuk'ul uwach che: —We keb'enuriq 50 tikawex jusuk' kib'inik chupa ri tinamit Sodoma, kuma rike kankuy kimak konoje ri tikawex e jeqel chupa ri tinamit —xcha'.
01018027	Ri Abraham jetanchi wa' xub'i'ij che: —Kuyu la numak, Lal Wajawal, che wa kamb'i'ij che'la, ma rilal Lal WAJAWAL DIOS yey ri'in xa in ulew poqlaj.
01018028	K'axtaj xa e 45 tikawex jusuk' kib'inik. ¿Kuma nawi la wo'ob' (5) chik na ketz'aqat ta wi ri 50, kaq'at la tzij puwi' konoje wa tinamit? —xcha'. Ek'u ri QAJAWAL JEHOVÁ xuk'ul uwach che: —We keb'enuriq 45 tikawex jusuk' kib'inik, ri' na kanq'at ta tzij puwi ri tinamit —xcha'.
01018029	Xch'aw tanchi ri Abraham: —K'axtaj xa e k'o 40 tikawex jusuk' kib'inik —xcha'. —Kuma la 40 tikawex, na kanq'at ta tzij chwi ri tinamit —xcha ri QAJAWAL JEHOVÁ.
01018030	No'j ri Abraham jetanchi wa' xub'i'ij che: —Mape oyowal la wuk' WAJAWAL ruma tanchi wa kamb'i'ij che'la, k'axtaj xa e 30 keriqitaj chiri' —xcha'. —Kuma la 30 tikawex jusuk' kib'inik, kankuy kimak ri tinamit —xcha ri QAJAWAL JEHOVÁ.
01018031	Xub'i'ij tanchi ri Abraham: —Lik na taqal ta chwe kinch'a't uk' la ma Rilal Lal WAJAWAL, ¿K'axtaj xa e 20 keriqitaj chiri'? —xcha'. —Kuma la 20 tikawex, na kansach ta kiwach ri tinamit —xcha' ri QAJAWAL JEHOVÁ.
01018032	Jewa' xub'i'ij tanchi ri Abraham: —Ma pe oyowal la wuk' WAJAWAL, ma xew chi wa' kinch'a'tik, ¿K'axtaj xa e la' keriqitaj e lajuj (10) chiri'? —xcha'. —Ruma la lajuj (10) tikawex jusuk' kib'inik na kansach ta kiwach ri tinamit —xcha ri QAJAWAL JEHOVÁ che.
01018033	Ek'u chiri' ri QAJAWAL JEHOVÁ xuk'is kach'a't ruk' ri Abraham, xel b'i chiri'; yey ri Abraham xtzelej chirocho.
01019001	E k'u ri k'eb' ángeles xeb'opon chupa ri tinamit Sodoma, ke'ek q'iij chik. Ek'u rachi Lot tz'ul che ri okib'al re ri tinamit, ma e luwar wa' pa kakimol wi kib' rachijab' k'o kiwach. Echiri' xerilo, xyakataj b'i xeb'u'k'ulu apanoq, xuxukub'a' rib' k'a chwa rulew.
01019002	Yey xub'i'ij chike: —Alaq achijab', ma'an ko alaq ri' kanaj alaq waq'ab' chiwocho. Chiri' utz kach'aj ri aqan alaq, alaq, yey chwe'q aniim tan kamaj tanchub'i ri b'e alaq —xcha ri Lot chike. Ek'u rike xkib'i'ij che: —Maltyox chawe, ma ri'oj kojkanaj kan waq'ab' chwa k'ayib'al —xecha'.
01019003	Ek'u ri Lot lik xelaj chike, yey ri xki'ano e xkikoj utzij, xeb'ek ruk' chirocho. Echiri' xeb'oponik, ri Lot xu'an jun nimalaj nimanik chike, xu'an pam na jinta levadura che yey xewa' k'u ri'.
01019004	No'j k'amaja' ne keb'e'waroq, echiri' konoje rachijab' re ri tinamit Sodoma xkisut rij ri ja, wa' e konoje ralab'o yey ri nimaq winaq re ri tinamit.
01019005	Xkijeq kesik'in che ri Lot, jewa' kakib'i'ij: —¿Pa ek'o wi rachijab' xek'un cha'wocho waq'ab'? ¡Cheb'awesaj loq, ma kaqaj kojkotz'i' kuk'! —xecha'.
01019006	Tek'uchiri' ri Lot xel loq re kolch'a'ta kuk', xutz'apij kan chi utz ri pwerta k'o chirij rire;
01019007	jewa' xub'i'ij chike: —Alaq watz nuchaq', ma'an ko alaq ri', lik na ub'e taj we ka'an alaq wa', wa' lik na utz ta k'ana uwach.
01019008	Tape alaq, ri'in ek'o ka'ib' numi'al k'amaja' kek'uli'ik. Keb'enuwesaj loq cha' ka'an alaq kuk' janipa ri ka'aj alaq; no'j e mak'o ma'an alaq chike wa'chijab', ma rike epetinaq wuk' chiwocho yey ruma la' kenuchajij —xcha'.
01019009	Ek'u rike jewa' xkik'ul uwach: —¡Chatela pa qab'e! —xecha'. Yey jetanchi wa' xkib'i'ij: —Wa'chi xk'unik na aj ta ne wara, yey ¿karaj kami ri' kataqan paqawi'? —Xecha chikiwach. E wo'ora kaqa'an más k'ax chawe ri'at chikiwach rike —xecha tanchik. Tek'uchiri' xkijeqo kech'o'jin ruk' ri Lot yey xeqib' chwach ri pwerta cha' kakik'aq b'i.
01019010	No'j ri eb'inel, xkijek' pan ri Lot yey xkokisaj b'i junam kuk' chupa ri ja; tek'uchiri' xkitz'apij ri pwerta.
01019011	Ek'u ri ángeles xeki'an potz' chike rachijab' xekanaj kan chwa ri pwerta ajweer. Wa' e konoje ralab'o yey ri nimaq winaq lik chak kemalalik kakitzukuj ri pwerta re la ja.
01019012	Tek'uchiri' raj b'inel xkib'i'ij che ri Lot: —¿E k'o jujun chik awalk'o'al wara? Cheb'ak'ama b'i rak'ajol, kuk' rami'al yey taq rajii', yey taq ri e k'o chux chawe chupa wa tinamit; cheb'awesaj b'i naj che wa luwar;
01019013	ma ri'oj kaqasach uwach wa luwar, wa' e ruma ik'owinaq chi uwi' ri raq'unik oponinaq chwa ri QAJAWAL JEHOVÁ chikij ri winaq re wa tinamit, e uwari'che oj utaqom loq re kaqasach kiwach —xecha che.
01019014	Tek'uchiri' ri Lot xeb'u'tzukuj taq rujii', ri kek'uli' na kuk' rumi'al yey xub'i'ij chike: —¡Chixyakatajoq yey chixelub'i wara, ma ri QAJAWAL JEHOVÁ kusach uwach wa tinamit oj k'owi! —xcha chike. No'j ralab'o na xkikoj ta ri kub'i'ij ri Lot chike, ma e chikiwa rike xa etz'anem upa ri kub'i'ij.
01019015	Ek'u la' katajin usaqirik, e ri ángeles xkib'i'ij che ri Lot: —¡Chawilij! Jat yey chak'ama b'i rawixoqil kuk' ri keb' ami'al, cha' na kixkam taj echiri' kape ri k'ax puwi wa tinamit —xecha'.
01019016	Ek'u ri Lot na karilij taj, ruma la' ri ángeles xkijek'ij b'i che ruq'ab' rire, che ruq'ab' ri rixoqil yey ri keb' umi'al ma ri QAJAWAL JEHOVÁ lik k'o k'axna'b'al uk'u'x chike. Xeb'ekesaj k'u b'i chupa la tinamit cha' na jinta kakik'ulumaj.
01019017	Echiri' eb'elinaq chub'i chupa ri tinamit, jun chike ri ángeles xub'i'ij: —¡Chiwilij b'i, chikolob'ej iwib'! Mixtzu'n kan chiwij, mixtak'i' ne k'enoq chwi lo rutaq'ajal ruwi'. Jix, chikolob'ej iwib' che taq ruwi juyub', we kiwaj na kasach ta iwach —xcha'.
01019018	Ek'u ri Lot xub'i'ij chike: —¡Kantz'onoj ko che alaq, alaq wajaw, lik ne mu'an ri'!
01019019	E ralaq lik na xa ta jub'iq' ri utz 'anom alaq chwe yey k'utum ri k'axnab'al k'u'x alaq chwe, ma xkolob'ej alaq ri nuk'aslem, no'j ri'in na utz taj kine'ek che taq ruwi juyub', ma chiri' kinumaj ri q'atb'al tzij ka'an puwi wa tinamit yey kinkam k'u ri'.
01019020	Chilape alaq, xa naqaj che wara k'o jun ralko tinamit pa utz kine'ek wi. ¡Ya'a alaq luwar chwe kine'ek chila' re kankolob'ej wib', ma pa qatzij wi wa' xa ralko tinamit! —xcha'.
01019021	Tek'uchiri' jun chike ri ángeles xub'i'ij: —Utz ri', e kan'an ri katz'onoj chwe. Na kansachisaj ta uwach ri tinamit xab'i'ij chwe.
01019022	No'j e chawilij, ja'kolob'ej awib' chila', ma na jinta k'o kan'an ri'in xaloq' k'amaja' katopon chila' —xcha'. E uwari'che xkoj ub'i' Zoar che la' la tinamit.
01019023	Ek'u ri' kasaqir ruwachulew echiri' ri Lot xopon chupa ri tinamit Zoar.
01019024	Ek'u ri QAJAWAL JEHOVÁ xutaq lo chila' chikaj q'aaq' yey azufre kaqa'wik, wa' e pacha' chi jab' katixix chwi taq ri tinamit Sodoma yey Gomorra;
01019025	yey xusachisaj k'u kiwach ri' ri tinamit yey ronoje ruwaraqan taq'aj, junam kuk' ri tikawex ejeqel chiri' yey xuk'is ruk' ronoje ri tiko'n kak'iy che ruwu'lew.
01019026	Ek'u ri rixoqil ri Lot, rire teran loq yey xtzu'n k'u pan chirij yey chiri' k'u ri' xu'an kan jun chi takatik pacha' ab'aj re atz'aam.
01019027	Lik anim tan, ri Abraham xtzelej chupa ri luwar pa xch'a't wi ruk' ri QAJAWAL JEHOVÁ;
01019028	xtzu'n k'u pan chwi ri Sodoma yey Gomorra yey chwi ronoje ruwaraqan taq'aj, yey xril apanoq ronoje la luwar e ri' kaq'an sib' puwi' pacha' juna orna.
01019029	Jek'ula' xu'an ri DIOS echiri' xusach kiwach ri tinamit ek'o che ruwaraqan taq'aj pa xjeqi' wi ri Lot, no'j e xu'an ri utz che ruk'aslemal ri Abraham yey xresaj k'u lo ri Lot chupa taq ri luwar xusach uwach.
01019030	Ri Lot xok xi'in ib' ruk' kakanaj kan chupa ri tinamit Zoar yey xe'ek kuk' ri ka'ib' umi'al che ruwi juyub'. Chiri' xjeqi' wi chuxe' jun pek junam kuk' ri keb' umi'al.
01019031	K'o jun q'iij, e rumi'al atz ri Lot xub'i'ij che ruchaq': —Ri taat nimalaj winaq chik, yey pa ronoje wa luwar na jinta juna achi cha' kak'uli' quk' jela' pacha' ri xex ka'an wi.
01019032	Ri qa'ana' e qaq'ab'arisaj ruk' vino yey jela' kojkotz'i' ruk' cha' kek'oji' qalk'o'al ruma rire —xcha'.
01019033	Ek'u chupa la' laq'ab' xkiq'ab'arisaj ruk' vino ri kiqaw, yey rumi'al atzixel xkotz'i' ruk', no'j ruqaw na xunab'ej taj jampa xkotz'i' rumi'al ruk' yey jampa xyakataj b'i.
01019034	Chuka'm q'iij k'ut, rali atzixel xub'i'ij che ruchaq': —Ri'in xinkotz'i' xokq'ab' ruk' ri taat; qa'ana tanchi che waq'ab' kaqaq'ab'arisaj ruk' vino cha' katkotz'i' ri'at ruk' rire, jela' k'ut qakab'ichal kak'oji' qalk'o'al ruma rire —xcha'.
01019035	Chupa la' la'q'ab' xkiq'ab'arisaj tanchi ri kiqaw ruk' vino, yey ek'u ri chaq'ixel xe'kotz'ola ruk', no'j ri Lot na xunab'ej taj jampa xkotz'i' rumi'al ruk' yey jampa xyakataj b'i.
01019036	Jela' k'u ri', kikab'ichal rumi'al ri Lot xekanaj kan e yewa' ixoqib' ruma ri kiqaw.
01019037	Ri atzixel xalax jun ralko ralab', Moab rub'i' xukojo, wa' e kiqaw ri kab'i'x moabitas chike wo'ora.
01019038	Ek'u ri chaq'ixel xalax jun ralko ralab', Ben-ammi rub'i' xukojo, wa' e kiqaw ri kab'i'x amonita chike wo'ora.
01020001	Ri Abraham xel b'i chupa ri luwar pa k'owi yey xe'ek chupa ri luwar re Neguev yey xjeqi' chupa ri tinamit Gerar, wa' k'o chuxo'l ri Cades yey ri Shur.
01020002	Yey chiri' xub'i'ij wi ri Abraham chwi ri rixoqil Sara: «e wa' wanab'» xcha'. Tek'uchiri' ri Abimelec, ri rey re Gerar xutaq uk'amik ri Sara re ku'an rixoqil che.
01020003	Chupa k'u la' la'q'ab' ri DIOS xch'a't ruk' ri Abimelec puwaram, jewa' xub'i'ij che: «E wo'ora katkamik, ma rixoq xak'amo rire k'ulanik yey k'o rachijil» xcha'.
01020004	Ek'u ri Abimelec k'amaja' ne kakotz'i' ruk' ri Sara, ruma ri' jewa' xuk'ul uwach: «Lal Wajawal, ¿kakamisaj kami la ri' ri na jinta mak u'anom?
01020005	Ma ri Abraham xub'i'ij chwe wa' wi'xoq e ranab', yey ri Sara xub'i'ij chwe ri Abraham e uxib'al. Ek'u ri' ri'in na weta'am taj we na ub'e ta wa xin'ano; chinuwach ri'in utz ri xin'ano» xcha'.
01020006	Ek'u ri DIOS xuk'ul uwach che e la' puwaram: «Ri'in weta'am e ri'at na aweta'am taj we na ub'e ta wa xa'ano. E uwari'che na xinya ta luwar chawe katmakun chinuwach Ri'in ma na xinya ta ne luwar chawe cha' katkotz'i' ruk'.
01020007	Ek'u wo'ora, chatzelej b'i rixoq che ri rachijil, ma ri Abraham e jun q'alajisanel re ri DIOS yey jek'ula' kach'aw chinuwach Ri'in pawi' ri'at cha' k'o ak'aslemal. No'j we na katzelej tub'i che, chaweta'maj k'u ri' ma pa qatzij wi ri'at yey ri e k'o awuk' pawocho, kixkamik» xcha'.
01020008	Chuka'm q'iij k'ut ri Abimelec xwa'lij lik anim tan, yey xeb'umol konoje rachijab' aj ya'l na'oj yey xutzijoj chike ronoje ri xb'i'x che puwaram. Echiri' rike xkita wa', lik xkixi'ij kib' che.
01020009	Tek'uchiri' ri Abimelec xusik'ij ri Abraham yey xub'i'ij che: —¿Su'b'e x'an la wa' chiqe?, Ruma wa' ri'in yey ri tinamit pa kintaqan wi lik xqa'an wa jun nimalaj mak. Wa x'an la wuk', lik na ub'e taj ka'an la —xcha'.
01020010	Jetanchi wa' xub'i'ij ri Abimelec che ri Abraham: —¿Sa' ri kach'ob' la raqan echiri' x'an la ronoje wa'? —xcha'.
01020011	Ri Abraham jewa' xuk'ul uwach: —Ri'in xinch'ob' raqan chiwib'il wib', e chupa wa' wa luwar na jinta xi'in ib' chwach ri DIOS kuk' ri tikawex yey ruma k'u ri wixoqil kinkamisax ri'in.
01020012	No'j pa qatzij wi ri Sara wanab' nenare', ma umi'al ri nuqaw, tob' na ralit ta ri nuchu; e uwari'che utz xink'uli' ruk'.
01020013	Echiri' ri DIOS xub'i'ij chwe kinel lo kuk' ri nuchu-nuqaw cha' kine'ek pa jujun chik luwar, e ri'in ximb'i'ij che ri Sara mu'an ko ri', e pa taq ri jujun luwar pa kojopon wi, kub'i'ij e ri'in in uxib'al —xcha'.
01020014	Ek'u ri Abimelec xusipaj b'i che ri Abraham taq b'exex, b'aka'ib' yey achijab' yey ixoqib' e ajchak, tek'uchiri' xutzelej b'i ri rixoqil Sara che.
01020015	Yey xub'i'ij ri Abimelec che: —Taq ri wulew e k'o chiwach la; cha'a la ri luwar kuk'ul k'u'x la, pa utz kajeqi' wi la —xcha'.
01020016	Yey che ri Sara xub'i'ij: —Ri'in xinya b'i che “raxib'al” wa 25 libra re saqa pwaq, wa' kanya chawe chikiwach konoje ri e k'o wara cha' rajil uk'axel che ri xatik'ow wi, ruma wa' na jinta junoq kach'a't chawij ri'at —xcha'.
01020017	Tek'uchiri' ri Abraham xu'an orar chwach ri DIOS, yey ri DIOS xeb'ukunaj ri Abimelec junam ruk' ri rixoqil. Jenela' xeb'ukunaj rixoqib' e rajchak, ma jela' xek'oji' kalk'o'al.
01020018	Ma ruma ri Sara, konoje rixoqib' e k'o pa rocho ri Abimelec na utz taj kekanaj kan yewa' ixoqib', wa' e ri QAJAWAL JEHOVÁ x'anawik.
01021001	Ri QAJAWAL JEHOVÁ lik e xu'ano janipa ri ub'i'tisim che ri Sara, yey janipa rub'i'im che lik e xu'ana'.
01021002	Jela' k'u ri' ri Sara xkanaj yewa' ixoq, yey ruma rire xalax jun uk'ajol ri Abraham echiri' lik nimalaj winaq chik. Ri ralko ala xalaxik chupa ri q'iij ub'i'im chi ri DIOS che.
01021003	Ri Abraham xukoj Isaac che ruk'ajol, ri xya'taj che ruma ri Sara.
01021004	Yey xukoj che ruk'ajol ri retalil re circuncisión echiri' k'o wajxaqib' (8) q'iij che ralaxik, jela' pacha' ri xtaqan ri DIOS che.
01021005	Yey 100 rujunab' ri Abraham echiri' xalax ruk'ajol Isaac.
01021006	Tek'uchiri' ri Sara xub'i'ij: «Ruma wa xu'an ri DIOS chwe, wo'ora lik kintze'n ruma nuki'kotemal yey konoje ri kakito xalax jun ralko walab', junam ketze'n wuk'» xcha'.
01021007	Yey jewa' xub'i'ij tanchik: «¿China xb'i'n che ri Abraham e ri'in Sara kaya'taj chwe kantz'umtisaj jun ak'a? Ma tob' nimalaj winaq chi ri Abraham, ri'in xinya jun uk'ajol rire» xcha'.
01021008	Ri ralko ala Isaac xk'iyik yey xesax ri tz'uum che. Chupa ri q'iij echiri' xesax ri tz'uum che, ri Abraham xu'an jun unimal nimanik ruma wa'.
01021009	Yey ek'u ri Sara xrilo e ri Ismael, ruk'ajol ri Abraham yey ralab' ri Agar ri rajchak aj Egipto, e lik kuch'amij ri ralab' Isaac.
01021010	Ruma k'u la' xub'i'ij ri Sara che ri Abraham: «Choqotaj b'i la wa jun ixoq ajchak junam ruk' ri ralab'. Ma ru-herencia ri walab' Isaac na utz taj kujach upa ruk' ri ralab' rire» xcha'.
01021011	Wa' wa xub'i'ij ri Sara lik xok chuk'u'x ri Abraham, ma e che ruk'ajol ka'an wi wa'.
01021012	Ek'u ri DIOS xub'i'ij che: «Mok chak'u'x ruma rala yey ruchu. E cha'ana ronoje ri kutz'onoj ri Sara chawe, ma che rak'ajol Isaac keb'alax wi lo rawalk'o'al paqatzij wi awe'at.
01021013	Ek'u chwi ri ralab' ri Agar, ri rajchak ri Sara, Ri'in kan'an che rire cha' ku'ana jun nimalaj tinamit, ma ak'ajol ri'at» xcha'.
01021014	Chuka'm q'iij, ri Abraham lik anim tan xyakatajik, xuyijib'a' b'i che ri Agar pam re uwa'im yey jun k'olib'al ruk' ya', xuya b'i ronoje wa' re kareqaj b'i, xutaq b'i ruk' ri ralab' Ismael. Ri Agar xe'ek yey e la' kab'inik, na reta'am taj pa ke'elawi chupa ri luwar katz'intz'otik re Beerseba.
01021015	Echiri' xk'is ri ya' k'o chupa ri k'olib'al, xu'ya'a ri ralko ala chuxe' jumokaj che',
01021016	yey ruchu Agar xe'tz'ula lo utukel laj pa 100 metro che, yey xub'i'ij: «Na kwaj taj kanwilo echiri' kakam ri walab'» xcha'. Tek'uchiri' rire xe'tz'ula pan chwach, rala xujeqo kasik'inik yey koq'ik.
01021017	Ek'u ri DIOS xuta ruqul rala koq'ik, yey chila' chikaj e ri ángel re ri DIOS xusik'ij loq yey xub'i'ij che: «¿Sa' xak'ulumaj Agar? Maxi'ij awib', ma ri DIOS xuta ri roq'ej ri ralko ala chiri' pa ri k'owi.
01021018	Jat, ja'yaka rala, yey chachapa che ruq'ab' ma e kan'an wa' Ri'in che: Kan'an che rire cha' ku'ana jun nimalaj tinamit» xcha'.
01021019	Tek'uchiri' ri DIOS xu'an che ri Agar cha' xril pan jun k'uwa' re ya'. Rire xe'ek yey xu'nojisaj lo ruk'olib'al che ya' yey xuya che ri Ismael.
01021020	Chwi k'u ri wa' ri DIOS lik xuto' rala, yey xk'iy k'ut yey xjeqi' chupa ri luwar katz'intz'otik, rire lik xumaj uk'aqik ri ch'aab'.
01021021	Yey xjeqi' chupa ri luwar katz'intz'otik re Parán. Tek'uchiri' ruchu xuk'ulub'a' ruk' jun ali aj Egipto.
01021022	Chupa la' la q'iij wi, ri Abimelec xe'ch'a'ta ruk' ri Abraham, wa' rachb'ilam b'i ri Ficol, ajwach ke rachijab' e ajch'a'oj. Yey ri Abimelec jewa' xub'i'ij che ri Abraham: —Ri DIOS kuto' la che ronoje ri ka'an la, ma e kilitaj che ronoje ri ka'an la.
01021023	Ek'u wo'ora, chupa rub'i' ri DIOS jikib'a' la uwach chwe pa wa luwar, ma'an la juna sokoso'nik chwe ri'in yey chike ri walk'o'al yey chike ri ketajin loq. Jikib'a' la uwach chwe, kak'ut la ri rutzil k'u'x jikil uwach chwe jela' pacha' ri xink'ut ri'in che'la, yey jela' ka'an la chike wa tikawex ek'o chupa wa tinamit pa la jeqel wi la tob' na aj ta la wara —xcha'.
01021024	Yey xuk'ul uwach ri Abraham: —Utz ri' kanjikib'a' uwach che'la —xcha che.
01021025	Ek'u ri Abraham xraq'un chwach ri Abimelec ruma jun jul k'otom re uk'olib'al ya', ri xkimaj ri rajchak ri Abimelec chike ri rajchak ri Abraham.
01021026	Yey ri Abimelec xuk'ul uwach: —Na weta'am taj china x'anaw re wa', yey rilal na jinta b'i'im la chwe, k'a e wo'ora kanta chwi wa' —xcha'.
01021027	Tek'uchiri' ri Abraham xeb'uk'am taq b'exex yey b'aka'ib' yey xeb'uya che ri Abimelec, yey chupa la' la q'iij wi kikab'ichal xkijikib'a' uwach jun tzij chikiwach.
01021028	Ek'u ri Abraham xeb'uya parewi wuqub' ati'tab' q'apoj b'exex chike ri e ri're.
01021029	Yey ri Abimelec jewa' xub'i'ij che ri Abraham: —¿Su'chak xeya la parewi wa wuqub' ati'tab' q'apoj b'exex? —xcha'.
01021030	Yey ri Abraham xuk'ul uwach: —E wa wuqub' ati'tab' q'apoj b'exex, kanya che'la k'utub'al re e in xink'otow wa jun jul re uk'olib'al ya' —xcha'.
01021031	E uwari'che Beerseba xkikoj che la' la luwar, ma kikab'ichal rike xkijikib'a' uwach ri kich'a'teem chiri'.
01021032	Echiri' kijikib'am chi uwach ri tzij chiri' Beerseba, ri Abimelec yey ri Ficol ri ajwach ke rachijab' e ajch'a'oj xetzelej chupa ri kitinamit raj filisteo.
01021033	Chiri' Beerseba, ri Abraham xutik jun che' tamarisco rub'i', yey chiri' xuyak wi uq'iij rub'i' ri QAJAWAL JEHOVÁ, ri DIOS na jinta utaqexik.
01021034	Uk'iyal junab' k'u ri', ri Abraham xjeqi' chupa ri tinamit ke raj filisteo.
01022001	Echiri' ik'owinaq chi wa', ri DIOS xuk'am upa ri kub'ulib'al uk'u'x ri Abraham we pa qatzij wi kub'ul uk'u'x ruk' Rire. Xuch'ab'ej k'u ri' jewa' xub'i'ij che: —¡Abraham! Rire xuk'ul uwach che: —Ri' in k'o wara —xcha'.
01022002	Ek'u ri DIOS jewa' xub'i'ij che: —Chak'ama b'i ri Isaac, rak'ajol, ri xa jun, ri lik k'ax kana'o, yey jat che taq ri luwar re Moriah. Echiri' at k'o chi chila' chakamisaj re kaya pa qasa'n, re kaporoj chinuwach, wa' ka'an che ruwi ri juyub' pa kamb'i'ij wi chawe —xcha'.
01022003	Ri Abraham chuka'm q'iij, lik anim tan xwa'lijik yey xuwiq b'i ru-axna, xuk'am b'i si' re ri qasa'n yey xe'ek chupa ri luwar pa xub'i'ij wi ri DIOS che, junam xeb'ek ruk' ruk'ajol Isaac yey kuk' keb' e rajchak.
01022004	Churox q'iij k'ut che ri kib'inab'al ri Abraham xtzu'n chinimanaj yey xril pan ri luwar.
01022005	Yey jek'uwa' xub'i'ij chike ri rajchak: —Chixkanaj kan wara ruk' ri axna. Yey ri'in ruk' wa nuk'ajol koje'ek chik, re ke'qaloq'nimaj uq'iij ri DIOS yey tek'uchiri' kojtzelej tanchuloq —xcha'.
01022006	Ri Abraham xuk'am ri si' re ri qasa'n re kaporoxik yey xuya b'i che ri Isaac cha' kareqaj b'i, yey rire e xruk'a'aj b'i ri kuchilo yey ri q'aaq', yey ek'u la' junam xeb'ek.
01022007	Ek'u ri Isaac jewa' xub'i'ij che ruqaw Abraham: —¡Tatoo! —xcha'. Ruqaw xuk'ul uwach: —¿Sa' kawaj nuk'ajol? —xcha ri Abraham. Ri Isaac jewa' xub'i'ij: —Chila pe la, quk'a'am lo ri si' yey quk'a'am ri q'aaq', no'j ¿pa k'owi ri q'apoj b'exex re ri qasa'n kaporox chwach ri DIOS? —xcha'.
01022008	Ri Abraham jewa' xuk'ul uwach: —Nuk'ajol, e ri DIOS kaya'w re juna q'apoj b'exex re ri qasa'n kaqaporoj chwach ri DIOS —xcha'. Ek'u ri' la' junam xeb'ek.
01022009	Echiri' xeb'opon chupa ri luwar pa ub'i'im wi ri DIOS chike, ri Abraham xuyak jun altar yey xunuk' ri si', tek'uchiri' xuyut ruk'ajol Isaac yey xuya puwi ri altar chwi ri si'.
01022010	Yey ek'uchiri' xuyak ruq'ab' ruk' ri kuchilo re kukamisaj ruk'ajol,
01022011	ek'u ri Ángel re ri QAJAWAL JEHOVÁ xsik'in lo che k'a chila' chikaj: —¡Abraham! ¡Abraham! —xcha'. Rire xuk'ul uwach: —Ri' in k'olik —xcha ri Abraham.
01022012	Ri ángel xub'i'ij che: —Mayak raq'ab' puwi rala re kakamisaj yey mak'o ne ma'an che, ma xinweta'maj e ri'at kaxi'ij awib' chwach ri DIOS, ma na xaxu'yaj taj kaya rak'ajol chwe, e rak'ajol xajun —xcha'.
01022013	Ri Abraham xtzu'n pan chinimanaj yey k'ate' xrilo k'o jun b'exex ma' chiri', wa' usuq'um rib' ri ruk'a' chupa taq ruq'ab' jumokaj che', tek'uchiri' xe'ek xu'chapa ri b'exex, yey xuporoj re uqasa'n chwach ri DIOS puk'axel ruk'ajol.
01022014	Tek'uchiri' ri Abraham xukoj ub'i' wa jun luwar, jewa' xub'i'ij che: «Ri QAJAWAL JEHOVÁ kuya lo Janipa ri Kajawaxik» xcha'. E uwari'che wo'ora k'a jela' rub'i' kab'i'xik: Che ruwi juyub' re ri QAJAWAL JEHOVÁ pa Kuya wi lo Janipa ri Kajawaxik.
01022015	Ri Ángel re ri QAJAWAL JEHOVÁ xch'aw lo chukalaj che ri Abraham k'a chila' chikaj,
01022016	jewa' xub'i'ij che: —Ri QAJAWAL JEHOVÁ jewa' kub'i'ij: “Lik kanjikib'a' uwach ri nuch'a'teem chupa ri nub'i', ma e ruma wa xa'ano, na xaxu'yaj ta kaya rak'ajol chwe, e rak'ajol xa jun,
01022017	ek'u ri'in lik kanya ri utzil nuchomalil chawe ri'at. Ma rawalk'o'al lik kak'iyar kiwach, jela' keb'u'ana pacha' ri ch'umil e k'o chikaj yey e pacha' ri sanyeb' e k'o chuchi' ri mar na kach'ijitaj ta kajilaxik. Yey rike kakich'ij ne kichuq'ab' ri tzel keb'ilowik.
01022018	Yey konoje ri tinamit re ruwachulew kakik'ul na ri utzil nuchomalil kuma rike, ma e ri'at xakoj nutzij” —xcha'.
01022019	Ek'u ri Abraham ruk' ri Isaac xetzelej chupa ri luwar pa xekanaj kan wi ri rajchak. Tek'uchiri' junam xetzelej konoje chila' Beerseba, pa jeqel wi ri Abraham.
01022020	Echiri' ik'owinaq chi wa', ri Abraham xumaj urasonal e ri Milca xek'oji' ralk'o'al ri Nacor ruk', wa' e uchaq' ri Abraham.
01022021	E taq ralk'o'al wa' ri Nacor: Ri atzixel xalaxik Uz rub'i', e ruchaq' xalaxik Buz rub'i', tek'uchiri' xalax ri Kemuel, wa' e xu'ana uqaw ri Aram.
01022022	Tek'uchiri' xeb'alax ri Quesed, ri Hazo, ri Pildas, ri Jidlaf yey ri Betuel.
01022023	Ek'u ri Betuel e xu'ana uqaw ri Rebeca. E wajxaqib' kalk'o'al wa' xeb'alaxik re rixoq Milca ruk' ri rachijil Nacor, wa' uchaq' ri Abraham.
01022024	Yey chwi ne wa' ri Nacor xek'oji' ralk'o'al chirij ri Reúma, ruka'm rixoqil. Ri kib'i' e wa': ri Teba, ri Gaham, ri Tahas, yey ri Maaca.
01023001	Ri Sara xk'asi' 127 junab'.
01023002	Xkam k'u ri Sara chiri' Quiriat-arba, wa' e chupa ri tinamit Hebrón chwa taq rulew re Canaán. Ri Abraham xroq'ej rukamik ri Sara yey naj xub'isoj.
01023003	Tek'uchiri' ri Abraham xel lo pa ya'tal wi ru-cuerpo ri Sara yey jewa' xub'i'ij chike ri tikawex hitita e aj chiri':
01023004	—Tob' ri'in na in ta aj wara chixo'l alaq, k'ayij alaq chwe juna nuluwar re muqub'al re ri wixoqil xkamik —xcha'.
01023005	Yey ri tikawex aj hitita, xkib'i'ij che ri Abraham:
01023006	—¡Tape la wa kaqab'i'ij che'la! Chiqaxo'lib'al ri'oj rilal lal jun ucha'o'n re ri DIOS, ruma k'u la', muqu la ri ixoqil la chupa ri chomilaj muqub'al qe ri'oj, ma na jinta junoq chiqe ri'oj kuxu'yaj wa' che'la —xecha'.
01023007	Tek'uchiri' ri Abraham xyakatajik yey xuyuxub'a' rib' chikiwach raj hitita,
01023008	yey jewa' xub'i'ij chike: —We pa qatzij wi ka'aj alaq kanmuq ri wixoqil wara, ma'an ko alaq ri', ch'awa alaq panuwi' chwach ri Efrón ruk'ajol ri Zohar,
01023009	cha' e kuk'ayij ko chwe ri pek re Macpela, ri k'o chuchi' taq ri rulew rire. Chuya'a chwe ma ri'in e kantojo janipa ri rajil, yey jela' k'u ri' ku'ana we'in wa muqub'al k'o chupa wa luwar.
01023010	Ek'u ri Efrón ri heteo tz'ul chiri' chikixo'l ri tikawex aj hitita, xuk'ul uwach ruch'a'teem ri Abraham e la' chikiwach konoje raj hitita, yey chikiwach konoje ri keb'ik'ow che ri okib'al re ri tinamit, jek'uwa' xub'i'ij:
01023011	—¡Lal nimalaj winaq Abraham! Tape la wa kamb'i'ij che'la: Ri'in kansipaj rulew che'la, yey ruk' ne ri jun pek k'o chwach. E la' chikiwach wa nutinamit cha' rike kakilo kanya wa' che'la. Muqu la chiri' ri ixoqil la —xcha'.
01023012	Ek'u ri Abraham xuyuxub'a' tanchi rib' chikiwach ri e aj chiri',
01023013	yey xuk'ul uwach ruch'a'teem ri Efrón chikiwa konoje ri e k'o chiri': —¡Tape la wa kamb'i'ij che'la! Ma'an ko la ri', ri'in kanloq' rulew che'la, yey jela' kanmuq ri wixoqil chiri' —xcha'.
01023014	Ri Efrón xuk'ul uwach ruch'a'teem ri Abraham:
01023015	—¡Lal nimalaj winaq Abraham! Tape la wa kamb'i'ij che'la: Ri rajil rulew e lajuj (10) libra ra'lal saqapwaq. Ruma wa rajil ¿k'i b'ane ri' k'i wa' chiqawach ri'oj uk' la? E muqu la ri ixoqil la chiri' —xcha'.
01023016	Ri Abraham xutoj che ri Efrón ri rajil rulew e la' chikiwach ri e k'o chiri' yey xutoj ruk' lajuj (10) libra ra'lal saqapwaq.
01023017	Jela' k'u ri' e rulew re ri Efrón ri k'o Macpela, pa releb'al lo ri q'iij che ri Mamre, wa' e pa k'owi ri pek yey ronoje ri che' e k'o chupa rulew.
01023018	Ronoje k'u ri' xkanaj kanoq re ri Abraham yey wa' xketa'maj konoje raj hitita e k'o chiri' yey konoje ri keb'ik'ow che ri okib'al re ri tinamit.
01023019	Tek'uchiri' ri Abraham xumuq ri Sara chupa ri pek k'o chwa rulew re Macpela, ri k'o pa releb'al q'iij che ri Mamre, wa' e ri Hebrón k'o chupa ri luwar re Canaán.
01023020	Jela' k'u ri' rulew xk'oji' kan puq'ab' ri Abraham, ruk' ri pek k'o chwach wa' xuloq' chike raj Het re muqub'al.
01024001	Ri Abraham lik nimalaj winaq chik, yey ri QAJAWAL JEHOVÁ uya'om ri utzil chomalil puwi rire che ronoje.
01024002	Ek'u ri Abraham xub'i'ij che ri rajchak rire, wa' e ri más k'o chi ujunab' chikiwach ri jujun chik e rajchak, wa' wa'chi k'o chwi ronoje ri b'itaq re ri Abraham. Jun q'iij k'ut jewa' xub'i'ij che: —Chaya'a raq'ab' chuxe' lo ri waa',
01024003	yey chajikib'a' uwach chwe chupa rub'i' ri QAJAWAL JEHOVÁ ri DIOS re chila' chikaj yey re ruwachulew, mak'ulub'a' ri nuk'ajol Isaac ruk' juna ali re wa luwar re Canaán pa wa in jeqel wi ri'in,
01024004	kate'ek k'u ri' chila' pa ri nutinamit yey ka'tz'ono juna ali re ri nuk'ajol chikixo'lib'al ralito re ri nupamilia —xcha'.
01024005	Ri rajchak ri Abraham xuk'ul uwach che: —Yey we rali na karaj taj kape wuk', ¿sa' k'u ri' ri kan'ano? ¿Utz nawi kintzelej loq cha' kank'amb'i ri k'ajol la chupa ri tinamit pa elinaq wi lo la? —xcha'.
01024006	Ri Abraham xub'i'ij che: —¡Lik ne ma'an ri'! ¡Mak'am b'i ri nuk'ajol chila'!
01024007	Ma ri QAJAWAL JEHOVÁ, ri DIOS re chila' chikaj, e xesan lo we'in chila' pa e k'owi ri nuchu-nuqaw, che ri luwar pa xinalax wi. Yey Rire xujikib'a' chwe kuya wa' wa luwar chike ri walk'o'al. Ek'u Rire kutaq b'i ru-ángel awuk', cha' ka'tz'ono chila' juna rixoqil ri nuk'ajol.
01024008	No'j we rali na karaj taj kape awuk', ri' na jinta ta chi kaweqelej che wa nuch'a'teem xinjikib'a' uwach awuk', yey ma'an ne ri' na kak'am tub'i ri nuk'ajol chila' —xcha'.
01024009	Tek'uchiri' ri rajchak xuya' ruq'ab' chuxe' ri ra' ri Abraham yey xujikib'a' uwach che e ku'an ri'.
01024010	Tek'uchiri' xucha' uk'iyal uwach sipanik e taq ri lik k'i rajil k'o ruk' ri rajaw Abraham, xeb'uk'am b'i lajuj (10) camello chupa rutinamit ri Nacor k'a chila' Mesopotamia.
01024011	Echiri' ri rajchak ri Abraham xopon tza'm ja re ri tinamit, b'enaq q'iij chik. Chupa la' la ora wi, ralito aj chiri' kakesaj lo ya' chupa ri jul k'otom re ya'. Ek'u ri rajchak ri Abraham xuya luwar chike ri camello cha' kepuyi' chunaqaj ri jul pa k'olital wi ya'.
01024012	Yey xujeq ku'an orar jewa' kub'i'ij: «JEHOVÁ DIOS re ri wajaw Abraham, 'ana la chwe cha' utz kinel pan waq'ij yey k'utu la ri utzil k'u'x la jikil uwach che ri wajaw Abraham.
01024013	Kinkanaj wara chunaqaj wa jul k'otom re ya', ma ralito re wa luwar wara ko'lkerej wi ya'.
01024014	Chu'ana k'ut e rali kamb'i'ij wa' che: “Ma'an ko ri' ali, chaqasaj rak'amb'a' cha' kaya k'ana nuya' re kantijo” kincha che, yey we rire kuk'ul uwach chwe: “Tija ri ya' la yey ri'in kanya ne kiya' ri camellos la” kacha', ek'u ali ri' cha'om chi la, re ri ajchak la Isaac. Jela' k'u ri' kakub'i' nuk'u'x che utzil k'u'x la jikil uwach k'utum la che ri wajaw Abraham» xcha'.
01024015	K'amaja' ne kuk'is u'anik orar, echiri' k'ate xrilo xk'un jun ali ruk'a'am lo ruk'amb'a' chwi ruteleb'. Wa' e Rebeca umi'al ri Betuel. Ruchu ri Betuel e ri Milca yey ruqaw e ri Nacor uchaq' ri Abraham.
01024016	Rali Rebeca lik saqil, rire k'a k'o che ri chomilaj uq'apojil, ma na uminom ta rib' ruk' juna achi. Xqaj chuchi' ri jul k'otom re uk'olib'al ya', xunojisaj b'i ruk'amb'a' yey e ri' katzelejik.
01024017	Ek'u ri rajchak ri Abraham kak'alalik xopon ruk' yey xub'i'ij che: —Ma'an ko ri', chaya'a k'ana nuya' re kantijo che ri awuk'a'am chupa lak'amb'a' —xcha'.
01024018	Rire xuk'ul uwach: —Tija ri ya' la, lal wajaw —xcha ri Rebeca che. Tek'uchiri' xuqasaj ruk'amb'a' yey e la' uchapom ruk' rukab'ichal uq'ab' xuya che cha' xutij ruya'.
01024019	Ek'uchiri' ri rajchak ri Abraham xuk'is utijik ruya', rali jewa' xub'i'ij: —Yey kanwesaj ne lo kiya' ri camellos, cha' kakitij rike janipa ri kakaj.
01024020	Jampatana k'u ri' ruk' ruk'amb'a' xuq'ejela lo ya' chupa ri tijib'al ya' ke rawaj yey uk'iyal laj xu'k'ama ya' chupa ri jul k'otom re uk'olib'al ya', jela' k'u ri' xresaj lo ya' ke konoje ri camello.
01024021	Ek'u ri rajchak ri Abraham kaminaq ranima' che yey xa kutzutza' wa' na jinta k'o kub'i'ij, ma ri karaj rire e kareta'maj we e xto'taj ruma ri QAJAWAL JEHOVÁ che ri taqom lo wi.
01024022	Echiri' ri camello xkik'is utijik ri kiya', rachi xuk'am jun ralko ketekik, ri ra'lal e panik'aj che ri mey onza re oro yey xutzayab'a' che rutza'm ri Rebeca. Yey xuya ka'ib' wiqib'al q'ab'aaj che, ri ra'lal e kajib' (4) onza re oro, yey wa' e choom katzu'nik e k'i rajil.
01024023	Yey xutz'onob'ej k'u che: —Chab'i'ij chwe china raqaw, yey k'o nawi qaluwar chirocho ma kaqaj kaqatz'onoj qaluwar che re pa kaqik'owib'ej wi waq'ab' —xcha'.
01024024	Ek'u rali xuk'ul uwach che: —Ri nuqaw e rachi Betuel ri ralab' kan rixoq Milca yey uk'ajol kan rachi Nacor —xcha'.
01024025	Yey jetanchi wa' xub'i'ij: —Chila' chiqocho k'o luwar cha' kik'owib'ej alaq raq'ab' yey lik ne k'o k'im yey k'o ri kakitij ri camello —xcha'.
01024026	Tek'uchiri' ri rajchak ri Abraham xuxukub'a' rib' yey xuyak uq'iij ri QAJAWAL JEHOVÁ,
01024027	yey xub'i'ij: «¡Lik nim uq'iij ri QAJAWAL JEHOVÁ, ri DIOS re ri wajaw Abraham, ma na roq'otam ta uya'ik che ri wajaw ri utzil uk'u'x lik jikil uwach yey uk'amom lo nuwach chupa ri b'e ke'ela kuk' ri ratz uchaq' ri Abraham» xcha'.
01024028	Ri Rebeca kak'alalik xe'ek chi rocho ruchu, xub'i'ij che ronoje ri xrilo.
01024029	Ri Rebeca k'o jun uxib'al Labán rub'i', rire kak'alalik xe'ek che rilik rachi pa k'owi ri jul k'otom re uk'olib'al ya'.
01024030	Ma xril ri ralko ketekik re oro tzayal che rutza'm yey ruwiqib'al q'ab'aaj k'o che ruq'ab' ri ranab' yey xuta ri kub'i'ij ri ranab' puwi ri ub'i'im lo rachi che. Ruma k'u la', ri Labán xe'ek pa k'owi ri rajchak ri Abraham, yey xu'riqa' chuchi' ri jul k'otom re uk'olib'al ya' junam kuk' ru-camello.
01024031	Jek'uwa' xub'i'ij che: —¡Rilal lik nim q'iij alaxik la ruma ri QAJAWAL JEHOVÁ! ¡Choka la! ¿Sa' ka'an la wara? Ma ri'in nuyijib'am chi ri ja pa kakanaj wi la yey ri kiluwar ri camellos! —xcha'.
01024032	Tek'uchiri' ri rajchak ri Abraham xe'ek xok b'i chwa ja. Ek'u ri Labán xukir ri keqa'n ri camello yey xuya' kik'im yey kechaa'. Tek'uchiri' xuk'am lo ya' cha' ri rajchak ri Abraham yey rachijab' epetinaq ruk' kakich'aj ri kaqan.
01024033	Ri Labán xuya k'u lo uwa ri rajchak ri Abraham, no'j rire jewa' xub'i'ij: —Ri'in na kinwa' tana we na kamb'i'ij taj sa' wa impetinaq wi —xcha'. —Utz ri', b'i'ij la sa' ri petinaq wi la —xcha ri Labán.
01024034	Ek'u rachi jewa' xub'i'ij: —Ri'in in rajchak ri Abraham.
01024035	Ri QAJAWAL JEHOVÁ lik uya'om ri utzil chomalil che ri wajaw yey ruk' wa' rire lik b'eyomarinaq, ma uya'om che uk'iyal b'exex, b'aka'ib' yey oro yey plata. Eb'uya'om achijab', ixoqib' e ajchakib' ruk', yey e k'o camellos yey axna ruk'.
01024036	Ek'u ri Sara, ri rixoqil ri wajaw xalax jun ralab' echiri' rire lik nimalaj winaq chik, yey ri wajaw uya'om che ruk'ajol ronoje ri k'o ruk'.
01024037	Ek'u ri wajaw lik xutz'onoj chwe cha' kanjikib'a' uwach che yey jewa' xub'i'ij chwe: “Lik mak'ulub'a' ri nuk'ajol Isaac ruk' juna ali re wa luwar re Canaán pa in jeqel wi ri'in,
01024038	kate'ek k'u ri' chila' pa nutinamit yey ka'tz'ono juna ali re ri nuk'ajol chikixo'lib'al ralito re ri nupamilia”.
01024039	Yey ri'in ximb'i'ij che: “¿Yey we rali na karaj taj katerej lo chwij?”
01024040	Tek'uchiri' rire xub'i'ij chwe: “Ri'in e wa' in k'o chupa rub'eyal ri QAJAWAL JEHOVÁ, ek'u Rire kutaq b'i ru-ángel awuk', cha' katel pan chi utz che ri kate'ek wi yey kak'am lo ri rixoqil ri nuk'ajol chikixo'l ralito re ri nupamilia, wa' e chike ri pamilia re ri nuqaw.
01024041	No'j we ri watz-nuchaq' na kakaj taj kakiya lo rali chawe, ri' na jinta chi kaweqelej che wa nuch'a'teem nujikib'am uwach awuk'”.
01024042	Ek'u waq'ij xinopon pa k'owi ri jul k'otom re uk'olib'al ya', yey pa oración ximb'i'ij: “JEHOVÁ DIOS re ri wajaw Abraham, we pa qatzij wi utz kinto' la che ri in taqom lo wi,
01024043	kantz'onoj k'u ko che'la wo'ora in k'o chunaqaj wa jul k'otom re uk'olib'al ya', e ku'ana wa': rali kolu'k'ama ya' yey kamb'i'ij che, ma'an ko ri' ali, chaqasaj rak'amb'a' cha' kaya k'ana nuya' re kantijo,
01024044	yey we rire kuk'ul uwach chwe: Tija ri ya' la yey ri'in kanya ne kiya' ri camellos la, ek'u ali ri' cha'om chi la, re ri ajchak la Isaac. Jela' k'u ri', kakub'i' nuk'u'x che ri rutzil k'u'x k'utum la che ri wajaw Abraham”.
01024045	K'amaja' ne kank'is u'anik orar echiri' k'ate xinwil ri Rebeca xopon apanoq ruk'a'am ruk'amb'a' chwi ruteleb'. Xopon chuchi' ri jul k'otom re uk'olib'al ya' yey xresaj lo ya' yey ximb'i'ij k'u che: “Ma'an ko ri', chaya'a k'ana nuya'”.
01024046	Ek'u rire jampatana xuqasaj ruk'amb'a' yey xub'i'ij chwe: “Tija ya' la yey ri'in kanya ne ke ri camellos”.
01024047	Xintz'onoj k'u che: —¿China raqaw? —xincha'. Yey rire xub'i'ij chwe: Ri nuqaw e rachi Betuel, ralab' kan rixoq Milca yey uk'ajol kan rachi Nacor. Tek'uchiri' xintzayab'a' jun ralko ketekik che rutza'm yey xinkoj ka'ib' wiqib'al q'ab'aaj che ruq'ab',
01024048	yey xinyuxub'a' k'u wib' ri' yey xinloq'nimaj uq'iij ri QAJAWAL JEHOVÁ, ri DIOS re ri wajaw Abraham, ma xuk'am lo nuwach cha' kank'am b'i che ruk'ajol ri wajaw jun ali re rixoqil e kuk'il ri ratz uchaq'.
01024049	Wo'ora k'u ri', asu b'i'ij alaq chwe we kak'ut ralaq ri rutzil k'u'x lik jikil uwach yey ka'an alaq ri utz che ri wajaw, no'j we na e ta ku'ana ri', asu b'i'ij alaq chwe, cha' ri'in kanwilo sa' ri kan'ano —xcha'.
01024050	Tek'uchiri' ri Labán yey ri Betuel xkib'i'ij che: —Ronoje wa' ruk' ri QAJAWAL JEHOVÁ kape wi, yey ri'oj na utz taj sa' ri kaqab'i'ij che'la, we utz o na utz taj.
01024051	Chilape la, ri' ri Rebeca k'olik, k'ama b'i la yey oj la. Chu'ana k'u rixoqil ri' ruk'ajol ri ajaw la, jela' pacha' ri ub'i'im ri QAJAWAL JEHOVÁ —xecha'.
01024052	Echiri' ri rajchak ri Abraham xuta ri xb'i'x che, xuxukub'a' rib' k'a chwa ulew chwa ri QAJAWAL JEHOVÁ.
01024053	Tek'uchiri' xresaj lo uk'iyal oro, plata, uk'iyal k'ul yey wa' xuya che ri Rebeca. Yey jenela' che ruxib'al yey che ruchu xuya chomilaj sipanik chike.
01024054	Tek'uchiri' rire kuk' ri e rachb'i'il xewa'ik yey xkitij vino, yey chiri' xewar wi raq'ab'. Chuka'm k'u q'iij, echiri' xewa'lijik, ri rajchak ri Abraham xub'i'ij: Ek'u wo'ora chiya'a ko luwar chwe ma kintzelej ruk' ri wajaw.
01024055	Yey ruxib'al yey ruchu ri Rebeca xkib'i'ij chike: —Kanaja kan rali juna lajuj (10) q'iij chik, k'atek'uchiri' utz kak'am b'i la.
01024056	No'j ri rajchak ri Abraham xub'i'ij chike: —Minq'atej chi alaq, ma ri QAJAWAL JEHOVÁ lik xuyijib'a' chi utz ri impetinaq wi. Minq'atej k'u alaq ri' che ri nutzelejik chirocho ri wajaw.
01024057	Ek'u rike jewa' xkib'i'ij: —Qasik'ij ri' rali ma kaqato sa' ri kub'i'ij rire.
01024058	Xkisik'ij k'u ri Rebeca yey xkitz'onoj che: —¿Kawaj kate'ek ruk' wa jun achi? —xecha che. Rire xuk'ul uwach: —Utz ri', kine'ek —xcha'.
01024059	Tek'uchiri' xkiya b'i luwar che ri Rebeca xe'ek junam ruk' rixoq xex kachajin re, yey ruk' ri rajchak ri Abraham kuk' ri e rachb'i'il.
01024060	Yey xkitz'onoj ri utzil chomalil puwi ri Rebeca, jewa' xkib'i'ij che: «E ri'at at qanab', katu'ana kichu uk'iyal mil chi tikawex. Rawalk'o'al keb'alax chiqawach apanoq rike kakich'ij kichuq'ab', ri tzel keb'ilow ke» xecha'.
01024061	Ek'u ri Rebeca junam kuk' ralito e rajchak rire, xeb'aq'an b'i chwi ri camellos yey xeterej b'i chirij ri rajchak ri Abraham. Jela' k'u ri' ri rajchak ri Abraham xuk'am b'i ri Rebeca yey xe'ek.
01024062	Echiri' ya ik'owinaq chi uk'iyal q'iij, e ri Isaac e ri' xtzelej lo pa k'owi ri jul k'otom re uk'olib'al ya' kab'i'x che: «Ri Jun K'aslik yey ri Kinrilo» ma rire jeqel chupa ri luwar re Neguev.
01024063	Echiri' b'enaq q'iij chik, e ri Isaac xel b'i xe'malakat loq. Tek'uchiri' xeril pan ri camellos e la' xek'un loq.
01024064	Yey jenela' ri Rebeca xtzu'n loq, yey echiri' xril lo ri Isaac, xqaj lo chwi ri camello,
01024065	ma xutz'onoj k'u che ri rajchak ri Abraham: —¿China la' la jun achi petinaq lo pa la b'e che qak'ulik? —xcha'. Ek'u rachi rajchak ri Abraham xub'i'ij: —Wa' e uk'ajol ri wajaw —xcha'. Jampatana ri Rebeca xuk'am ri k'ul ch'uqub'al rujolom yey xuch'uq rupalaj ruk' wa' k'utub'al re ya kak'uli'ik.
01024066	Ek'u ri rajchak ri Abraham, xutzijoj che ri Isaac ronoje ri xu'ano.
01024067	Tek'uchiri' ri Isaac xuk'am b'i ri Rebeca chupa ri ja xa kakirik re ruchu Sara, yey rire xk'uli' ruk'. Ri Isaac lik k'ax xuna' ri Rebeca yey jela' xik'ow rub'iis ruma rukamik ruchu.
01025001	Ri Abraham xk'oji' ruk' jun ixoq Cetura rub'i'.
01025002	Ri e ralk'o'al chirij wa' wi'xoq e taq wa': Ri Zimram, ri Jocsán, ri Medán, ri Madián, ri Isbac yey ri Súa.
01025003	Ri kiqaw ri Seba yey ri Dedán e ri Jocsán. E taq ri eralk'o'al kan ri Dedán e ri Asurim, ri Letusim yey ri Leumim.
01025004	Ruk'ajol ri Madián e wa': Ri Efa, ri Efer, ri Hanoc, ri Abidá yey ri Elda. Konoje wa' e ralk'o'al kan ri Cetura.
01025005	Ri Abraham xuya kan ronoje rub'eyomalil che ruk'ajol Isaac.
01025006	Ri ralk'o'al xek'oji' kuk' jujun chik ixoqib', ri xu'an ri Abraham e xa xu'an sipanik chike yey echiri' k'a k'aslik xeb'eresaj chiri' pa k'owi ruk'ajol Isaac, yey xeb'utaq b'i k'a pa taq ri nimaq tinamit ek'o pa releb'al q'iij.
01025007	Ri junab' xk'asi' ri Abraham e 175.
01025008	Tek'uchiri' xkamik. Yey rukamik e ruma lik nimalaj winaq chik. Yey xe'kimuqu pa muqutal wi ri rixoqil Sara.
01025009	Kikab'ichal ruk'ajol, ri Isaac yey ri Ismael xkimuq ri kiqaw chupa ri pek re Macpela, wa' pa releb'al q'iij che ri Mamre, chupa ri rulew ri Efrón, uk'ajol ri Zohar aj hitita.
01025010	Wa' wu'lew e ri xuloq' ri Abraham chike ri aj hitita, chiri' xmuq wi ri Abraham, pa muqutal wi ri rixoqil Sara.
01025011	Echiri' xkam ri Abraham, ri DIOS xuya ri utzil chomalil puwi ri Isaac, yey rire xjeqi' kan chunaqaj ri jul k'otom re uk'olib'al ya' rub'i' Ri Jun K'aslik yey Kinrilo.
01025012	E tzijob'al wa' pa kariqitaj wi ri kib'i' ri ralk'o'al ri Ismael, ruk'ajol ri Abraham ruk' ri Agar, wa' e ixoq aj Egipto ri rajchak ri Sara,
01025013	jewa' kujeqeb'ej ri kib'i' ri e ralk'o'al kan ri Ismael, wa' k'o chuchola'j e chirij ri kalaxik: Ri Nebaiot wa' e uk'ajol atzixel, tek'uchiri' ri Cedar, ri Adbeel, ri Mibsam,
01025014	ri Misma, ri Duma, ri Massa,
01025015	ri Hadar, ri Tema, ri Jetur, ri Nafis yey ri Cedema.
01025016	E kib'i' wa' ri kab'lajuj uk'ajol ri Ismael, yey ruk' ne wa' wa kib'i' xeta'max ri kikomoon luwar yey ri pa xejeqi' wi. Chikijujunal rike xeb'u'an e ajwach re ri pamilia.
01025017	Ri Ismael xk'asi' 137 junab', yey echiri' xkamik xmuq pa e muqutal wi ri e rati'-umam.
01025018	Taq ri ralk'o'al xejeqi' chupa ri luwar chuxo'l ri Havila yey ri Shur chwach pan ri tinamit Egipto, chusuk' ri b'e ke'ek Asiria. Chiri' xejeqi' wi, tob' tzel keb'il kuma ri katz kichaq'.
01025019	E tzijob'al wa' pa kariqitaj wi ri kib'i' ri ralk'o'al ri Isaac, ruk'ajol ri Abraham.
01025020	Ri Isaac 40 junab' k'o che echiri' xk'uli' ruk' ri Rebeca, wa' e umi'al ri Betuel yey ranab' ri Labán, rike e aj arameo e jeqel Padan-aram.
01025021	Ri Rebeca na kalan taj, e uwari'che ri Isaac lik xu'an orar chwa ri QAJAWAL JEHOVÁ puwi rire, yey ri QAJAWAL JEHOVÁ xuta ru-oración, jek'ula' ri Rebeca xkanaj kan yewa' ixoq.
01025022	Ek'u ri e umatzem ri Rebeca wa' e yo'x yey e la' k'a e matzem kech'o'jin chikiwach, ruma ri' rire jewa' xub'i'ij: we e ri' wa', ¿Sa' kutiqoj chwe kink'asi'ik? —xcha'. Tek'uchiri' xutz'onoj che ri QAJAWAL JEHOVÁ puwi wa',
01025023	yey ri QAJAWAL JEHOVÁ jewa' xub'i'ij che: «E ri keb' ch'uti'q eb'amatzem, keb'u'ana e keb' nimaq tinamit kech'o'jin chikiwach; Jun chike wa' lik k'o uchuq'ab' chwa ri jun chik, yey ri atzixel kak'oji' puq'ab' ri chaq'ixel» xcha'.
01025024	Xopon k'u ruq'ijol echiri' ri Rebeca xutzir uwach yey xeb'alax keb' ralab' e yo'x.
01025025	E ri nab'e xalaxik lik kaq ri katzu'n rij, yey lik pu'y ri rismal chirij yey ruma la' Esaú rub'i' xkikojo.
01025026	Tek'uchiri' xalax ruchaq', wa' uchapom lo rib' che ri rixtuxil ri Esaú ruk' jun uq'ab' yey e uwari'che Jacob rub'i' xkikojo. 60 rujunab' ri Isaac echiri' xeb'alax wa keb' uk'ajol.
01025027	Ri keb' alab'o xek'iyik, ek'u ri Esaú e lik xe'ek uk'u'x che ri kel b'i pa taq ri juyub' yey lik utzilaj aj chapal lo awaj utz ketijik; no'j ri Jacob e lik kuk'ul uk'u'x ri kakanaj kan pa ja.
01025028	Ri Isaac e más k'ax kuna' ruk'ajol Esaú, ma e lik karaj kutij ri ti'ij ke rawaj keb'uchap loq, no'j ri Rebeca e más k'ax kuna' ri ralab' Jacob.
01025029	Jun q'iij k'ut echiri' ri Jacob e ri' katajin che uyijib'axik ri wa'im re ti'ij b'ukim uwi', ri Esaú xtzelej lo pa juyub' lik kosinaq,
01025030	yey jewa' xub'i'ij che ri Jacob: —Ma'an ko ri', chaya'a jub'iq' we'in la b'iq'b'al wa re ti'ij b'ukim uwi' lik kaq kat-tajin che uyijib'axik, ma kinkam che ri numik —xcha'. E uwari'che ri Esaú kab'i'x Edom che.
01025031	Ri Jacob xuk'ul uwach che: —Nab'e na chaya'a chwe ri taqalik ya'tal chawe ri'at re at atzixelal —xcha'.
01025032	Tek'uchiri' xub'i'ij ri Esaú: —Ri'in e kinukamisaj wa numik, ek'u ri ya'tal chwe in atzixelal, ¿sa' kutiqoj wa' chwe? —xcha'.
01025033	Ek'u ri Jacob lik xelaj che ub'i'xikil: —Asu chajikib'a' uwach rach'a'teem chwe wo'ora we e ka'an ri' —xcha'. Yey ri Esaú xujikib'a' uwach ruch'a'teem che, yey jela' k'u ri' xuya che ri Jacob ri ya'tal che rire e atzixel.
01025034	Tek'uchiri' ri Jacob xuya pam yey ruk' juch'ob' kinaq' b'ukim uwi' che ri Esaú. Echiri' ri Esaú xuk'is utijik ruwa'im, xyakataj b'i yey xe'ek, na xok tane k'ana iil che ri ya'tal che ruma ri taqal che re atzixelal.
01026001	Ek'u ri xu'an chupa taq la' la q'iij wi e xpe jun unimal numik chupa wa' wa luwar. Wa' e jun chik numik parewi che ri xik'ow chupa taq ri q'iij chwach ri Abraham. Ri xu'an ri Isaac e xe'ek pa ri luwar re Gerar, pa k'owi ri Abimelec ri raj taqanel ke raj filisteo.
01026002	Chiri' k'ut che ri luwar re Gerar, ri QAJAWAL JEHOVÁ xuk'ut rib' chwach ri Isaac yey jewa' xub'i'ij che: «Mate'ek Egipto, chatkanaj kan chupa ri luwar pa kamb'i'ij wi Ri'in chawe.
01026003	Ek'u wo'ora chatjeqela na wara, ma Ri'in kink'oji' awuk' yey kanya lo ri utzil nuchomalil pawi'. Ma ronoje wa' wu'lew kanya chawe ri'at yey chike rawalk'o'al. Yey jek'ula' e ku'ana' janipa ri nuch'a'teem lik iil uwach xinjikib'a' uwach che raqaw Abraham.
01026004	Kan'an k'u chike rawalk'o'al cha' lik kak'iyar kiwach, jela' keb'u'ana pacha' ri kik'iyal ri ch'umil e k'o chila' chikaj, yey kanya ronoje wu'lew chike. Yey ek'u konoje ri jujun chik nimaq tinamit che ruwachulew, rike kakik'ul ri utzil chomalil kuma rawalk'o'al.
01026005	Ma e ri Abraham lik e xuta ri nuch'a'teem, xukoj nutzij, xu'an janipa ri nutaqanik tiki'naq kanoq yey xuya uxikin che ri pixab'anik» xcha'.
01026006	Ek'u ri Isaac xjeqi' kan che ri luwar Gerar rub'i'.
01026007	Yey rachijab' aj Gerar e xkitz'onob'ej puwi ri rixoqil Rebeca yey rire xub'i'ij chike: «Wa' wi'xoq wanab'» xcha'. Ma ri Isaac e xuxi'ij rib' kub'i'ij rixoqil che, ma lik saqil ri Rebeca yey xuch'ob' raqan e rachijab' e aj chiri' kakikamisaj ruma ri rixoqil.
01026008	Echiri' ik'owinaq chi uk'iyal q'iij, e ri rey Abimelec e ri' kaka'y pan chupa ri b'entana che ri rocho, yey xrilo ri Isaac ketz'an che ulaq'apuxik ri rixoqil.
01026009	Ek'u ri Abimelec xutaq uk'amik ri Isaac yey jewa' xub'i'ij che: —Pa qatzij wi ri Rebeca ixoqil rilal, mewaj la wa' chwe. ¿Yey su'b'e xb'i'ij la e anab' la? —xcha'. Ri Isaac xuk'ul uwach: —Ma e chinuwa ri'in e ruma rire kinkamisaxik —xcha'.
01026010	Ek'u ri Abimelec jetanchi wa' xub'i'ij: —¿Su'chak x'an la wa' chiqe? Lik xa jub'iq' chi xraj, junoq chike rachijab' kakotz'i' ruk' ri ixoqil la yey lal k'u ri' ri kaminow la qe'oj pa mak.
01026011	Ek'u ri Abimelec xtaqan chike konoje ri tinamit: —We k'o junoq ku'an ri na utz taj che wa'chi o che wa rixoqil, ri' taqal che kaq'at tzij re kamik puwi' —xcha'.
01026012	E la' la junab' wi ri Isaac xtiko'naj chwa taq wa' wu'lew, yey lik uk'iyal molonik ri xu'an la' la junab' wi ma xresaj jun ciento che ri jun, ma e ri QAJAWAL JEHOVÁ lik xuya lo ri utzil chomalil puwi'.
01026013	Yey ri Isaac lik xb'eyomarik yey lik xk'iyar uwach rub'itaq re.
01026014	Yey lik xu'ana k'i rub'exex yey ruchikop yey lik xeb'u'ana e k'i ri rajchak. Ek'u ri filisteo xkijeq k'ax kik'u'x chirij ri Isaac.
01026015	Echiri' k'a k'as ri Abraham ruqaw ri Isaac, e ri rajchak ri Abraham xkik'ot nimaq jul re uk'olib'al ya', tek'uchiri' ri filisteo xkitz'apij upa taq wa' yey xkinojisaj che ulew.
01026016	Ruma ne la' ri Abimelec jewa' xub'i'ij che ri Isaac: —Chelub'i la wara, ma rilal más ne lik k'o chuq'ab' la chiqawa ri'oj —xcha che.
01026017	Ri Isaac xel b'i chiri' yey xe'jeqela che ruwaraqan taq'aj re Gerar, chiri' k'u ri' xjeqi' kan wi.
01026018	Tek'uchiri' ri Isaac xuk'ot tanchi jul re uk'olib'al ya', wa' e ri k'otom chi kan ruma ruqaw Abraham, ma e ri filisteo xkitz'apij chwi rukamik ri Abraham. E ri kib'i' wa' wa jul k'otom re uk'olib'al ya' xukojo e jenela' pacha' ri kib'i' xukoj kan ruqaw Abraham.
01026019	Xopon k'u jun q'iij, e ri rajchak ri Isaac ketajin che uk'otik jun jul uk'olib'al ya' che ruwaraqan taq'aj pa la e k'owi yey xkiriq jun ak'al.
01026020	Ek'u raj chajal b'exex e aj Gerar lik xech'o'jin kuk' raj chajal b'exex re ri Isaac, ma ri kakib'i'ij rike e ki'ke ri jul k'otom re uk'olib'al ya'. Ruma la', ri Isaac xukoj ub'i' ri luwar: «Esec» ma ruma xech'o'jin ruk' chiri'.
01026021	Tek'uchiri' ri rajchak ri Isaac xkik'ot tanchi jun k'ak' jul re uk'olib'al ya' yey jenela' xech'o'jin tanchi puwi'. Ek'u ri' ri Isaac xub'i'ij kukoj tanchi jun ub'i' ri luwar: «Sitná» ke'elawi, e pa tzel xqil wi qib'.
01026022	Ri Isaac xel k'u b'i chiri' xe'ek pa jun chik luwar. Yey xuk'ot tanchi jun jul re uk'olib'al ya'. Yey ruma na jinta chi ch'a'oj puwi' wa', xukoj jun b'i'aj che: «Rehobot» ma jewa' xub'i'ij ri Isaac: «E wo'ora ri QAJAWAL JEHOVÁ e lik nim uwach wa luwar xuya chiqe cha' kaqamaj qachuq'ab' wara ruk' taq ri kaqa'ano» xcha'.
01026023	Tek'uchiri' ri Isaac xel chiri', xe'ek Beerseba.
01026024	Chupa la' la jun aq'ab', ri QAJAWAL JEHOVÁ xuk'ut rib' chwach ri Isaac, jewa' xub'i'ij che: «In Ri'in AJAWAL DIOS re raqaw Abraham, maxi'ij k'u awib' ma in k'o awuk', Ruma k'u k'ax kan-na' ri wajchak Abraham, Ri'in kanya ri utzil nuchomalil pawi' ri'at Yey lik kank'iyarisaj kiwach rawalk'o'al» xcha'.
01026025	Ek'u ri Isaac xuyak jun altar chiri', yey xuloq'nimaj rub'i' ri QAJAWAL JEHOVÁ. Chiri' k'u ri' xjeqi' wi yey ri rajchak xkik'ot jun chik jul re uk'olib'al ya'.
01026026	Xopon jun q'iij e ri Abimelec, xel b'i chiri' Gerar che rilik ri Isaac. Wa' rachb'i'il b'i rachi Ahuzat, ri ya'l una'oj, yey ri jun chik rachb'i'il e ri Ficol, rajwach chikiwach rachijab' e ajch'a'oj.
01026027	Ek'u ri Isaac jewa' xutz'onoj chike: —We ralaq na kin'aj ta alaq ma xinesaj ne lo alaq chixo'l alaq ¿Su'chak k'u ri' kino'lila alaq? —xcha'.
01026028	Ek'u ri Abimelec xkik'ul uwach: —Ri'oj lik qilom e ri QAJAWAL JEHOVÁ k'o uk' la, ruma k'u la' xqach'ob' raqan, e ri lik ub'e e rilal yey ri'oj kaqajikib'a' uwach ri qach'a'teem chiqawach yey ek'u ri' wa' e jun tzij kaqajikib'a' uwach jewa' ku'ana':
01026029	“E rilal na jinta k'o ka'an la chiqe, ma ri'oj na jinta k'o qa'anom che'la, e ne qa'anom ri utz che'la ma xel lo la quk' chi utzil choomal. Ek'u ri' wo'ora rilal k'ulum la ri utzil uchomalil ri QAJAWAL JEHOVÁ” —xecha che.
01026030	Ek'u ri' ri Isaac xu'an jun nimab'al chike konoje, jek'ula' xewa'ik yey xkitij vino.
01026031	Chuka'm q'iij k'ut lik anim tan xewa'lijik yey xkijikib'a' k'u uwach ri kich'a'teem chikiwach. K'ate k'u chiri', ri Isaac xeb'uch'ab'ej b'i, yey rike xeb'ek e la' chi utzil chomal.
01026032	E la' la q'iij wi e ri rajchak ri Isaac xeb'opon ruk', ma xkik'ot jun jul re ya' yey jek'uwa' xe'kib'i'ij che: «¡xqamaj ya'!» xecha'.
01026033	Ek'u ri Isaac xukoj ub'i' wa jul re ya' Seba ma wa' ke'eloq lik k'iyarinaq uwach. Ruma wa' e xel wi rub'i' ri tinamit Beerseba k'a waq'ij ora.
01026034	Ek'uchiri' ri Esaú k'o 40 junab' che, xk'uli' ruk' ri Judit, wa' e umi'al ri Beeri ri heteo. Yey xk'uli' ne ruk' jun chik ixoq Basemat rub'i', umi'al ri Elón ri heteo.
01026035	Ek'u wa' wa keb' ixoqib' lik xkiya uk'iyal ya'lk'ayew chike ri Isaac yey ri Rebeca.
01027001	Ri Isaac lik xu'an nimalaj winaq yey xkanaj kan potz'. Xopon k'u jun q'iij xusik'ij ruk'ajol atz yey jewa' xub'i'ij che: —¡At nuk'ajol! —xcha'. Rire xuk'ul uwach: —Ri' in k'o wara —xcha ri Esaú.
01027002	—Kawilo ri'in in chi nimalaj winaq, yey xaqik'ate't k'ut kinkamik.
01027003	Ek'u kwaj ri'in e kate'ek pa juyub', chak'ama b'i rach'aab' re k'aqib'al e chaya'a b'i chupa ruk'olib'al yey ja'kamisaj juna awaj re kantijo.
01027004	Chayijib'a' k'u juna b'iq'b'al nuwa lik qus re ti'ij b'ukim uwi' ri lik kuk'ul nuk'u'x ri'in. Chak'ama' k'u lo chwe re kantijo cha' jela' kantz'onoj ri utzil nuchomalil pawi' e xaloq' k'a in k'aslik —xcha'.
01027005	Ek'u ri Rebeca kutata' ri xub'i'ij ri Isaac che ri Esaú. Ek'uchiri' ri Esaú xe'ek pa juyub' re ku'tzukuj ri b'iq'b'al uwa ruqaw,
01027006	ri Rebeca jek'uwa' xub'i'ij che ri Jacob ri ralab' chaq'ixel: —Chatape', ri'in xinto e raqaw kach'a't ruk' rawatz Esaú jewa' kub'i'ij che:
01027007	“Ja'kamisaj juna awaj re kantijo yey chayijib'a' k'u juna b'iq'b'al nuwa lik qus re ti'ij b'ukim uwi' ri lik kuk'ul nuk'u'x ri'in. Chak'ama' k'u lo chwe re kantijo, yey chwa ri QAJAWAL JEHOVÁ e kantz'onoj ri utzil chomalil pawi e xaloq' k'a in k'aslik” xcha wa'.
01027008	Jek'ula' walab' e chata na chi utz wa kamb'i'ij chawe.
01027009	Jat pa e k'owi taq ri b'exex yey taq ri kaprux, e cheb'ak'ama lo keb'oq chike ri kaprux lik e ti'oj. Ma kanyijib'a' juna b'iq'b'al uwa raqaw re ti'ij b'ukim uwi' ri lik kuk'ul uk'u'x rire.
01027010	Ek'u ri'at kak'am b'i ruwa yey ka'ya'a che, jek'ula' kutz'onoj kan ri utzil chomalil pawi' xaloq' k'a k'aslik —xcha'.
01027011	No'j ri Jacob jewa' xub'i'ij che ruchu: —E ri watz lik k'o rismal che ruq'ab' yey ri'in na jinta wismal.
01027012	We ri nuqaw kumalalej ri nuq'ab' yey kareta'maj e ri'in in Jacob, e kunab'ej k'u ri' e ri'in kanch'akach'a' rire. Na e ta k'u kank'ul ri' rutzil chomalil ma e kank'am lo panuwi' ri'in ri itzel uwachlib'al —xcha'.
01027013	Ek'u ruchu Rebeca jewa' xuk'ul uwach: —At walab', e ri' la' la itzel uwachlib'al peta na pa nuwi' ri'in. Ri'at e cha'ana ri kamb'i'ij chawe e jeb'ak'ama lo rawaj —xcha'.
01027014	Ri Jacob xel k'u b'i xeb'u'k'ama rawaj yey xeb'uya che ruchu. Ek'u ri Rebeca xuyijib'a' ri b'iq'b'al wa lik qus re ti'ij b'ukim uwi' jela' pacha' ri karaj ri Isaac.
01027015	Tek'uchiri' ri Rebeca xresaj lo ri chomilaj k'ul k'olotal pa ja re ri Esaú yey xukoj che ri ralab' chaq'ixel Jacob.
01027016	Tek'uchiri' ruk' ri kitz'u'malil ri kaprux, e ri Rebeca xuch'uq taq ruq'ab' ri Jacob yey xuch'uq ri rij uqul pa na jinta wi rismal.
01027017	Jek'ula' ri Rebeca xuya puq'ab' ri Jacob ri b'iq'b'al wa re ti'ij b'ukim uwi' yey ri pam re ku'ya'a che ri Isaac.
01027018	Ek'u ri Jacob xe'ek ruk' ruqaw Isaac yey jewa' xub'i'ij che: —¡Taat! —xcha'. Ek'u ri Isaac xuk'ul uwach: —Ri' in k'olik, ¿China at chinoq chike ri nuk'ajol k'o wara? —xcha'.
01027019	Ek'u ri Jacob xuk'ul uwach: —E ri'in in Esaú ri k'ajol la atzixel. E xin'ano janipa ri xb'i'ij la chwe. Wa'lij la, tz'ula la yey tija la wa b'iq'b'al wa re ruti'jil rawaj xintzukuj loq re katij la, cha' jek'ula' kaya la ri utzil chomalil panuwi' —xcha'.
01027020	Ek'u ri Isaac jewa' xub'i'ij che ruk'ajol. —¿Cha'taj xa'riqa tan lo rawaj re ri b'iq'b'al wa, nuk'ajol? —xcha'. Ri Jacob xuk'ul uwach: —E ri QAJAWAL JEHOVÁ, ri DIOS e xto'w we'in che uriqiq loq —xcha'.
01027021	No'j k'u ri Isaac jewa' xub'i'ij che: —Chatqib'uloq cha' utz katinmalalej yey jela' kanweta'maj we pa qatzij wi at ri nuk'ajol Esaú o we na at taj —xcha'.
01027022	Xqib' k'u ri Jacob cha' kamalalex ruma ruqaw yey jewa' xub'i'ij ri nimalaj winaq: —Ri qulaj kanto e re ri Jacob no'j ri q'ab'aaj kuna' wa nuq'ab' e re ri Esaú —xcha'.
01027023	Jek'ula' na xreta'maj taj we e Jacob ri k'o chiri' ma che ruq'ab' lik k'o rismal jela' pacha' re ri Esaú yey ek'uchiri' ya e ri' kuya ri utzil chomalil puwi'.
01027024	Ri nimalaj winaq Isaac jewa' xub'i'ij tanchik: —¿Lik nawi pa qatzij wi at ri nuk'ajol Esaú? —xcha'. Ri Jacob xuk'ul uwach: —In ri'in Esaú —xcha'.
01027025	Ek'u ri Isaac jewa' xub'i'ij: —Chaya'a b'a lo ri nub'iq'b'al nuwa, cha' jela' kantij ri xayijib'a' lo chwe yey jek'ula' kanya ri utzil chomalil pawi'. Ek'u ri Jacob xuya pan ruwa ruqaw, jek'ula' ri Isaac xutij ruwa yey xutij ri vino xya' pan chwach.
01027026	Jek'uwa' xub'i'ij ri Isaac che ruk'ajol Jacob: —Ek'u wo'ora chatqib'a loq yey chatz'ub'u che ruwawe' —xcha'.
01027027	Echiri' ri Jacob xqib' ruk' ruqaw re kutz'ub' che ruware', ruqaw e xusiq ruq'uu'. Xuya k'u ri utzil chomalil puwi' ruk' wa' wa ch'a'teem: «¡Aa! ¡Lik sa'ch wa ruxlab' wa nuk'ajol! E pacha' ri ruxlab' ri juyub'-taq'aj uja'am lo ri QAJAWAL JEHOVÁ ruk' utzil chomalil.
01027028	Ek'u ri QAJAWAL JEHOVÁ re chila' chikaj, chuya'a lo ruk'iyal jab' chawe chuya'a lo ujiq'ob'alil ri tiko'n, e chuya'a lo uk'iyal uwach molonik yey uk'iyal vino.
01027029	Uk'iyal tikawex cheb'u'ana awajchak ri'at, uk'iyal tinamit cheb'exukula chawach ri'at. Chatu'ana k'u at k'amal kiwach taq rawatz yey rachaq'; ek'u rike kexuki' chawach ri'at. Yey e taq ri ketz'onow ri itzel uwachlib'al pawi', e cheb'u'ana itzel kiwachlib'al rike; no'j e taq ri ketz'onow rutzil chomalil pawi' ri'at, e kakik'ul rutzil chomalil pakiwi rike» xcha'.
01027030	K'a e ne ri' uk'isom uya'ik ri utzil chomalil ri Isaac puwi' ri Jacob yey lik k'a eri' elinaq b'i ri Jacob pa k'owi ruqaw, ek'u ri Esaú xtzelej lo che uchapik rawaj pa juyub'.
01027031	Xujeq k'u uyijib'axik ri b'iq'b'al wa lik qus re ri ti'ij b'ukim uwi' yey xuk'am b'i che ruqaw Isaac yey jewa' xub'i'ij che: —Yakataj la taat, ma katij la ri ti'ij re ri b'iq'b'al la xinyijib'a' yey ya'a k'u la ri' ri utzil chomalil la panuwi' ri'in —xcha'.
01027032	No'j ri Isaac xutz'onoj che: —¿At china ri'at? —xcha'. Yey rire xub'i'ij che: —In ri'in Esaú, ri k'ajol la atzixel —xcha'.
01027033	Ek'u ri Isaac xkam ranima' che, xujeq lik kab'irb'otik yey jewa' xutz'onoj che: —¿China k'u ri xk'un meytan, uchapom lo rawaj yey xuk'am lo ri b'iq'b'al wa re ti'ij b'ukim uwi'? Ma xuya chwe yey ri'in xintijo echiri' k'amaja' ne katk'un ri'at, che rire xinya wi ri utzil chomalil we'in, ek'u ri' rire xk'uluw re ri utzil chomalil —xcha'.
01027034	Ek'uchiri' ri Esaú xuto sa' ri xub'i'ij ruqaw che xutzaq jun sik' yey ruk' unimal k'axk'olil uk'u'x jewa' xub'i'ij che ruqaw: —¡Taat, ya'a ne la we ri'in ri utzil chomalil e la! —xcha'.
01027035	No'j ri Isaac jewa' xub'i'ij che: —E rachaq' xk'unik yey rire xinuch'akach'a'. Yey jeri'la' e xuk'am b'i ri utzil chomalil taqal chawe ri'at —xcha'.
01027036	Ek'u ri Esaú jewa' xub'i'ij: —E pe' ruma la' Jacob rub'i' xkoj alaq, ma e ukalaj la' kinuch'akach'a'. Nab'e, e xumaj ri taqal chwe ri'in re atzixelal. Yey wo'ora e xumaj ri utzil chomalil taqal chwe ri'in —xcha'. Yey jetanchi wa' xub'i'ij: —¿Na jinta chi nawi juna utzil chomalil k'olom kan la we ri'in? —xcha'.
01027037	Ri Isaac jewa' xub'i'ij che: —Chatape', ri'in nuya'om puq'ab' ri Jacob kataqan pawi'. Ek'u taq rawatz yey rachaq' puq'ab' rire e k'owi. Yey chwi k'u rire nutz'onom lik kuk'ul uk'iyal uwach molonik yey uk'iyal vino. ¿Sa'chi k'u ri' kanya wo'ora chawe ri'at nuk'ajol? —xcha'.
01027038	Ek'u ri Esaú xutij tanchi uq'iij xub'i'ij che ruqaw: —¿Lik kami ri' xa julaj kaya la ri utzil chomalil? ¡Taat! ¡Ma'an ko la ri' ya'a la k'ana we'in ri utzil chomalil la! —xcha'. Lik k'u ri' koq' ri Esaú, kasik'in che ub'i'xikil wa'.
01027039	Yey ek'u ri Isaac jewa' xub'i'ij che: «Ri'at lik naj katkanaj kan wi, che ri uk'iyal ujiq'ob'alil tiko'n, yey naj katk'oji' che ri jab' katzaq lo chikaj.
01027040	Kachajij k'u awib' ruk' ra-espada, yey katkanaj kan puq'ab' rachaq', no'j echiri' kak'oji' achuq'ab', kawesaj b'i awib' puq'ab' rire» xcha'.
01027041	Chwi k'u ri la', ri Esaú xujeqo lik tzel karil ri Jacob ruma ri utzil chomalil xya'taj che ruma ruqaw Isaac. Yey jewa' xub'i'ij: «Ma ya ne kakam la nuqaw, tek'uchiri' e kankamisaj ri nuchaq' Jacob» xcha'.
01027042	Ek'uchiri' ri Rebeca xb'i'x che sa' ri katajin ri Esaú che uch'ob'ik, e xusik'ij ri ralab' Jacob yey jewa' xub'i'ij che: —Chatape', rawatz Esaú karaj katukamisaj yey jela' karesaj ri royowal chawij.
01027043	Ruma wa' walab' e chinatape': E wo'ora jat, chatanimaj b'i k'a che ri luwar re Harán k'a chila' pa jeqel wi ri nuxib'al Labán.
01027044	Chatk'ola chila' k'a jampa kaq'ob' ri royowal rawatz Esaú chawij.
01027045	K'ate katk'un tanchik echiri' rawatz kub'ul chik yey ik'owinaq chi chuk'u'x ri xa'an che. K'a ek'uchiri' kantaq ub'i'xikil chawe cha' kat-tzelej tanchuloq, ma na kwaj taj kasach kiwach ri keb' walab' xa pa jun q'iij —xcha'.
01027046	Tek'uchiri' ri Rebeca jewa' xub'i'ij che ri Isaac: —Ya xik'ow nuk'u'x che wa nuk'aslem kuma wi'xoqib' aj hitita. We ri Jacob e kak'uli' ruk' junoq chike ralito e aj wara Canaán laj ne más utz ri' asu kinkamik —xcha'.
01028001	Ek'u ri Isaac xusik'ij ri Jacob xuya b'i ri utzil chomalil puwi rire, jewa' xub'i'ij che: «Matk'uli' ruk' juna ali aj wara re Canaán.
01028002	Jat chila' Padan-aram, pa jeqel wi ramam Betuel yey chatk'ulan ruk' junoq chike rumi'al rawikan Labán.
01028003	E ri QAJAWAL JEHOVÁ ri k'o Ronoje Unimal Chuq'ab' Puq'ab' chuya'a lo ri utzil chomalil pawi', yey chek'iyar kiwach rawalk'o'al yey cheb'u'ana uk'iyal tinamit.
01028004	E ri QAJAWAL JEHOVÁ chuya'a lo chawe yey chike rawalk'o'al ri utzil chomalil xub'i'tisij che ri Abraham, cha' jela' katu'ana rajaw wa' wu'lew pa qoqxa'nim wi qib' wo'ora, ma e wa' ri xub'i'tisij ri DIOS che ri Abraham» xcha'.
01028005	Jek'ula' ri Isaac e xutaq b'i ri Jacob k'a chila' Padan-aram. Yey ri Jacob xumaj b'i ub'e, xe'ek k'a chila' chirocho ri Labán ruk'ajol ri Betuel ri arameo, wa' e uxib'al ri Rebeca ri kichu ri Jacob yey ri Esaú.
01028006	Ri Esaú xreta'maj e ruqaw Isaac xuya b'i ri utzil chomalil puwi' ri Jacob yey xutaq b'i k'a Padan-aram cha' ku'tzukuj rixoqil chila'. Yey xreta'maj echiri' xb'i'x che ri Jacob na kak'uli' ta ruk' juna ali aj Canaán.
01028007	Yey echiri' ri Jacob xe'ek chila' Padan-aram jela' pacha' ri xkib'i'ij ruchu-uqaw che.
01028008	Jek'ula' ri Esaú xunab'ej e ruqaw tzel keril rixoqib' aj Canaán.
01028009	Ruma k'u la' tob' e k'o chi rixoqil e aj Canaán, xumaj b'i ub'e pa jeqel wi ri Ismael ruk'ajol ri Abraham, yey chiri' xk'uli' wi ruk' ri Mahalat ri ranab' ri Nebaiot wa' e umi'al ri Ismael.
01028010	Ek'u ri Jacob xel b'i chiri' Beerseba yey xumaj b'i ri b'e ke'ek Harán.
01028011	Xopon k'u pa jun luwar yey chiri' xkanaj kan wi ma xok raq'ab'. Xutzukuj k'u jun ab'aj k'o chiri', xu'an uch'akat che yey xwar k'u kan chiri'.
01028012	Yey ek'u la' la'q'ab' xu'an jun wachik'. Wa' e xril jun xkalera tak'al chwa rulew yey rutza'm kopon k'a chila' chikaj, ek'u ri ángeles re ri DIOS keb'aq'anik yey keqaj lo puwi'.
01028013	Ek'u ri QAJAWAL JEHOVÁ k'o lo chikaj chutza'm ri xkalera yey jewa' xub'i'ij che: «In Ri'in AWAJAWAL JEHOVÁ, ri AJAWAL DIOS re ramam Abraham, ri AJAWAL DIOS re raqaw Isaac. Ek'u wa luwar pa wa at kotz'ol wi kanya chawe ri'at yey chike rawalk'o'al ketajin loq.
01028014	Yey rawalk'o'al ketajin lo chawij lik kak'iyar kiwach, keb'u'ana jela' pacha' rupuk' rulew. Ma kakikich b'i kib' pa norte, pa sur; e k'o ri keb'ek pa releb'al q'iij yey e k'o ri keb'ek pa tzaqib'al q'iij. Ek'u konoje taq ri pamilia re ruwachulew kakik'ul ri utzil chomalil awuma ri'at yey kuma rawalk'o'al ketajin loq.
01028015	Ma ri'in in k'o awuk', katinchajij pa kate'ek wi. Yey katink'am tanchi lo wara che wa luwar; na katinya ta kanoq k'a echiri' kan'an janipa ri nub'i'im chawe» xcha'.
01028016	Ek'uchiri' ri Jacob xk'un saq chwach, jewa' xub'i'ij: «Pa qatzij wi ri QAJAWAL JEHOVÁ k'o wara chupa wa' wa luwar yey ri'in na weta'am taj» xcha'.
01028017	Ek'u ri Jacob lik xuxi'ij rib', xub'i'ij: «¡Lik xib'ib'al uwach wa jun luwar; na e ta xaqi tob' luwar, ma wa' e rocho ri DIOS yey okib'al re chila' chikaj!» xcha'.
01028018	Lik k'u anim tan ri Jacob xwa'lijik, yey xuk'am rab'aj ri xu'an uch'akat che; xuch'ikib'a' kan wa' e re k'utub'al re, tek'uchiri' xuq'ej aceite puwi'.
01028019	Ek'u la' la jun luwar Bet-el rub'i' xukojo, tob' ri nab'e ub'i' e Luz kecha che.
01028020	Chiri' k'ut ri Jacob xujikib'a' uwach jun tzij jewa' xub'i'ij: «We ri QAJAWAL JEHOVÁ ke'ek wuk', kinuchajij che wa' wa nub'enam, kinutzuqu, kuya nuq'uu',
01028021	we kintzelejik e wa' utz nuwach chikocho ri nuchu-nuqaw yey na jinta kank'ulumaj; ek'u ri' ri QAJAWAL JEHOVÁ e ku'ana nu-DIOS.
01028022	Yey ek'u wa' wab'aj xinch'ikib'a' kanoq e k'utub'al re ku'ana rocho ri DIOS, yey e che ronoje ri kaya la chwe Nuqaw, e kanya ri ulajuj (10ª) parte che'la» xcha'.
01029001	Tek'uchiri' ri Jacob xe'ek chik che rub'e yey xopon chila' pa e k'owi ri tikawex e jeqel pa releb'al q'iij.
01029002	Chiri' k'u ri' chupa la luwar xril jun jul uk'olib'al ya', pa keb'uxlan wi oxib' (3) puq b'exex; ma ruma ri ya' e k'o ri b'exex chiri'. Yey k'o jun nimalaj ab'aj chiri' ch'uqub'al uwi ri jul.
01029003	E uwari'che e raj chajal b'exex xew kakesaj rab'aj ch'uqub'al uwi' echiri' kimolom chi kib' ri b'exex chiri', tek'uchiri' kakikoj tanchi kanoq.
01029004	Ek'u ri Jacob jewa' xutz'onoj chike: —Ix watz nuchaq', ¿pa ix aj wi ri'ix? —xcha'. —Ri'oj oj aj Harán —xecha wa'.
01029005	—¿Iweta'am uwach ri Labán rumam ri Nacor? —xcha tanchi ri Jacob. —Qeta'am uwach —xecha'.
01029006	Xutz'onob'ej tanchi ri Jacob: —¿Utz uwach rire? —xcha'. —¡Utz uwaach! Chilape la ma le' ne rumi'al Raquel xk'un lo kuk' rub'exex —xecha che.
01029007	Ek'u ri Jacob jewa' xub'i'ij: —K'amaja' ke'ek ri q'iij, k'ate keb'ik'ol rawaj. E chiya'a kiya' yey utz keb'e'wo'q chi k'enoq —xcha'.
01029008	Ek'u rike jewa' xkik'ul uwach: —Na utz taj kaqa'an ri', chirajawaxik kemolotaj na konoje ri jutaq puq b'exex, tek'uchiri' ri'oj kaqesaj rab'aj chuchi' ri jul k'otom re uk'olib'al ya'. Ma jela' utz kaqaya kiya' rawaj —xecha'.
01029009	K'a kach'a't ne ri Jacob kuk' rike, xopon pan ri Raquel e ruk'a'am ri jupuq ub'exex re ruqaw, ma rire e kachajin ke rawaj.
01029010	Echiri' ri Jacob xril ri Raquel, rumi'al ri rikan Labán e ruk'a'am ri b'exex re ruqaw, xqib'ik yey xresaj rab'aj k'o chuchi' ri jul k'otom re uk'olib'al ya' yey xuya kiya' ri b'exex.
01029011	Tek'uchiri' xutz'ub' che ruware' ri Raquel yey lik ko xoq'ik.
01029012	Ek'uchiri' ri Jacob xub'i'ij che e ruchu rire e ri Rebeca yey ri Labán e rikan, ek'u ri Raquel kajumumik xe'ek xu'tzijoj wa' che ruqaw.
01029013	Echiri' ri Labán xuta ronoje wa' chwi ri rikaq' Jacob, kajumumik re xu'k'ulu apanoq, xulaq'apuj yey xutz'ub' che ruware' yey xrokisaj b'i. Ek'u ri Jacob xutzijoj ronoje che sa' taq ri ik'owinaq wi.
01029014	Ek'u ri Labán xub'i'ij che: —Pa qatzij wi ri'at yey ri'in k'o chux chiqawach —xcha che. Yey xu'an k'u jun iik' ri Jacob chiri'.
01029015	Tek'uchiri' ri Labán jewa' xub'i'ij che ri Jacob: —Na ruma ta at watz nuchaq' e la' xa jela' katchakun wuk', chab'i'ij chwe janipa ri kawaj kach'ako —xcha'.
01029016	E k'o k'u keb' umi'al ri labán. E rali atz Lea rub'i' yey rali chaq'ixel Raquel rub'i'
01029017	E rupuwach ri Lea e lik choom, no'j ek'u ri Raquel e jun chomilaj ali lik saqil ri katzu'nik.
01029018	Ek'u ri Jacob e lik k'ax xuna' ri Raquel, yey ruma wa' xub'i'ij che ri rikan Labán: —Ri'in kinchakun uk' la wuqub' junab' pacha' kaya la chwe ri mi'al la chaq'ixel Raquel —xcha'.
01029019	Ri Labán jewa' xuk'ul uwach: —Mas ne utz k'u kanya chawe ri'at, cha' na kanya ta che junoq chik, chatkanaj kan ri' wuk' —xcha'.
01029020	Jek'ula' ri Jacob xchakun wuqub' junab' cha' e kak'uli' ruk' ri Raquel yey ruma lik k'ax kuna' ri Raquel na xuna' ta la junab' xik'owik.
01029021	Xopon k'u ri q'iij ri Jacob jewa' xub'i'ij che ri Labán: —Ya'a k'u la ri' ri Raquel chwe re kink'uli' ruk', ma ya xopon ruq'ijol ri xqajikib'a' uwach uk' la —xcha'.
01029022	Ri Labán xumol kichi' konoje ri tikawex e k'o che la luwar yey xu'an jun nimalaj nimaq'iij re k'ulanikil.
01029023	No'j echiri' xok raq'ab', e xu'k'ama lo rumi'al Lea yey xuya'a che ri Jacob. Ek'u ri Jacob xuk'amo re rixoqil yey xkotz'i' ruk'.
01029024	Yey ri Labán xuk'am jun chike ralito e rajchak, wa' Zilpa rub'i', yey xuya k'u che ri Lea re rajchak.
01029025	Yey echiri' xsaqir chuka'm q'iij k'ut, ¡aa! K'ate' xril ri Jacob ruk' ri Lea xk'oji' wi. Xe'ek k'ut jewa' xu'ch'o'jij che ri Labán: —¿Su'chak wa' wa x'an la chwe? Ri'in xinchakun uk' la cha' jela' kink'uli' ruk' ri Raquel. ¿Su'b'e xinch'akach'a' la? —xcha'.
01029026	Ri Labán xuk'ul uwach che: —Ri kaqa'an ri'oj wara chupa wa qaluwar e nab'e na kak'uli' rali atz, tek'uchiri' kak'uli' ri chaq'ixel.
01029027	Chik'ow na wa jun semana re nimaq'iij re k'ulanikil re ri Lea, tek'uchiri' kanya ri Raquel chawe, xew tane we kajikib'a' uwach chwe katchakun tanchi wuk' wuqub' junab' —xcha'.
01029028	Jek'ula' ri' xu'an ri Jacob. Ek'uchiri' xk'is ri semana re nimaq'iij re k'ulanikil re ri Lea, e ri Labán xuya che ri Jacob, rumi'al chaq'ixel Raquel, cha' ku'an rixoqil che.
01029029	Ek'u ri Labán xuk'am jun chike ralito e rajchak, wa' Bilha rub'i' yey xuya che ri Raquel re rajchak.
01029030	Ek'u ri Jacob xu'an rixoqil che ri Raquel, yey e más k'ax xuna' ri Raquel chwa ri Lea, tob' ruma rire xchakun tanchi wuqub' junab' ruk' ri Labán.
01029031	Ek'uchiri' ri QAJAWAL JEHOVÁ xrilo e ri Jacob kuk'aq b'i uq'iij ri Lea, ri xu'an che e xek'oji' uch'uti'q. No'j ri Raquel e xu'an che na kalan taj.
01029032	Ri Lea xkanaj kan yewa' ixoq yey xalax jun ralab' yey Rubén rub'i' xukojo, ma jewa' xub'i'ij: «Ri QAJAWAL JEHOVÁ rilom ri nuk'axk'olil, ek'u ri' wo'ora ri wachijil k'ax kinuna'o» xcha'.
01029033	Xkanaj tanchi kan yewa' ixoq ri Lea yey xalax tanchi jun ralab' yey Simeón rub'i' xukojo ma jewa' xub'i'ij: «Xuta ri QAJAWAL JEHOVÁ na k'ax ta kin-na'ik yey ruma wa' xuya wa jun chik walab'» xcha'.
01029034	Tek'uchiri' xkanaj tanchi kan yewa' ixoq yey xk'oji' rurox ralab' yey Leví rub'i' xukojo ma jewa' xub'i'ij: «Ek'u wo'ora k'ax kinuna' ri wachijil ma enuya'om chi che oxib' (3) uk'ajol» xcha'.
01029035	Ri Lea xkanaj tanchi kan yewa' ixoq yey xalax ri ukaj ralab', yey Judá rub'i' xukojo ma jewa' xub'i'ij: «Ek'u wo'ora kamb'ixoj rub'i' ri QAJAWAL» xcha'. Chwi k'u ri' na jinta chi ralk'o'al xeb'alaxik.
01030001	Echiri' ri Raquel xunab'ej na utz taj kalanik, yey jela' na utz ta kek'oji' ralk'o'al ri Jacob, xujeq k'u k'ax uk'u'x chirij ri ratz yey lik xelaj che, jewa' kub'i'ij che ri Jacob: —Cheya'a la walk'o'al ri'in, ma we na kaya ta la, ri' kinkamik —xcha'.
01030002	Ri Jacob xpe royowal ruk' ri Raquel yey jewa' xub'i'ij che: —¿In b'ane DIOS ri'in? ¡Ma e Rire ri 'anayom chawe cha' na kek'oji' ta awalk'o'al! —xcha'.
01030003	Jek'uwa' xub'i'ij tanchi ri Raquel che ri Jacob: —Ri' rali wajchak Bilha rub'i' kanya paq'ab' la cha' kakotz'i' la ruk', yey ek'uchiri' kek'oji' ralk'o'al rire e junam ruk' in kink'amaw lo ke ri ch'uti'q che ruwachulew —xcha'.
01030004	Ek'u ri Raquel xuya che ri Jacob cha' ku'an rixoqil che ri rajchak Bilha yey jela' ri Jacob xkotz'i' ruk'.
01030005	Jek'ula' ri Bilha xkanaj kan yewa' ixoq yey xalax k'u jun uk'ajol ri' ri Jacob chirij rire.
01030006	Ek'u ri Raquel jewa' xub'i'ij: «Ri QAJAWAL JEHOVÁ xu'an ri lik jusuk' chwe, ma xuta ri nu-oración yey xuya jun walab'» xcha'. Ruma la' ri Raquel xukoj che ri ralab' Dan rub'i'.
01030007	Xkanaj tanchi k'u yewa' ixoq ri Bilha ri rajchak ri Raquel yey xalax k'u ruka'm uk'ajol ri Jacob chirij.
01030008	Yey ri Raquel jewa' xub'i'ij: «E lik nutijom nuq'iij cha' e kanch'ij uchuq'ab' ri watz, ek'u wo'ora e lik xinch'ij uchuq'ab'» xcha'. Ruma la' ri Raquel xukoj che ri ralab' Neftalí rub'i'.
01030009	Ek'uchiri' ri Lea xunab'ej na jinta chi ralk'o'al kak'oji'ik e xuk'am rali rajchak Zilpa rub'i' yey xuya puq'ab' ri Jacob re kakotz'i' ruk'.
01030010	Yey xalax k'u jun uk'ajol ri Jacob chirij ri Zilpa, ri rajchak ri Lea.
01030011	Ek'uchiri' ri Lea jewa' xub'i'ij: «¡Lik utz uwa nuq'ij!» xcha'. Ruma la' xukoj che ri ralab' Gad rub'i'.
01030012	Ri Zilpa ri rajchak ri Lea e xalax tanchi jun uka'm uk'ajol ri Jacob chirij.
01030013	Jetanchi k'u wa' xub'i'ij ri Lea: «¡Lik kinki'kotik!» Ma rixoqib' e lik keki'kot wuk' ri'in —xcha'. Ruma la' xukoj che ri ralab' Aser rub'i'.
01030014	Xu'an julaj echiri' uq'ijol kamol ri trigo, ri Rubén xe'ek pa juyub'. Chila' k'ut xuriq jun tiko'n mandrágora rub'i' re pa juyub' yey xuk'am b'i che ruchu Lea. Ek'u ri Raquel xril wa' yey jewa' xub'i'ij che ri ratz Lea: —Ma'an ko ri', chaya'a keb' we'in la' la jiq'ob'al ruk'a'am lo la' walab' chawe —xcha'.
01030015	Ek'u ri Lea jewa' xuk'ul uwach che: —¿lik kami na iil ta k'ana uwach chawach ri'at ri xamaj ri wachijil, yey wo'ora kawaj kamaj tanchi ri jiq'ob'al ri xuk'am lo la walab' chwe? —xcha'. Ri Raquel jewa' xub'i'ij: —E chaya'a ri jiq'ob'al chwe pacha' mansa'n yey puk'axel wa' e kakotz'i' ri Jacob awuk' waq'ab' —xcha'.
01030016	Echiri' ya xe'ek ri q'iij xtzelej lo ri Jacob pa juyub' yey ri Lea xu'k'ulu apanoq yey jewa' xub'i'ij che: —E waq'ab' kakotz'i' la wuk', ma qayijib'am chi ri'oj chiqawach ruk' ri Raquel cha' ka'an la wa' puk'axel ri jiq'ob'al pacha' mansa'n xuriq lo ri walab' —xcha'. Yey ri Jacob xkotz'i' ruk' ri Lea la' la jun aq'ab'.
01030017	Yey jela' ri QAJAWAL JEHOVÁ xuta ru-oración ri Lea yey xkanaj kan yewa' ixoq, xuya k'u che ri Jacob ruro' (5º) ralab' chirij rire.
01030018	Yey ri Lea jewa' xub'i'ij: «Ri DIOS xuya rajil uk'axel chwe, ma e xinya puq'ab' ri Jacob rali wajchak ri'in» xcha'. Ruma la' xukoj che ri ralab' Isacar rub'i'.
01030019	Ek'u ri Lea xkanaj tanchi yewa' ixoq yey xuya che ri Jacob ruwaqaq (6º) ralab' chirij rire.
01030020	Ri Lea jewa' xub'i'ij: «Ri QAJAWAL JEHOVÁ xuya jun chomilaj sipanik chwe. E wo'ora ri wachijil e kuyak nuq'iij ri'in in rixoqil ma e nuya'om chi waqib' uk'ajol che» xcha'. Ruma la' xukoj che ri ralab' Zabulón rub'i'.
01030021	K'isb'al chi k'u re, ri Lea xalax jun ralit yey xukoj che Dina rub'i'.
01030022	Ek'u ri QAJAWAL JEHOVÁ k'ax xuna' ri Raquel yey xuta ru-oración, xu'an k'u ri' che cha' kek'oji' uch'uti'q.
01030023	Rire xkanaj kan yewa' ixoq yey xalax jun ralab'. Ek'u ri Raquel jewa' xub'i'ij: «Ri QAJAWAL JEHOVÁ xresaj ri ch'amib'al we'in»
01030024	Ruma la' xukoj che ri ralab' José rub'i' yey jewa' xub'i'ij: «Kuya jun chik walab' ri QAJAWAL JEHOVÁ» xcha'.
01030025	Chwi k'u ri ralaxib'al ri José, ri Jacob jewa' xub'i'ij che ruqaw uji' Labán: —Ya'a la luwar chwe kintzelej chupa ri nutinamit
01030026	Cheya'a b'i la chwe kenuk'am b'i taq ri wixoqil, ri xinchakun kuma rike uk' la, cheya'a b'i la ri walk'o'al, yey ya'a b'i la luwar chwe kine'ek. Rilal eta'am la chi utz e lik saqil xinchakun uk' la —xcha'.
01030027	Ri Labán jewa' xuk'ul uwach: —Ma'an ko ri', na kate'ek taj. Ma pa qatzij wi, ri'in lik nuna'om e ri QAJAWAL JEHOVÁ uya'om uk'iyal b'eyomalil chwe awuma ri'at —xcha'.
01030028	Yey jetanchi wa' xub'i'ij ri Labán che ri Jacob: —Chab'i'ij chwe janipa ri kawaj kach'ako yey ri'in katintojo —xcha'.
01030029	Ri Jacob xuk'ul uwach: —Rilal eta'am la e ri'in pa qatzij wi xinchakun chi utz uk' la. Yey ruma wa' e lik xpaxir kiwach taq rawaj e la.
01030030	Ma echiri' k'amaja' ne kink'un ri'in, na e ta k'i rawaj e k'o uk' la, ek'u wo'ora e lik xk'iyar taq uwach ri k'o uk' la. Ri QAJAWAL JEHOVÁ e lik uya'om ub'itaq e la ruma ri nuk'unib'al ri'in uk' la. ¿Yey jampa k'u ri' kinchakun che kilixik ne ri nupamilia ri'in? —xcha'.
01030031	Jetanchi wa' xub'i'ij ri Labán: —¿Janipa ri kawaj kach'ako? —xcha'. Ri Jacob xuk'ul uwach: —Ja'i, na jinta k'o kaya la chwe. Ma we kuk'ul k'u'x la ri kamb'i'ij che'la, utz ne ri' e kanchajij tanchi ri b'exex la.
01030032	Ya'a k'u la chwe waq'ij kinik'ow kuk' rawaj la, yey ek'u ri ka'an la e kecha' la konoje ri b'exex xe'p yey b'arsin pakij yey ri raltaq ko b'exex q'eq kij yey ri kaprux xe'p yey b'arsin pakij. Ek'u awaj ri' wa' keya la chwe re wajil.
01030033	Jek'ula', e ri chiqawach apanoq, echiri' ka'aj la kil la janipa ri nuch'akom, kil k'u la ri' e lik jusuk' ri nu'anom. Ma we keriqitaj che ri wawaj ri'in ri kaprux ati'tab' ri na xe'p ta pakij o na b'arsin ta pakij, yey chike ri b'exex ri na q'eqe'oj ta pakij, ri' e ke'eloq xa eweleq'am pan che taq la e la —xcha'.
01030034	Jek'uwa' xub'i'ij ri Labán: —Utz ri', jela' chu'ana pacha' ri kab'i'ij ri'at —xcha'.
01030035	No'j ek'u ri Labán la' la q'iij wi, xeb'eresaj parewi konoje ri kaprux e mama'ib' yey e ati'tab' b'arsin yey xe'p pakij, yey rati'tab' b'arsin yey xe'p pakij, yey ri raltaq ko b'exex q'eqe'oj pakij yey xeb'uya k'u pakiq'ab' ruk'ajol re kakichajij.
01030036	Tek'uchiri' ri Labán xeb'utaq b'i rawaj cha' xek'amb'i k'a naj oxib' q'iij b'e unajtijil che ri pa k'owi ri Jacob. Yey ri Jacob e la' keb'uchajij ri jutiq chik ub'exex ri Labán.
01030037	Ek'u ri xu'an ri Jacob e xuq'at rax uq'ab' taq che' re álamo, re almendro yey uq'ab' taq castaño. Xuch'ol k'u rij yey xu'an chi jisa'j ruwarachaq taq wa' wa uq'ab' ri che' rax, e xu'an che pacha' kilitaj lo ri saq che la uq'ab' ri che'.
01030038	Tek'uchiri' xuk'am taq ruq'ab' ri che' ch'olotal rij yey xuya pa kakitij wi kiya' ri b'exex. Jek'ula' echiri' rawaj ke'kitija kiya' e la' k'o ruq'ab' ri che' chikiwach. Ek'uchiri' rati'tab' b'exex e uq'ijol keb'etz'anik keb'opon pa ke'kitija wi kiya'.
01030039	Ek'u ri mama'ib' b'exex echiri' keb'ok kuk' rati'tab', e la' chwach ri che' ch'olotal rij yey ek'u ri kal kek'oji'ik keb'el e b'arsin pakij, xe'p pakij yey e q'eqe'oj pakij.
01030040	Ek'u ri ku'an ri Jacob e keb'uk'am ri raltaq ko b'exex yey keb'uya parewi. Yey e ri jujun chik b'exex echiri' keb'etz'anik keb'uya chikiwa ri rawaj b'arsin yey saqasoj pakij re ri Labán. Yey ruma wa xu'an ri Jacob e xpaxir kiwach ri rawaj rire, yey ek'u ri b'exex re ri Labán xq'ob' kiwach.
01030041	Ek'u rati'tab' b'exex choom kiwach echiri' keb'etz'anik, e ri Jacob kuya taq ruq'ab' ri che' ch'olotal rij chupa ruk'olib'al ri tijib'al kiya' yey ek'u la' chwach ruq'ab' ri che' e k'owi.
01030042	No'j echiri' keb'opon rati'tab' b'exex yewa' kiwach, ri Jacob na kuya ta ruq'ab' ri che' chupa ri ya'. Jek'ula' e rawaj e yewa' kiwach e xu'an kan re ri Labán.
01030043	Ruma wa xu'an ri Jacob, e rire ri lik xb'eyomarik; xek'oji' uk'iyal ub'exex, xek'oji' taq rajchak, xek'oji' u-camello yey uk'iyal u-axna.
01031001	E k'u ri Jacob xopon chuxikin e taq ruk'ajol ri Labán kakitzijoj: «Ri Jacob e uya'om rib' puwi ronoje ri b'itaq re ri qaqaw yey ruma la' lik b'eyomarinaq chik» kecha'.
01031002	Yey ri Jacob xujeq nenare' karilo e ri Labán xujalk'atij ri ku'an ruk' ma na ku'an ta chi che pacha' ri petinaq loq.
01031003	E k'u ri QAJAWAL JEHOVÁ jewa' xub'i'ij che ri Jacob: «Chat-tzelej chila' chwach ri kulew rachu-aqaw pa e jeqel wi taq rawatz-achaq', yey ri'in na katinwoq'otaj taj» xcha'.
01031004	E k'u ri Jacob xutaq kisik'ixik ri Raquel yey ri Lea, cha' kepe ruk' chupa ri luwar pa k'owi rire kuk' konoje rawaj.
01031005	Yey jewa' xub'i'ij chike: —E ri'in kanwil che riqaw Labán e xjalk'atitaj ruk'u'x wuk', ma na ku'an ta chi chwe pacha' ri petinaq loq. No'j ri AJAWAL DIOS re ri nuqaw Isaac Rire lik k'o wuk'.
01031006	Ri'ix lik iweta'am, e ri'in lik xinya ronoje nuchuq'ab' cha' xinchakun ruk' riqaw.
01031007	Na ruk' ta k'u ri' rire e lik inuch'akach'o'm yey ujalk'atim ne ri wajil lajuj laj. No'j e ri DIOS na uya'om ta luwar che ku'an ri na utz taj chwe.
01031008	Ma echiri' riqaw kub'i'ij chwe: —E rawaj e xe'p pakij e awajil ri' —kacha', konoje k'u ri kal rawaj keb'alaxik konoje e xe'p paqij. Yey echiri' rire kujalk'atij ri ub'i'im: —E rawaj b'arsin pakij e awajil ri' —kacha', konoje k'u ri' rawaj keb'alaxik e b'arsin pakij.
01031009	Jek'ula' e ri DIOS xesan re rawaj puq'ab' riqaw yey xeb'uya panuq'ab' ri'in.
01031010	E ri julaj xin'an jun wachik' echiri' rawaj keb'etz'anik. Chupa la wachik' xinwilo e ri q'apoj b'exex mama'ib' keb'ok kuk' rati'tab' e b'arsin pakij yey xe'p pakij.
01031011	Chupa k'u la' la wachik' ru-ángel ri DIOS xinusik'ij, jewa' xub'i'ij chwe: —¡Jacob! —xcha'. Yey ri'in xink'ul uwach: —Ri' in k'olik —xincha'.
01031012	Jek'uwa' xub'i'ij chwe: «Chawila pe chi utz, ruma wilom chi ronoje ri u'anom ri Labán chawe, konoje ri b'exex e mama'ib' e xe'p pakij yey b'arsin pakij e wa' ri keb'ok kuk' rati'tab' chike rawawaj ri'at.
01031013	Ri'in In ri DIOS ri xuk'ut rib' chawach chila' Bet-el, pa xakoj wi aceite puwi rab'aj re yakab'al nuq'iij Ri'in yey chiri' k'ut xa'an jun b'iti'sinik chwe. Chatela ub'i wo'ora che wa luwar yey jat pa raluwar pa xatalax wi» xcha'.
01031014	Ri Raquel yey ri Lea jewa' xkik'ul uwach: —¡Chiqawach ri'oj utz ri ka'an la! Ma ri'oj na jinta chi k'o qoye'em re kuya kan ri qaqaw chiqe.
01031015	Yey e ri u'anom chiqe e pacha' chi oj aj naj chwach rire. Ma xojuk'ayij nenare' yey xutij ne ronoje ri xuch'ak chiqij ri'oj.
01031016	Pa qatzij wi e ronoje ri b'eyomalil xumaj ri DIOS che ri qaqaw wa' qe'oj chik yey ke ri qalk'o'al. Jek'ula' ri', e 'ana la wo'ora ronoje ri ub'i'im ri DIOS che'la —xecha'.
01031017	E k'u ri' ri Jacob xujeq kuyijib'a' rib' re katzelej pa k'owi ruqaw. Xeb'uya b'i ri ralk'o'al yey taq ri rixoqil puwi ri camellos.
01031018	Xeb'uk'am b'i konoje ri rawaj yey ronoje ri b'itaq re uch'akom chiri' Padan-aram yey xumaj b'i ub'e re ke'ek k'a Canaán pa jeqel wi ruqaw Isaac.
01031019	Echiri' k'amaja' keb'el b'i, xaloq' ri Labán b'enaq naj che usokaxik ri kismal rub'exex, ri xu'an ri Raquel e xerelaq'aj b'i taq rutyox ruqaw.
01031020	Jek'ula' ri Jacob usokom kan ri Labán raj arameo, ma xanimaj b'i yey na xub'i'ij ta kan che.
01031021	Ek'u ri Jacob animajinaq chub'i yey ruk'am b'i ronoje ri ub'itaq re. Ek'uchiri' xuq'axuj ri nimaya' Éufrates, xumaj b'i ub'e che taq ruwi juyub' re Galaad.
01031022	Churox q'iij k'ut che relik b'i ri Jacob, xb'i'x che ri Labán e ri Jacob animajinaq b'i.
01031023	E k'u ri Labán xumol kichi' ri ratz-uchaq' yey xuternab'ej b'i ri Jacob. Pa wuqub' (7) q'iij k'u ri' xu'maja ri Jacob che taq ruwi juyub' re Galaad
01031024	No'j chupa la' laq'ab' ri DIOS xuk'ut rib' puwaram ri Labán raj arameo yey jewa' xub'i'ij che: «¡Chatape', lik machap pa ch'a'oj ri Jacob!» xcha'.
01031025	Ri Labán xu'maja k'u ri Jacob che ruwi juyub' re Galaad pa uyakom wi ri rocho xa kakirik. Chiri' k'u ri' ri Labán xuyak taq ri rocho xa kakirik chunaqaj pan che pa k'owi ri Jacob.
01031026	Yey jewa' xub'i'ij che ri Jacob: ¿Sa' la xawaj ka'an chwe kinach'akach'a' kanoq? ¿Su'b'e xeb'ak'am lo ri numi'al yey xa'an chike pacha' chi e k'o chi presoyil re pa ch'a'oj?
01031027	¿Su'chak xatanimaj lo xe'laq'ay yey xinach'akach'a' kanoq? Ma ta xab'i'ij chwe xin'an ta lo juna nimaq'iij re jachb'al lo iwe'ix ruk' ki'kotemal chiwe, ruk' b'iix, ruk' tupe yey ruk' arpa.
01031028	Yey na xaya tane luwar chwe kantz'ub' lo ruwa ke' ri numi'al yey taq ri numam re kenujachb'ej loq. ¡La' la xa'ano lik na ub'e ta k'enoq!
01031029	E ri'in k'o panuq'ab' kan'an ri na utz taj chawe, no'j ri DIOS re raqaw Isaac xch'aw chwe xokq'ab' yey xuch'ab'ej nupa jewa' xub'i'ij chwe: «¡Chatape', lik machap pa ch'a'oj ri Jacob!» xcha' chwe.
01031030	Yey we e lik karayij ri katopon chirocho raqaw yey ruma la' xatpetik, ¿su'chak k'u ri' xawelaq'aj taq lo ri nutyox? —xcha'.
01031031	Ri Jacob jewa' xuk'ul uwach: —Xinwilila' loq ximpetik ruma xinxi'ij wib', ma xinch'ob' raqan e kemaj kan ri mi'al la chwe ruk' titz'itikil la.
01031032	No'j puwi taq ri tyox la, china puq'ab' kariqitaj wi, ¡ri' asu ne kamisaxoq! Yey we k'o jujun chik b'itaq sa'ch e la, q'alajisaj la ri' chikiwach taq wa qatz-qachaq' e k'o wara, yey jela' utz k'u ri' kak'amb'i la —xcha'. E k'u ri' ri Jacob na reta'am taj we e ri Raquel ureleq'am taq lo rutyox ruqaw Labán.
01031033	E k'u ri Labán xok chupa ri ja xa kakirik re ri Jacob, xok chupa ri ja xa kakirik re ri Lea yey xu'tzukuj lo chupa taq ri ja xa kakirik ke ri ka'ib' e kajchak rixoqib', yey na xuriq ta ri kutzukuj. Chuk'isb'al k'u re e xok pa k'owi ri Raquel.
01031034	E k'u ri Raquel e eb'uk'amom chi ub'i taq ri tyox yey e rewam chuxe' ri tz'ulib'al re uwarachaq re ru-kamello yey tz'ul k'u puwi'. Ri Labán lik xutzukuj taq rutyox che ronoje rupa ja xa kakirik yey na xeb'uriq ta k'u ri'.
01031035	E k'u ri Raquel jewa' xub'i'ij che ruqaw: —Ma'an ko la ri' taat, mape oyowal la che, ma e ri'in na utz taj kinyakatajik ruma in k'o che ri nuyab'il re upa iik' —xcha'. E k'u ri' ri Labán lik na xroq'otaj ta utzukuxik rutyox ke ri pamilia no'j na xeb'uriq taj.
01031036	Ruma k'u ri', ri Jacob lik xpe royowal yey jewa' xuch'o'jij che ri Labán: —¿Sa' ri na utz taj xin'an che'la yey ruma ri' kinternab'ej la ka'an la chwe kinchap la? Ma wa ka'an la chwe e pacha' chi in jun kamisanel.
01031037	Ya xtukuta' la upa ronoje ri b'itaq we, ¿K'o b'ane riqom la quk'a'am lo ri'oj e la? We k'o riqom la, ya'a la ri' chiqawach qonoje wa oj k'o wara e la' chikiwach wa atz-achaq' la yey ri watz nuchaq' we'in yey rike e keb'i'n re chinoq chiqe qakab'ichal e u'anom ri jusuk'.
01031038	E chwi lo wa' wa veinte (20) junab' xinchakun uk' la, e la' xeb'enuchajij ri b'exex la yey na jinta juna b'exex xqaj uyab'il chwi nuq'ab', na jinta ne juna kaprux k'o xuk'ulumaj yey tob' tane ne xa juna q'apo'j b'exex la xintijo.
01031039	Na jinta juna b'exex xink'am lo che'la kamisam ruma juna awaj b'iq'onel, ma ri xin'an ri'in e kank'am lo jun chik puk'axel. We k'o juna b'exex xelaq'ax chaq'ab' o paq'iij, rilal katz'onoj la rajil chwe.
01031040	Echiri' ri'in xinchakun uk' la e ri paq'iij lik kink'at ruma ri q'iij kaqa'wik yey e ri chaq'ab' kinchuychut ruma k'axtew yey lik xinkuy waram.
01031041	Yey chwi lo wa veinte junab' xinchakun uk' la pacha' in loq'om chakunel, kajlajuj junab' (14) xinchakun uk' la re ch'akab'al ke ri keb' mi'al la, tek'uchiri' xinchakun chi waqib' (6) junab' che kichajixik taq rawaj la yey ¡lajuj (10) laj k'u ri' xjal la ri wajil ri'in!
01031042	Pa qatzij wi, we tamaji inuto'om ri DIOS re ri numam Abraham, ri DIOS re ri nuqaw Isaac, ri Jun lik xk'oji' xi'in ib' pa ranima' ri nuqaw chwach, tamaji wa', ri' laj kintaq lo la e ri' na jinta ub'itaq we. No'j e k'u ri DIOS xril ri nub'is yey xril ri nuchak nu'anom yey ruma wa' e ri xokq'ab' xuch'ab'ej pa la —xcha'.
01031043	Ri Labán jewa' xub'i'ij che ri Jacob: —E wa' wi'xoqib', wa' e numi'al, yey wa k'o'mab' wa' e numam. E we'in rawaj; ronoje ri kawilo e we'in. E k'u ri' wo'ora ¿sa' kan'an ri'in chike ri numi'al yey ri numam?
01031044	Ri karaj wo'ora e kaqajikib'a' uwach jun tzij chiqawach. E k'u ri' wa' e kaq'alajisan uwach sa' ri kaqa'an ri'oj chiqawach —xcha'.
01031045	E k'u ri Jacob xuk'am jun ab'aj, yey xuch'ikib'a' kanoq re k'utub'al re ri tzij xki'an chikiwach.
01031046	Xub'i'ij k'u ri Jacob chike konoje ri ratz-uchaq' e k'o chiri': —Chimolo uchi' ab'aj —xcha'. E k'u rike xkimol uchi' ab'aj, xkinuk' chi utz yey xewa' k'u chiri' putzal ruma ri tzij xki'ano.
01031047	Yey la' la jun luwar ri Labán xukoj rub'i' che Jegar Sahaduta yey e k'u ri Jacob xukoj che Galaad.
01031048	E k'u ri Labán jewa' xub'i'ij: —E taq wa' wa jut'ub'aj ab'aj k'o chiqawach waq'ij, kakanajik e kak'utuw re wa' chiqawach ri'oj qakab'ichal, re kukuxtaj chiqe ri tzij xqajikib'a' chiqawach waq'ij —xcha'. Ruma wa' xkoj che wa luwar Galaad.
01031049	Yey xkoj jun chik ub'i' Mizpa, ma ri Labán xujikib'a' uwach wa': —E ri QAJAWAL JEHOVÁ chojutzutza' qakab'ichal ri'oj, echiri' na oj jinta chi junam.
01031050	We ka'an k'ax chike ri numi'al o k'axtaj keb'ak'am jujun chik ixoqib', tob' k'u na jinta junoq kilow re wa', ri DIOS karil ronoje —xcha'.
01031051	Xub'i'ij tanchi ne ri Labán che ri Jacob: —Chawila pe wa jut'ub'aj ab'aj qanuk'um chiqawach ri'oj wo'ora.
01031052	Wa' e kukuxtaj chiqe, na utz taj we ri'at yey ri'in kaqik'owib'ej wa' re kaqa'an k'ax che qib', ma wa' e uchi' taq ri qaluwar pa oj k'owi.
01031053	E k'u ri DIOS ke ri qati'-qamam, ri DIOS re ramam Abraham yey ri DIOS re ri numam Nacor, e Rire ri chuq'ata tzij paqawi' ri'oj —xcha'. Ruma k'u wa' ri Jacob xujikib'a' uwach chwach ri DIOS, ri Jun lik ruk' xi'in ib' xuyak uwa uq'iij ruqaw.
01031054	E k'u ri Jacob xuya uqasa'n re awaj kamisam chwa ri QAJAWAL JEHOVÁ, wa' xu'an lo che ruwi juyub', yey xeb'usik'ij konoje ri ratz-uchaq' che jun wa'im. Xewa' k'u ri' konoje yey junam xkik'owib'ej la jun aq'ab' che ruwi juyub'.
01031055	Echiri' xsaqir chuka'm q'iij, ri Labán lik anim tan xwa'lijik, yey xutz'ub' che ruwake' rumi'al yey rumam. Xuya k'u kan ri utzil chomalil pakiwi' yey xtzelej tanchi chirocho.
01032001	Ri Jacob xumaj tanchi k'u b'i rub'e yey chupa rub'e xeb'el lo ángeles re ri DIOS xo'lkik'ulu'.
01032002	E wi ri Jacob echiri' xeb'eril ri ángeles jewa' xub'i'ij: «Wa' wa luwar e pa e k'owi ri e ajchakib' re chila' chikaj re ri DIOS» xcha'. Yey rub'i' wa luwar xukojo e Mahanaim.
01032003	Tek'uchiri' ri Jacob xutaq ub'i'xikil che ri ratz Esaú cha' kab'i'x pan che ri roponib'al ruk', ri Esaú k'o che ri luwar re Seir, chwach taq rulew re Edom.
01032004	Ri xeb'utaq b'i jewa' xub'i'ij b'i chike: «Chib'i'ij pan che ri watzixel Esaú: “E ri chaq' la Jacob e jun ajchak e la, rire kutaq lo ub'i'xikil wa' che'la: E taq wa junab' ik'owinaq ri'in in jeqel ruk' ri qikan Labán.
01032005	Ek'u ri'in wo'ora e k'o nuchikop, e k'o nu-axna, e k'o nub'exex, e k'o nukaprux yey lik e k'i ri wajchak e k'o achijab' yey e k'o ixoqib'. Ruma wa' kantaq pan ub'i'xikil che'la lal wajawal, cha' jela' kakub'i' pan nuk'u'x che kink'ul ko la chi utz”» xcha pan che.
01032006	Echiri' kiya'om chi kan wa' wa ch'a'teem che ri Esaú, e taq ri rajchak ri Jacob xetzelejik yey jewa' xe'kib'i'ij che: —Xe'qariqa ri Esaú ri atzixel la, yey rire e la' petinaq che k'ulik la yey e ruk'a'am lo 400 achijab'.
01032007	Ri Jacob echiri' xuta wa' lik xpe xi'in ib' ruk' yey xok unimal b'iis chuk'u'x. Ri xu'ano e xu'an keb' mutza'j chike konoje ri e rachb'ilam loq, yey jela' xu'an chike ri chikop, ri b'exex yey ri camello,
01032008	ma jewa' xuch'ob' raqan: «We ri Esaú xpe chirij juna mutza'j yey ku'an k'ax chike, ek'u ri jun chik mutza'j utz keb'animajik» xcha'.
01032009	Ek'u ri Jacob xu'an orar chwach ri DIOS jewa' xub'i'ij: «Nuqaw, Lal ri DIOS re ri numam Abraham yey re ri nuqaw Isaac, Rilal xb'i'ij la chwe kintzelej tanchi pa nutinamit, kuk' ri watz nuchaq' yey xb'i'tisij la “ka'an la ri utz chwe”.
01032010	Na taqal ta chwe ri'in ronoje ri utzil k'u'x la lik jikil uwach k'utum la chwe. Ma echiri' xine'ek pa wa ximpe wi yey xinq'axuj ri nimaya' Jordán, na jinta k'o wuk'a'am xew ri nuch'ami'y. ¡No'j ek'u wo'ora ewa' kintzelejik, konoje ri e wachb'ilam nu'anom ne keb' mutza'j chike!
01032011	¡Ma'an ko la ri' Lal WAJAWAL! Chinkolob'ej la puq'ab' ri watz Esaú, ma kanxi'ij wib' chwach, k'axtaj kape chwij ri'in pa ch'a'oj yey keb'ukamisaj riwixoqil yey junam kuk' ri walk'o'al.
01032012	No'j e rilal lik xjikib'a' la uwach wa' chwe: “Pa qatzij wi kan'an ri utz chawe yey e taq rawalk'o'al ketajin loq lik kak'iyar kiwach, keb'u'ana jela' pacha' ruk'iyal sanyeb' k'o chuchi' ri mar na utz taj keb'ajilaxik”» xcha'.
01032013	Ek'u la' laq'ab' ri Jacob xwar chiri'. Tek'uchiri' che taq ri k'o ruk' rire, xucha' taq sipanik re kutaq b'i che ri ratz Esaú,
01032014	wa' e 200 kaprux ati'tab', 20 kaprux mama'ib', 200 b'exex, 20 b'exex e mama'ib',
01032015	30 ati'tab' camellos e teran kal chikij, 40 b'aka'ib', lajuj (10) nawilo, 20 axna yey lajuj (10) b'uru.
01032016	Tek'uchiri' xeb'u'an b'i chi mutza'j rawaj, yey chujujunal mutza'j xuya b'i pakiq'ab' rajchak yey jek'uwa' xub'i'ij b'i chike wa' wa ajchak: —Chixnab'ej k'u b'i chinuwach ri'in, no'j chiya'a k'u uxo'l chujujunal kimu'tzaj rawaj —xcha'.
01032017	Che k'u ri uk'ayom b'i ri nab'e mutza'j jewa' rupixab'axik xu'an b'i: —We xak'ul ri watz Esaú yey kutz'onoj: “¿China rawajaw? ¿Pa kate'ek wi yey china re taq wa'waj kak'am kiwach?” —kacha'.
01032018	Jek'uwa' ri' kab'i'ij che: —“Lal wajaw Esaú, wa' e jun sipanik utaqom lo che'la ri ajchak la Jacob. Yey rire teran ne lo chiqij” —katcha che.
01032019	Yey jenela' xub'i'ij che ri k'amayom kiwach ruka'm mutza'j, rurox mutza'j yey chike konoje ri jujun chik k'amal kiwach mutza'j awaj, jewa' xub'i'ij chike: —Junam ri kib'i'ij che ri watz Esaú echiri' kik'ulu.
01032020	Yey jenewa' chib'i'ij che: —E ri ajchak la Jacob teran lo chiqij ri'oj —kixcha' che. Ma ri Jacob jewa' xuch'ob' raqan: «Ruk' wa sipanik nunab'isam b'i che ri Esaú, e kaq'ob' pan ri royowal, jek'ula' we xqak'ul qib' ruk' rire, laj kinuk'ul la' chi utz» xcha'.
01032021	Ek'u xu'an ri', e xunab'esaj taq pan ri sipanik chwach yey rire xkanaj kan la' la jun aq'ab' pa la luwar e k'owi.
01032022	Ri Jacob xwa'lij la' la jun aq'ab' yey xeb'uk'am b'i ri keb' rixoqil, kuk' ri keb' e kajchak rixoqib' yey kuk' taq ri junlajuj (11) uk'ajol yey junam k'u ri' kuk' xuq'axuj ri ralko ya' Jaboc rub'i'.
01032023	Ek'uchiri' eb'uq'atisam chi ch'aqaya', tek'uchiri' e xuq'atisaj ronoje ri b'itaq re ruk'a'am.
01032024	Ek'u ri Jacob xtzelej utukel pa la k'owi, yey xujeq k'u kach'o'jin ruk' jun achi yey xch'o'jin ruk' k'a pa usaqarib'al.
01032025	Ek'uchiri' rachi xunab'ej na kuch'ij ta chi uchuq'ab' ri Jacob, e xuchap pan che rub'aqil pa uchapom wi rib' ri ra' yey jela' e xsilab' jub'iq' upa ri ra' ri Jacob echiri' kech'o'jinik.
01032026	Jek'uwa' xub'i'ij rachi che ri Jacob: —¡Chinayolopij ma ya kasaqirik! —xcha'. Ri Jacob jewa' xuk'ul uwach che: —Na kanyolopij tub'i la, we na kaya ta kan la ri utzil chomalil panuwi' —xcha'.
01032027	—¿Sa' k'u rab'i'? —xcha rachi che. —In Jacob —xcha rire.
01032028	Ek'u rachi jewa' xub'i'ij che: —Rab'i' kab'i'xik na Jacob ta chik, ma rab'i' wo'ora e Israel, e ruma xach'ij uchuq'ab' xatch'o'jin ruk' ri DIOS yey at ch'o'jininaq chi kuk' rachijab' yey ach'ijom kichuq'ab' —xcha'.
01032029	—B'i'ij ko la chwe sa' ri b'i' la —xcha tanchi ri Jacob che. —Su'chak katz'onoj ri nub'i' —xcha rachi che. Ek'u ri' rachi xuya ri utzil chomalil puwi ri Jacob chiri'.
01032030	Rub'i' ri luwar xukoj ri Jacob e Peniel, ma jewa' xub'i'ij: «Xinwil ri DIOS chiwachil yey na xinkam taj» xcha'.
01032031	Echiri' xel lo ri q'iij, ri Jacob elinaq chub'i Peniel, e la' kajetz'ma'yik xe'ek ruma ri ra' xsilab' jub'iq' upa.
01032032	Ruma k'u ri', e chwi lo u'anom wa', e ri aj Israel na kakitij ta ri rib'och'il chapayom re rugonsiyil ri ra' juna awaj, ma ri Jacob chiri' xchapi' wi che yey ruma ri' e xsilab' jub'iq' upa ri raa'.
01033001	Echiri' ri Jacob xril ri ratz Esaú katajin roponik e rachb'i'il b'i 400 achijab', ri xu'ano e xujach kipa taq ri ralk'o'al, jumutzaj xeb'uya che ri Lea, ri jumutzaj chik xeb'uya che ri Raquel, yey jumutzaj chik xeb'uya chike ri keb' e kajchak rixoqib' e rixoqil ri Jacob.
01033002	Xeb'uya k'u ri kajchak rixoqib' yey taq ri ralk'o'al chwach, tek'uchiri' xeb'uya ri Lea yey taq ri ralk'o'al, yey k'a chikij xeb'uya kan ri Raquel yey ri José.
01033003	Ek'u ri Jacob xnab'ej pan chikiwach yey xuxukub'a' rib' wuqub' (7) laj ruk' rupalaj k'a pulew yey e la' kaxukuwik xopon k'a pa k'owi ri ratz Esaú.
01033004	No'j ri xu'an ri Esaú e kajumumik xu'k'ulu pan ruchaq' Jacob, yey echiri' xopon ruk' xulaq'apuj, xutz'ub' chwa re' yey kikab'ichal lik xeb'oq'ik.
01033005	Ek'uchiri' ri Esaú xeril rixoqib' yey rak'alab', jewa' xutz'onoj: —¿China taq wa tikawex eb'awachb'ilam loq? —xcha'. —E walk'o'al wa' ruma rutzil uk'u'x ri DIOS eb'uya'om che wa jun ajchak la —xcha ri Jacob.
01033006	Tek'uchiri' xeqib' lo ri kajchak rixoqib' junam kuk' ri kalk'o'al yey xkiyuxub'a' kib' chwach ri Esaú.
01033007	Xk'un k'u lo ri Lea kuk' ri ralk'o'al yey jenela' xki'ano xkiyuxub'a' kib' chwach, yey k'isb'al k'u re e xek'un lo ri José yey ruchu Raquel yey jenela' xki'ano xkiyuxub'a' kib' chwach ri Esaú.
01033008	Jek'uwa' xutz'onoj ri Esaú: —¿Sa' taq ke'elawi wa uk'iyal awaj xenuk'ul chupa wa b'e? —xcha'. —Wa' e jun sipanik che'la watzixel, ma e kwaj ri'in kak'ut la chwe ri'in ri k'axnab'al k'u'x la —xcha'.
01033009	Jek'uwa' xub'i'ij ri Esaú: —Ma'an la' nuchaq', ma ri'in lik e sa'ch ri wawaj, chatkanaj kan kuk' konoje ri awe ri'at —xcha'.
01033010	Xuk'ul k'u uwach ri Jacob: —Ma'an ne ri' lal watzixel, ma we lik qatzij e rilal kak'ut chwe ri k'axnab'al k'u'x la, k'ama la ri' wa sipanik wuk'a'am lo che'la. Ma lik xinki'kot che echiri' xinwil wach la lik katze'tzot la, ¡e pacha' chi e xinwil uwach ri DIOS!
01033011	Ma'an ko ri' la k'ama la wa sipanik wuk'a'am lo che'la, ma ri DIOS lik u'anom ri utz chwe yey ruma ri' lik k'o ronoje wuk' —xcha'. Ek'u ri Jacob ruma lik xelaj che cha' kuk'am ri sipanik, jek'ula' ri Esaú xuk'amo.
01033012	Yey jewa' xub'i'ij ri Esaú: —Jo' ri', chojela b'i wara, ri'in kin-nab'ej b'i chiwach ri'ix —xcha'.
01033013	Ri Jacob jewa' xuk'ul uwach: —E laal watzixel, eta'am la, e ri walk'o'al na jinta kichuq'ab', yey ek'o b'aka'ib' yey b'exex k'ak' xeb'alanik lik chirajawaxik kenuchajij. We e la' lik keqakosisaj pa b'inem, ri' laj xa pa jun q'iij kekamik.
01033014	Ek'u rilal watzixel, más utz we kanab'ej b'i la, ma ri'in e kank'am re ri kib'inab'al rawaj yey taq rak'alab', kaqamaj la k'u ri' we xojopon Seir pa jeqel wi rilal —xcha'.
01033015	Jek'uwa' xub'i'ij ri Esaú: —Utz ri', xew chaya'a luwar chwe cha' keb'enuya kan jujun awuk' chike rachijab' epetinaq wuk' ri'in —xcha'. Ri Jacob jewa' xub'i'ij: —¡Na jinta uchak keya' kan la, ma ri lik chirajawaxik e ri kak'ut la chwe ri k'axnab'al k'u'x la! —xcha'.
01033016	Chupa k'u ri' la' la jun q'iij, ri Esaú xumaj lo ub'e yey xtzelej chupa ri luwar Seir rub'i'.
01033017	No'j ek'u ri Jacob xutaqej b'i ri b'e ke'ek chupa ri luwar Sucot rub'i'. Chiri' k'u ri' xuyak jun rocho yey xuyak taq rancho ke ri rawaj. E uwari'che xukoj Sucot che la luwar ruma taq ri rancho xuyako.
01033018	Chwi k'u rupetik ri Jacob chila' Padan-aram, xopon chupa ri luwar re Canaán e la' lik utz uwach yey na jinta k'o xuk'ulumaj pab'e. Chiri' k'u ri', xjeqi' pan chwach ri tinamit Siquem rub'i'.
01033019	Tek'uchiri' ruk' 100 chi meyo xuloq' juch'aqap ulew chike ri ralk'o'al ri Hamor, wa' e uqaw ri Siquem, chiri' k'u ri' xeb'utik wi taq ri rocho xa kakirik.
01033020	Yey chiri' xuyak jun altar yey jewa' rubi' xukojo: El-Elohe-Israel.
01034001	Xopon jun q'iij, e ri Dina rumi'al ri Jacob chirij ri Lea, xeb'in kuk' ralito e k'o taq che ri tinamit pa ri xeb'o'ljeqela wi.
01034002	Yey xilitaj k'u ri' ruma ri Siquem ruk'ajol ri Hamor, ri heveo, ri ajwach re la' la tinamit. Ek'u rire, lik ko xuchapij ri Dina yey jela' xok ruk'.
01034003	Rire lik xe'ek k'u uk'u'x ruk' ri Dina yey lik xutij uq'iij kach'aw che ruk' chomilaj ch'a'teem.
01034004	Jek'uwa' xub'i'ij ri Siquem che ruqaw: —E kwaj ri'in ke'tz'ono la wa jun ali chwe re wixoqil —xcha'.
01034005	Ek'u ri Jacob xunab'ej ri na utz ta uwach xu'an ri Siquem che rumi'al Dina. Yey taq ruk'ajol ek'o pa juyub' kakichajij ri kawaj. Ek'u ri xu'an ri Jacob e na jinta k'o xub'i'ij, xroye'ej na xetzelej lo ruk'ajol.
01034006	Ek'u rachi Hamor ruqaw ri Siquem xk'unik yey xolch'a't ruk' ri Jacob chwi ri xub'i'ij ruk'ajol che.
01034007	Ek'uchiri' xetzelej lo taq ruk'ajol ri Jacob pa juyub', xketa'maj ri xuk'ulumaj ri kanab'. Lik k'u ri' xu'an k'ax chike yey lik xpe koyowal che echiri' xkito e ri Siquem ruk' utitz'itikil xok ruk'. Wa xu'an ri Siquem e xu'an e ri lik k'ixb'al uwach che ri tinamit Israel ruma ri xu'an che ri Dina rumi'al ri Jacob, wa' lik na ub'e ta k'ana ri xu'ano.
01034008	Yey ri Hamor jewa' xub'i'ij che ri Jacob yey kuk' taq ruk'ajol: —Ri nuk'ajol Siquem lik b'enaq uk'u'x ruk' ri mi'al la. Ma'an ko alaq ri' ya'a ko alaq luwar che kak'uli' ruk'.
01034009	Ruk' ne wa', choju'ana oj qatz-qachaq' ruk' ri nutinamit yey ri tinamit la. Ya'a alaq ri mi'al alaq chiqe ri'oj cha' kek'uli' kuk' ri qalk'o'al ri'oj yey jela' ri qami'al ri'oj utz kek'uli' kuk' ri alk'o'al ralaq.
01034010	Jek'ula', e ralaq utz kajeqi' alaq wara quk', ronoje rulew chiwach alaq k'owi, jeqel alaq wara, utz ka'an k'ay alaq yey we k'o junoq che alaq karaj kuloq' rulew utz ri' —xcha'.
01034011	Yey e ne ri Siquem jewa' xub'i'ij che ruqaw ri Dina yey chike taq ruxib'al: —Ma'an ko alaq ri', we ralaq ka'an alaq ri utz chwe, ya'a ko alaq luwar cha' kink'uli' ruk' ri Dina yey ri'in kanya che alaq tob' sa' ri katz'onoj alaq chwe.
01034012	Kojo alaq rajil ri chirajawaxik wi kaya'i' chwach juna ali, tob' ne lik k'i; ri'in kantojo, cha' jela' kaya' alaq rali chwe re kink'uli' ruk' —xcha'.
01034013	E taq k'u ruk'ajol ri Jacob xkik'ul uwach ruk' sokoso'nik che ri Siquem yey che ruqaw Hamor, ma ri Siquem ruma xok ruk' ri kanab' Dina.
01034014	Jek'uwa' xkik'ul uwach: —Ja'i, na utz ta kaqa'an ri'oj wa'. Ma k'ixb'al uwach chiqe ri'oj kaqaya ri qanab' che juna achi na ukojom ta ri retalil re circuncisión che ri rulewal.
01034015	No'j utz kaqa'an wa' we onoje alaq rachijab' ka'an alaq ri kaqa'an ri'oj, e kakoj ri retalil re circuncisión che ri ulewal ralaq.
01034016	Jek'urila' utz keqaya ri qami'al che alaq re kek'uli' kuk' ri alk'o'al ralaq, yey utz ne ri' kek'uli' ri mi'al ralaq kuk' ri qalk'o'al ri'oj, yey junam k'u ri' koj-jeqi' uk' alaq yey koju'an xa jun tinamit.
01034017	No'j we na ka'aj ta alaq kakoj alaq ri retalil ri circuncisión che ri ulewal alaq, ri' kaqak'am b'i ri qanab' yey koje'ek —xecha'.
01034018	Ek'u ri' wa xkib'i'ij xe'ela utz chikiwach ri Hamor yey ruk'ajol Siquem.
01034019	Ek'u ri Siquem na jampatana xu'anala' ri retalil re circuncisión che ri rulewal, ma e lik kacha chi uk'u'x che ri Dina rumi'al ri Jacob. Yey e wa' wa Siquem e rire ri lik kaloq'ox uq'iij chikiwach konoje ri ratz uchaq'.
01034020	Ek'u ri Hamor yey ruk'ajol Siquem, xeb'ek che ri okib'al re ri tinamit yey xeb'e'ch'a't kuk' rachijab' re ri tinamit, jewa' xe'kib'i'ij chike:
01034021	—E wa' wa tikawex ek'uninaq wara lik e utz chiqe: qaya'a luwar chike kejeqi' wara, kaki'an kik'ay, ma lik nim uwach ri luwar chike, yey ri kimi'al utz kek'uli' kuk' ri qalk'o'al ri'oj yey ri qami'al ri'oj utz kek'uli' kuk' ri kalk'o'al rike.
01034022	No'j k'u rike kakinimaj kekanaj kan quk' yey koju'an k'u xa jun tinamit kuk' rike xew we konoje rachijab' kakikoj ri retalil re circuncisión che ri kulewal jela' pacha' ri kaki'an rike.
01034023	Yey we e xqa'an k'u ri wa', e taq ri' ri kakaj rike, ri ub'itaq ke yey ronoje ri k'o kuk', e kopon na ruq'ijol ku'ana qe'oj, qab'i'ij k'u utz ri' chike chwi ri kakitz'onoj chiqe ri'oj —xecha'.
01034024	Konoje k'u ri' rachijab' re ri tinamit utz chik kebek pa ch'a'oj, utz xe'ela chikiwach ri xkib'i'ij ri Hamor yey ruk'ajol Siquem. Yey konoje k'u rike xkikoj ri retalil re circuncisión chike.
01034025	No'j ek'u churox q'iij echiri' rachijab' lik okinaq chikik'u'x ruk'axk'olil ri kulewal, keb' chike ruk'ajol ri Jacob, wa' e ri Simeón yey ri Leví uxib'al ri Dina, xkik'am b'i ri ki-espada, xeb'ok chupa ri tinamit ma na jinta chajinel re yey xeb'ekikamisaj konoje rachijab'.
01034026	Chikixo'l ri xekikamisaj k'o ri Hamor yey ruk'ajol Siquem. Ruk' espada xekikamisaj kanoq. Tek'uchiri' xe'kesaj b'i ri Dina k'o chirocho ri Siquem yey xetzelej pa ri e jeqel wi.
01034027	E taq k'u ri jujun chik uk'ajol ri Jacob xeb'opon chupa ri tinamit yey echiri' xeb'e'kiriqa rachijab' ekaminaq chik, xkik'am b'i ronoje rub'itaq ke xkiriq b'i chupa ri tinamit, wa' e ruma ri na utz taj x'an che ri kanab' Dina.
01034028	Xekik'am b'i ri kib'aka'ib', ri kib'exex, xekik'am b'i ri kib'uru yey ronoje taq ri k'o chupa ri tinamit yey ri ek'o pa juyub'.
01034029	Xkik'am b'i ronoje ri b'eyomalil ke ri tikawex yey xkesaj b'i ronoje ri ub'itaq ke k'o pa kocho, yey xeb'ekik'am b'i konoje rak'alab' yey rixoqib' e la' e yutum b'i.
01034030	Jek'uwa' xub'i'ij ri Jacob che ri Simeón yey ri Leví: —E wo'ora ri'ix e xik'am lo ri na utz taj panuwi' ri'in, ma ruma ri xi'ano e rike tzel kojkil ri'oj konoje ri tinamit e k'o wara, wa' e raj cananeo yey raj ferezeo. Yey rachijab' e k'o wuk' ri'in na e ta k'i, ma we rike kakimol kib', chwij junam k'u ri' kuk' ri walk'o'al kakisach qawach —xcha'.
01034031	No'j rike ruk' oyowal jewa' xkik'ul uwach: —¿Utz b'ane ri xu'an ri Siquem che ri qanab', ma e xu'an che pacha' chi ub'inik juna ixoq karetz'ab'ej uwa uq'iij kuk' achijab'? —xecha'.
01035001	Xub'i'ij ri DIOS che ri Jacob: «¡Chayijib'a' awib'! Jat k'a Bet-el yey chatkanaj kan chila'. Chayaka k'u juna altar chinuwach Ri'in chila', wa' e pa xink'ut wi wib' chawach echiri' at animajinaq b'i chwach rawatz Esaú» xcha'.
01035002	Jek'uwa' xub'i'ij ri Jacob chike rupamilia yey chike konoje ri e k'o ruk': —Chiwesaj wo'ora taq ri dios ke ri jujun chik tinamit k'o chixo'lib'al ri'ix. Chijosq'ij iwib' yey chijala taq ri q'uu' ikojom.
01035003	Jo', chojyakatajoq yey chojpaqala chila' Bet-el, ma chiri' kanyak wi jun altar chwach ri DIOS ri xinuto'o echiri' lik k'ax nu'anom yey Rire k'oji'naq wuk' ri'in che ronoje wa' wa b'e nu'anom loq —xcha'.
01035004	Xkimol k'u uchi' ri' yey xkiya che ri Jacob ronoje taq ri dios ke ri jujun chik tinamit k'o pakiq'ab' yey taq ri sansilo kikojom che ri kixikin. Yey ri Jacob xumuq ronoje wa' chuxe' jun che' q'apatan chunaqaj ri Siquem.
01035005	Echiri' rike xeb'el b'i chiri', e ri DIOS xukoj jun xi'in ib' pakiwi konoje ri tinamit chupa taq la' la luwar; ruma k'u ri' na jinta xternab'en ke ruk' k'ax.
01035006	Xopon k'u ri' ri Jacob, junam kuk' konoje ri erachb'ilam b'i, chila' Luz wa' e chupa ri luwar re Bet-el k'o chupa ri luwar re Canaán.
01035007	Chiri' xuyak wi jun altar yey xukoj che ri luwar «El-bet-el» rub'i', ma chiri' xuk'ut wi rib' ri DIOS chwach echiri' animajinaq b'i chwach ri ratzixel Esaú.
01035008	Chupa k'u taq la' la q'iij e xkam ri Débora, rixoq xchajin re ri Rebeca chwi uch'uti'nal. Xmuq k'u che ri luwar Bet-el rub'i', chuxe' jun che' q'apatan. Ruma wa' xb'i'x che wa luwar «Alon-bacut» wa' ke'eloq Pa k'owi ri che' re Oq'ej.
01035009	Ri DIOS xuk'ut tanchi rib' chwach ri Jacob chiri' Bet-el, echiri' tzelejinaq lo Padan-aram yey chiri' k'u ri' ri DIOS xuya ri utzil chomalil puwi',
01035010	echiri' jewa' xub'i'ij che: «E rab'i' ri'at e Jacob; no'j chwi wo'ora na Jacob ta chi rab'i', ma rab'i' kab'i'xik e Israel» xcha'. Yey ri DIOS xukoj ri b'i'aj che Israel.
01035011	Yey jewa' xub'i'ij tanchi ri DIOS che: «In Ri'in DIOS k'o Ronoje Unimal Chuq'ab' Panuq'ab'. Ek'u lik chepaxir kiwach yey chek'iyar kiwach rawalk'o'al; chawe ri'at kel wi lo jun nimalaj tinamit yey jek'ula' keb'el ne lo chawe uk'iyal taq tinamit, yey uk'iyal rey keb'el lo chikixo'lib'al rawalk'o'al.
01035012	E taq rulew xinya chike ri Abraham yey ri Isaac, wa' kanya chawe ri'at, yey chike rawalk'o'al e teran lo chawij» xcha'.
01035013	Xel k'u b'i ri DIOS chiri' pa xch'a't wi ruk' ri Jacob.
01035014	Ek'u ri Jacob xuch'ikib'a' kan jun ab'aj re k'utub'al re la' la luwar pa xch'a't wi ri DIOS ruk'; yey xuq'ej k'u vino yey aceite puwi wa' wab'aj.
01035015	Ek'u rub'i' wa' wa luwar xukoj ri Jacob e Bet-el, ma ri DIOS xch'a't ruk' chiri'.
01035016	Xeb'el k'u b'i chiri' Bet-el. Echiri' xa naqaj chi e k'o che rulew re Efrata, ri Raquel xutzir uwach, tob' k'u lik xu'ana k'ayew ri ralaxib'al ri ch'uti'n.
01035017	Ek'uchiri' xujeq ri k'ax lik k'ayew che ri ralaxib'al ri ch'uti'n, rixoq kilow ri Raquel jewa' xub'i'ij: «Maxi'ij awib', ma e la' kalax tanchi jun awalab'» xcha'.
01035018	Na ruk' ta k'u ri', ri Raquel e la' kajek'ow chik xukoj kan ub'i' ri ch'uti'n, Benoni; no'j ri Jacob rub'i' xukojo e Benjamín.
01035019	Jek'ula' xkam ri Raquel yey xmuq che taq ri b'e ke'ek Efrata, wa' e ri kab'i'x Belén che.
01035020	Ek'u ri Jacob xuch'ikib'a' kan jun ab'aj re k'utub'al puwi ri muqub'al, yey wa' k'a k'o waq'ij ora puwi rumuqub'al ri Raquel.
01035021	Ri Jacob, ri kab'i'x Israel che, xel b'i chiri' yey xu'tika ri rocho xa kakirik chwach pan ri luwar re Migdal-edar.
01035022	Yey xu'an k'ut, echiri' ri Israel jeqel chi che wa' wa luwar, e ruk'ajol Rubén xkotz'i' ruk' ri Bilha, ri jun chik ixoq ya'tal puq'ab' ruqaw. Echiri' ri Israel xreta'maj ri xu'an ruk'ajol, lik xpe royowal che. E taq ruk'ajol ri Jacob e kab'lajuj.
01035023	Ri e ralab' ri Lea e taq wa': Rubén e ri atzixel chike ruk'ajol ri Jacob, ri Simeón, ri Leví, ri Judá, ri Isacar yey ri Zabulón.
01035024	Ri e ralab' ri Raquel e: ri José yey ri Benjamín.
01035025	Ri e ralab' ri Bilha, ri rajchak ri Raquel e: ri Dan yey ri Neftalí.
01035026	Ri e ralab' ri Zilpa, ri rajchak ri Lea e: ri Gad yey ri Aser. E taq uk'ajol wa' ri Jacob xeb'alax chila' Padan-aram.
01035027	Ri Jacob xe'ek pa jeqel wi ruqaw chila' Mamre, ri tinamit kab'i'x Arba che, wa' e Hebrón pa xek'oji' wi ri Abraham yey ri Isaac.
01035028	180 junab' xk'asi' ri Isaac.
01035029	Xkam k'u ri Isaac lik nimalaj winaq chik, yey xmuq k'u kuma ruk'ajol Esaú yey Jacob pa emuqutal wi ruchu-uqaw.
01036001	E tzijob'al wa' pa kariqitaj wi ri kib'i' ri ralk'o'al ri Esaú, ri kab'i'x Edom che.
01036002	Ri Esaú xk'uli' kuk' alito e kuk'il raj Canaán: xuk'am ri Ada, rumi'al ri Elón ri kab'i'x heteo che; xuk'am ri Aholibama, rumi'al rachi Aná ruk'ajol ri Zibeón ri heveo;
01036003	yey xuk'am rali Basemat ri rikaq', rumi'al ri Ismael yey ranab' ri Nebaiot.
01036004	Ek'u ri Esaú xek'oji' taq wa' wu'k'ajol: Ruk' ri Ada e xalax ri Elifaz, ruk' ri Basemat e xalax ri Reuel;
01036005	ruk' ri Aholibama e xeb'alax ri Jeús, Jaalam yey Coré. E ralk'o'al wa' ri Esaú xeb'alaxik echiri' k'a k'o che ri luwar re Canaán.
01036006	Tek'uchiri' ri Esaú xeb'uk'am b'i taq ri rixoqil, taq ruk'ajol, taq rumi'al yey konoje ri rajchak e jeqel ruk', yey xeb'uk'am b'i konoje rawaj e k'o ruk' yey ronoje rub'itaq re uriqom chila' Canaán. Yey xel b'i, xe'ek pa ri luwar re Seir, lik naj che ruchaq' Jacob.
01036007	Ma e ri kib'eyomalil kiriqom chikijujunal lik k'iyarinaq chik yey ruma la' na utz ta kejeqi' junam, ma rulew pa e k'o wi na keb'ok ta chi chwach re kiwa'b'al ri kichikop we e la' junam e k'olik.
01036008	Ruma k'u la' ri Esaú xe'jeqela che taq ruwi juyub' re Seir. Ri Esaú e ri kab'i'x Edom che.
01036009	E tzijob'al wa' pa kariqitaj wi ri kib'i' ri ralk'o'al ri Esaú, ri kiqaw ri edomitas, ri xejeqi' che taq ruwi juyub' re Seir.
01036010	E taq kib'i' wa' ruk'ajol kan ri Esaú: Ri Elifaz e ralab' ri Ada, rixoqil ri Esaú, yey ri Reuel e ralab' ri Basemat, rixoqil ri Esaú.
01036011	E taq k'u ri ralk'o'al ri Elifaz e wa': Ri Temán, ri Omar, ri Zefo, ri Gatam yey ri Cenaz.
01036012	Ri Elifaz xk'oji' ruk' jun ixoq Timna rub'i' yey xalax jun uk'ajol chirij wa' wi'xoq, ek'u rub'i' xukojo e Amalec. Konoje wa' e umam kan ri Ada, jun chike taq ri rixoqil ri Esaú.
01036013	E taq ralk'o'al wa' ri Reuel: ri Nahat, ri Zera, ri Sama yey ri Miza. Wa' e eralk'o'al kan ri Basemat rixoqil ri Esaú.
01036014	Ri Aholibama e jun rixoqil ri Esaú. Wa' wi'xoq e rumi'al ri Aná yey, yey ri Aná, e jun chike ralk'o'al kan ri Zibeón. Ek'u ri ralk'o'al ri Aholibama e taq wa': ri Jeús, ri Jaalam yey ri Coré.
01036015	E taq aj k'amal kiwach wa' chike ri e ralk'o'al kan ri Esaú: Chike ri ralk'o'al ri Elifaz, ri atzixel chike ruk'ajol ri Esaú e taq k'amal kiwach wa': Ri Temán, ri Omar, ri Zefo, ri Cenaz,
01036016	ri Coré, ri Gatam, yey ri Amalec. Konoje wa' e aj k'amal wach chike ri e ralk'o'al kan ri Elifaz che ri luwar re Edom yey konoje wa' e ralk'o'al kan rixoq Ada.
01036017	Chike ri e ralk'o'al kan ri Reuel ruk'ajol ri Esaú, e taq k'amal kiwach wa': Ri Nahat, ri Zera, ri Sama yey ri Miza. Konoje wa' e aj k'amal wach chike ri ralk'o'al kan ri Reuel che ri luwar re Edom, yey konoje rike e ralk'o'al kan ri Basemat, rixoqil ri Esaú.
01036018	Chike k'u ri ralk'o'al kan ri Aholibama, rumi'al ri Aná rixoqil ri Esaú, ri e aj k'amal wach e taq wa': ri Jeús, ri Jaalam yey ri Coré.
01036019	Konoje k'u ri' wa' e uk'ajol kan ri Esaú, ri kab'i'x Edom che yey chikijujunal e aj k'amal wach ke taq ri kikomon.
01036020	E taq kib'i' wa' ri pamilia kipeteb'em chike ri ralk'o'al ri Seir ri aj horeo; wa' e ri ejeqel chupa taq la' la luwar: ri Lotán, ri Sebal, ri Zibeón, ri Aná,
01036021	ri Disón, ri Ezer, yey ri Disán. E taq wa' ri ralk'o'al kan ri Seir, ri e k'amal wach ke ri horeos che taq rulew re Edom.
01036022	Ri e ralk'o'al kan ri Lotán e: ri Hori yey ri Hemam. Ri ranab' ri Lotán Timna rub'i'.
01036023	Ri e ralk'o'al kan ri Sobal e: ri Alván, ri Manahat, ri Ebal, ri Sefo yey ri Onam.
01036024	Yey ri e ralk'o'al kan ri Zibeón e: ri Aja yey ri Aná. Wa' wa Aná e jun achi xuriq uk'iyal ak'al chupa taq ri luwar katz'intz'otik pa kel wi lo ya' k'atan. Wa' xuriqo echiri' keb'uchajij rub'uru ruqaw Zibeón.
01036025	Ri e ralk'o'al kan ri Aná e: ri Disón yey rumi'al Aholibama.
01036026	Ri e ralk'o'al kan ri Disón e: ri Hemdán, ri Esbán, ri Itrán yey ri Querán.
01036027	Ri e ralk'o'al kan ri Ezer e: ri Bilhán, ri Zaaván, yey ri Acán.
01036028	E ri e ralk'o'al kan ri Disán e: ri Uz yey ri Arán.
01036029	E taq raj k'amal wach ke raj horeos e: ri Lotán, ri Sobal, ri Zibeón, ri Aná,
01036030	ri Disón, ri Ezer, yey ri Disán. Wa' e xeb'u'an aj k'amal wach ke ri horeos re chujujunal pamilia che taq ri luwar re Seir.
01036031	E taq reyes wa' xetaqan che ri luwar re Edom echiri' k'amaja' kak'oji' kirey raj Israel:
01036032	Ri Bela uk'ajol ri Beor, xu'an rey re Edom yey rub'i' rutinamit e Dinaba.
01036033	Echiri' xkam ri Bela, ri xtaqan puk'axel e ri Jobab, uk'ajol ri Zera, rire aj che ri luwar re Bosra.
01036034	Echiri' xkam ri Jobab ri xtaqan puk'axel e ri Husam, rire aj che ri luwar re Temán.
01036035	Echiri' xkam ri Husam, ri xtaqan puk'axel e ri Hadad uk'ajol ri Bedad. Rire e xtaqan chupa rutinamit rub'i' Avit. Rire e xuch'ij kichuq'ab' rachijab' aj cha'o'j re Madián che ruwaraqan taq'aj re Moab.
01036036	Echiri' xkam ri Hadad, ri xtaqan puk'axel e ri Samla, rire aj che ri luwar re Masreca.
01036037	Echiri' xkam ri Samla, ri xtaqan puk'axel e ri Saúl, rire aj che ri luwar re Rehobot, wa' kakanaj kan putzal runimal ya' re Éufrates.
01036038	Echiri' xkam ri Saúl, ri xtaqan puk'axel e ri Baal-hanán uk'ajol ri Acbor.
01036039	Echiri' xkam ri Baal-hanán uk'ajol ri Acbor, e xkanaj kan ri Hadar puk'axel, yey rub'i' rutinamit e Pau yey rub'i' ri rixoqil e Mehetabel, wa' umi'al ri Matred yey ri Matred e umi'al ri Mezaab.
01036040	E taq kib'i' wa' raj k'amal wach chike taq ri ralk'o'al kan ri Esaú che taq chujujunal pamilia, che taq ri kiluwar wi yey e chirij taq ri kib'i': ri Timna, ri Alva, ri Jetet,
01036041	ri Aholibama, ri Ela yey ri Pinón;
01036042	ri Cenaz, ri Temán yey ri Mibzar,
01036043	ri Magdiel yey ri Iram. E taq wa' raj k'amal wach ke taq ri pamilia re Edom, wa' tz'ib'ital kan ri kib'i' e chirij taq ri kiluwar ri xkanaj kan pakiq'ab'. Konoje raj edomitas e ralk'o'al kan ri Esaú.
01037001	Ri Jacob xkanaj kan re jeqelel chwach rulew re Canaán pa xjeqi' wi ruqaw Isaac.
01037002	E tzijob'al wa' pakiwi ri Jacob yey ri ralk'o'al. Ri José k'o wuqlajuj (17) junab' che, echiri' xeb'uchajij rub'exex ruqaw Jacob junam kuk' jujun chike ri ratzixelab'. Wa' wi'ke e taq ri ralab' ri Bilha yey ri Zilpa, rixoqib' e ya'tal puq'ab' ruqaw Jacob. Ek'u ri José e kuraq'uj che ruqaw ri na jusuk' ta uwach ketajin che u'anik ri ratzixelab'.
01037003	Ek'u ri Jacob e más k'ax kuna' ruk'ajol José chikiwa ri ratzixelab', ma e lik nimalaj winaq chi rire echiri' xalax ri José. Ruma k'u ri', k'o jun q'iij xutaq u'anik jun chomilaj ukotoon naj raqan, junwi taq katzu'n ri retz'eb'a'lil upa.
01037004	Echiri' xkil ri atzixelab' e más k'ax kana' rire chikiwach rike, xkijeq k'u ri' lik tzel kakilo yey na kech'aw tane k'ana che.
01037005	K'o jun q'iij ri José xu'an jun wachik' yey xutzijoj chike ri ratzixelab'. Ruma ri xutzijoj chike puwi' ri wachik', xkijeqo más tzel kakilo.
01037006	Ri José jewa' xub'i'ij chike: —Chita pe wa jun wachik' xin'ano:
01037007	Ri'in xinwachik'aj oj k'o pa tiko'n re trigo e la' kaqaxim upa chiyata'j ri trigo. Xaqik'ate't xinwilo e ri yata'j re trigo we ri'in xyakatajik yey xutikib'a' rib' jusuk', ek'u ri yata'j re trigo iwe ri'ix xkisut rij ri yata'j we'in yey xkijeq kakiyuxub'a' kib' chwach —xcha'.
01037008	Jek'uwa' xkik'ul uwach ri ratzixelab' che: —¿E kami chawach ri'at kajeq kat-taqan paqawi' ri'oj o e kami kawaj ri'at kaqaya qib' paq'ab'? —xecha'. Ruma wa wachik' xu'ano yey ruma ri xutzijoj chike más tzel xil kuma ri ratzixelab'.
01037009	Tek'uchiri' xu'an jun chik wachik' yey xutzijoj tanchi chike ri ratzixelab', jewa' xub'i'ij chike: —Xin'an jun chik wachik'. Xinwachik'aj e ri q'iij, ri iik' yey junlajuj (11) ch'umil kakiyuxub'a' kib' chinuwach —xcha'.
01037010	Xutzijoj k'u che ruqaw yey chike ri ratzixelab'. Ek'u ruqaw xuyajo yey jewa' xub'i'ij che: —¿Sa' ke'elawi wa wachik' xa'ano? ¿E kami ri' rachu, kuk' rawatzixelab' yey ri'in kaqayuxub'a' na qib' chawach ri'at juna q'iij? —xcha'.
01037011	Ek'u ri ratzixelab' ri José lik k'ax kik'u'x chirij rire, no'j ruqaw e lik kuch'ob' raqan puwi' taq ri ke'elawi ruwachik'.
01037012	Jun q'iij k'ut ri ratzixelab' ri José xeb'ekik'am b'i ri b'exex re riqaw k'a chila' Siquem, cha' kakitzukuj k'im pa kewa' wi rawaj.
01037013	Ek'u ri Jacob jewa' xub'i'ij che ri José: —E rawatzixelab' e k'o kuk' ri b'exex k'a chila' Siquem. Kate'ek k'ut ma e kwaj ri'in keb'awila' rike —xcha'. —Utz, kine'ek ri' —xcha ri José.
01037014	—Kate'ek k'u wo'ora, ma ri'in kwaj kanweta'maj sa' ri ki'anom rike yey sa' ri ki'anom ri b'exex, tek'uchiri' kat-tzelej tan chuloq yey kolab'i'ij chwe sa' ri ki'anom —xcha ri Jacob. Xutaq k'u b'i ri' ri José. Rire xel b'i che ri luwar re Hebrón yey xopon che ri luwar re Siquem.
01037015	K'o k'u jun achi xuriq ri José e la' kasutin pa la juyub' yey xutz'onoj che: —¿Sa' ri katzukuj? —xcha che.
01037016	—E keb'enutzukuj ri watzixelab'. Ma'an ko la, ¿na eta'am ta nawi rilal pachawi e k'owi kuk' ri kib'exex? —xcha'.
01037017	—Ya xeb'el b'i wara; ri'in xinto kakib'i'ij kakimaj b'i kib'e keb'ek Dotán —xcha rachi. Ek'u ri José xe'ek che kitzukuxik yey xeb'u'riqa chila' Dotán.
01037018	Ek'u ri ratzixelab' ri José echiri' xkil pan rire chinimanaj yey k'amaja' kopon kuk', xkich'ob' chikiwach kakikamisaj ri José.
01037019	Jewa' xkib'i'ij chikiwach: —¡Chiwila pe', le' la ajwachik' xk'un loq!
01037020	Ek'u wa' xopon ruq'ijol re kaqakamisaj. We ya xqakamisaj, tek'uchiri' kaqak'aq pa juna jul. Tek'uchiri' kaqab'i'ij che ri qaqaw: “E jun awaj b'iq'onel xtijow re” kojcha'. ¡Chiri' kaqil wi pachawi ku'k'isa wi ruk' taq ruwachik' u'anom! —xecha'.
01037021	Echiri' ri Rubén xuta ri kakaj kaki'an che ri José, xraj karesaj pakiq'ab' yey jewa' xub'i'ij chike: —Maqakamisaj taj —xcha'.
01037022	Yey jetanchi wa' xub'i'ij: —Na utz taj we ki'an juna kamik. Chik'aqa b'i ri José chupa wa jun jul chaqi'j upa k'o che wa luwar katz'intz'otik. Ma na utz taj we e la' xikamisaj —xcha'. Jek'ula' ri Rubén xraj xukolob'ej ruchaq' pakiq'ab', cha' ku'ya'a puq'ab' ruqaw.
01037023	Ek'uchiri' xopon ri José pa e k'owi ri ratzixelab', e xkimaj ri chomilaj ukotoon naj raqan ukojom,
01037024	xkichap k'ut yey xkik'aq b'i pa ri jul. Wa' wa jun jul chaqi'j upa, ma na jinta ya' chupa.
01037025	Ek'uchiri' ki'anom chi wa', xetz'uyi' che utijik kiwa. K'atek'u xkilo kechelel uk'iyal achijab' aj ismaelita xek'un loq epetinaq Galaad. Ri ki-camello keqam uk'iyal kunab'al ki' ruxlab', kuk'a'am mirra yey jujun chik kunab'al re kakik'am b'i Egipto re kakik'ayij.
01037026	Ek'u ri Judá jewa' xub'i'ij chike ri ratz yey ruchaq': —¿Sa' kutiqoj chiqe ri'oj kaqakamisaj ri qachaq' yey kaqatij uq'iij kaqewaj rukamik?
01037027	Ri qa'ana' e qak'ayij b'i chike wa aj ismaelita, ma ri José e qachaq', ¡rire yey ri'oj qachaq' qib' ruma ri qaqaw! —xcha'. Ek'u ri jujun chik ratz yey ruchaq' ri Judá, xuk'ul kik'u'x ri xub'i'ij.
01037028	Ek'uchiri' xeb'ik'ow raj k'aay e aj ismaelita chiri', e ri ratzixelab' ri José xkesaj lo chupa ri jul yey xkik'ayij k'u b'i chike raj ismaelita, ri rajil xkik'ayij wub'i e mey libra saqapwaq . Jek'uri'la' raj k'aay xkik'am b'i ri José k'a chila' Egipto.
01037029	Tek'uchiri' ri Rubén xe'rila ruchaq' cha' karesaj lo chupa ri jul yey k'ate xrilo na jinta ta chi ri José chiri', ek'u ri xu'ano e xurich'ij ruq'uu' k'utub'al re rub'iis.
01037030	Tek'uchiri' xopon pa taq e k'owi ruchaq' yey katunanik jewa' xub'i'ij chike: —¡E ri k'o'm na jinta chi chiri'! ¿Sa' k'u ri kan'an ri'in wo'ora? —xcha'.
01037031	Ek'u ri' xki'ano e xkik'am ri chomilaj ukotoon ri José, yey xkikamisaj jun ralko kaprux yey ruk' rukik'el xkib'al ruq'uu' ri José chupa.
01037032	Xkitaq k'u b'i rukotoon ri José che ri kiqaw ruk' wa' wa ch'a'teem: «Chila pe la, xqariq wa' ri ri', ¿na e ta nawi ukotoon ri k'ajol la?» xecha'.
01037033	Ek'uchiri' ri Jacob xreta'maj uwach ri k'ul, ruk' uk'axk'olil uk'u'x xsik'in che ub'i'xikil: «¡Aree', e ukotoon ri nuk'ajol! Wa' juna awaj b'iq'onel xuraqij upa yey xutij b'i» xcha'.
01037034	Ek'u ri' ri Jacob ruma rub'iis xurich'ij ruq'uu' yey xukoj k'ul tzak'an rij yey lik xroq'ej ruk'ajol uk'iyal q'iij.
01037035	Xkimol k'u kib' konoje ruk'ajol yey rumi'al re kakib'ochi'ij uk'u'x, no'j rire na xraj taj yey jewa' kub'i'ij: «Ri'in k'a e kanya kan wa nub'is ruma ri nuk'ajol k'a echiri' kinkamik yey kine'ek k'u pa k'owi rire» xcha'. Ek'u ri Jacob lik xroq'ej rukamik ri José.
01037036	Chila' k'u ri' Egipto, e raj k'aay e madianita, xkik'ayij ri José che jun achi Potifar rub'i', wa' lik k'o uwach pa rocho ri faraón yey ajwach ke taq rajchajinel pa ri palacio.
01038001	Chupa taq la' la q'iij ri Judá xresaj rib' chikij ri ratz-uchaq' yey xe'jeqel la chirocho jun achi Hira rub'i', aj chupa ri tinamit Adulam.
01038002	Chiri' k'u ri' xreta'maj uwach jun ali, umi'al jun aj cananeo Súa rub'i'. Ek'u ri Judá xk'uli' ruk' wa' wa'li. Ek'uchiri' ek'ulan chik,
01038003	rali xkanaj kan yewa' ixoq yey xalax jun ralab' Er rub'i'.
01038004	Tek'uchiri' xkanaj tanchi kan yewa' ixoq yey xalax jun chik ralab' yey rub'i' xukojo e Onán.
01038005	Yey xkanaj kan yewa' ixoq yey xalax rurox ralab' yey rub'i' xukojo e Sela. Echiri' xalax ri Sela, rike e jeqel Quezib.
01038006	Echiri' xk'iy ri Er, ri nab'e uk'ajol ri Judá; e ri Judá xuk'ulub'a' ruk' jun ali Tamar rub'i'.
01038007	No'j ek'u ri Er, wa nab'e uk'ajol ri Judá, lik na utz ta uwach rub'inik chwa ri QAJAWAL JEHOVÁ yey ruma la' ri QAJAWAL JEHOVÁ xuq'at uwa uq'iij ruk'aslem.
01038008	Ek'u ri Judá xub'i'ij che ruk'ajol Onán: —Chatkotz'ola ruk' ri rixoqil rawatz, cha' jela' e ka'ano janipa ri taqal chawe, ma at ri chaq'ixel kanoq chwa rawatz, yey jek'ula' kek'oji' ralk'o'al rawatz awuma ri'at —xcha'.
01038009	Ek'u ri Onán reta'am e ri ralk'o'al keb'alaxik na keb'u'ana ta re rire. Ruma k'u ri' ri jutaq laj echiri' kok ruk' ri rixoqil ri ratz, e ruya'ul ruxu'manik kuq'ej pulew cha' rixoq na kakanaj ta kan yewa' ixoq yey jela' na keb'alax ta ri e ralk'o'al ri ratz.
01038010	Ri QAJAWAL JEHOVÁ na xuk'ul ta uk'u'x wa' wa lik na utz ta uwach ku'an ri Onán, yey jeneri'la', xuq'at uwa uq'iij ruk'aslem.
01038011	Ek'u ri Judá jewa' xub'i'ij che ri ralib' Tamar: —Chatk'ola kanoq e la' atukel chirocho rachu-aqaw, k'iya na ri nuk'ajol Sela, cha' kanya chawe re awachijil —xcha'. No'j ri Judá na kuch'ob' ta chik kuk'ulub'a' ruk' rixoq ma e kuxi'ij rib' che we jetanchi la' kuk'ulumaj ri Sela pacha' ri xkik'ulumaj ri ratzixelab' xekamik. Ek'u ri' ri Tamar xe'ek yey xe'jeqela chikocho ruchu-uqaw.
01038012	Ik'owinaq chi k'u uk'iyal q'iij, e xkam ri rixoqil ri Judá, rumi'al ri Súa. Ek'uchiri' ik'owinaq chi rub'iis ruma rukamik ri rixoqil, xe'ek pa ri tinamit Timnat rub'i', junam ruk' ri ramigo Hira raj adulamita, cha' keb'e'kila rajchak ketajin che usokaxik ri kismal ri b'exex.
01038013	Ek'uchiri' ri Tamar xreta'maj e ruqaw ralib' e la' kopon chupa ri tinamit Timnat re ku'sokaj ri kismal rub'exex,
01038014	ri xu'ano e xresaj ruq'uu' ukojom re malka'n, yey xukoj k'u jun k'ul che rupalaj. Yey ek'u la' ruk' ri k'ul che rupalaj xe'tz'ula che ri okib'al re ri ch'ut tinamit Enaim, wa' k'o chi b'e che ri b'e ke'ek Timnat. Ri Tamar xu'an wa' ma xunab'ej e ri Sela k'o chi rujunab' re kak'uli'ik yey k'amaja' kak'ulub'ax rire ruk'.
01038015	Echiri' ri Judá xril rixoq, e chwa rire e jun ixoq kuk'il ri kaketz'ab'ej uwa kiq'iij kuk' achijab', ma uch'uqum rupalaj.
01038016	Xqib' k'u ruk' yey na xunab'ej ta k'u ri' we e ralib', jewa' xub'i'ij che: —Chaya'a luwar chwe kinkotz'i' awuk' —xcha'. —¿Sa' kaya la chwe we kakotz'i' la wuk'? —xcha ri Tamar.
01038017	—Kantaq lo chawe jun ralko kaprux chike ri wawaj —xcha ri Judá. —Utz ri', no'j na xew ta wa', kajawaxik k'o kaya kan la puk'axel xaloq' kataq lo la ri kaprux —xcha rixoq.
01038018	—¿Sa' ri kawaj kanya kan chawe? —xcha ri Judá. Rixoq xub'i'ij: —Ya'a kan la chwe ri nak'ab'al re ri k'utub'al wach la, junam ruk' ri jurab'aj kordoon re jekeb'al re, yey ri b'ara uk'a'am paq'ab' la —xcha'. Ri Judá xuya taq kan wa' che, tek'uchiri' xkotz'i' ruk' yey jela' xkanaj kan yewa' ixoq ri Tamar.
01038019	Xe'ek k'u ri' rixoq chirocho, xresaj ri k'ul ukojom che rupalaj yey xu'kojo tanchi lo ruq'uu' re malka'n.
01038020	Ek'u ri Judá xutaq lo ri ralko kaprux ruk' ri Hira, ri ramigo aj adulamita, cha' jela' rixoq kutzelej taq lo ri uya'om kan puk'axel wa', no'j wa'chi na xuriq ta chi rixoq chiri'.
01038021	Ek'u ri xu'ano e xutz'onob'ej chike ri tikawex e k'o chiri': —¿Pa k'owi rixoq ri karetz'ab'ej uwa uq'iij kuk' achijab' k'o che wa luwar re Enaim chuchi' wa b'e? —xcha'. —Na jinta juna ixoq karetz'ab'ej uwa uq'iij kuk' achijab' wara —xecha'.
01038022	Ek'u ri' ri Hira, ri ramigo ri Judá xtzelejik yey jewa' xu'b'i'ij che ri Judá: —“Na xinriq ta rixoq, yey ri tikawex che ri luwar kakib'i'ij na jinta juna ixoq karetz'ab'ej uwa uq'iij kuk' achijab' wara” —xecha chwe.
01038023	Ri Judá xuk'ul uwach: —“Kanaj na kan ri' ruk' ronoje taq ri nuya'om kan che, cha' na jinta k'o katze'n qe'oj. Ma ri'in xin'an janipa ri ximb'i'ij, xintaq b'i ri ralko kaprux yey we ri'at na xariq taj na jinta chi k'u we ri' ri'in che” —xcha'.
01038024	Laj oxib' iik' k'u rik'owik ri', xopon ub'i'xikil che ri Judá: —E ri Tamar, ri alib' la, xretz'ab'ej uwa uq'iij kuk' achijab' ma yewa' ixoq chik —xecha che. Ek'u ri Judá jewa' xub'i'ij: —¡Chesaj lo alaq yey poroj alaq pa q'aaq'! —xcha'.
01038025	No'j ek'u ri Tamar, echiri' ketajin lo che resaxik, jewa' ri xutaq ub'i'xikil che ruqaw ralib': «E ri rajaw taq wa'riri' k'o wuk'; e ruma rire in yewa' ixoq. Chilape k'u la ri' china re wa jun nak'ab'al re ri k'utub'al wach, ruk' wa jurab'aj kordoon yey china re wa b'ara» xcha'.
01038026	Ek'uchiri' ri Judá xreta'maj uwach rub'itaq re, jewa' xub'i'ij: «Rub'inik wi'xoq e ne más jusuk' chwa ri we'in, ma e ri'in na xinya ta che ku'an rixoqil ri nuk'ajol Sela» xcha'. Chwi k'u ri', rire na xkotz'i' ta chi ruk' rixoq Tamar.
01038027	Ek'uchiri' xopon ruq'ijol kutzir uwach ri Tamar, e yo'x ruch'uti'q xeb'alaxik.
01038028	Echiri' xeb'alaxik, jun chike wa' xresaj lo ruq'ab' nab'e, ek'u rixoq aj ilonel xuxim jun chiij kaq che ruq'ab' yey jewa' xub'i'ij: «Wa' e nab'e xalaxik» xcha'.
01038029	No'j ri ch'uti'n xukoj tanchub'i ruq'ab' yey ek'u xalax nab'e ri jun chik. Ek'u rixoq aj ilonel jewa' xub'i'ij che ri ch'uti'n: «¡Cha'taj xajaq lo rab'e!» —xcha'. Ruma k'u ri', rub'i' xukojo e Fares.
01038030	Tek'uchiri' xalax ruchaq', ri k'o chiij kaq che ruq'ab' yey rub'i' xukojo e Zara.
01039001	Echiri' ri José xk'am b'i Egipto, jun achi aj Egipto Potifar rub'i' xloq'ow re chike raj ismaelita, ri xek'amaw b'i re chila'. Ri Potifar lik k'o uwach pa rocho ri rey faraón yey ajwach ke rachijab' e ajch'a'oj.
01039002	No'j ri QAJAWAL JEHOVÁ lik k'o ruk' ri José yey ruma la' ronoje kel pan chi utz chwach xaloq' kachakun pa rocho ri rajaw aj Egipto.
01039003	Ri Potifar xunab'ej e ri QAJAWAL JEHOVÁ k'o ruk' ri José, e ruma la' ri José lik utz kel pan ruk' ronoje.
01039004	E uwari'che, ri Potifar lik xu'an nim uk'u'x ruk' ri José. Xukoj k'u ri' re uto'b'el re rire yey xuya che kataqan puwi ronoje ri b'itaq re pa rocho yey xuya puq'ab' ronoje ri k'o ruk'.
01039005	E chwi lo echiri' ri Potifar xukoj ri José re kataqan puwi ronoje ri b'itaq re pa rocho yey xuya puq'ab' ronoje ri k'o ruk', e ri QAJAWAL JEHOVÁ xujeq kuya lo ri utzil chomalil puwi ri Potifar yey wa' e ruma ri José. Ek'u ri' wa' e puwi taq ri k'o pa rocho, puwi taq rutiko'najik yey pakiwi konoje ri rawaj.
01039006	Ruma k'u ri', ri Potifar xuya ronoje ri k'o ruk' puq'ab' ri José cha' kuchajij; ek'u ri' ri Potifar na jinta chi kub'isoj uk'u'x, ma xew chi kuch'ob' ruwa kutijo. Ek'u ri José e jun ala lik saqil, e taq ri keb'ilow re lik kakam kanima' che ma lik choom uwach.
01039007	Ruma k'u ri', echiri' ik'owinaq chi uk'iyal q'iij k'o chiri', e ri rixoqil ri Potifar xujeq kurayij uwach ri José. K'o jun q'iij xub'i'ij che: —Chatkotz'ola wuk' —xcha'.
01039008	Ek'u ri José na xraj taj yey xuk'ul uwach che: —Tape la, ri wajaw uya'om kan panuq'ab' ronoje ri k'o ruk', yey xaloq' k'u ri', in k'o ri'in wara, rire na jinta k'o kub'isoj uk'u'x che.
01039009	Chupa wa ja na jinta jun chik más k'o uwach chinuwa ri'in; ri wajaw ronoje uya'om panuq'ab', xew rilal na uya'om ta la panuq'ab', ma rilal lal rixoqil rire; ruma k'u ri', ¿Su'anik kan'an ri'in ri na utz taj yey kinmakun k'u ri' chwach ri DIOS? —xcha'.
01039010	Yey tob' ronoje q'iij rixoq lik kutij ri' che ri José cha' kakotz'i' ruk' jela' kajeqi' ruk', no'j ri José na xuta ta k'ana re.
01039011	K'o k'u jun q'iij, ri José xok b'i pa ja re ku'ana ruchak yey na jinta junoq chike rachijab' chiri' chupa ri ja.
01039012	Ek'u ri' rixoq xuchapij che ruq'uu' ri José yey xub'i'ij che: —Chatkotz'ola wuk' —xcha che. Ek'u ri José kak'alalik xresaj b'i rib' puq'ab', xanimajik, no'j e xkanaj kan ruka'm uq'uu' ukojom puq'ab' rixoq.
01039013	Echiri' rixoq xrilo xanimaj ri José yey xkanaj kan ruq'uu' puq'ab',
01039014	ri xu'an rixoq e xeb'usik'ij rachijab' e ajchakunel chiri' yey xub'i'ij chike: —Chiwila pe', ri wachijil xuk'am lo jun aj hebreo xa re kojuch'amij kanoq. Ma rire xok lo pa ja e ri' ruk' utitz'itikil karaj kakotz'i' wuk', ek'u ri'in lik ko xinsik'inik.
01039015	Yey echiri' xuto xintzaqsik'aj wib', kak'alalik xanimajik yey xukanaj ne kan ruq'uu' wuk'.
01039016	Tek'uchiri' rixoq xuk'ol ruq'uu' ri José yey xroye'ej na xopon ri rachijil.
01039017	Echiri' jetanchi la' xub'i'ij che ri rachijil: —E rala aj hebreo xloq' la yey xk'am lo la chiqe, xok lo pa ja pa wa in k'owi, yey xraj kinuk'ixb'esaj.
01039018	No'j echiri' xintzaqsik'aj wib', kak'alalik xel b'i xanimajik yey xukanaj ne kan ruq'uu' wuk' —xcha'.
01039019	Echiri' ri Potifar, ri rajaw ri José xuta chuchi' ri rixoqil janipa ri xutz'aq chirij ri rajchak, lik xpe royowal che.
01039020	Ek'u ri xu'an ri Potifar e xuchap ri José yey xuya pa cárcel pa e ya'tal wi taq ri e k'o chi presoyil re ri faraón, ri José chiri' xk'oji' wi.
01039021	No'j ri QAJAWAL JEHOVÁ k'o ruk' ri José yey xuk'ut ri rutzil uk'u'x jikil uwach che; ruma wa' e ri ajwach re ri cárcel lik xu'an nim uk'u'x ruk' ri José.
01039022	Ri xu'ano e xuya puq'ab' ri José ri kichajixik konoje ri e k'o chi presoyil; ek'u ri' ri José ri kataqan puwi' ronoje ri ka'an chupa ri cárcel.
01039023	Yey rajwach re ri cárcel na kajawax ta chik kok iil che karilo janipa ri ya'tal puq'ab' ri José, ma ri QAJAWAL JEHOVÁ k'o ruk' rire yey ronoje ri ku'ano lik utz kel pan ruk'.
01040001	Echiri' ya lik naj chi ik'owinaq q'iij che wa', e rachi kaq'atisan ri vino puq'ab' ri faraón, yey rachi 'anal pam, xkipetisaj royowal ri kajaw, wa' e ri faraón re Egipto.
01040002	Ek'u ri faraón lik xpe royowal chikij ri ka'ib' (2) e rajchak, rajwach ke ri keq'atisan ri vino puq'ab' ri faraón yey rajwach ke raj 'anal pam.
01040003	Yey xtaqan che keb'eyo'q pa cárcel chirocho rajwach ke rajchajinel, wa' e pa ri cárcel pa tz'apil wi ri José.
01040004	Rajwach ke rachijab' e ajchajinel xeb'uya wa' wa keb' (2) achijab' k'o kiwach puq'ab' ri José cha' rire keb'unimaj. Ek'u wa' wa keb' (2) achijab' uk'iyal q'iij xki'an chiri' chupa ri cárcel.
01040005	K'o k'u jun aq'ab', e ri keb' (2) achijab' e k'o pa cárcel, wa' e ri kaq'atisan ri vino puq'ab' ri faraón yey ri aj 'anal pam, chikijujunal xki'an jun wachik', yey chujujunal wachik' k'o ke'elawi.
01040006	Ek'uchiri' xsaqirik, ri José xopon kuk' yey xeb'u'riqa' lik keb'isonik.
01040007	Yey xutz'onoj k'u ri' chike: —¿Su'chak lik kab'ison alaq waq'ij? —xcha'.
01040008	Rike jewa' xkib'i'ij che: —E waq'ab' xqa'an jun wachik' yey na jinta junoq kaq'alajisan chiqe sa' ke'elawi —xecha'. Ri José xub'i'ij chike: —¿Na e ta b'ane ri DIOS kaq'alajisan re sa' taq ke'elawi ri wachik'? Tzijoj pe alaq chwe sa' ri wachik' x'an taq alaq —xcha chike.
01040009	Tek'uchiri' raj k'amal kiwach ri keq'atisan ri vino puq'ab' ri faraón, e rire ri nab'e xutzijoj ruwachik' che ri José, xub'i'ij k'u ri': —Chupa ri wachik' xin'ano e xinwil jun raqan che' uva k'o chinuwach.
01040010	E wa' wa raqan uva k'o oxib' (3) uq'ab'. Yey wa' xel utux yey xuya ukotz'i'jal yey na lik ta k'unaj ri' xu'ya'a jutaq chuya'j uva q'an chik.
01040011	Ek'u ri'in wuk'a'am ri k'olib'al re ri vino panuq'ab', yey kank'am k'u ri uva yey kanyitz' chupa ri k'olib'al. Tek'uchiri' ri'in kanq'atisaj puq'ab' ri faraón —xcha'.
01040012	Ek'u ri José xub'i'ij che: —Ri wachik' x'an rilal e ke'elawi wa': roxib' uq'ab' ri raqan uva e ke'elawi oxib' q'iij.
01040013	Yey churox q'iij k'ut ri faraón karil ri tz'aqom chi'ij la, kukuy mak la yey kuya tanchi ri chak che'la. Ek'u ri' rilal kaq'atisaj tanchi la ruk'olib'al vino puq'ab' ri faraón, jela' pacha' ri xex ka'an wi la.
01040014	Echiri' ku'ana wa', chink'una chik'u'x la, yey ma'an ko la ri', ch'awa la panuwi' ri'in chwach ri faraón cha' kinresaj b'i chupa wa luwar, ¡e k'utu la ri utzil k'u'x la jikil uwach chwe ri'in!
01040015	Ma ri'in tob' na kwaj taj xink'am lo chupa ri tinamit ke raj hebreo yey na taqal ta chwe in k'o pa cárcel ma na jinta k'o nu'anom —xcha'.
01040016	Echiri' rajwach ke raj 'anal pam, xuto e ri José xuq'alajisaj ri wachik' yey utz uwach che raj 'anal pam, jewa' xub'i'ij rire: —Jenela' ri'in, xinwachik'aj oxib' chakach wikiram chwi nujolom, wa' nojinaq che pam.
01040017	Ek'u ri chakach k'o chwi ri ka'ib' chik, chupa wa' k'o uk'iyal uwach choom taq pam re ri faraón. Ek'u rawaj kexik'ik' xek'un che utijik ri pam chupa ri chakach wikiram chwi ri nujolom —xcha'.
01040018	Ek'u ri José xuk'ul uwach che: —Ri wachik' x'an la e ke'elawi wa': roxib' raltaq ko chakach e ke'elawi oxib' q'iij.
01040019	Churox q'iij k'ut ri faraón e kuq'at ri jolom la, kutzayab'a' k'u la ri' che ruq'ab' jun che', yey e ri k'uch ketijow ri ti'jil la —xcha'.
01040020	Churox q'iij k'ut ri faraón kuk'is ujunab', yey xu'an jun unimal nimaq'iij ruk' nimab'al chike ri kechakun ruk'. Ri faraón xutaq kik'amik ri keb' rajchak ek'o pa cárcel; wa' e ri ajwach ke ri keq'atisan ri vino puq'ab' yey rajwach ke ri aj 'anal pam. Tek'uchiri' xeb'uya chikiwach ri ek'o chiri' chupa la nimaq'iij.
01040021	Ek'u rajwach ke ri keq'atisan re ri vino puq'ab' ri faraón xutzelej tanchi chupa ruchak. Ek'u ri' rire xuq'atisaj tanchi ruk'olib'al vino puq'ab' ri faraón, pacha' ri xex wi ku'ano.
01040022	No'j k'u rajwach ke raj 'anal pam xutaq utzayab'axik che ruq'ab' jun che', jela' pacha' ri xuq'alajisaj ri José chwi ri wachik'.
01040023	Na ruk' ta k'u ri', e rajwach ri keq'atisan ri vino puq'ab' ri faraón, na xk'un ta chi ri José chuk'u'x, ma xumesk'utaj nenare'.
01041001	Ik'owinaq chi k'u ka'ib' (2) junab', echiri' ri faraón xrachik'aj e ri' tak'al chuchi' ri nimaya' Nilo rub'i';
01041002	yey chupa ri nimaya' xeb'el lo wuqub' (7) b'aka'ib' lik choom kiwach yey lik e ti'oj. Yey xkijeq kakitij ri k'im chupa taq ri raltaq ko suu' rab'araq kel lo chuchi' ri ya'.
01041003	Chikij wa' wa b'aka'ib' e ti'oj, xeb'el chi lo chupa ri nimaya', wuqub' (7) b'aka'ib' lik qi'tzel ri ketzu'nik yey lik e b'aq yey xetak'i' chuchi' ri nimaya', chikinaqaj ri wuqub' (7) chik e ti'oj.
01041004	Ek'uchiri' wa b'aka'ib' lik qi'tzel ri ketzu'nik yey lik e b'aq xekitij b'i ri wuqub' b'aka'ib' lik e choom kiwach yey lik e ti'oj. Tek'uchiri' ri faraón xk'un saq chwach.
01041005	No'j xok tanchi lo uwaram yey xu'an tanchi jun wachik': xrilo xujeq ketux lo wuqub' chomilaj uwach trigo yey lik chuyuchik uwach, yey wa' xa che raqan jun trigo k'owi.
01041006	Chikij wa' xetux chi lo wuqub' uwach trigo lik chaqi'j, e k'atinaq ruma ri tew kape pa releb'al q'iij.
01041007	Yey wa trigo e chaqi'j chik xekitij b'i ri wuqub' chomilaj uwach trigo yey lik chuyuchik uwach. Ek'u ri faraón xk'astajik yey xunab'ej xa wachik' ri xu'ano.
01041008	Ek'u pusaqrib'al che la' q'iij wi anim tan, lik okinaq b'iis chuk'u'x yey xutaq kisik'ixik konoje ri e aj q'iij yey ri lik k'o uk'u'xib'al na'oj kuk' e aj Egipto. Ri faraón xutzijoj chike ri wachik' xu'ano, no'j na jinta junoq chike xuriq uq'alajisaxik sa' ri ke'elawi.
01041009	Tek'uchiri' raj k'amal kiwach ri keq'atisan ri vino puq'ab' ri faraón jewa' xub'i'ij che ri faraón: —Ek'u wo'ora kak'un chinuk'u'x ri lik na utz taj nu'anom.
01041010	Ma echiri' rilal xpe oyowal la chirij rajwach ke ri kaki'an pam yey wuk' ri'in, xtaqan la che koje'yo'qa pa cárcel pa k'owi rajwach ke rajchajinel.
01041011	K'o k'u jun aq'ab', e rajwach ke ri kaki'an pam, xu'an jun wachik' yey ri'in xin'an jun chik wachik' yey chujujunal wachik' k'o taq ke'elawi.
01041012	Chiri' k'u ri' quk' pa cárcel k'o jun ala aj hebreo, rire rajchak rajwach ke rajchajinel. Xqatzijoj ri qawachik' che, yey rire xuq'alajisaj yey xub'i'ij chiqe sa' ri ke'elawi.
01041013	Yey ronoje k'ut e xu'ana jela' pacha' ri xuq'alajisaj rire puwi ri wachik'. Ma ri'in xintzelej tanchi chupa ri nuchak yey ri jun chik xtzayib'axik.
01041014	Ek'u ri' ri faraón xutaq usik'ixik ri José, yey na jampa ta k'u ri' xkesaj lo chupa ri cárcel. Ri José xujos b'i ri rismachi', xujal ruq'uu' ukojom yey xe'ek chwach ri faraón.
01041015	Ek'u ri faraón jewa' xub'i'ij che ri José: —E ri'in xin'an jun wachik' yey na jinta junoq kariqow uq'alajisaxik, yey xtzijox chwe echiri' ri'at kata juna wachik', kariq uq'alajisaxik —xcha'.
01041016	Jek'uwa' xuk'ul uwach ri José che ri faraón: —La' na chwe ta ri'in kape wi, ma e ri DIOS kaya'w ri k'ulub'al uwach che'la cha' jela' kakub'i' la —xcha'.
01041017	Ek'u ri faraón jewa' xub'i'ij che ri José: «Chupa ri nuwachik', ri'in in tak'al chuchi' ri nimaya' Nilo.
01041018	Yey chupa ri nimaya' xinwilo xeb'el lo wuqub' (7) b'aka'ib' lik choom kiwach yey lik e ti'oj, ketajin che k'im chupa ri raltaq ko suu' rab'araq k'o chuchi' ri ya'.
01041019	Yey chikij ri wuqub' b'aka'ib' choom kiwach, xeb'el lo chupa ri nimaya' wuqub' (7) b'aka'ib' lik qi'tzel ri ketzu'nik yey lik e b'aq. ¡Na jinta e wilom wi b'aka'ib' lik e qi'tzel ketzu'nik che ronoje Egipto!
01041020	Ek'u wa b'aka'ib' e b'aq yey lik qi'tzel ri ketzu'nik, xekitij b'i ri wuqub' (7) b'aka'ib' lik choom kiwach yey lik e ti'oj.
01041021	Tob' ek'u kitijom chik, na kaq'alajin ta chike, ma e ri' lik e b'aq jela' pacha' xex ki'anom wuloq. Tek'uchiri' xk'un saq chinuwach.
01041022	Yey xok tanchi lo nuwaram yey xin'an jun chik wachik', xinwilo xetux lo wuqub' (7) chomilaj uwach trigo yey lik k'o upa yey wa' xa che jun raqan trigo katajin wi lo relik.
01041023	Chikij wa' xetux chi lo wuqub' (7) uwach trigo, lik chaqi'j, na jinta upa yey lik e k'atinaq ruma ri tew kape pa releb'al q'iij.
01041024	Yey wa trigo e chaqi'j chik xekitij b'i ri wuqub' (7) chomilaj uwach trigo lik k'o upa. Ri'in xintzijoj wa' chike ri e aj q'iij, no'j na jinta junoq chike xuq'alajisaj chwe sa' ke'elawi» xcha ri faraón.
01041025	Tek'uchiri' ri José xuk'ul uwach che ri faraón: «Ri keb' (2) wachik' x'an la, xa jun ke'elawi. Ruk' wa' ri DIOS xuq'alajisaj pan che'la sa' ri ku'an Rire.
01041026	Ri wuqub' (7) b'aka'ib' choom kiwach e ke'elawi wuqub' (7) junab', yey ri wuqub' (7) chomilaj uwach trigo junam ke'elawi wuqub' (7) junab'. Ek'u ri' wa keb' (2) wachik' junam ke'elawi.
01041027	Ri wuqub' (7) b'aka'ib' e b'aq yey lik qi'tzel ketzu'nik, ri xeb'el lo chikij ri wuqub' (7) chik, wa' e ke'elawi wuqub' (7) junab', junam ruk' ri wuqub' (7) trigo chaqi'j yey e k'atinaq ruma ri tew kape pa releb'al q'iij. Wa' e ke'elawi kak'un lo wuqub' (7) junab' re numik.
01041028	Ek'u k'ulub'al uwach wa' kan'an che'la lal faraón: Ri DIOS uq'alajisam chi che'la ri ku'an Rire.
01041029	Kak'un k'u lo wuqub' (7) junab' ri' re unimal molonik che ronoje ruwa taq ulew re Egipto;
01041030	tek'uchiri' kak'un lo wuqub' (7) junab' re unimal numik. Na jinta chi junoq ri' kak'un chuk'u'x runimal molonik x'anik. Ma ri numik kuyoj uwach taq rulew.
01041031	Lik k'ax ri numik kak'unik, ma na jinta chi k'o kakanaj kan che ri uk'iyal molonik xik'owik.
01041032	Ek'u rilal lal faraón, kalaj x'an la wa wachik', ma ri DIOS ujikib'am uwach ku'ana wa' yey na naj ta kuya che ru'anik.
01041033	E uwari'che lik utz we rilal, lal faraón, katzukuj la juna achi lik reta'am sa' ri ku'ano yey lik k'o uk'u'xib'al una'oj cha' rire kataqan puwi' ronoje ri tinamit Egipto.
01041034	Laj utz we jewa' ka'an la lal faraón: Kekoj la achijab' e kiwach re ketaqan chwi taq ri chak chupa ronoje ri tinamit, cha' keb'ek yey kakimol tojonik che taq ri molonik ka'ani' che ronoje Egipto, wa' e ri uro' (5ª) jachb'al upa che taq ri molonik kaki'ano, ka'an wa' xaloq' k'o unimal molonik che wa wuqub' (7) junab'.
01041035	Yey utz we kataqan la, lal faraón cha' pab'i' la, rike kakimolo yey kakik'ol wa uro' (5ª) jachb'al wa' pa taq k'olib'al re molonik chupa taq ri tinamit cha' jela' ri tikawex na kekam ta che numik.
01041036	Jela' k'u ri', ri trigo kak'olik re kajawax chike ri tinamit, cha' na kekam ta che numik echiri' kak'un lo ri wuqub' (7) junab' re numik chwi Egipto» xcha ri José.
01041037	Wa' wa na'oj xuya ri José lik utz xe'ela chwach ri faraón junam kuk' ri rachijab' k'o kiwach e k'o ruk'.
01041038	Ek'u ri' ri faraón jewa' xub'i'ij chike rachijab' k'o kiwach: —¿Kaqariq b'ane juna chik achi jela' pacha' wa jun achi, k'o ri Ruxlab'ixel ri DIOS ruk'? —xcha'.
01041039	Yey xub'i'ij ri faraón che ri José: —Na jinta jun chik achi lik reta'am sa' ri ku'ano yey lik k'o uk'u'xib'al una'oj jela' pacha' ri'at, ma ruma ri DIOS aweta'am ronoje wa'.
01041040	Ek'u wo'ora kanya' paq'ab' ri'at cha' utz kat-taqan junam wuk' yey ronoje ri nutinamit kakikoj atzij chwi ronoje ri keb'ataq che. Xew k'u ri'in más k'o nuwach chawach ri'at, ma e ri'in in ri faraón —xcha'.
01041041	Ri faraón xub'i'ij tanchi che ri José: —Chata pe', ri'in katinkojo cha' ri'at katu'an taqanel chwi ronoje ri tinamit Egipto —xcha'.
01041042	Tek'uchiri' ri faraón xresaj rumapaq'ab', wa' e ri retalil k'o ri nak'ab'al re kuk'utub'ej uwach rire e faraón, yey wa' xukoj che ruwi' uq'ab' ri José. Yey xtaqan k'u che kawiq ri José ruk' chomilaj k'ul 'anatal ruk' saqil lino yey xukoj jun uwaaj re oro chuqul.
01041043	Tek'uchiri' xtaqan che kaq'an b'i ri José chupa ri kareta jek'etal kuma kawayu', wa' e ri ya'tal che rachi e ri uka'm chirij ri faraón. Ek'u ri faraón xtaqan che cha' k'o kenab'ejik yey k'o kesik'in chwach ri José: «¡Chiya'a b'e!» kecha'. Jek'ula', ri José xkanajik kataqan puwi ronoje ri tinamit Egipto.
01041044	Ek'u ri faraón jewa' xub'i'ij che ri José: —Tob' ri'in in ri faraón, na jinta junoq k'o ku'an chupa ri tinamit Egipto, we ri'at na kaya ta luwar che —xcha'.
01041045	Ri faraón xujal rub'i' ri José yey xukoj che Zafnat-panea, yey xuk'ulub'a' ruk' jun ali Asenat rub'i', umi'al ri Potifera. Yey ri Potifera rire e ri kaq'atisan ri qasa'n chwach tyox re ri tinamit On. Jek'ula', ri José xujeq kataqan puwi ronoje ri tinamit Egipto.
01041046	Ri José k'o 30 junab' che echiri' xk'am b'i chwach ri faraón re Egipto. Xel k'u b'i ri José chwach ri faraón yey xe'ek lo che rilik ronoje taq ri luwar re Egipto.
01041047	Ek'u ri' ruwa taq ulew lik uk'iyal molonik ri xuya chupa ri wuqub' (7) junab' echiri' lik xu'an ri unimal molonik.
01041048	Yey ri José xumol uchi' ronoje ri trigo, ri xmolotaj chiri' Egipto chupa ronoje la wuqub' (7) junab' re ri unimal molonik. Wa' xuk'ol chupa taq ri tinamit. Xuya kan chujujunal tinamit ri trigo xmolotaj che taq rupa juyub' chikinaqaj loq.
01041049	Ri José xumol uk'iyal trigo, e pacha' chi ri sanyeb' k'o chuchi' ri mar. Ruma ri lik uk'iyal trigo, na xupaj ta chi nenare', ma na utz ta chik kajilaxik.
01041050	Echiri' k'amaja' kajeqer ri nab'e junab' re numik, ri José xeb'alax keb' uk'ajol chirij ri rixoqil Asenat, wa' e umi'al ri Potifera, ri kaq'atisan qasa'n chwach tyox re ri tinamit On.
01041051	Rub'i' xukoj che ri nab'e uk'ajol e Manasés, ma xub'i'ij: «Ronoje ri k'axk'ob'ik inik'owinaq wi yey ronoje ri xink'ulumaj pa rocho ri nuqaw kuma ri watz-nuchaq' ronoje wa' e ri DIOS xresaj chwe cha' na kak'un ta chi panujoloom» xcha'.
01041052	Ek'u ruka'm uk'ajol, rub'i' xukojo e Efraín, ma xub'i'ij: «Ri DIOS xuya chwe kek'oji' walk'o'al chupa ri tinamit pa xintij wi k'ax» xcha'.
01041053	Xik'ow k'u ri' ri wuqub' (7) junab' re unimal molonik chupa ronoje ri tinamit Egipto.
01041054	Yey xujeq k'u ri' ri wuqub' (7) junab' re numik, jela' pacha' ri uq'alajisam ri José. Chupa taq ronoje ri jujun chik tinamit e k'o lo xa naqaj lik k'o numik, no'j chupa ronoje ri tinamit Egipto na jinta numik, ma chiri' lik k'o ri katijik.
01041055	Echiri' ri tikawex e aj Egipto xkijeq ne kakitij numik, xeb'ek xe'kitz'onoj trigo che ri faraón. Tek'uchiri' ri faraón xub'i'ij chike konoje raj Egipto: «Jix ruk' ri José; e chi'ana ri kub'i'ij rire chiwe» xcha'.
01041056	Ek'uchiri' ri numik xeb'umaj konoje ri tikawex re ri tinamit, ri José e xujaq ronoje taq ri luwar pa k'olotal wi ri trigo re kuk'ayij chike raj Egipto, ma ri numik katajin unimarik.
01041057	Yey uk'iyal tinamit kek'un chiri' Egipto, ko'lkiloq'o trigo ruk' ri José, ma che ronoje ruwachulew lik na jinta ta chi k'o katijik.
01042001	Echiri' ri Jacob xunab'ej k'o trigo chila' Egipto, xub'i'ij chike ruk'ajol: «¿Sa' la ki'an chiri', xa kitzutza' iwach?
01042002	Ri'in nutom e chupa ri tinamit Egipto k'o trigo. Jix chila', ji'loq'o trigo qe ri'oj, cha' na kojkam ta che numik» xcha chike.
01042003	Tek'uchiri' ri e lajuj ratzixelab' ri José xeb'ek Egipto xe'kiloq'o trigo.
01042004	No'j ri Jacob na xuya tub'i ri Benjamín kuk' ri ratzixelab' ri José ma xuch'ob'o: «k'axtaj k'o kuk'ulumaj pa b'e» xcha'.
01042005	E taq k'u ri' ruk'ajol ri Jacob b'arejun rike chikixo'l jujun chik tikawex e ri' keb'ek pa loq'oj trigo, ma ronoje luwar che ri Canaán k'o numik.
01042006	Ek'u ri José e rire ri aj taqanel chwi ri tinamit Egipto, yey e rire ri kak'ayin re ri trigo chike konoje ri tikawex keb'oponik. E uwari'che ri ratzixelab' xeb'opon chwach rire, xkixukub'a' kib' chwach ruk' ri kipalaj k'a chwa ulew.
01042007	Ri José echiri' xril kiwach, na jampatana xreta'maj e china rike; no'j xu'an pacha' na reta'am ta kiwach, yey xutz'onoj chike ruk' oyowal: —¿Pa ixpetinaq wi ri'ix? —xcha chike. —Ri'oj oj petinaq che taq ri luwar re Canaán re ko'lqaloq'o qa-trigo —xecha'.
01042008	Tob' ri José xreta'maj kiwach ri ratzixelab', no'j rike na xketa'maj ta uwach rire.
01042009	Ek'u chiri' ri José xk'un chuk'u'x ri wachik' xu'an rire pakiwi rike yey xub'i'ij chike: —Ri'ix ix taqom loq re ix k'ak'alenel re wa qaluwar. E koli'wila' pa ri na chajital ta wi chi utz che ri qatinamit —xcha chike.
01042010	—¡Na e ta ri', lal taqanel! Xkik'ul uwach rike. Ma oj ajchak e la, oj petinaq re ko'lqaloq'o qa-trigo.
01042011	Qonoje ri'oj xa jun qawach qachaq' qib'. ¡Oj tikawex jusuk' ri qab'inik, lal taqanel! ¡Na oj ta k'ak'alenel re juna tinamit! —xecha che.
01042012	—¡Na kankoj ta ri'in! Ri'ix ix taqom loq re ix k'ak'alenel re wa qaluwar. E koli'wila' pa ri na chajital ta wi chi utz che ri qatinamit —xcha ri José chike.
01042013	No'j rike jewa' xkik'ulub'ej uwach: —Ri'oj oj kab'lajuj ewa' qachaq' qib', xa jun qaqaw yey oj jeqel chila' pa taq ri luwar re Canaán. Ri qachaq' ch'i'p k'o kan ruk' ri qaqaw yey k'o jun chik qachaq' no'j wa' na jinta chik —xecha'.
01042014	Yey ri José jewa' xub'i'ij tanchi chike: —¡E la' la ximb'i'ij chiwe: e ri'ix ix taqom loq re ix k'ak'alenel wara!
01042015	Ek'u ruk' wa' kanwil wi we e u'anom ri kib'i'ij: ¡Kanjikib'a' uwach chwa ri faraón, na kixel tub'i wara we na kik'am ta lo richaq' ch'i'p!
01042016	Chitaqa b'i junoq chiwe cha' ke'ek che uk'amik richaq'. Yey ek'u ri' ri'ix kixkanaj kan pa cárcel. Jek'ula' ri', kilitajik we qatzij ri kitzijoj, no'j we na qatzij taj, ix k'u k'ak'alenel ri' ix taqom loq. ¡Kanjikib'a' uwach wa' pub'i' ri faraón! xcha'.
01042017	Ek'u ri José xeb'uya junam pa cárcel oxib' q'iij.
01042018	Churox q'iij k'ut ri José xub'i'ij chike: —Ri'in in jun achi k'o xi'in ib' wuk' chwach ri DIOS. Chi'ana k'u wa kamb'i'ij chiwe cha' kikolob'ej iwib' ri'ix.
01042019	We pa qatzij wi jusuk' ri ib'inik, kakanaj kan pa cárcel junoq chiwe, yey ek'u ri nik'aj chik utz keb'ek yey kakik'am b'i trigo cha' jela' kewa' ri iwalk'o'al ri'ix, ma kekam che numik.
01042020	No'j e chirajawaxik kik'am lo richaq' ri ch'i'p yey jela' kaq'alajinik we qatzij ri kib'i'ij. Ma we na e ta u'anom, ri' kixkamik. Ek'u rike xuk'ul kik'u'x wa'.
01042021	No'j jewa' kakib'ij chikiwach: —Pa qatzij wi e tojob'al wa' ri na utz ta k'enoq xqa'an che ri qachaq', ma na xjok ta iil che echiri' lik kelaj chiqe cha' kajuch' kan pa qanima', tob' xqil k'u ri' lik paxinaq uk'u'x. Ruma k'u la' wo'ora petinaq paqawi' ri'oj wa paxib'al k'u'xaj oj k'owi —xecha'.
01042022	Yey ri Rubén xuk'ul uwach chike: —Ri'in ximb'i'ij chiwe mak'o mi'an che rala, no'j na xikoj ta nutzij yey wo'ora ruk' wa' e kaqatojb'ej rukamik rire —xcha'.
01042023	Ek'u ri' rike na keta'am taj we ri José kumaj usuk' ri kakib'i'ij, ma kach'a't kuk' ruma jun achi kuq'atisaj ruch'a'teem pa ri kich'a'teem rike.
01042024	Ek'u ri José xeb'uya kanoq yey xujeqo lik koq'ik. Ek'uchiri' xtzelej tanchi pa e k'owi rike yey utz chik xch'a't kuk', xucha' kan ri Simeón yey xtaqan che kayutik e la' chikiwach.
01042025	Tek'uchiri' ri José xeb'utaq ri rajchak che cha' kanojisax ri kikostaal che trigo, yey katzelex b'i chikijujunal ri kimeyo chupa taq ri kikostaal, yey kaya' b'i kiwa re kakitij pab'e. Jela' k'u ri' x'an chike.
01042026	Ek'uchiri' ri ratzixelab' ri José xkiya b'i ri trigo chwi ri ki-axna, yey xkimaj b'i kib'e re ketzelej chikocho.
01042027	Echiri' xeb'opon chupa ri luwar pa kakik'owib'ej wi raq'ab', jun chike xujaq uchi' rukostaal re kutzuq ru-axna yey xril rumeyo k'o chiri' chuchi' rukostaal.
01042028	Xub'i'ij k'u ri' chike ri ratzixelab': —¡Chiwila pe', xtzelej lo ri numeyo! ¡Ri' k'o wara chupa ri nukostaal! —xcha'. Echiri' xkil wa', konoje rike lik xkixi'ij kib' yey xkijeqo keb'irb'otik yey xkib'i'ij chikiwach: —¿Su'chak wa' ku'an ri DIOS chiqe? —xecha'.
01042029	Echiri' xeb'opon Canaán, xkitzijoj che ri kiqaw Jacob ronoje ri xeb'ik'ow chupa yey xkib'i'ij che:
01042030	—E rachi aj taqanel chupa la tinamit, lik ruk' oyowal xch'aw chiqe, yey xutz'aq chiqij oj k'ak'alenel oj taqom b'i re ri tinamit.
01042031	No'j ri'oj xqab'i'ij che: “Ri'oj oj tikawex jusuk' qab'inik qasilab'ik, yey na oj ta k'ak'alenel re juna tinamit.
01042032	Ri'oj oj kab'lajuj qachaq' qib', yey xajun qaqaw. Jun k'u chiqe na jinta chik. Ek'u ri ch'i'p k'o kan wo'ora chila' Canaán”.
01042033	Ek'u ri' wa'chi, ri taqanel re ri tinamit, jetanchi wa' xub'i'ij chiqe: “Ruk' wa' kanwilo we qatzij ix tikawex jusuk' ri ib'inik: Chiya'a kan wara wuk' junoq chiwe ri'ix yey jix chik'ama b'i ri trigo kajawax chike riwalk'o'al ri'ix, ma kekam che numik.
01042034	No'j e chik'ama lo chwe richaq' ri ch'i'p. Jela' k'u ri' e kakub'i' nuk'u'x che ix tikawex jusuk' rib'inik yey na ix ta k'ak'alenel re wa tinamit ix taqom loq. K'a ek'uchiri' ri' kantzoqopij b'i riwatzixel yey utz k'u ri' kixok loq yey utz kixel b'i chupa wa tinamit” —xecha che ri kiqaw.
01042035	Ek'uchiri' xkesaj lo ri trigo chupa ri kikostaal, k'ate xkilo chujujunal ri kikostaal k'o jun ralko b'olxa k'o ri kimeyo chupa. Ruma wa' rike yey ri kiqaw lik xkixi'ij kib' che.
01042036	Tek'uchiri' ri kiqaw Jacob xub'i'ij chike: —Ri'ix keb'imaj ri walk'o'al chwe. Ri José na jinta chi quk', ri Simeón jenela' na jinta chik, ¡yey wo'ora e kiwaj kimaj ri Benjamín chwe! ¡Ronoje taq wa' panuwi' ri'in kape wi! —xcha'.
01042037	Ek'u ri Rubén xub'i'ij che ruqaw: —Ya'a la ri Benjamín chinuqul ri'in, yey we na xintzelej ta chi lo che'la, ri' e chekamisaj la ri keb' nuk'ajol ri'in —xcha'.
01042038	Ek'u ri Jacob xuk'ul uwach: —Ri nuk'ajol Benjamín na ke'ek ta iwuk'. Ri ratzixel José xkamik yey xew chi ri Benjamín k'o kanoq. We rire k'o kuk'ulumaj chupa ri b'e pa kixe'ek wi, imak k'u ri' ri'ix we xinkam ri'in che b'iis —xcha'.
01043001	Ek'u ri numik na jinta k'ana kaq'aten re ma e katajin wa' chupa ri luwar re Canaán.
01043002	E uwari'che echiri' ri Jacob yey ruk'ajol xkik'is utijik ri trigo kik'amom lo Egipto, ri Jacob xub'i'ij chike ruk'ajol: —Jix tanchi Egipto yey ji'loq'o chi k'ana qa-trigo cha' k'o kaqatijo —xcha'.
01043003	No'j ri Judá xuk'ul uwach che ruqaw: —E rachi taqanel re Egipto, lik jewa' ub'i'xikil xu'an chiqe: “We na kik'am ta lo richaq' ich'i'pal wara, mixk'un chi chinuwach ri'in” xcha chiqe.
01043004	Jela' k'u ri', we kaya b'i la ri Benjamín quk', koje'ek ri' keqaloq'o ri trigo.
01043005	No'j we na kaya tub'i la, na koje'ek taj. Ma rachi xub'i'ij chiqe: “We na kik'am ta lo richaq' ich'i'pal wara, mixk'un chi chinuwach ri'in” —xcha'.
01043006	Tek'uchiri' xub'i'ij ri kiqaw: —¿Su'b'e i'anom wa na utz taj chwe? ¿Su'b'e xib'i'ij che la'chi k'o jun chik ichaq' ich'i'pal? —xcha'.
01043007	Yey rike xkik'ul uwach: —E ub'e ri' ma rire lik kuk'ot qapa paqawi' ri'oj yey pakiwi' ri qapamilia. Xub'i'ij k'u ri' chiqe: “¿K'a k'as riqaw? ¿K'o juna chik ichaq'?” E uwari'che ri'oj e xqak'ul uwach ri tz'onob'al xu'an chiqe. Ri'oj na qeta'am taj we e kub'i'ij wa' chiqe: “Chik'ama lo richaq' ich'i'pal” —xecha'.
01043008	Ri Judá xub'i'ij che ruqaw Jacob: —Ya'a b'i la ri Benjamín chinuqul ri'in yey asu koje'ek wo'ora. Ma we na kaqa'an ta wa', ri' kojkam qonoje che numik yey na xew ta ri'oj ma kakam rilal yey kekam ri qalk'o'al.
01043009	Ek'u ri'in kanya wib' chuxe' we k'o xuk'ulumaj rala, in kineqelen re. We na kantzelej ta lo che'la chupa wa' wa luwar oj k'owi, in ri' ri k'o numak chiwach la ronoje q'iij che ri nuk'aslem.
01043010	We tamaji oj b'ayitajinaq wara ruma wa', ¡oj b'enaq ta chi ne kalajoq ri'! —xcha'.
01043011	Tek'uchiri' ri kiqaw Israel xub'i'ij chike: —Na jinta ka'an ri' che, we e ri' e chi'ana wa': chik'ama b'i jun sipanik re la'chi chupa ri ikostaal. E chik'ama b'i che, taq ri kuya uwach rulew wara. Chik'ama b'i k'ana bálsamo, jub'iq' uwa'al kab', k'ana kunab'al ki' ruxlab', k'ana mirra, jutiq jiq'ob'al re nueces yey almendras.
01043012	Chik'ama b'i meyo re loq'oj, yey chik'ama' b'i ri meyo xtzelex lo chiwe re kiya kanoq, ma laj xa xesach ruk'.
01043013	¡Jix k'ut! Chik'ama b'i richaq' yey jela' kixopon tanchi chwach la'chi.
01043014	Ek'u ri DIOS, ri K'o Ronoje Unimal Chuq'ab' Puq'ab', e Rire ri kak'utuw ri k'axna'b'al uk'u'x piwi' chwach rachi, cha' kutzoqopij lo ri jun chik iwatzixel Simeón yey ri Benjamín kuya' luwar che katzelej loq. Ek'u ko ri'in we e la' kinkanaj kanoq na jinta chi walk'o'al, na jinta ka'an ri' che. ¡Jela' k'u ri' kinkanaj kanoq! —xcha'.
01043015	Ek'u taq ruk'ajol ri Jacob xkik'am taq b'i ri sipanik xya' b'i chike, ri nik'aj chik meyo, yey xkimaj b'i kib'e kuk'a'am b'i ri Benjamín kuk'. Tek'uchiri' xeb'opon Egipto yey xeb'e'ela chwach ri José.
01043016	Echiri' xeb'oponik, ri José xrilo k'o ri Benjamín kuk' rike, yey xub'i'ij k'u che ri raj taqanel kachakun pa rocho: —Chek'ama b'i la wa'chijab' chiwocho yey kamisaj la juna b'aka yey yijib'a' la, ma rike kewa' wuk' ri'in wo'ora pa meyo q'iij —xcha'.
01043017	Rachi e xu'ano pacha' ri xub'i'ij ri José che, yey xeb'uk'am b'i rachijab' chirocho ri José.
01043018	Ek'u rike lik xkixi'ij kib' ma xek'am b'i chirocho ri José, yey xkib'i'ij chikiwach: —¡Wa' xa u'anik ka'an chiqe! Ma xojk'am lo wara ruma ri meyo xtzelex lo chupa ri qakostaal echiri' xojk'un ri julaj. Ri kuch'ob' rire chiqij e ku'an che pacha' xqelaq'aj b'i, yey kojuyut k'ut, yey kojuk'am b'i junam kuk' ri qab'uru cha' kojuya pa k'axlaj chak —xecha'.
01043019	Echiri' xeb'opon chuchi' ri pwerta re ri ja, xeqib' ruk' rachi kataqan pa rocho ri José cha' kech'a't ruk'.
01043020	Yey jewa' xkib'i'ij che: —¡Achi, kuyu ko la qamak! E ri julaj qatzij xojk'unik xo'lqaloq'o qa-trigo,
01043021	ek'uchiri' xojtzelejik, yey xojopon pa ri luwar pa kaqik'owib'ej wi raq'ab', xqajaq ri qakostaal yey k'ate xqilo chujujunal wa' k'o ri meyo chuchi', lik tz'aqat e chirij ri tojonik xqa'an kan chiqajujunal ri'oj. Ek'u ri' wo'ora qak'amom loq cha' kaqatzelej kanoq.
01043022	Yey xqak'am ne lo más qarajil re loq'ob'al qa-trigo. Ek'u na qeta'am taj, china xya'w b'i ri meyo chupa ri qakostaal re ri nab'e loq'owik xqa'ano —xecha'.
01043023	Ek'u raj taqanel pa rocho ri José jewa' xub'i'ij: —Mixok iil che, mixi'ij ne iwib'. Ri DIOS iwe ri'ix yey re riqaw la' e xya'w ri meyo chupa ri kostaal, ma chwe ri'in xya' wi ri meyo ri xixtojon ri'ix ruk' —xcha'. Tek'uchiri', raj taqanel xe'resaj lo ri Simeón yey xuk'am b'i pa e k'owi ri ratzixelab'.
01043024	Yey xeb'uk'am k'u b'i ri' konoje chirocho ri José, xuya kiya' re ch'ajab'al ri kaqan yey xuya kecha' ri ki'axna.
01043025	Ek'u rike xkiyijib'a' pan ri sipanik yey xkoye'ej na kopon ri José pa meyo q'iij, ma xb'i'x chike chiri' kewa' wi ruk'.
01043026	Echiri' xk'un ri José chirocho, rike xkiya ri sipanik che kik'amom b'i; yey xkixukub'a' kib' chwach ruk' rukurusil ri kipalaj k'a chwa ulew.
01043027	Ri José xutz'onoj chike we utz kiwach, yey xutz'onoj chike: —¿Sa' u'anom riqaw, ri nimalaj winaq xitzijoj chwe? ¿K'a k'as rire? —xcha'.
01043028	Rike xkik'ul uwach yey xkib'i'ij che: —Ri qaqaw, ri ajchak la utz uwach. Rire k'a k'aslik —xecha'. Yey xkixukub'a' tanchi kib' chwach ri José ruk' ri kipalaj k'a pulew.
01043029	Ek'u ri José xtzu'n pa taq utzal, ek'u xril pan uwach ruchaq' Benjamín, e uchaq' junam kiqaw yey junam kichu ruk' yey xub'i'ij: —¿E ichaq' wa' ich'i'pal ri xib'i'ij chwe? —xcha'. Yey jewa' xub'i'ij tanchik: —E ri DIOS chuya'a lo ri utzil chomalil pawi' ri'at walk'o'al —xcha'.
01043030	Ri José, echiri' xril uwach ruchaq', lik xmoq'oq' upa ri ranima' yey na jampatana xok b'i pa ja yey chiri' lik na xukuy ta chik, xumaj roq'ej.
01043031	Echiri' xuk'iso koq'ik, xuch'aj rupalaj yey xel loq, tek'uchiri' jewa' xtaqan che: «Chik'ama lo ri wa'im» xcha'.
01043032	Ri wa'im re ri José xya' chwa rumexa rire, ri wa'im ke ri ratzixelab' xya chwa ri mexa yijib'am panoq ke rike, yey ri wa'im ke raj Egipto xex kewa' wi ruk' ri José, xya' ri kiwa chwi ri kimexa rike, ma raj Egipto lik kumulij kik'u'x yey na kakaj tane kewa' junam kuk' raj hebreo.
01043033	Ek'u ri katzixelab' ri José xetz'uyi'ik yey ek'u rire xeb'unuk' chuchola'j, xjeqer lo ruk' ri atzixel yey xk'is k'a ruk' ri chaq'ixel. Ek'u rike lik xkam kanima' che wa' yey kakitzula' kiwach chikiwach.
01043034	Ri José e xuya ri b'iq'ib'al wa chike jela' pacha' ri k'o chwa rumexa rire, no'j che ri Benjamín wo'ob' (5) laj chik xuya che chwa ri k'o chikiwa ri nik'aj chik. Jek'ula', ri José kuk' ri ratzixelab' xewa'ik, xkitij vino yey lik xeki'kot junam.
01044001	Tek'uchiri' ri José xutaq rachi kataqan pa rocho yey jewa' xub'i'ij che: —Chanojisaj che trigo ri kikostaal wa'chijab', yey ya'a b'i chike ronoje ri utz kakik'am b'i yey ya'a b'i ri kimeyo chike chikijujunal chupa ri kikostaal.
01044002	Yey ya'a ne b'i ri nu-copa re plata chupa rukostaal ri kich'i'pal, ya'a b'i junam ruk' ri meyo xtoj wi rutrigo —xcha'. Ri ajchak e xu'ano janipa ri xub'i'ij ri José che.
01044003	Echiri' xsaqirik, e taq ri ratzixelab' ri José xeyakataj b'i yey xkimaj b'i kib'e, junam kuk' ri ki-axna.
01044004	K'amaja' ne naj eb'elinaq b'i che ri tinamit, echiri' ri José xub'i'ij che ri rajchak pa rocho: —Jat, cheb'aternab'ej b'i rachijab' yey chab'i'ij chike echiri' keb'amajo: “¿Su'chak na utz ta uk'ulik uwach ki'an ri utz 'anom chiwe?
01044005	Ma xiwelaq'aj lo ri copa re plata. Yey wa' e ri kuchapab'ej ri wajaw re tijib'al uya' yey ruk' ne wa' kareta'maj sa' taq ri katajin loq. ¡Ri xi'ano e lik na utz taj!” —katcha chike.
01044006	Ek'uchiri' ri rajchak ri José xeb'umaj pa ri b'e, e xub'i'ij chike janipa ri xb'i'x b'i che rire,
01044007	yey rike xkib'i'ij che: —¿Su'b'e jela' kab'i'ij la chiqe? Ma ri'oj na kaqa'an tane k'ana ri' wa'.
01044008	Ma ruma ne ri' xojtzelej lo Canaán re xo'lqatzelej ri meyo xqariq chupa ri qakostaal. ¿Su'chak k'u ri' wo'ora kaqeleq'aj lo ri oro o ri plata pa rocho ri ajaw la?
01044009	No'j china ruk' kariqitaj wi ri copa, ¡kamisax na ri' yey kaqaya ne qib' ri' ri'oj kojkanaj kanoq pacha' oj ajchak e loq'otalik e la! —xecha'.
01044010	Tek'uchiri' ri rajchak ri José xuk'ul uwach: —Jela' chu'ana pacha' ri xib'i'ij, no'j xew ka'an wa' che ri jun kariqitaj wi ri copa ruk': Rire kakanaj kanoq re ku'an wajchak; yey ri nik'aj chik na jinta k'o kakeqelej che wa' —xcha'.
01044011	Chikijujunal k'u ri' rike maji chik xkiqasala' ri kikostaal chwa kachaq taq ri ki-axna yey xkijaq uchi'.
01044012	Ek'u ri rajchak ri José xutzukuj chujujunal ri kostaal, xujeqeb'ej ruk' ri kostaal re ri atzixel yey xuk'isib'ej ruk' rukostaal ri chaq'ixel ch'i'p; ¡yey chupa k'u ri kostaal re ri Benjamín xuriq wi ri copa!
01044013	Echiri' rike xkil wa', xkirich'ij ri kiq'uu' ruma ri b'iis xok lo kuk'. Tek'uchiri' chikijujunal xkaq'anisaj ri eqa'n chwi ri ki-axna yey xetzelej tanchi pa ri tinamit.
01044014	Echiri' ri Judá kuk' ri ratzixelab' xeb'opon chirocho ri José, rire k'a k'o ne chiri'. Ek'u ri xki'ano e xkixukub'a' kib' chwach ri José ruk' rukurusil ri kipalaj k'a chwa ulew.
01044015	Yey xutz'onoj k'u ri José chike: —¿Sa' wa xi'ano? ¿Na iweta'am ta kami e juna achi jela' pacha' ri'in ronoje kareta'maj sa' taq ri katajin loq? —xcha'.
01044016	Ek'u ri Judá jewa' xub'i'ij: —Lal wajaw, ¿sa' rub'i'xikil kaqa'an che'la? ¿Sa' ta nawi u'anik kaq'alajisaj chiwach na jinta eleq' xqa'an che'la? Ri DIOS e ri xq'alajisan re sa' ri mak qa'anom lo ojertan. E janipa wa oj k'o wara chiwach la; oj k'u ajchak la ri' wo'ora, junam ruk' ri jun xriqitaj ri copa ruk' —xcha'.
01044017	Ek'u ri José jewa' xub'i'ij: —¡Ja'i, na kan'an tane k'ana ri'! Ma xew ri jun xriqitaj ri copa ruk' e ku'an wajchak ri'. Ek'u ri'ix, utz kixtzelej chi utzil k'oleem chi rocho riqaw —xcha'.
01044018	Tek'uchiri' ri Judá xqib' ruk' ri José yey jewa' xub'i'ij che: —Ri'in kantz'onoj che'la, lal taqanel, ma'an ko la ri', ya'a la chwe kinch'a't uk' la e la' xa chiqawach. Mape oyowal la wuk', ma rilal e lal jela' pacha' ri faraón.
01044019	E ri petinaq loq, rilal xtz'onoj la chiqe we k'a k'as ri qaqaw yey we k'o juna chik qachaq'.
01044020	Yey ri'oj xqak'ul uwach che'la: “K'a k'o ri qaqaw lik nimalaj winaq chik. Yey xqab'i'ij che'la k'o jun qachaq', e ri ch'i'p. Wa' xalaxik echiri' ri qaqaw lik nimalaj winaq chik, ruma k'u ri' e ri qaqaw lik k'ax kuna'o, ma xew chi ne uk'ajol la' k'olik junam kichu ruk' ri jun chik ratz xkamik” xojcha che'la.
01044021	Ek'u rilal xtz'onoj la chiqe kaqak'am loq, ma ka'aj la keta'maj la uwach.
01044022	Ek'u ri'oj xqab'i'ij che'la: “E rala na utz taj kuya kan ruqaw, ma we xuya kanoq asu kakam ri' ri nimalaj winaq” xojcha'.
01044023	No'j rilal xb'i'ij la chiqe: “We rire na kape ta iwuk', mixpe chi ri' chinuwach” xcha la.
01044024	Ek'uchiri' xojopon ruk' ri qaqaw, ri ajchak la, xqatzijoj che ronoje ri xb'i'ij la chiqe.
01044025	Echiri' ik'owinaq chi uk'iyal q'iij, ri qaqaw xub'i'ij chiqe: “Jix, ji'loq'o tanchi k'ana qa-trigo”.
01044026	No'j ek'u ri'oj xqab'i'ij che: “Na utz taj koje'ek we na ke'ek ta ri qachaq' quk'; ma we rire na kojrachib'ilaj tub'i, na utz ta ri' kojok chwach rachi” xojcha che.
01044027	Ek'u ri qaqaw jewa' xub'i'ij chiqe: “Ri'ix iweta'am xeb'alax ka'ib' (2) nuk'ajol chirij ri wixoqil.
01044028	Jun chike wa' xsachik yey k'a waq'ij ora na wilom ta chi uwach. Kamb'i'ij ri'in pa qatzij wi juna awaj aj upa taq che' xtijow re.
01044029	Yey we kimaj tan chub'i wa jun nuk'ajol chwe, yey we k'o k'u xuk'ulumaj, kiweqelej k'u ri' ri'ix we ri'in in nimalaj winaq kinkam ruma b'iis” xcha chiqe.
01044030	Jela' k'u ri', ri nuqaw lik uk'amom uwach chirij rala ma k'ax kuna'o. We rala na e ta jun quk' echiri' kojoponik,
01044031	ri' kakam ri qaqaw che b'iis echiri' na karil ta chi uwach. Kaqeqelej k'u ri' ri'oj we ri nimalaj winaq qaqaw kakam ruma b'iis.
01044032	Lal wajaw, ri'in ximb'i'ij che ri nuqaw chinuqul ri'in kanya wi rala, ximb'i'ij k'u ri' che “we na xink'am ta chi lo che, in ri' kineqelen chwach rire ronoje q'iij re ri nuk'aslem” xincha che.
01044033	E uwari'che, ma'an ko la ri' lal wajaw, ya'a la chwe ri'in e in ri kinkanaj kanoq in ajchak la puk'axel rala. Ya'a k'u la luwar che rire katzelej kuk' ri ratzixelab'.
01044034	Ma, ¿sa' ru'anik ri' kinopon ruk' ri nuqaw, we na wachb'ilam tub'i rala? ¡Na kwaj taj kanwil ri paxib'al k'u'x kopon wi ri nuqaw! —xcha'.
01045001	Ri José na xuch'ij ta chi ri k'o pa ranima' e la' chikiwach konoje ri e rajchak ek'o chiri', yey jewa' xujeq kasik'in che ub'i'xikil chike: «¡Chixelub'i iwonoje wara!» xcha'. E la' xew rire kuk' ri ratzixelab' xekanaj kanoq echiri' xuq'alajisaj china rire.
01045002	Tek'uchiri' xujeqo koq'ik lik kasik'inik. Konoje k'u raj Egipto xkito, yey wa' na jampatana xopon ub'i'xikil k'a chuxikin ri faraón chupa ri palacio.
01045003	Ek'u ri José jewa' xub'i'ij chike ri ratzixelab': —Ri'in in José. ¿K'a k'as ri nuqaw? —xcha'. No'j rike lik xkixi'ij kib' yey na xkiriq ta k'u sa' ri kakik'ulub'ej uwach, na q'alaj ta chik sa' ri kaki'ano ma xkilo ¡e ri José k'o chikiwach!
01045004	Ek'u ri José jewa' xub'i'ij chike: —¡Chixqib' loq! —xcha'. Echiri' rike xeqib' pan ruk' rire, jewa' xub'i'ij tanchi chike: —¡Ri'in in ichaq' José! Ri xinik'ayij lo wara Egipto.
01045005	Ek'u wo'ora, mapax ik'u'x yey mape ne iwoyowal chiwach ri'ix ruma xinik'ayij loq, ma e ri DIOS ri xinunab'esaj lo ri'in wara Egipto chiwach ri'ix cha' kakolob'ex ri kik'aslem uk'iyal tikawex.
01045006	E ka'ib' (2) junab' wa' katajin ri numik chupa wa tinamit, yey k'a k'o wo'ob' (5) junab' e la' na jinta k'ana tiko'najik Yey na jinta k'ana molonik ka'anik.
01045007	No'j ri DIOS xinutaq lo chiwach ri'ix cha' jela' na kasach ta iwach ri'ix che ruwachulew, yey kixresaj k'u chupa ri k'ax cha' jela' kak'iyar iwach yey kak'oji' ik'aslemal.
01045008	Jek'uri'la', e ri DIOS xintaqaw lo chupa wa luwar, na e ta ri'ix; e Rire in kojoyom cha' inya'l una'oj ri faraón yey uya'om panuq'ab' ronoje ri b'itaq re, yey in taqanel puwi ronoje ri tinamit Egipto.
01045009	Jix pa k'owi ri nuqaw, chiwilij b'i yey chib'i'ij che: “Jewa' kub'i'ij ri José, ri k'ajol la: ri DIOS inukojom in ajwach re ronoje ri tinamit Egipto. Peta la, chino'lila la, chilij lo la.
01045010	Kajeqi' la chupa ri luwar re Gosén, junam kuk' ri k'ajol la yey taq ri mam la yey kuk' konoje ri chikop yey ri b'exex la yey ronoje ri b'itaq e la. Ma jela' xa naqaj kak'oji' wi la chwe.
01045011	Chiri' ri'in kantzuq wi alaq, rilal junam kuk' ri alk'o'al la, yey konoje ri ek'o uk' la cha' jela' k'o ronoje ri kajawax che alaq, ma k'a k'o numik wa wo'ob' (5) junab' katajin loq” kixcha che.
01045012	Ri nuchaq' Benjamín yey ri'ix lik kiniwilo, ma pa qatzij wi in ri'in José ri ximb'i'n re wa'.
01045013	Chitzijoj k'u pan che ri nuqaw puwi ri nimalaj taqanik ya'om pa nuq'ab' wara Egipto yey puwi ronoje ri iwilom b'i wara. ¡Chiwilij b'i, ji'k'amala' ri nuqaw! —xcha'.
01045014	Xew xub'i'ij wa' ri José, xulaq'apuj ruchaq' Benjamín yey xujeq koq'ik. Yey jenela' ri Benjamín, xoq'ik e la' ulaq'apum ri José.
01045015	Tek'uchiri' ri José xutz'ub' chwa ke' ri ratzixelab', yey xoq'ik echiri' xeb'ulaq'apuj chikijujunal. K'a ek'uchiri', ri ratzixelab' xkijeq kech'aw che.
01045016	Xtataj k'u chupa ri palacio re ri faraón puwi ri kik'unik ri ratzixelab' ri José. Ek'u ri faraón junam kuk' ri rajchak k'o kiwach lik xeki'kot che wa'.
01045017	Yey ri faraón jewa' xub'i'ij che ri José: «Jewa' chab'i'ij chike rawatzixelab': “E chi'ana wa': chiya'a b'i ri eqa'n chikij ri-axna iwe'ix yey chixtzelej Canaán.
01045018	Chik'ama k'u lo riqaw kuk' taq riwalk'o'al ri'ix. Chixpetoq, ma ri'in kanya chiwe ri chomilaj ulew re Egipto yey ek'u kitij ri' ri chomilaj ujiq'ob'alil taq ruwu'lew”» katcha'.
01045019	Ek'u ri'at José, chab'i'ij chike rawatzixelab': «E chi'ana wa': “Chik'ama b'i wara Egipto janipa chi kareta jek'etal kuma kawayu' kajawaxik re keb'ik'am lo ri wixoqilal yey ri walk'o'al, yey kik'am lo riqaw.
01045020	Yey mub'isoj ik'u'x ri b'itaq iwe k'o iwuk' wo'ora, ma che ronoje ri utz k'o Egipto ku'ana iwe'ix”» katcha chike.
01045021	Jela' xki'an k'u ri ralk'o'al ri Israel. Ri José xuya taq b'i ri kareta jek'etal kuma kawayu' chike, jela pacha' ri xtaqan ri faraón che yey xuya b'i kiwa re kakitij pa b'e,
01045022	yey chikijujunal xuya b'i kiq'uu' k'asaq cha' kakijal ri kikojom, no'j che ri Benjamín xuya b'i wuqub' (7) libra ruk' nik'aj ra'lal meyo re saqapwaq yey wo'ob' (5) mo'laj uq'uu' re kukojo.
01045023	Yey che ruqaw, xutaq b'i lajuj (10) b'uru keqam b'i sa' taq ri lik choom kuya ruwu'lew re Egipto. Yey xutaq b'i lajuj axna (10) xkeqaj b'i trigo, pam yey wa'im, cha' ri kiqaw na kutij ta numik pa b'e.
01045024	Echiri' ri José xeb'uch'ab'ej b'i ri ratzixelab', xub'i'ij chike: —Mixch'o'jin chiwach pa b'e —xcha'. Ek'u ri' rike xeb'ek.
01045025	Xeb'el k'u b'i Egipto yey xeb'opon Canaán, pa jeqel wi ri kiqaw Jacob.
01045026	Echiri' xeb'oponik, jewa' xe'kib'i'ij che ri Jacob: «¡Ri José k'aslik, yey e rire ri taqanel puwi ronoje ri tinamit Egipto!» xecha'. Ek'u ri Jacob lik xkam ranima' che, na kukoj ta ri katajin ub'i'xikil che.
01045027	No'j echiri' xkitzijoj che ronoje ri xub'i'ij b'i ri José chike yey echiri' xril taq ri kareta jek'etal kuma kawayu' utaqom b'i ri José re k'amb'al b'i re, lik xmiq' uk'u'x yey xki'kot che.
01045028	Jek'uwa' xub'i'ij ri Israel: —¡Xa ne ruk' wa kanto k'a k'as ri nuk'ajol José, lik kakub'i' nuk'u'x che! Kine'ek k'ut, ki'nwila uwach xaloq' k'amaja' kinkamik —xcha'.
01046001	Ri Jacob xumaj b'i ub'e ruk' ronoje ri k'o ruk'. Echiri' xopon Beerseba, xeb'ukamisaj awaj re uqasa'n chwi jun altar chwach ri DIOS re ruqaw Isaac.
01046002	Chupa la' la jun aq'ab' ri DIOS xch'a't ruk' ri Jacob, yey xuq'alajisaj jun k'utub'al che. Xuch'ab'ej k'u ruk' rub'i', jewa' xub'i'ij che: —Jacob, Jacob —xcha che. Rire xuk'ul uwach: —Ri' in k'o wara —xcha'.
01046003	Tek'uchiri' ri DIOS xub'i'ij: —Ri'in In AJAWAL DIOS, ri DIOS re raqaw. Maxi'ij awib' kate'ek Egipto, ma chiri' kan'an wi jun nimalaj tinamit chawe ri'at kuk' rawalk'o'al keb'alaxik .
01046004	Ri'in kine'ek awuk' chila' Egipto, yey In ri kinesan lo ke rawalk'o'al chila'. Yey echiri' kopon rakamik, ri José e kak'oji' chiri' awuk' —xcha'.
01046005	Tek'uchiri' ri Jacob xel b'i chiri' Beerseba. E taq k'u ruk'ajol xkiya b'i ri kiqaw yey taq ri kalk'o'al yey ri kixoqilal chupa ri kareta jek'etal kuma kawayu' utaqom lo ri faraón re k'amb'al b'i ke.
01046006	Ri Jacob kuk' konoje ri ralk'o'al xeb'ek Egipto, yey xeb'ekik'am b'i ri kib'aka'ib' yey ri kib'exex yey ronoje rub'itaq ke xkich'ak chila' Canaán.
01046007	Yey xeb'uk'am b'i konoje ruk'ajol, taq rumi'al, taq rumam chi alab'o chi alito, ma rire xeb'uk'am b'i ruk', konoje ri ralk'o'al.
01046008	E b'i'aj wa' ke raj Israel xeb'ek Egipto; wa' e ke'elawi, ri Jacob kuk' konoje ri ralk'o'al: ri Rubén, ruk'ajol atzixel ri Jacob.
01046009	E taq ruk'ajol ri Rubén e wa': ri Hanoc, ri Falú, ri Hezrón, yey ri Carmi.
01046010	E taq ruk'ajol ri Simeón e wa': ri Jemuel, ri Jamín, ri Ohad, ri Jaquín, ri Zohar yey ri Saúl, e ri Saúl e ralab' jun ixoq aj cananea.
01046011	E taq ruk'ajol ri Leví e wa': ri Gersón, ri Coat yey ri Merari.
01046012	E taq ruk'ajol ri Judá e wa': ri Er, ri Onán, ri Sela, ri Fares yey ri Zara. No'j ri Er yey ri Onán xekam kan chwach taq rulew re Canaán. E taq ruk'ajol ri Fares e wa': ri Hezrón yey ri Hamul.
01046013	E taq ruk'ajol ri Isacar e wa': ri Tola, ri Fúa, ri Job yey ri Simrón.
01046014	E taq ruk'ajol ri Zabulón e wa': ri Sered, ri Elón yey ri Jahleel.
01046015	Ek'u rike xeb'u'ana' ralk'o'al ri Jacob xek'oji' chirij ri Lea, echiri' ek'o chila' Padan-aram. Yey k'o chi jun umi'al Dina. Konoje k'u ri ralk'o'al e 33 chi konoje chi achijab' chi ixoqib'.
01046016	E taq ruk'ajol ri Gad e wa': ri Zifión, ri Hagui, ri Ezbón, ri Suni, ri Eri, ri Arodi yey ri Areli.
01046017	E taq ruk'ajol ri Aser e wa': ri Imna, ri Isúa, ri Isúi, ri Bería. Yey ri Sera wa' kanab' wa' wa achijab'. E taq ruk'ajol ri Bería e wa': ri Heber yey ri Malquiel.
01046018	Ek'u rike xeb'u'ana' ralk'o'al ri Jacob xek'oji' chirij ri Zilpa. Rire e jun ixoq xuya' ri Labán che rumi'al Lea re rajchak. Konoje k'u ri ralk'o'al e waqlajuj (16) chi konoje.
01046019	Taq ri ralab' ri Raquel, ri rixoqil ri Jacob, e wa': ri José yey ri Benjamín.
01046020	E ruk'ajol ri José xek'oji' ruk' ri rixoqil Asenat e wa': ri Manasés yey ri Efraín, wa' xeb'alax chila' Egipto. Ri Asenat e umi'al ri Potifera, ri kuq'atisaj qasa'n chwach ri tyox re ri tinamit On.
01046021	E taq ruk'ajol ri Benjamín, e wa': ri Bela, ri Bequer, ri Asbel, ri Gera, ri Naamán, ri Ehi, ri Ros, ri Mupin, ri Hupim, yey ri Ard.
01046022	Ek'u rike xeb'u'ana' ralk'o'al ri Jacob xek'oji' chirij ri Raquel, e kajlajuj (14) chi konoje.
01046023	Ruk'ajol ri Dan e ri Husim.
01046024	Taq ruk'ajol ri Neftalí e wa': ri Jahzeel, ri Guni, ri Jezer yey ri Silem.
01046025	Ek'u rike xeb'u'ana' ralk'o'al ri Jacob xek'oji' chirij ri Bilha. Ri Bilha e jun ixoq xuya ri Labán che rumi'al Raquel re rajchak. Konoje k'u ri ralk'o'al e wuqub' (7) chi konoje.
01046026	Konoje taq ri xeb'ek ruk' ri Jacob chila' Egipto, wa' e ralk'o'al ruma rire, chi konoje e 66, yey na e jinta pa kajlib'al ri kixoqilal taq ruk'ajol.
01046027	E ka'ib' ruk'ajol ri José xeb'alax Egipto. Jela' k'u ri' rupamilia pamilia ri Jacob xeb'opon Egipto e 70 chi konoje.
01046028	Ri Jacob xunab'esaj b'i ruk'ajol Judá pa k'owi ri José, cha' kolu'k'ulu ruqaw chupa ri luwar re Gosén.
01046029	Echiri' k'o chi ri Jacob chiri' Gosén, ri José xtaqan che kayijb'ax rukareta jek'etal kuma kawayu' re ku'k'ulu ruqaw. Echiri' xopon chwach ruqaw, xulaq'apuj yey lik naj xoq'ik e la' k'o chwi ruteleb' ruqaw.
01046030	Tek'uchiri' ri Jacob jewa' xub'i'ij che ri José: —E wo'ora chinkama k'ut, ma xinwil awach yey xinweta'maj k'a at k'aslik —xcha'.
01046031	Ek'u ri José jewa' xub'i'ij chike ri ratzixelab' yey chike konoje ri ralk'o'al ruqaw: —Kine'ek ruk' ri faraón, ki'mb'i'ij wa' che: “Ri watzixelab' yey taq ri ralk'o'al ri nuqaw, ri e jeqel chila' Canaán, epetinaq keb'o'ljeqela wara pa wa in k'owi ri'in.
01046032	Rike kik'amom lo ri kib'exex yey ri kib'aka'ib' yey ronoje ri k'o kuk', ma ri kichak rike e ajchajinel b'exex yey e ajchajinel chikop kincha che rire” xcha'.
01046033	E uwari'che, echiri' ri faraón kixusik'ij yey kutz'onoj chiwe sa' richak ri'ix,
01046034	ek'u ri'ix jewa' kib'i'ij che: “Ri'oj oj ajchajinel b'exex chwi lo qach'uti'nal jela' pacha' ri xki'an ri qati'-qamam yey k'a e kaqa'an wo'ora” kixcha'. Chib'i'ij k'u wa' cha' utz kixjeqi' chupa ri luwar re Gosén, ma raj Egipto kumulij kik'u'x keqib' kuk' raj chajal b'exex.
01047001	Ri José xe'ek ruk' ri faraón yey jewa' xub'i'ij che: —E ri nuqaw yey ri watzixelab' xek'unik epetinaq Canaán yey e k'o chi chupa ri luwar re Gosén ruk' ri kib'exex, ri kib'aka'ib' yey ruk' ronoje ri k'o kuk' —xcha'.
01047002	Ri José xeb'ucha' b'i wo'ob' (5) chike ri ratzixelab' yey xeb'uk'am b'i chwach ri faraón, cha' rire kareta'maj kiwach.
01047003	Ek'u ri faraón xutz'onoj chike ri ratzixelab' ri José: —¿Sa' ri kixchakun wi ri'ix? —xcha'. Rike xkik'ul uwach: —Ri qachak ri'oj ajchak e la, e oj ajchajinel b'exex, jela' pacha' ri kichak ri qati'-qamam —xecha'.
01047004	Jetanchi wa' xkib'i'ij che ri faraón: —Ri'oj oj petinaq re kojo'ljeqela wara Egipto, ma lik k'o numik chila' Canaán yey na jinta kecha' ri qab'exex. Ma'an ko la ri', ya'a la luwar chiqe koj-jeqi' chupa ri luwar re Gosén —xcha'.
01047005	Tek'uchiri' ri faraón jewa' xub'i'ij che ri José: —Raqaw yey rawatzixelab' epetinaq re keb'o'ljeqela chanaqaj ri'at.
01047006	E taq rulew re Egipto paq'ab' k'owi. E chaya'a ri luwar re Gosén chike cha' utz kejeqi' chiri', ma e lik chomilaj ulew wa' k'o che ronoje ri tinamit. Yey we aweta'am chikixo'l rike ek'o achijab' lik e ajchak, cheb'aya'a taq ri nuchikop pakiq'ab' —xcha'.
01047007	Ek'u ri José xuk'amb'i ruqaw Jacob chwach ri faraón, cha' ri faraón kareta'maj uwach. Ri Jacob xutz'onoj rutzil chomalil puwi ri faraón jela' pacha' taqal che juna taqanel.
01047008	Yey ri faraón xutz'onoj che: —¿Janipa chi ri junab' la? —xcha che.
01047009	Yey ri Jacob xuk'ul uwach: —Ri'in k'o chi 130 junab' chwe. Yey e wa' na xa ta pa jun luwar in jeqel wi. Ri nuk'aslem xa ajilam junab' yey lik k'ayew taq ri inik'owinaq wi, ma k'amaja' ne kinopon che ri kijunab' xek'asi' wi ri nuchu-nuqaw —xcha'.
01047010	Tek'uchiri' ri Jacob xutz'onoj tanchi rutzil chomalil puwi ri faraón yey xel b'i chiri'.
01047011	Jek'ula' ri José xuya pakiq'ab' ri chomilaj ulew re Egipto, cha' kejeqi' chiri', jela' pacha' ri xtaqan ri faraón che. Jela' k'u ri' ruqaw yey ri ratzixelab' xk'oji' kulew chupa ri luwar re Ramesés.
01047012	Chwi k'u ri', ri José xuya rib' che kitzuqik ruqaw, ri ratzixelab' yey konoje ri kalk'o'al rike yey xuya chike sa' taq ri kajawax chikijujunal pamilia.
01047013	Ek'uchiri' che ronoje taq ri luwar na kariqitaj ta trigo, yey ri numik e la' katajin unimarik. Ruma ri' e chupa ri luwar re Egipto yey chupa ri luwar re Canaán ri winaq e k'o pa k'ax ruma ri numik.
01047014	Ri José xumol uchi' ronoje ri meyo ke raj Egipto yey ke raj Canaán, wa' e tojob'al re ri trigo xkiloq'o yey xuk'ol pa k'olotal wi ri pwaq re ri palacio re ri faraón.
01047015	Echiri' xk'is ri kimeyo raj Egipto yey raj Canaán, konoje raj Egipto xe'kib'i'ij che ri José: —¡Wo'ora chojtzuqu la! Ma na ub'e ta ri' we kaya la luwar chiqe kojkamik, xa ruma na jinta chi qameyo —xecha'.
01047016	Yey ri José jewa' xuk'ul uwach chike: —We na jinta chi imeyo, chik'ama lo ri' ri chikop chwe yey ri'in kanya trigo chiwe puk'axel wa' —xcha'.
01047017	Ek'u raj Egipto xkik'am b'i ri kikawayu', ri kib'exex, ri kib'aka'ib' yey ri ki'axna che ri José, yey puk'axel wa' ri José xuya trigo chike ronoje la' la junab'.
01047018	Xik'ow la' la junab', yey chuka'm junab' k'ut xe'kib'i'ij tanchi che ri José: —Na utz ta kaqewaj che'la na jinta chi qameyo, yey ne ri qachikop pa q'ab' chi la k'owi. Na jinta chi k'o quk' cha' kaqaya che'la, xew chi k'u ri' ri'oj yey ri qulew k'o quk'.
01047019	Wo'ora chojloq'o la ri'oj yey loq'o la ri qulew puk'axel ri trigo kaya' la chiqe. Koju'an ajchakunel puq'ab' ri faraón, yey kaqachakuj uwach ri qulew cha' ku'an re rire, yey jela' kaya la ija' chiqe re kaqatiko, yey kojk'asi' k'ut yey rulew na kuxlan taj. ¿Su'chak kaya la luwar chiqe kasach qawach junam ruk' taq ri qulew? —xecha'.
01047020	Tek'uchiri' ri José xuloq' ronoje rulew re Egipto yey wa' xu'ana re ri faraón, ma raj Egipto xkik'ayij ri kulew ruma ri numik. Jela' k'u ri' rulew xq'ax puq'ab' ri faraón.
01047021	Yey ri tikawex e aj Egipto xeb'u'ana e ajchakunel re ri faraón che ronoje ri nimalaj tinamit Egipto.
01047022	No'j e taq rulew na xuloq' ta ri José, e ri kulew ri keq'atisan qasa'n chwach taq tyox re Egipto, ma ri faraón xex keb'uto' wi ruk' ri kakitijo; e uwari'che rike na xkik'ayij ta ri kulew, ma kewa' ruk' ri kuya ri faraón chike.
01047023	Tek'uchiri' ri José xub'i'ij chike raj Egipto: —Wo'ora ri'ix junam ruk' riwulew, ix chi re ri faraón, ma ri'in xixinloq'o re kixu'ana re ri faraón. K'o ija' wara, chik'ama b'i re ki'ana awanik chwa taq rulew.
01047024	No'j kiya che ri faraón ruro' (5ª) parte re ri molonik ki'ano, yey e ri kakanaj kanoq che ri molonik, wa' re ija' re kitik ri'ix rulew yey re kixwa' ruk', kewa' riwalk'o'al yey konoje ri e jeqel iwuk' —xcha'.
01047025	Yey rike xkik'ul uwach: —Rilal lik utz k'u'x la quk' ri'oj, ma xojkolob'ej la. ¡Wo'ora kojkanaj kanoq oj chakunel puq'ab' ri faraón! —xecha'.
01047026	Jek'ula' ri José xukoj jun taqanik puwi ronoje ri tinamit Egipto cha' kaya' che ri faraón ruro' (5ª) parte re ri molonik kaki'an ri tikawex. Wa' k'a ka'an ne waq'ij ora. No'j ri keq'atisan qasa'n chwach taq tyox na jinta k'o kakiya'o, ma xew ri kulew rike na xu'ana ta re ri faraón.
01047027	Ri tinamit aj Israel xejeqi' Egipto. Chiri' xkanaj rulew pakiq'ab' chupa ri luwar re Gosén, yey chiri' lik xk'iyar wi kiwach rike.
01047028	Wuqlajuj (17) junab' xjeqi' ri Jacob chiri' Egipto yey chi ronoje ri junab' xk'asi'ik e 147 junab'. E ujunab' ri' xopon wi.
01047029	Ek'uchiri' ri Jacob xuna'o ya kakamik, xutaq usik'ixik ruk'ajol José yey xub'i'ij che: —We pa qatzij wi ka'an wa kantz'onoj chawe, chaya'a raq'ab' chuxe' lo ri waa' yey chak'utu ri utzil ak'u'x lik jikil uwach chwe. ¡Ma'an ko ri', na kinamuq ta wara Egipto!
01047030	Echiri' kinkamik, kinek'ola junam kuk' ri wati'-numam, chinawesaj b'i wara Egipto yey chinamuqu pa emuqum wi rike —xcha'. —Utz ri' jela' kan'ano —xcha ri José.
01047031	—Chajikib'a' uwach ri' chwe —xcha ruqaw Israel che. Ek'u ri José xujikib'a' uwach che, tek'uchiri' ri Jacob xuyuxub'a' rib' chujolom ruch'aat yey jela' xuloq'nimaj uq'iij ri DIOS.
01048001	Ik'owinaq chi jujun q'iij, jewa' xb'i'x che ri José: —Ri qaw la lik yewa' —xecha che. Tek'uchiri' ri José xe'rila ruqaw. Yey xeb'uk'am b'i ri ka'ib' uk'ajol, ri Manasés yey ri Efraín.
01048002	Jewa' xb'i'x che ri Jacob: —Ri k'ajol la José xk'unik re ko'lrila la —xecha che. Ek'u ri Jacob lik xuchuq'ub'ej rib, xtz'uyi' chuchi' ruch'aat.
01048003	Yey jewa' xub'i'ij che ri José: —Ri DIOS ri k'o Ronoje Unimal Uchuq'ab' Puq'ab', xuk'ut rib' chinuwach chupa ri tinamit Luz rub'i', che ri luwar re Canaán, yey xuya ri utzil chomalil Rire panuwi'.
01048004	Yey jewa' xub'i'ij chwe: “Chata pe', Ri'in kan'an chawe cha' kek'oji' uk'iyal awalk'o'al yey rike keb'u'ana uk'iyal nimaq tinamit. Yey chwi wa' kanya chike rike wa' wu'lew. Na jinta utaqexik ku'an ke rike”.
01048005	Ek'u wo'ora, ri keb' ak'ajol ri Efraín yey ri Manasés, ri xeb'alax wara Egipto echiri' k'amaja' kink'un ri'in awuk' chupa wa tinamit; rike lik e we'in jela' pacha' ri Rubén yey ri Simeón.
01048006	Ek'u rawalk'o'al keb'alax chiqawa apanoq e awe'at ri'; yey ruk' ri ki-herencia ri Efraín yey ri Manasés kel wi ri ki'ke.
01048007	Echiri' ri'in impetinaq Padan-aram, xkam chwinuq'ab' rachu Raquel chiri' xinmuq kan wi, chupa ri b'e re ke'ek Efrata, wo'ora Belén rub'i' —xcha'.
01048008	Tek'uchiri' ri Jacob xeril ri keb' uk'ajol ri José yey xutz'onoj che: —Yey rike, ¿e chinoq? —xcha'.
01048009	—Wa' e ri keb' nuk'ajol xuya ri DIOS chwe wara Egipto —xcha ri José che ruqaw. —Cheb'aqib'isaj chi lo k'enoq wuk', cha' kanya ri utzil chomalil pakiwi' —xcha ri Jacob.
01048010	Ruqaw ri José lik nimalaj winaq chik yey ruma la' na lik ta chi katzu'nik. Ek'u ri José xeb'uqib'isaj ralab'o chwach ruqaw, yey rire xutz'ub' chwa ke' yey xeb'ulaq'apuj.
01048011	Tek'uchiri' jewa' xub'i'ij che ri José: —¡E chinuwach ri'in na kanwil ta chi awach, no'j na e ta xu'ano, ma ri DIOS xuya ne chwe xinwil kiwach rak'ajol! —xcha'.
01048012	Ek'u ri José xeb'eresaj ralab'o chwi ruch'ek ruqaw, yey xuxukub'a' rib' ruk' rupalaj k'a chwa ulew.
01048013	Tek'uchiri' ri José xeb'uk'am kikab'ichal ruk'ajol, ri Efraín xuya puwikiq'ab' che yey ri Manasés xuya pumox yey xeb'uqib'isaj chwach ruqaw. Jela' k'u ri' ri Efraín xkanaj pumox che ri Jacob yey ri Manasés puwikiq'ab'.
01048014	No'j echiri' ri Jacob xuyak ruq'ab', ri xu'ano e xukurusij ruq'ab' yey e xuya ruwikiq'ab' chwi rujolom ri chaq'ixel Efraín, yey rumox xuya' chwi rujolom ri Manasés, tob' ri Manasés e ri atzixel.
01048015	Tek'uchiri' xuya ri utzil chomalil puwi ri José, jewa' xub'i'ij: «Ri DIOS, ri xkinimaj utzij ri numam Abraham yey ri nuqaw Isaac, ri DIOS ri inuchajim chwi walaxik loq,
01048016	ri Ángel ri kintob'ej che ronoje ri na utz taj, chuya'a lo ri utzil chomalil pakiwi wa keb' alab'o. Kuma rike kakuxtax ri nub'i', yey ri kib'i' ri numam Abraham, yey ri nuqaw Isaac, yey lik k'iyar kiwach yey cheb'u'ana jun nimalaj tinamit che ruwachulew» xcha'.
01048017	Echiri' ri José xrilo e ruqaw xuya ruq'ab' uwikiq'ab' chwi rujolom ri Efraín, wa' lik na xuk'ul ta uk'u'x; e xuchap k'u ri' ruq'ab' ruqaw re karesaj chwi rujolom ri Efraín cha' kukoj chwi rujolom ri Manasés,
01048018	yey xub'i'ij k'u ri José che ruqaw: —¡Na jeta la' taat, na jeta la'! Ma e atzixel wa jun. Ya'a la ri q'ab' la uwikiq'ab' chwi rujolom rire —xcha'.
01048019	Ek'u ruqaw na xraj ta xu'ano yey xub'i'ij che: —¡Ri'in weta'am wa' José, ri'in weta'am! Ma ri Manasés ku'ana jun tinamit lik k'o uwach. Na ruk' ta k'u ri' ruchaq' kak'oji' más uwach chwach rire, yey ri ralk'o'al keb'u'ana nimaq taq tinamit —xcha'.
01048020	Ek'u la' la q'iij wi, ri Jacob xuya ri utzil chomalil pakiwi rike yey xub'i'ij wa' wa ch'a'teem: —Ruk' rib'i' ri'ix kaya' ri utzil chomalil pakiwi ri tinamit Israel yey jewa' kab'i'xik: “E ri DIOS chuya'a ri utzil chomalil chawe jela' pacha' ri xuya che ri Efraín yey che ri Manasés” —xcha'. Yey ruk' wa' xuyak más uq'iij ri' ri Efraín e xunab'esaj chwa ri Manasés.
01048021	Tek'uchiri' jewa' xub'i'ij che ri José: —Chata pe', ri'in xa naqaj chi k'owi lo ri nukamik, no'j e ri DIOS k'o iwuk' yey Rire kixuk'am tanchi ub'i chupa ri tinamit ke ri iwati'-imam.
01048022	Ri'in kanya uwi rawulew chwa ri kanya chike rawatzixelab', wa' e ri xinmaj kan pa ch'a'oj chike raj amorreo.
01049001	Ri Jacob xeb'usik'ij ruk'ajol yey xub'i'ij chike: —Chixqib'uloq ma kamb'i'ij chiwe janipa ri kixik'ow wi chiqawach apanoq:
01049002	«Chixqib'uloq, ri'ix ix nuk'ajol ri'in in Jacob, Chita wa kamb'i'ij chiwe ma ri'in in iqaw Israel.
01049003	E ri'at Rubén, at ri nuk'ajol atzixel, at ri nuchuq'ab', e at ri nab'e uxu'manik ri nuchuq'ab'. Ri'at at kak'oji' más achuq'ab', chikiwa rachaq'.
01049004	No'j ri'at at pacha' utza'm ya' lik kab'osq'o'lik, na jinta kach'ijow uq'atexik; na at ta chi k'u ri nab'e, ma ri'at xach'ulaj ri nuch'aat, echiri' xatkotz'i' ruk' jun chike rixoqib' nu'anom wixoqil che.
01049005	Ri Simeón yey ri Leví kichaq' kib'; ri kikuchilo yey ri ki-espada e kakichapab'ej re kamik.
01049006	¡Na kwaj ta k'enoq kink'oji' kuk' echiri' kakimol kib' che u'anik ri na utz ta uwach! Ma echiri' lik k'o koyowal, xkikamisaj winaq; yey ruma ri kititz'itikil, xkiq'at ruqul kaqan ri b'oyexab'.
01049007	¡Itzel uwachlib'al ri kape pakiwi' ruma ri koyowal ma xkik'utu lik kach'oqoch'ot kuk'! ¡Ek'u kekicher b'i riwalk'o'al chupa ronoje ri luwar re Israel, wa' e ri tinamit re Jacob!
01049008	Ri'at Judá, e taq rachaq' yey rawatzixelab' kakiyak aq'iij, ma kapitz'leb'ej pakiqul taq ri tzel keb'ilow awe, yey ri e k'o chux chawe kakixuk kib' chawach.
01049009	¡Ri'at Judá, at nuk'ajol we ri'in! Ri'at at pacha' juna q'apo'j koj echiri' kuk'is ukamisaxik rawaj re kutijo; kuyuxub'a' rib', kapuyi' pulew, pacha' chi juna koj nim chik. ¿K'o nawi junoq utz kaqib' ruk' re kuch'ich'a'?
01049010	Na jinta junoq kamajaw ri taqanik k'o puq'ab' ri Judá, na jinta ne kamajaw re ri b'ara ya'tal kan pakiq'ab' ri ralk'o'al ketajin loq, ma kak'un na lo ri rajaw ri b'ara, ri jun taqal che kanimax utzij kuma taq ri tinamit.
01049011	Ek'u rire kuxim ne ri q'apoj ub'uru, che ruche'ul ri uva k'o uwach, yey rire kuch'aj ruq'uu' ruk' ri vino, ruma ri lik k'o ruwa'al ri uva, kuch'aj ruq'uu' chupa.
01049012	Rupuwach Rire más kakaqin upa chwa ri vino, yey ri re' más saq katzu'n chwa rusaqul ri leche.
01049013	Ri Zabulón kajeqi' chunaqaj ri mar pa keb'ok wuloq yey keb'el b'i barco. Ruk'isb'al ruchi' rutinamit kopon k'a Sidón.
01049014	Ri Isacar e pacha' jun awaj re eqa'n lik k'o uchuq'ab' ri pul chupa ruk'olib'al.
01049015	Echiri' karil ri luwar lik utz kaya' kan che yey lik ewi re uxlanib'al, kuya rib' re kuk'am b'i eqa'n, yey na kok ta iil che ku'an ajchakunel, kak'oji' puq'ab' jun chik.
01049016	Ri Dan kach'aw pakiwi' rutinamit, ma rire e jun chike ri mutza'j ralk'o'al kan ri Israel.
01049017	Ri Dan ku'an jela' pacha' ri kumatz kak'oji' chuchi' ri b'e kuti' ri raqan ri kawayu', yey kujub'aj lo pulew, ri k'o puwi ri kawayu'.
01049018	¡Lal QAJAWAL JEHOVÁ, lik kanwoye'ej ri kolob'etajik la!
01049019	Yey ri Gad uk'iyal eleq'omab' kuk'a'am kib' kepe chirij; no'j rire na jampatana ke'ek chikij.
01049020	E ri Aser lik rayib'al uwach ri katij ruk': ri wa'im k'o ruk' e ri kanimax pa rocho juna faraón.
01049021	Ri Neftalí jela' pacha' juna keej ati' tzoqopitalik yey lik e choom ri ral e k'o ruk'.
01049022	Ri José e jela' pacha' juna che' k'o chuchi' rak'al. E uwari'che lik kawachinik. Yey ruq'ab' kel taq lo puwi' ri tapya 'anom.
01049023	Raj ch'a'oj ruk' flecha tzel kakilo, ruk' unimal oyowal kakik'aqo yey xaqi e la' kakiternab'ej.
01049024	No'j ruk'aqb'al flecha re ri José lik k'o ukowil, yey na kakos taj kak'aqan ruk', ma ri kaya'w uchuq'ab', e ri DIOS ri lik K'o Uchuq'ab', wa' e DIOS re Jacob. ¡Xa maltyox che ri Jun Chajinel, ri pacha' Nimalaj Ab'aj kikowil ri tinamit Israel!
01049025	¡Xa maltyox che ri DIOS ri nukojom ri'in in aqaw ri'at, ma Rire kuya lo ri utzil chomalil pawi'! ¡Xa maltyox che ri DIOS ri k'o Ronoje Unimal Chuq'ab' Puq'ab'! Ma kuya lo ri utzil chomalil pawi' re chila' chikaj. ¡Yey kuya lo ri utzil chomalil chawe re ri ya' kel lo che rak'al! ¡Yey kuya lo chawe ri utzil chomalil kakik'ul rixoqib' keb'alanik yey ketz'umtisanik!
01049026	Wa utzil chomalil xinya ri'in chawe, lik kik'ow uwi' chwa ri xink'ul ri'in chike ri nuchu-nuqaw. Wa' kik'ow che taq ruwi juyub' na jinta uk'isik uwach. E taq k'u ri' wa utzil chomalil, kak'oji' puwi' ri José. Ma e rire ri xcha' chikixo'l ri ratzixelab'.
01049027	Ri Benjamín e pacha' utiiw lik b'iq'onel, ma aniim e keb'ukamisaj ri tzel kerilo yey chub'eneb'al q'iij, e kujach upa ri xumaj chike» xcha'.
01049028	E taq wa' ri kab'lajuj mutza'j ralk'o'al kan ri Israel, yey e xub'i'ij wa' ri kiqaw chike echiri' xuya ri utzil chomalil pakiwi' e chirij taq ri taqal chike chikijujunal.
01049029	Yey ri Jacob jetanchi wa' xub'i'ij chike ri ralk'o'al: «Xa naqaj chi k'owi ruq'ijol ri nukamik. Kinimuq pa emuqum wi ri nuchu-nuqaw, wa' e chupa ri pek k'o chwa rulew re Efrón ri hitita.
01049030	Wa' e chila' Canaán pa ri luwar re Macpela chunaqaj Mamre. Yey wa' e ulew ri xuloq' ri Abraham che ri Efrón, cha' e la' xa jumul ku'ana muqub'al qe ri'oj.
01049031	Chiri' xmuq wi ri Abraham yey chiri' xmuq wi ri rixoqil Sara, chiri' xmuq wi ri Isaac yey chiri' xmuq wi ri rixoqil Rebeca yey chiri' xinmuq wi ri Lea.
01049032	Rulew yey ri pek 'anom chiri' xuloq' ri Abraham chike raj hitita» xcha'.
01049033	Echiri' ri Jacob xuk'is uya'ik wa pixab'anik chike ri ralk'o'al, xkotz'i'ik yey xujek' rib' xkamik.
01050001	Tek'uchiri' ri José koq'ik xulaq'apuj ruqaw e la' kaminaq chik yey xutz'ub' chwa ree'.
01050002	Ek'u ri José xeb'utaq k'u raj kunanel e k'o puq'ab' cha' kakiyijib'a' ruk' kunab'al re ukowil ru-cuerpo ruqaw yey rike jela' xki'an che.
01050003	Yey 40 q'iij xemayin che uyijb'axik ru-cuerpo ri Jacob, ma e uq'ijol wa' kajawaxik re kayijib'axik yey re kachaqisax ru-cuerpo juna anima'. Ek'u raj Egipto 70 q'iij xkoq'ej rukamik ri Jacob.
01050004	Echiri' ik'owinaq chi ruq'ijol re ri kib'iis che rukamik ri Jacob, ri José xub'i'ij chike rajchak k'o kiwach pa palacio re ri faraón: —We ralaq kub'ul k'u'x alaq wuk' ri'in, ma'an ko alaq ri' b'i'ij alaq che ri faraón wa' wa nuch'a'teem:
01050005	“Echiri' ri nuqaw xanaqaj chi k'owi lo ruq'ijol kakamik, xutz'onoj chwe ri'in cha' kanjikib'a' uwach che re ki'nmuqu chupa ri muqub'al xuyijib'a' kan rire, yey wa' k'a chupa ri luwar Canaán k'owi. Jela' k'u ri' lik kantz'onoj ko che'la ruk' elejem, cha' kaya b'i la luwar chwe ki'nmuqu ri nuqaw, yey we e xin'an ri' wa', kintzelej tanchi uloq” —xcha'.
01050006	Ek'u ri faraón jewa' xutaq lo ub'i'xikil che ri José: —Jat ri', ja'muqu raqaw, jela' pacha' ri xutz'onoj chawe ka'an che —xcha'.
01050007	Ek'u ri José xe'ek xu'muqu ruqaw, yey xerachb'ilaj b'i konoje rajchak k'o kiwach pa palacio re ri faraón, kuk' ri e nimaq winaq e k'o pa rocho ri faraón yey konoje ri e nimaq winaq re ri tinamit Egipto.
01050008	Ri José xeb'uk'am b'i konoje ri e k'o pa rocho, xeb'uk'am b'i ri ratzixelab' kuk' konoje ri e k'o pa kocho rike. Xew k'u rak'alab' yey kuk' taq ri kawaj xekiya kan pa ri luwar re Gosén.
01050009	Yey e k'o ri soldado kikojom b'i kareta jek'etal kuma kawayu' yey e k'o ri kikojom b'i kawayu' xkachb'ilaj b'i ri José, ruk' wa' xeb'u'an uk'iyal tikawex xemolotaj b'i kechaqaqik xeb'ek.
01050010	Echiri' xeb'opon chupa ri luwar re ch'ayib'al trigo Atad rub'i', ri k'o ch'aqa ya' che ri nimaya' Jordán pa releb'al q'iij, ri xki'ano e xkimol kib' chiri' yey junam lik xkoq'ej rukamik ri Jacob; e wuqub' (7) q'iij k'u ri' xek'oji' pa b'iis junam ruk' ri José.
01050011	Echiri' raj cananeo ri e jeqelel chupa la luwar xkil ri katajin u'anik chiri' Atad jewa', xkib'i'ij: «Raj Egipto kaki'an muqunik re jun lik k'o uwach» xecha'. Ruma la' xkikoj rub'i' la' la jun luwar Abel-mizraim, wa' k'o pa releb'al q'iij che ri nimaya' Jordán.
01050012	E taq ruk'ajol ri Jacob xki'an che ri kiqaw ronoje ri utz'onom kan rire chike,
01050013	ma xkik'am b'i ru-cuerpo chila' Canaán yey xkimuq chupa ri pek k'o chwa rulew re Macpela, ri xuloq' ri Abraham che ri Efrón ri hitita cha' e la' xa jumul ku'ana muqub'al ke konoje ri ralk'o'al. Wa' wu'lew k'o chwach che ri Mamre.
01050014	Echiri' xmuqutaj kan ruqaw, ri José xtzelej tanchi Egipto junam kuk' ri ratzixelab' yey kuk' konoje ri xeb'ek ruk'.
01050015	Ek'u la' kaminaq chi ri Jacob, e ri ratzixelab' ri José xkijeq kakixi'ij kib' yey xkich'ob' raqan: —Wo'ora ri José laj tzel kojrilo yey ku'an uk'axel chiqe che ronoje ri na utz taj xqa'an che —xecha'.
01050016	Tek'uchiri' xkitaq ub'i'xikil che ri José: «Echiri' k'a k'as ri qaqaw, xub'i'ij kan chiqe kaqab'i'ij che'la:
01050017	“Ma'an ko ri', kantz'onoj chawe kakuy kimak rawatzixelab' ruma ri lik na utz ta uwach yey ri k'ax xki'an chawe”. Ruma k'u ri', kuyu la qamak ri'oj, wa oj ajchak re ri DIOS re ri qaw la» xecha'. Echiri' ri José xuta ri xkitaq ub'i'xikil che, xujeqo koq'ik.
01050018	Tek'uchiri' xeb'opon ri ratzixelab' ruk', xkiyuxub'a' kib' chwach rire ruk' ri kipalaj k'a chwa ulew yey xkib'i'ij che: —Ri' oj k'o wara, kaqaya qib' paq'ab' la. Wo'ora oj ajchak e la —xecha'.
01050019	Ek'u ri José xuk'ul uwach chike: —Mixi'ij iwib'. Ma ri'in na utz taj kink'oji' puk'axel ri DIOS re kanq'at tzij piwi'.
01050020	Ri xich'ob' ri'ix, e ki'an ri na utz taj chwe ri'in, no'j ri DIOS xujalk'atij ri na utz taj ruk' ri utz cha' e kaqa'an ri kojtajin che rilik wo'ora. Xu'an k'u wa' chwe ri'in re to'b'al ke uk'iyal tikawex cha' kak'oji' kik'aslem.
01050021	Mixi'ij k'u iwib', ma ri'in kanya chiwe sa' ri kitij ri'ix kuk' ri iwalk'o'al —xcha'. Jela' k'u ri' ri José xeb'ukub'a', ma xch'a't kuk' ruk' utzil chomal.
01050022	Ri José yey ri ralk'o'al ruqaw xejeqi' chiri' Egipto. Yey 110 junab' xk'asi' ri José,
01050023	k'a xril ne b'i kiwach ruxikin umam ri Efraín. Yey k'a xril ne b'i kiwach taq ruk'ajol ri Maquir, wa' uk'ajol ri Manasés. Wa' xu'an chike pacha' e ralk'o'al rire.
01050024	K'o k'u jun q'iij ri José xub'i'ij chike ri ratzixelab' yey ruchaq': —E ri'in xa naqaj chi k'owi lo ri nukamik. Ek'u ri DIOS kak'unik kixoluto'o' yey kixresaj b'i chupa wa tinamit cha' kixuk'am b'i chupa ri luwar xub'i'tisij che ri Abraham, che ri Isaac yey che ri Jacob —xcha'.
01050025	Tek'uchiri' ri José lik xutz'onoj chike ri ralk'o'al ri Israel (wa' e ri Jacob) cha' kakijib'a' uwach ri kich'a'teem che, jewa' xub'i'ij chike: —Pa qatzij wi, ri DIOS kak'unik kixoluto'o'. Echiri' jela' ku'ana', ri'ix kik'am b'i wara ri nub'aqil —xcha'.
01050026	Ri José xkam chila' Egipto echiri' k'o 110 junab' che, ek'u raj Egipto xkiyijib'a' ru-cuerpo ruk' kunab'al re ukowil, tek'uchiri' xya' pa jun kaxa re muqub'al yey xkanaj kan chiri' Egipto.
02001001	E kib'i' wa' taq ruk'ajol ri Israel, ri kab'i'x Jacob che; wa' e ri xeb'opon Egipto junam ruk' ri kiqaw, chikijujunal kuk' ri kalk'o'al:
02001002	ri Rubén, ri Simeón, ri Leví, ri Judá,
02001003	ri Isacar, ri Zabulón, ri Benjamín,
02001004	ri Dan, ri Neftalí, ri Gad yey ri Aser.
02001005	Yey ri José ruk'ajol ri Jacob, k'o chi chila' Egipto. E 70 xeb'u'ana chi konoje ri ralk'o'al ri Jacob.
02001006	Ek'u ri José yey ri ratzixelab' xekamik, yey konoje la' la nab'e lema'j chike ri pamilia re ri Jacob xk'is kiwach.
02001007	No'j ek'u raj Israel xek'oji' uk'iyal kalk'o'al yey uk'iyal kimam; e uwari'che lik xpaxir kiwach yey lik xkimaj kichuq'ab'. Jek'ula' ri' lik xkinojisaj upa ri luwar pa ri e k'owi.
02001008	Yey chwach k'u apanoq xok jun k'ak' rey faraón chwi ri tinamit Egipto; ek'u wa k'ak' faraón na jinta reta'am chwi ri José, yey na reta'am taj sa' taq ri xu'an rire.
02001009	Jek'uwa' xub'i'ij chike rutinamit Egipto: «Chiwila pe', ri tinamit Israel lik k'iyarinaq kiwach yey más kimajom kichuq'ab' chiqawach ri'oj.
02001010	Chirajawaxik k'ut qach'ob'o raqan sa' ru'anik kaqa'ano cha' na kapaxir ta chi kiwach; ma we na kaqa'an ta ri' yey we xjeqer k'u juna ch'a'oj chiqij ri'oj, k'axtaj rike kakijunimaj kib' kuk' ri tzel kojkilo re kaki'an ch'a'oj chiqij, yey tek'uchiri' keb'el b'i chupa wa qatinamit» xcha'.
02001011	Ruma k'u ri', e raj Egipto xeb'ekiya pa k'axk'ob'ik raj Israel, xekikoj kaporalib' pakiwi' lik e kiwach re kekimin pa chak. E uwari'che xeb'utaq che re kakiyak ri tinamit Pitón yey Ramesés, wa keb' tinamit xajawax che ri faraón re uk'olib'al trigo.
02001012	Na ruk' ta k'u ri', tob' lik ka'an k'ax chike raj Israel, rike más ne kapaxir kiwach. Xkijeq k'u raj Egipto lik kakixi'ij kib' chikiwach raj Israel.
02001013	Ruma k'u ri', raj Egipto xkijeq kaki'an más k'ax chike raj Israel ruk' k'axlaj chak.
02001014	Jela' k'uri' na jinta chi uqusil ri kik'aslemal raj Israel ma ruk' k'ax xetaq che uyoq'ik upa xoq'o'l, re kaki'an latriil che yey xetaq ne che kaki'an ronoje chak chwach taq rulew pa e k'owi. Chwi ronoje wa', ri e kojotal pakiwi' lik kaki'an kititz'itikil che ri taqanik kaki'an pakiwi raj Israel.
02001015	Yey chwi wa' ri faraón re Egipto xuya jun taqanik chike ri Sifra yey ri Fúa, rike e aj ilonel ke rixoqib' kutzir kiwach e aj Israel, yey xub'i'ij chike:
02001016	«Echiri' keb'alax ri kich'uti'q rixoqib' e aj Israel, e chiwila ri ne'ab' keb'alaxik. We ala ¡chikamisaj ri'! No'j we ali, na kikamisaj ta ri'» xcha'.
02001017	Ek'u rixoqib' e aj ilonel ke rixoqib' e aj Israel, ruma e kakinimaj utzij ri DIOS, na xki'an ta ri taqanik xya' chike ruma ri faraón re Egipto, ma na xekikamisaj ta ri raltaq ko alab'o xeb'alaxik.
02001018	E k'u ri faraón re Egipto xutaq kisik'ixik rixoqib' e aj ilonel ke rixoqib' e aj Israel, yey xub'i'ij chike: —¿Su'chak na xeb'ikamisaj ta ri raltaq ko alab'o xeb'alaxik? —xcha'.
02001019	Rike xkik'ul uwach che ri faraón: —Tape la, e rixoqib' e aj Israel na e ta jela' pacha' rixoqib' e aj Egipto, ma rike lik k'o kichuq'ab' yey keb'alax tan ri kich'uti'q echiri' k'amaja' kojopon ne ri'oj —xecha'.
02001020	E uwari'che ri DIOS xu'an ri utz chike rixoqib' e aj ilonel ke rixoqib' e aj Israel, yey ek'u ri tinamit Israel lik xpaxir kiwach yey lik xkimaj kichuq'ab'.
02001021	Yey wa' wi'xoqib' e aj ilol ke rixoqib' e aj Israel, ruma xkinimaj utzij ri DIOS, ri kalk'o'al rike xk'iyar kiwach.
02001022	Tek'uchiri' ri faraón xuya wa jun taqanik chike rutinamit: «Konoje ral taq ko alab'o keb'alaxik ke raj Israel, kek'aq b'i chupa ri nimaya' Nilo, no'j we e raltaq ko alito, ri' utz kek'asib'axik» xcha'.
02002001	Chupa taq la' la q'iij k'o jun achi yey jun ixoq xek'uli'ik. Yey kikab'ichal e aj che ri pamilia re Leví.
02002002	Ek'u wa' wi'xoq xkanaj kan yewa' ixoq yey xalax k'u jun ralko ralab'. Echiri' rixoq xrilo lik chomilaj ala, xrewaj oxib' iik'.
02002003	Yey xopon k'u ri q'iij na utz ta chi karewaj, xuk'am k'u jun chakach 'anatal ruk' raltaq ko jisijaq suu', xutz'ak q'ool che ronoje chirij yey chwach, cha' na kok ta ya' chupa. Tek'uchiri' xuya rak'a chupa yey xu'ya'a chuxo'l taq ri rab'araq suu' elinaq lo chuchi' ri nimaya' Nilo.
02002004	Yey ri ranab' rak'a xk'oji' lo chinimanaj, re karil loq sa' ri kuk'ulumaj.
02002005	K'amaja' naj uya'ik rak'a chwi ri ya' echiri' rumi'al ri faraón xopon chuchi' ri nimaya' Nilo re ke'atinoq yey xaloq' k'ut kemalakat ralito e rajchak chuchi' ri nimaya', rire xril pan ri chakach k'o chupa taq ri suu' elinaq lo chuchi' ri nimaya'. Xutaq k'u jun chike ralito e rajchak cha' ku'k'ama loq.
02002006	Ek'uchiri' xujaq ruwi' ri chakach yey xrilo k'o jun ak'a chupa e la' koq'ik, ek'u ri' rumi'al ri faraón lik xjuch'ka'n ranima' che rak'a yey xub'i'ij k'ut: —¡Wa jun ak'a wa' ralk'o'al junoq chike raj hebreo! —xcha'.
02002007	Ek'uchiri' ri ranab' rak'a xqib' ruk' rumi'al ri faraón yey xub'i'ij che: —We ka'aj la ki'ntzukuj juna ixoq aj hebreo ajchajinel re rak'a cha' kutz'umtisaj che'la —xcha che.
02002008	—¡Utz ri', ja'sik'ij junoq chwe! —xcha rumi'al ri faraón. Ek'u ri' ri ranab' rak'a e xusik'ij ruchu.
02002009	Echiri' xopon rixoq, rumi'al ri faraón xub'i'ij che: —K'ama b'i la wa jun ak'a yey tz'umtisaj la chwe, ma ri'in kantoj la ruma ri chak ka'an la ruk' —xcha che rixoq. Ek'u rixoq xuk'am b'i rak'a chirocho yey xutz'umtisaj.
02002010	Echiri' ik'owinaq chi jujun junab', rixoq xu'ya'a rala che rumi'al ri faraón. Ek'u rumi'al ri faraón xu'an saqil ralab' che yey rub'i' xukojo e Moisés, yey xub'i'ij «Ma xinwesaj lo chwi ri ya'» xcha'.
02002011	Ik'owinaq chi uk'iyal junab', echiri' ri Moisés achi chik, k'o jun q'iij xel b'i xeb'e'rila ri ratz-uchaq' e aj hebreo yey xrilo lik k'ayewlaj chak ri eya'om wi. Ek'u la' rire k'o chiri', k'ate xril jun aj Egipto e ri' lik ku'an k'ax che jun chike ri ratz-uchaq' e aj hebreo.
02002012	Ek'u ri xu'an ri Moisés e xtzu'n pan chwach yey chirij yey pa taq utzal, yey echiri' xrilo na jinta junoq kilow re, e xukamisaj raj Egipto yey xumuq chupa ri sanyeb'.
02002013	Chuka'm q'iij k'ut xel tanchub'i, yey xeril keb' aj hebreo kech'o'jin chikiwach. Tek'uchiri' xutz'onoj che ri jun ku'an k'ax che ri jun chik: —¿Su'chak kach'ay rawachb'i'il aj hebreo? —xcha'.
02002014	Yey rachi aj hebreo xuk'ul uwach che: —¿China kojoyom awe ri'at re ajwach yey re aj q'atal tzij paqawi' ri'oj? ¿E kami kawaj ri' kinakamisaj jela' pacha' rukamisaxik raj Egipto xa'an iwir? —xcha'. Echiri' xuta wa' ri Moisés lik xuxi'ij rib' yey xuch'ob' raqan: «Konoje kinab'em chik sa' ri xin'ano» xcha'.
02002015	Pa qatzij wi, echiri' ri faraón xunab'ej ri xu'an ri Moisés, xutaq utzukuxik re kukamisaj; no'j ri xu'an ri Moisés e xanimaj b'i chwach ri faraón yey xe'jeqela chupa ri luwar re Madián. Echiri' xopon chila', xtz'uyi' chunaqaj jun jul k'otom re uk'olib'al ya'.
02002016	Chiri' Madián k'o jun achi Reuel rub'i'. Ruchak rire e ri kuq'atisaj taq qasa'n chwi raltar. Yey e k'o wuqub' umi'al. Chupa la' la q'iij wi, rike xeb'ek pa k'owi ri jul k'otom re uk'olib'al ya' cha' kakesaj lo ya', re kakinojisaj ri tijib'al ya' yey kakiya kiya' ri b'exex re ri kiqaw.
02002017	No'j xek'un lo jujun ajchajinel b'exex yey xekesaj b'i chiri'. Ek'u ri' ri Moisés xuto' kiwi' chike ri jujun chik ajchajinel b'exex, yey jela' xresaj lo ya' re xuya chike ri kib'exex ralito.
02002018	Echiri' ralito xetzelej chikocho, ri kiqaw Reuel xutz'onoj chike: —¿Cha'taj lik xixk'un tan waq'ij? —xcha'.
02002019	Ek'u rike xkik'ul uwach: —Jun aj Egipto xuto' qawi' chike ri jujun chik ajchajinel b'exex. Tek'uchiri' xresaj lo ya', yey xuya kiya' ri b'exex —xecha'.
02002020	Ek'u ri kiqaw Reuel xub'i'ij chike: —¿Pa k'owi kan ri' wa'chi? ¿Su'chak xiya kan chila'? Ji'sik'ij cha' kolu'tija uwa quk' —xcha'.
02002021	Yey jela' k'u ri', ri Moisés xunimaj ke'ek kuk' yey xjeqi' kan chirocho rachi Reuel. Mas chwach apanoq, ri Reuel xuk'ulub'a' rumi'al Séfora ruk' ri Moisés.
02002022	Echiri' naj chik ek'uli'naq, ri Séfora xalax jun ralko ralab' yey rub'i' xukoj ri Moisés e Gersón, ma xub'i'ij: «Ri'in in jeqel chupa jun luwar na we'in taj» xcha'.
02002023	Echiri' ik'owinaq chi uk'iyal junab', xkam ri faraón re Egipto. No'j raj Israel na koq'otam ta ri ketunan ruma ri k'axk'olil eya'tal kan wi. Ek'u lik xetunan che cha' keto'ik, yey ri kitunanik xopon k'a chwach ri DIOS.
02002024	Yey ri DIOS xuta ri kitunanik yey na ik'owinaq ta chuk'u'x ri tzij ujikib'am uwach chike ri Abraham, ri Isaac yey ri Jacob.
02002025	Yey jek'ula' ri', ri DIOS xuya lo ruwach pakiwi' raj Israel yey xujeq kok iil chike.
02003001	K'o jun q'iij ri Moisés keb'uchajij ri b'exex re ruqaw uji' Jetro, wa' e ri kuq'atisaj ri qasa'n chwi raltar re tyox chila' Madián. Ek'u ri Moisés xeb'uk'am b'i ri b'exex chupa ri luwar katz'intz'otik yey xopon k'a che ruwi juyub' re Horeb, wa' kab'i'x che e uwi juyub' re ri DIOS.
02003002	Chiri' k'u ri', ri Ángel re ri QAJAWAL JEHOVÁ xwinaqir chwach ri Moisés pacha' jun urepeb'al q'aaq' kajumuw chuxo'l ri jumokaj xulukej. Ri Moisés xutzutza' chi utz yey lik xkam ranima' che ma ri jumokaj xulukej kajumuw che q'aaq', no'j na jinta uk'atik ri xulukej.
02003003	Ek'u xuch'ob' raqan chirib'il rib': «¿Sa' nawi wa' wa k'utub'al lik nim uwach? Ki'nwila pe' su'b'e ri xulukej na jinta uk'atik yey kajumuw che q'aaq'» xcha'.
02003004	Echiri' ri QAJAWAL JEHOVÁ xrilo e ri Moisés kaqib' pan che rilik chi utz, xusik'ij lo chupa ri xulukej: —¡Moisés! ¡Moisés! —xcha'. —Ri' in k'olik —xcha ri Moisés.
02003005	Tek'uchiri' ri DIOS xub'i'ij che: —Matqib' chuloq; e chawesaj raxajab' che rawaqan, ma e wa luwar pa at tak'al wi e jun luwar ya'tal panuq'ab' Ri'in.
02003006	Ri'in In ri DIOS ke ramam ojertan, ri DIOS re ri Abraham, re ri Isaac yey re ri Jacob —xcha'. Echiri' ri Moisés xuta wa', xuch'uq rupalaj ma xuxi'ij rib' karil uwach ri DIOS.
02003007	Ri QAJAWAL JEHOVÁ xub'i'ij k'ut: —Ri'in pa qatzij wi nuwilom e lik eya'om pa k'ax ri nutinamit chila' Egipto. Nutom ketunan pakiq'ab' ri kaporalib' ekojom pakiwi'. Ri'in lik weta'am janipa ri k'ax ka'an chike.
02003008	E uwari'che impetinaq re keb'enuwesaj lo pakiq'ab' raj Egipto; keb'enuwesaj lo chupa la' la tinamit yey keb'enuk'am b'i chupa jun unimal ulew pa lik ku'an wi ri tiko'n, kab'i'x che luwar re leche yey uwa'al kab' uwach ma lik k'o katijik. Wa' pa e jeqel wi raj cananeo, raj hitita, raj amorreo, raj ferezeo, raj heveo yey raj jebuseo.
02003009	¡Chawila pe'! Ri kowilaj kisik' raj Israel lik k'uninaq chi nuxikin Ri'in, yey wilom ri k'ax ka'an chike kuma raj Egipto.
02003010	Ek'u wo'ora ri'at, jat chamaja b'i ab'e, ma katintaq b'i chwach ri faraón cha' keb'awesaj lo ri nutinamit Israel chila' Egipto —xcha'.
02003011	No'j ri Moisés xuk'ul uwach che ri DIOS: —¿Sa' ri nuwach ri'in cha' kine'ek chwach ri faraón yey keb'enuwesaj lo raj Israel chila' Egipto? —xcha'.
02003012	Yey ri DIOS xuk'ul uwach: —Ri'in in k'o awuk', yey ri k'utub'al re In ri kintaqaw b'i awe e wa': Echiri' eb'awesam chi lo ri nutinamit Egipto, iwonoje ri'ix kiyak nuq'iij Ri'in che wa jun juyub' —xcha'.
02003013	No'j ri Moisés xuk'ul tanchi uwach: —We xine'ek yey kamb'i'ij chike raj Israel: “Ri QAJAWAL JEHOVÁ, ri DIOS ke ri qati'-qamam inutaqom lo uk' alaq”. Yey we rike xkitz'onoj chwe: “¿Sa' rub'i' Rire?” ¿Sa' k'u ri' ri kamb'i'ij ri'in chike? —xcha'.
02003014	Yey ri DIOS xuk'ul uwach che: —“RI'IN IN RI'IN” xcha'. Yey jek'uwa' kab'i'ij chike raj Israel: “E ri Jun kub'i'ij, RI'IN IN RI'IN, e Rire ri taqayom lo we uk' alaq” —xcha'.
02003015	Chwi tanchi wa', ri DIOS jewa' xub'i'ij che ri Moisés: —Jewa' chab'i'ij chike raj Israel: “Ri QAJAWAL JEHOVÁ, ri DIOS ke ri qati'-qamam, re ri Abraham, re ri Isaac yey re ri Jacob, inutaqom lo iwuk' ri'ix. E nub'i' wa' na jinta utaqexik kakuxtaxik; ri kakikuxtaj konoje ruk'iyal lema'j tikawex keb'ik'ow che ruwachulew” —katcha chike.
02003016	«Jat, chamolo kichi' ri nimaq winaq e aj k'amal kiwach raj Israel yey chab'i'ij chike: “Ri QAJAWAL JEHOVÁ, ri DIOS ke ri qati'-qamam, ri DIOS re ri Abraham, re ri Isaac yey re ri Jacob, xuk'ut rib' chinuwach ri'in yey xub'i'ij chwe lik okinaq chuk'u'x ri ik'ulumam ri'ix, yey rilom ri k'ax ka'an chiwe chila' Egipto.
02003017	Yey xub'i'ij chwe kixresaj b'i chupa ri k'axk'ob'ik ix k'owi Egipto, yey kixuk'am b'i chupa ri luwar ke raj cananeo, ke raj hitita, ke raj amorreo, ke raj ferezeo, ke raj heveo yey ke raj jebuseo; pa jun luwar kab'i'x che re leche yey uwa'al kab' uwach ma chiri' lik k'o ri katijik”.
02003018	Ri nimaq winaq e aj k'amal kiwach raj Israel katkito yey kaki'an ri kab'i'ij chike; tek'uchiri' kate'ek junam kuk' re ki'wila' ri faraón re Egipto yey kib'i'ij k'u che: “Ri QAJAWAL JEHOVÁ, ri DIOS ke raj hebreo xuk'ut rib' chiqawach. E uwari'che, ya'a la luwar chiqe koje'ek chupa ri luwar katz'intz'otik, k'a pa kojopon wi che oxib' q'iij qab'e, chiri' k'ut kaqaya qaqasa'n re awaj kamisam chwa ri DIOS”. Jela' kib'i'ij che ri faraón.
02003019	Ri'in lik weta'am e ri faraón re Egipto na kuya tub'i luwar chiwe kixe'ek, no'j Ri'in kanmin uwach chupa cha' ku'ano.
02003020	Ruma k'u la', Ri'in kank'ut ri nuchuq'ab' chikiwach raj Egipto yey keb'enuya pa k'axk'olil re kamik ruk' ronoje q'alajisab'al na jinta k'ana ilitajinaq wi kan'an chupa ri tinamit; tek'uchiri' wa' ri faraón re Egipto kuya b'i luwar chiwe kixe'ek.
02003021	Chwi k'u wa', Ri'in kan'an chike raj Egipto cha' kakik'ut ri rutzil kik'u'x chiwe yey kaki'an b'i sipanik chiwe cha' echiri' kixel b'i na kixe'ek taj e la' na jinta iwuk'a'am b'i.
02003022	Ma chujujunal ixoq aj Israel kutz'onoj che rixoq aj Egipto k'o lo chunaqaj yey che rixoq jeqel chirocho, kutz'onoj plata, oro yey k'ul che, yey ruk' wa' keb'iwiq ri mi'al iwalk'o'al; jela' k'u ri' kimaj b'i chike raj Egipto ronoje ri utz k'o kuk'» xcha'.
02004001	Xuk'ulub'ej uwach ri Moisés che ri QAJAWAL JEHOVÁ, jewa' xub'i'ij che: —¿Yey we na kakikoj taj yey na kakita ta ri kamb'i'ij chike? Ma laj ne kakib'i'ij chwe: “Na qatzij taj awilom uwach ri QAJAWAL JEHOVÁ” —kecha'.
02004002	Yey ri QAJAWAL JEHOVÁ jewa' xub'i'ij che ri Moisés: —¿Sa' la awuk'a'am paq'ab'? Yey rire xuk'ul uwach: —Jun b'ara —xcha'.
02004003	—Chak'aqa wa' pulew —xcha ri QAJAWAL JEHOVÁ che. Ri Moisés xuk'aq pulew yey ri b'ara xu'an jun kumatz yey ri Moisés xuxi'ij rib', xtzelej chirij.
02004004	Ek'u ri QAJAWAL JEHOVÁ jewa' xub'i'ij che ri Moisés: —Chayuqu raq'ab' yey chachapa che ruje'. Ri Moisés xuyuq pan ruq'ab' yey echiri' xuchapo, ri kumatz xu'an tanchi jun b'ara puq'ab'.
02004005	Xub'ij tanchi ri QAJAWAL JEHOVÁ che ri Moisés: —E cha'ana ri' yey ruk' wa' kakikojo pa qatzij wi awilom nuwach ri In IWAJAWAL JEHOVÁ, ri DIOS ke rawati'-amam, re ri Abraham, re ri Isaac yey re ri Jacob —xcha'.
02004006	Jetanchi wa' xub'i'ij ri QAJAWAL JEHOVÁ che: —Wo'ora chamina raq'ab' xe' raq'uu', chwa ak'u'x —xcha'. Yey ri Moisés jela' xu'ano yey echiri' xresaj loq, xrilo k'o jun yab'il saqriq'iroj xel lo che ruq'ab' pacha' ri nieve.
02004007	Tek'uchiri' ri QAJAWAL JEHOVÁ xub'i'ij che: —Chamina tanchi raq'ab' xe' raq'uu' chwa rak'u'x —xcha'. Ri Moisés jela' xu'ano. Yey echiri' xresaj tanchi lo ruq'ab', na jinta chi k'ax che; jela' xu'an tanchik pacha' ri xex u'anom wi ruti'jil.
02004008	Ri QAJAWAL JEHOVÁ jewa' xub'i'ij che ri Moisés: —We ruk' ri nab'e k'utub'al chike na kakikoj taj yey na kakita ta ne ri kab'i'ij chike, ruk' ruka'm ri' kakikojo.
02004009	No'j we na kakikoj taj yey na kakita ta ri kab'i'ij chike ruma wa keb' k'utub'al ka'an chikiwach, chawesaj lo k'ana ya' chupa ri nimaya' Nilo yey chatixa chwa rulew. Ri ya' na jampatana ku'an kik' chwa ri chaqi'j ulew.
02004010	Tek'uchiri' ri Moisés jewa' xub'i'ij che ri QAJAWAL JEHOVÁ: —¡Ma'an ko la ri' WAJAWAL! Mintaq b'i la ri'in, ma ri'in ruk' uk'ayewal kak'un chinuk'u'x ri kamb'i'ij, yey wa' na xew ta iwir loq, na xew ta ne wo'ora wa kach'a't la wuk' ri'in in ajchak la, wa' ojertan lo ri' e la' ri'in na kanriq ta ch'a'teem —xcha'.
02004011	Ek'u ri QAJAWAL JEHOVÁ xuk'ul uwach: —¿China ri ya'yom rupuchi' ri tikawex? Ma e Ri'in ri kan'an che ri tikawex ku'an me't, ku'an t'o'k, ku'an potz' o kan'an che katzu'nik.
02004012	Jat k'u ri', ma Ri'in in k'o awuk' echiri' katch'a'tik yey kank'ut chawe ri chirajawaxik wi kab'i'ij.
02004013	Yey ri Moisés xub'i'ij tanchik: —¡Ma'an ko la ri' QAJAWAL JEHOVÁ, taqa b'i la juna chik tikawex pa nuk'axel ri'in! —xcha'.
02004014	Tek'uchiri' ri QAJAWAL JEHOVÁ xpe royowal ruk' ri Moisés, yey xub'i'ij che: —Ri'in weta'am uwach rawatz Aarón aj che ri pamilia re Leví. Ri'in weta'am rire lik kuriq kach'a'tik. ¡Chata pe'! Rire katajin chi lo pa b'e re kato'luk'ulu' yey echiri' karil awach lik kaki'kot che.
02004015	Chatch'a't ruk' rire, yey chab'i'ij che ronoje ri chirajawaxik kub'i'ij; ek'u Ri'in, in k'o ruk' rire yey awuk' ri'at echiri' kixch'a'tik, yey kank'ut chiwe ri chirajawaxik wi ki'ano.
02004016	E ri Aarón e kesan achi' chikiwach ri tinamit. E rire ri kub'i'ij che ri tinamit janipa ri kab'i'ij ri'at chike. Ek'u ri'at e katk'oji' pa nuk'axel Ri'in chwach ri Aarón echiri' kab'i'ij che sa' taq ri kub'i'ij rire.
02004017	Chak'ama b'i wa b'ara, ma ruk' wa' ka'an taq ri q'alajisab'al na jinta iliyom re —xcha'.
02004018	Ri Moisés xtzelej chirocho ruqaw uji' Jetro, yey xub'i'ij che: —Ma'an ko la ri', kaya la luwar chwe kintzelej Egipto, pa ek'o wi ri watz-nuchaq' e aj Israel. Kwaj keb'enuwila' we k'a e k'aslik —xcha che. —Jat ri' chi utzil choomal —xcha ri Jetro che ri Moisés.
02004019	Echiri' ri Moisés k'a k'o chupa ri luwar re Madián, ri QAJAWAL JEHOVÁ ub'i'im che: —Chat-tzeleja k'u wo'ora Egipto ma konoje ri kakaj katkikamisaj, ekaminaq chik —xcha'.
02004020	Ek'u ri Moisés xuk'am b'i ri rixoqil junam kuk' ruk'ajol, xeb'uya b'i chwi jun b'uru yey xtzelej Egipto. Ri Moisés ruk'a'am b'i ri b'ara re ri DIOS puq'ab'.
02004021	Yey ri QAJAWAL JEHOVÁ jewa' xub'i'ij che ri Moisés: «Echiri' katopon Egipto, e chatok iil che u'anik chwach ri faraón ri rey re Egipto, taq ri q'alajisab'al na jinta iliyom wa' e ri nuya'om paq'ab' ka'ano. Ek'u Ri'in kan'an ko che ri ranima' cha' na kuya tub'i luwar chike raj Israel keb'el b'i.
02004022	Tek'uchiri' kab'i'ij che ri faraón: “Jewa' kub'i'ij ri QAJAWAL JEHOVÁ: Ri'in k'ax kan-na' ri tinamit Israel, jela' pacha' juna achi k'ax kuna' ri nab'e uk'ajol.
02004023	Nub'i'im chi chawe chaya'a b'i luwar che cha' ke'ek re ku'yaka nuq'ij; no'j ruma na kawaj ta kaya b'i luwar che ke'ek, Ri'in kankamisaj k'u ri' rak'ajol atzixel”» xcha'.
02004024	Chupa k'u ri b'e, che ri luwar pa keb'uxlan wi la jun aq'ab' ri Moisés kuk' rupamilia, ri QAJAWAL JEHOVÁ xuk'ut rib' chwach ri Moisés yey xraj xukamisaj.
02004025	Ek'u ri Séfora, ri rixoqil ri Moisés, xuk'am jun kuchilo yey xuq'at rutz'u'malil ruwi ri rulewal ri ralab' yey ek'u wa' xuya chiraqan ri Moisés, yey xub'i'ij che: —Ek'u wo'ora, rilal lal jun wachijil re kik' chwe ri'in —xcha'.
02004026	Tek'uchiri' ri DIOS xuya b'i luwar che ri Moisés ke'ek. Yey ri Séfora jewa' xub'i'ij che ri Moisés: «Wachijil re kik'» ruma ri retalil re circuncisión xu'ano.
02004027	Ek'u ri QAJAWAL JEHOVÁ jewa' xub'i'ij che ri Aarón: —Ja'k'ulu' ri Moisés chupa ri luwar katz'intz'otik —xcha'. Yey ri Aarón xe'ek yey xuk'ul ri Moisés che ruwi juyub' re ri DIOS yey xutz'ub' chwa ree'.
02004028	Ri Moisés xutzijoj che ri Aarón ronoje ri xub'i'ij ri QAJAWAL JEHOVÁ che, yey ronoje ri k'utub'al re ruchuq'ab' ri DIOS xtaq che ku'ana'.
02004029	Xeb'ek k'u ri' ri Moisés yey ri Aarón chila' Egipto yey xkimol kichi' konoje ri nimaq winaq e k'amal kiwach ri tinamit Israel.
02004030	Yey ri Aarón xutzijoj chike ronoje ri xub'i'ij ri QAJAWAL JEHOVÁ che ri Moisés. Ek'u ri Moisés xu'an chikiwach konoje ri tinamit ri k'utub'al re ruchuq'ab' ri DIOS, ri na jinta iliyom re.
02004031	Ek'u ri tinamit Israel lik xkikojo e qatzij ri kitom yey ri kilom. Yey echiri' xkinab'ej ri QAJAWAL JEHOVÁ okinaq iil chike rike yey rilom janipa ri k'axk'olil ek'o wi, xexuki'ik yey xkiloq'nimaj uq'iij ri DIOS.
02005001	Ik'owinaq chi k'u ri' wa' ri Moisés yey ri Aarón xeb'ek ruk' ri faraón re Egipto yey xe'kib'i'ij che: —Jewa' kub'i'ij ri QAJAWAL JEHOVÁ, ri DIOS ke raj Israel: “Chaya'a b'i luwar chike ri nutinamit keb'ek chupa ri luwar katz'intz'otik, cha' keki'ana' nimaq'iij re kakiyak nuq'iij Ri'in” —xcha'.
02005002	Ek'u ri faraón xuk'ul uwach: —¡Aa, e pe' ri'!, ¿Yey china k'u ri' ri IWAJAWAL JEHOVÁ iwe'ix, cha' ri'in kankoj utzij yey kanya b'i luwar chike ri tinamit Israel keb'ek? Ri'in nutom ta puwi ri IWAJAWAL JEHOVÁ iwe'ix, yey na kanya tub'i luwar chike ri tinamit Israel keb'ek —xcha'.
02005003	Tek'uchiri' ri Moisés yey ri Aarón xkib'i'ij che: —Ri DIOS qe ri'oj oj aj hebreo xk'un che qato'ik; e uwari'che ya'a b'i la luwar chiqe koje'ek chupa ri luwar katz'intz'otik re oxib' q'iij b'e uwach, cha' ke'qakamisaj awaj chwach ri QAJAWAL JEHOVÁ. Ma we na kaqa'an ta wa', Rire kojukamisaj ruk' yab'il re kamik uwach o kujeq ch'a'oj chiqij —xecha'.
02005004	Ek'u ri faraón re Egipto xuk'ul uwach chike: —E ri'at Moisés yey ri'at Aarón, ¿su'chak keb'ib'ayab'a' ri tinamit che ri kichak kaki'ano? ¡Jix! ¡Jix! ¡Jixe'chakuna tanchik! —xcha'.
02005005	Xub'i'ij tanchi ri faraón: —Wo'ora lik k'iyarinaq kiwach raj Israel chupa ri tinamit Egipto, yey ri'ix e la' keb'iq'atej che kechakunik —xcha'.
02005006	Chupa la' la q'iij wi, ri faraón xtaqan chike ri kaporalib' aj Egipto e k'o chwi ri tinamit Israel, yey xtaqan chike raj Israel e k'amal kiwach ri kach ajchak, jewa' xub'i'ij chike:
02005007	—Miya chi k'im chike raj Israel re kaki'an latriil ruk', ma xex wi kaya' k'im chike; no'j wo'ora e rike je'kitzukuj lo ri k'im.
02005008	Yey cheb'itaqa chike kaki'an ri kitareya re latriil xex kaki'an wi. Miq'ob'isaj ri kichak. Ma rike lik e xepu yey e uwari'che kakib'i'ij: “Ya'a b'i la luwar chiqe re keqaya'a qaqasa'n re awaj kakamisaxik chwa ri DIOS” —kecha'.
02005009	Ruma k'u la', cheb'ichakunisaj ruk' k'axlaj chak yey jela' xaqi k'o kaki'ano, cha' na kakikoj ta ri raq'ub'al kab'i'x chike —xcha'.
02005010	Ek'u ri kaporalib' yey ri k'amal kiwach rajchak aj Israel xeb'el b'i yey xe'kib'i'ij che ri tinamit: «Ri faraón xub'i'ij wa': “Na kanya ta chi k'im chiwe.
02005011	Ek'u wo'ora jix ri'ix ji'tzukuj lo ri k'im, ix kixilowik pa ki'riqa lo wi. Yey na ruma ta ri' kaq'ob' ri tareya, ma e ki'ano janipa ri latriil xex ki'an wi”» xcha'.
02005012	Tek'uchiri' raj Israel xkikich b'i kib' che taq ri luwar re Egipto, re kakitzukuj raq'ees chaqi'j puk'axel ri k'im.
02005013	Yey ri kaporalib' aj Egipto lik ketaqanik jewa' kakib'i'ij: —¡Chi'ana ri tareya re chujujunal q'iij, jela' ruk'iyal ri latriil ki'ano pacha' echiri' kaya' ri k'im chiwe! —kecha'.
02005014	Yey raj Israel e k'amal kiwach ri kach ajchak, lik kech'ay kuma ri kaporalib' e aj Egipto ekojotal pakiwi', yey jewa' kakib'i'ij: —¿Su'b'e na i'anom ta ri'ix ri tareya re latriil re iwir yey re waq'ij pacha' ri xex ki'an wi? —kecha'.
02005015	Ek'u raj Israel e k'amal kiwach ri kach ajchak, xeb'ek chwach ri faraón re Egipto, xe'kikojo kib' chwach yey jewa' xe'kib'i'ij che: —Lal taqanel, ¿su'b'e ka'an la k'ax chiqe ri'oj?
02005016	Na kaya' ta chi ne k'im chiqe, ¡yey chwi ne wa', e taq ri kaporalib' kojkitaq che cha' na kaqatanab'a' ta u'anik ri latriil! Yey xaqi uwi chi wa' kojch'ayik, ¡yey wa' na qamak ta ri'oj ma e kimak rachijab' e kojom rilal paqawi'! —xecha'.
02005017	Ek'u ri faraón xsik'in che ub'i'xikil: —¡Ri'ix lik ix xepu! ¡Are', lik ix xepu! E uwari'che kib'i'ij: “Jo', je'qakamisaj awaj chwach ri QAJAWAL JEHOVÁ”.
02005018	¡Jix k'u ri' wo'ora! ¡Jixe'chakunoq! Tob' na kaya' ta k'im chiwe, e chi'ana ri tareya re latriil jela' pacha' ri xex ki'an wi —xcha'.
02005019	Raj Israel e k'amal kiwach ri kach ajchak, lik xpax kik'u'x che echiri' xkito xb'i'x chike: «E ki'an ri tareya re latriil chujujunal q'iij, jela' pacha' ri xex ki'an wi yey na jinta kiq'ob'isaj ri'ix che» xeb'uchixik.
02005020	Echiri' xeb'el lo chwach ri faraón, xkiriq kib' kuk' ri Moisés yey ri Aarón, ma rike e koye'em keb'el loq,
02005021	jek'uwa' xkib'i'ij chike ri Moisés yey ri Aarón: —E ri QAJAWAL JEHOVÁ xril ri x'an alaq chiqe. Ek'u Rire chuq'ata tzij pawi alaq, ma wa' e mak ralaq ri tzel kojil ruma ri faraón junam kuk' ri rajchak; ri x'an alaq e pacha' xya' alaq puq'ab' rire jun espada re kojukamisaj ruk' —xecha'.
02005022	Tek'uchiri' ri Moisés jewa' xub'i'ij che ri QAJAWAL JEHOVÁ: —QAJAWAL JEHOVÁ, ¿su'b'e xk'am lo la ronoje wa k'ax pakiwi wa tinamit e la? ¿Su'b'e xintaq lo la?
02005023	Ma e chwi nuk'unik loq re kinch'a't ruk' ri faraón chupa ri b'i' la, rire lik ku'an k'ax chike ri tinamit Israel, yey rilal na jinta 'anom la che kito'ik rike —xcha'.
02006001	Yey ri QAJAWAL JEHOVÁ xuk'ul uwach che ri Moisés: —Ek'u wo'ora kawil ri kan'an Ri'in ruk' ri faraón, ma ruk' ri nuchuq'ab' Ri'in, ri faraón kuya b'i luwar chiwe kixel b'i, yey ruk' ri nuchuq'ab' Ri'in e ne rire kixresaj b'i chupa rutinamit —xcha'.
02006002	Ri DIOS xch'aw tanchi che ri Moisés yey jewa' xub'i'ij che: —E Ri'in In ri IWAJAWAL JEHOVÁ iwe'ix.
02006003	Yey xinq'alajisaj wib' chwach ri Abraham, chwach ri Isaac yey chwach ri Jacob ruk' ri nub'i', In Ri'in DIOS k'o Ronoje Unimal Chuq'ab' Pa Nuq'ab', no'j na xinq'alajisaj ta wib' chikiwach rike ruk' ri nub'i' QAJAWAL JEHOVÁ.
02006004	Yey xinjikib'a' tanchi uwach ri nutzij kuk' rike yey che wa' ximb'i'tisij kanya ri luwar re Canaán chike, pa xejeqi' wi rike tob' na e ta aj chila'.
02006005	Ek'u wo'ora nutom ri jilowem ke raj Israel, ma rike e ya'om pa k'axlaj chak kuma raj Egipto, ruma k'u la' lik k'o chinuk'u'x ri nutzij nujikib'am uwach kuk'.
02006006	E uwari'che, chab'i'ij chike raj Israel: “E Ri'in In IWAJAWAL JEHOVÁ iwe'ix. Kixinwesaj b'i che ri k'axk'ob'ik ix k'owi yey che ri k'axlaj chak ix ya'tal wi kuma raj Egipto. Kilitaj pa ronoje luwar ri nuchuq'ab' Ri'in yey kixinyolopij b'i ri'ix ruk' runimal k'utub'al re ri nuq'atb'al tzij.
02006007	Ri'ix kixu'ana nutinamit Ri'in, yey e Ri'in kinu'an ri IWAJAWAL JEHOVÁ, ri DIOS iwe'ix. Jela' k'u ri' kiweta'maj e Ri'in In IWAJAWAL JEHOVÁ, ri DIOS iwe'ix, ri xixresaj lo che ri k'axlaj chak ix k'owi kuma raj Egipto.
02006008	Kixink'am b'i chupa ri luwar ri xinjikib'a' uwach kanya chike ri Abraham, ri Isaac yey ri Jacob, yey wo'ora kanya chiwe cha' e ku'an iwe'ix. ¡E Ri'in In IWAJAWAL JEHOVÁ iwe'ix!” —xcha'.
02006009	Jek'ula' xub'i'ij ri Moisés chike raj Israel, no'j rike na xkita ta ri xub'i'ij chike, ruma lik paxinaq kik'u'x chupa ri k'axk'ob'ik e k'owi.
02006010	Tek'uchiri' ri QAJAWAL JEHOVÁ jewa' xub'i'ij che ri Moisés:
02006011	—Jat, ja'b'i'ij che ri faraón re Egipto, chuya'a b'i luwar chike raj Israel keb'el b'i chupa ri tinamit Egipto —xcha'.
02006012	No'j ri Moisés xuk'ul uwach che ri QAJAWAL JEHOVÁ: —We ri nutinamit na kakita ta ri kamb'i'ij ri'in chike, ¡Ruma k'uwa ri' ri faraón na kukoj ta nutzij! ¡Ma ri'in na kanriq ta ch'a'teem! —xcha'.
02006013	Na ruk' ta k'u ri' ri QAJAWAL JEHOVÁ xeb'utaq ri Moisés yey ri Aarón cha' kakib'i'ij chike raj Israel yey che ri faraón, ri lik chirajawaxik wi keb'ekesaj b'i raj Israel chupa ri tinamit Egipto.
02006014	E taq jujun wa' chike ri k'amal kiwach taq ri pamilia ke ri aj Israel. Ruk'ajol atzixel ri Israel e ri Rubén, yey taq ruk'ajol ri Rubén e wa': ri Hanoc, ri Falú, ri Hezrón, yey ri Carmi. E taq ri kalk'o'al rike e xuchap wi rib' ri pamilia re ri Rubén.
02006015	Taq ruk'ajol ri Simeón e taq wa': Ri Jemuel, ri Jamín, ri Ohad, ri Jaquín, ri Zohar, yey ri Saúl; wa' e ralab' jun ixoq aj Canaán. E taq ri kalk'o'al wa' e xuchap wi rib' ri pamilia re ri Simeón.
02006016	E b'i'aj wa' ke ruk'ajol ri Leví ri jun chik uk'ajol ri Israel, kuk' taq ri kalk'o'al: Ri Gersón, ri Coat yey ri Merari. Yey 137 junab' xk'asi' ri Leví.
02006017	Taq ruk'ajol ri Gersón e wa': Ri Libni yey ri Simei. Chikijujunal rike e xuchap wi rib' ri kipamilia.
02006018	E taq uk'ajol wa' ri Coat: Ri Amram, ri Izhar, ri Hebrón yey ri Uziel. Yey 133 junab' xk'asi' ri Coat.
02006019	Taq ruk'ajol ri Merari e wa': Ri Mahli, ri Musi. Taq ruk'ajol ri Leví, chikijujunal rike e xuchap wi rib' ri kipamilia.
02006020	Ri Amram xk'uli' ruk' ri Jocabed, wa' e ranab' ruqaw, yey rire e kichu ri Aarón yey ri Moisés. Yey 137 junab' xk'asi' ri Amram.
02006021	Taq ruk'ajol ri Izhar e wa': Ri Coré, ri Nefeg yey ri Zicri.
02006022	Taq ruk'ajol ri Uziel e wa': Ri Misael, ri Elzafán yey ri Sitri.
02006023	Ri Aarón xk'uli' ruk' ri Elisabet, wa' e umi'al ri Aminadab yey ranab' ri Naasón. Taq ri ralab' ri Elisabet e wa': Ri Nadab, ri Abiú, ri Eleazar yey ri Itamar.
02006024	Taq ruk'ajol ri Coré e wa': Ri Asir, ri Elcana, yey ri Abiasaf. Taq ri kalk'o'al wa' e xuchap wi rib' ri pamilia re ri Coré.
02006025	Ri Eleazar, ruk'ajol ri Aarón, rire xk'uli' ruk' jun chike rumi'al ri Futiel, jek'ula' e xalax ri Finees. Wa' e xuchap wi rib' ri pamilia kuk'il raj levita.
02006026	E Aarón wa', e Moisés wa' ri kojotal ri kib'i' chupa taq ri b'i'aj xik'owik, wa' e taq ri xub'i'ij ri QAJAWAL JEHOVÁ chike: «Cheb'iwesaj lo raj Israel chupa ri tinamit Egipto, keb'i'an chi mu'tzaj pacha' chi e achijab' e ajch'a'oj» xcha'.
02006027	E Aarón wa', e Moisés wa' ri xech'a't ruk' ri faraón re Egipto, cha' keb'ekesaj lo raj Israel chupa ri tinamit Egipto.
02006028	E xu'an wa' chupa ri q'iij, echiri' ri QAJAWAL JEHOVÁ xch'a't ruk' ri Moisés chila' chupa ri tinamit Egipto,
02006029	echiri' xub'i'ij che: —E Ri'in In IWAJAWAL JEHOVÁ iwe'ix; chab'i'ij che ri faraón re Egipto, ronoje ri kamb'i'ij chawe —xcha'.
02006030	Ek'u ri Moisés xuk'ul uwach che ri QAJAWAL JEHOVÁ: —¡Na kan'an ta wa', ma ri'in na kanriq ta ch'a'teem! ¿Sa' k'u u'anik ri' kinuta ri faraón? —xcha'.
02007001	Tek'uchiri' ri QAJAWAL JEHOVÁ xuk'ul uwach ri Moisés: «Chata pe chi utz wa kamb'i'ij chawe, e Ri'in kanya chawe cha' ri'at katk'oji' pa nuk'axel Ri'in chwach ri faraón. Yey e rawatzixel Aarón e rire ri ku'an q'alajisanel re ri DIOS awe'at.
02007002	Ri'at kab'i'ij che ri Aarón ronoje ri katintaq che; tek'uchiri' rire kub'i'ij che ri faraón cha' kuya b'i luwar chike raj Israel keb'el b'i chupa rutinamit Egipto.
02007003	No'j Ri'in kan'an ko che ri ranima' ri faraón, cha' jela' kan'an uk'iyal k'utub'al re q'alajisab'al ri nuchuq'ab' yey taq wa' na jinta ilitajinaq wi kan'an chupa ri tinamit Egipto.
02007004	Ri faraón na kukoj ta itzij ri'ix. E k'u Ri'in kank'ut ronoje ri nuchuq'ab' pakiwi raj Egipto; yey ruk' taq k'utub'al re ri q'atb'al tzij kan'ano, keb'enuwesaj lo ri nutinamit Israel chiri'.
02007005	Yey echiri' nuk'utum chi ri nuchuq'ab' pakiwi' raj Egipto yey eb'enuwesam chi lo ri nutinamit Israel chiri', ek'u ri' raj Egipto kaketa'maj In Ri'in IWAJAWAL JEHOVÁ» xcha'.
02007006	Ri Moisés yey ri Aarón xki'an ronoje janipa ri xeb'utaq ri QAJAWAL JEHOVÁ che kaki'ano.
02007007	Ri Moisés k'o 80 junab' che yey ri Aarón k'o 83 junab' che echiri' xeb'e'ch'a't ruk' ri faraón re Egipto.
02007008	Tek'uchiri' ri QAJAWAL JEHOVÁ xub'i'ij chike ri Moisés yey ri Aarón:
02007009	—Echiri' ri faraón kub'i'ij chiwe: “Chi'ana jun k'utub'al re ruchuq'ab'” xcha'. Ek'u ri'at Moisés kab'i'ij che ri Aarón: “Chak'ama rab'ara yey chak'aqa pulew chwach ri faraón, cha' jela' e rab'ara ku'an kumatz” —xcha'.
02007010	Ri Moisés yey ri Aarón xe'kila ri faraón, yey e xki'an janipa ri xub'i'ij ri QAJAWAL JEHOVÁ chike. Ri Aarón xuk'aq rub'ara pulew chwach ri faraón yey chikiwach ri rajchak k'o kiwach, yey ek'u ri b'ara xu'an jun kumatz.
02007011	Ek'u ri faraón xutaq kisik'ixik rachijab' k'o uk'u'xib'al kina'oj, yey taq raj iitz, yey rike jela' xki'an ruk' ri kino'jib'al;
02007012	chikijujunal xkik'aq ri kib'ara pulew yey chujujunal b'ara xu'an kumatz. No'j rub'ara ri Aarón xeb'ub'iq' b'i ri b'ara ke rachijab' e aj q'iij yey e aj iitz.
02007013	Na ruk' ta k'u ri', ri ranima' ri faraón xu'an lik ko yey na xuta ta ri kitzij, jela' pacha' ri xub'i'ij ri QAJAWAL JEHOVÁ.
02007014	Tek'uchiri' ri QAJAWAL JEHOVÁ jewa' xub'i'ij che ri Moisés: «Ri ranima' ri faraón lik u'anom ko yey na karaj taj keb'uya b'i ri tinamit Israel.
02007015	No'j chwe'q anim tan ka'wila' echiri' rire kopon chuchi' ri nimaya' Nilo. Chawoye'ej chuchi' ri nimaya' Nilo, yey chak'ama b'i ri b'ara xu'an kumatz.
02007016	Chiri' k'u ri' kab'i'ij wa' che: Ri KAJAWAL JEHOVÁ, ri KAJAWAL DIOS ke raj hebreo, inutaqom loq re kamb'i'ij wa' che'la: “Ya'a b'i la luwar chike ri nutinamit, cha' ke'kiyaka nuq'iij chupa ri luwar katz'intz'otik”. No'j rilal na ya'om tub'i la luwar chike.
02007017	E uwari'che jewa' ub'i'im ri QAJAWAL JEHOVÁ: “Wo'ora kank'ut che'la lal faraón e Ri'in ri In IWAJAWAL JEHOVÁ iwe'ix ri kinch'a'tik” xcha'. ¡Chila k'u la! E ri'in Aarón kanmach' uwi' ri nimaya' Nilo ruk' wa nub'ara wuk'a'am panuq'ab', ek'u ri ya' ku'an kik' uwach.
02007018	Ri kar e k'o chupa ri nimaya' kekamik yey ri nimaya' lik ku'an chu upa; ek'u raj Egipto na kakitij ta chi ri ya' ma lik kuxa'ij kik'u'x» xcha'.
02007019	Ri QAJAWAL JEHOVÁ jewa' xub'i'ij che ri Moisés: —Chab'i'ij che ri Aarón: “Chak'ama b'i rab'ara yey chayaka raq'ab' chwi ronoje ya', chwi ronoje raqana', chwi uchemab'al ya', ronoje pa k'olom wi ya'. Chupa ronoje ri tinamit Egipto e ri ya' ku'an kik' uwach. Jela' k'u ri' ku'an kik' ronoje ri ya' k'o che Egipto, tob' ne ri k'o chupa taq ri k'olib'al 'anom ruk' che' yey k'olib'al 'anom ruk' ab'aj” xcha'.
02007020	Ri Moisés yey ri Aarón e xki'an janipa ri xeb'utaq ri QAJAWAL JEHOVÁ che. Ri Aarón xuyak ri b'ara yey xumach' uwi' ri nimaya' Nilo chwach ri faraón yey chikiwach ri rajchak rire, yey ronoje ri ya' xu'an kik' uwach.
02007021	E k'u taq ri kar e k'o chupa xekamik yey ri ya' lik xu'an chu upa. Ruma k'u ri' e raj Egipto na utz ta chik kakitij ri ya'. Yey chupa ronoje ri tinamit Egipto lik kilitaj kik'.
02007022	Ek'u rachijab' e aj iitz re Egipto xki'an ke jela' pacha' ri xki'an ri Moisés yey ri Aarón: e xki'an kik' che ri ya'. Jela' k'u ri' ri ranima' ri faraón xu'an lik ko yey na xuta ta ke ri Moisés yey ri Aarón, jela' pacha' ri xub'i'ij ri QAJAWAL JEHOVÁ.
02007023	Ri faraón xtzelej chirocho yey na xok tane k'ana iil che ri xrilo.
02007024	Yey konoje raj Egipto xkik'ot jul chuchi' ri nimaya' cha' kakesaj lo ya' re katijik, ma che ri nimaya' Nilo na utz ta chik katij ri ya'.
02007025	Xik'ow wuqub' (7) q'iij chwi lo echiri' ri QAJAWAL JEHOVÁ xu'an wa' che ri nimaya' Nilo.
02008001	E k'u Ri QAJAWAL JEHOVÁ jewa' xub'i'ij che ri Moisés: —Jat ruk' ri faraón yey chab'i'ij che: “E kub'i'ij wa' ri QAJAWAL JEHOVÁ: Chaya'a b'i luwar che ri nutinamit keb'ek, cha' ke'kiyaka nuq'ij,
02008002	ma we na kaya tub'i luwar chike keb'ek, Ri'in keb'enutaq lo uk'iyal tutz' che ronoje ratinamit Egipto.
02008003	Kechuq'uq' tutz' chupa ri nimaya' Nilo, yey kech'opilanik keb'el lo chupa ri ya' yey ket'iqi' chupa rawocho, keb'ok pa ja pa katwar wi yey ket'ub'i' chwi rawarab'al. Keb'ok chupa ri kocho rachijab' k'o kiwach e k'o awuk' yey chupa ri kocho konoje ri tikawex, keb'ok pa kachaq'isax wi ri pam yey pa kayoq' wi ri q'oor re 'anab'al pam.
02008004	Ri tutz' kech'opilan pawi' ri'at, pakiwi' rawaj chak yey pakiwi' konoje ri tikawex” —xcha'.
02008005	Ri QAJAWAL JEHOVÁ jewa' xub'i'ij che ri Moisés: «Chab'i'ij che ri Aarón: “Chayaka raq'ab' ruk' rab'ara chwi ronoje taq ri ya', taq ri raqana', chwi taq uchemab'al ya' yey chwi ronoje pa k'olom wi ya', cha' keb'el lo tutz' chiri' yey ri tinamit Egipto kujeq kechuq'uq' tutz' chupa”» xcha'.
02008006	Ri Aarón xuyak rub'ara k'o puq'ab' chwi ronoje ya' k'o chupa ronoje luwar re Egipto, yey kema'w ri tutz' xeb'el loq yey xkinojisaj ruwa taq ulew re Egipto.
02008007	No'j rachijab' e aj iitz jela' xki'an ruk' ri kino'jib'al, rike xekiwinaqirisaj lo tutz' chwi ronoje ri luwar re Egipto.
02008008	Tek'uchiri' ri faraón xutaq kisik'ixik ri Moisés yey ri Aarón, yey xub'i'ij chike: —Chitz'onoj che ri QAJAWAL JEHOVÁ cha' keresaj b'i ri tutz' chwe ri'in yey chike ri nutinamit, yey jela' kanya b'i luwar chike ratinamit keb'ek cha' ke'kiya'a qasa'n re awaj kakamisaxik chwach ri IWAJAWAL JEHOVÁ iwe'ix —xcha'.
02008009	Ri Moisés xuk'ul uwach che ri faraón: —B'i'ij la chwe jampala' kantz'onoj che ri QAJAWAL JEHOVÁ puwi wa', pawi rilal, pakiwi ri ajchak e la, yey pakiwi ri tinamit la, cha' ri tutz' keb'el b'i chiri' uk' la yey keb'el b'i chupa ri ocho la, yey kekanaj kan xew chupa ri nimaya' Nilo —xcha'.
02008010	Ri faraón xub'i'ij: —Chwe'q ri' —xcha'. Yey ri Moisés xuk'ul uwach: —E kojkanaj wi ri', cha' jela' keta'maj la na jinta jun chik pacha' ri QAJAWAL JEHOVÁ, ri DIOS qe ri'oj.
02008011	Ri tutz' keb'el b'i pa ri ocho la yey pa kocho rajchak e la yey pa kocho ri tinamit la, yey kekanaj kan xew chupa ri nimaya' Nilo —xcha'.
02008012	E k'u ri Moisés yey ri Aarón xeb'el lo chwach ri faraón. Tek'uchiri' ri Moisés xutz'onoj che ri QAJAWAL JEHOVÁ cha' keb'eresaj b'i ri tutz' ri xkiya pa k'axk'ob'ik ri faraón.
02008013	Ri QAJAWAL JEHOVÁ e xu'an ri xutz'onoj ri Moisés che: ma xekam ri tutz' ek'o pa taq ja, ri ek'o chwa ja yey ri ek'o che ruwu'lew.
02008014	Ri winaq xekimol ri tutz' ekaminaq chik yey xeki'an chi t'ub'a'j, yey xyakataj jun ruxlab' lik chu che ronoje rulew re Egipto.
02008015	Na ruk' ta k'u ri', echiri' ri faraón xrilo ik'owinaq chi wa k'ax, xu'an ko che ri ranima' yey na xuta ta kitzij ri Moisés yey ri Aarón, jela' pacha' ri xub'i'ij ri QAJAWAL JEHOVÁ.
02008016	Tek'uchiri' ri QAJAWAL JEHOVÁ jewa' xub'i'ij che ri Moisés: —Chab'i'ij che ri Aarón: “Chayaka rab'ara yey chatopij che ruwu'lew cha' kewinaqir taq uk' che ronoje ri tinamit Egipto” —xcha'.
02008017	Rike jela' xki'ano, ri Aarón xu yak rub'ara yey xutopij ruwu'lew, yey ronoje rupuk'ulew re Egipto xewinaqir uk' chupa. Ri uk' xkitzob' kib' chikij ri winaq yey chikij rawaj. Ronoje rupuk' rulew xu'an uk' che ronoje ri luwar re Egipto.
02008018	Rachijab' e aj iitz xkitij uq'iij kaki'an wa' ruk' ri kino'jib'al rike, no'j na xeb'el ta ruk'. Yey ri uk' xkitzob' kib' chikij ri winaq yey chikij rawaj.
02008019	Tek'uchiri' rachijab' e aj iitz xkib'i'ij che ri faraón: —¡Wa' e ri DIOS ka'anow re! —xecha'. Ek'u ri faraón xu'an ko che ri ranima' yey na xuta ta kitzij, jela' pacha' ri xub'i'ij ri QAJAWAL JEHOVÁ.
02008020	Ri QAJAWAL JEHOVÁ xub'i'ij tanchi che ri Moisés: «Ri faraón k'o chwe'q anim tan chuchi' ri nimaya' Nilo, chatwa'lija aniim ri'at yey chab'i'ij che: “E kub'i'ij wa' ri QAJAWAL JEHOVÁ: Chaya'a b'i luwar chike ri nutinamit keb'ek, cha' ke'kiyaka nuq'ij.
02008021	Ma we na kaya' tub'i luwar chike keb'ek, Ri'in kenujopij lo ronoje uwach us pawi ri'at, pakiwi' rawajchak, pakiwi' ratinamit yey chupa ronoje rupakocho. Kenoj che nimaq us ronoje rupakocho kik'olib'al raj Egipto yey ronoje taq ruwu'lew.
02008022	Echiri' ku'ana wa', Ri'in na kanya ta luwar chike ri us keb'ok b'i Gosén pa e jeqel wi ri nutinamit e aj Israel; chiri' na kariqitaj ta us. Jela' k'u ri' kaweta'maj e Ri'in In IWAJAWAL JEHOVÁ iwe'ix, in k'o chikixo'lib'al wa tinamit.
02008023	Kawil k'ut, ma Ri'in kenukolob'ej ri nutinamit chwa ri kan'an che ratinamit ri'at. Chwe'q ri' e kaqa'an wa'”» xcha'.
02008024	Ri QAJAWAL JEHOVÁ jela' xu'ano pacha' rub'i'im. E k'u ri us lik kejomomik xeb'ok chupa ri rocho ri faraón, xeb'ok chupa ri kocho ri rajchak yey kejomom che us ronoje upa ri tinamit Egipto. Ri us lik xki'an k'ax chike konoje ri tinamit.
02008025	Tek'uchiri' ri faraón xutaq kisik'ixik ri Moisés yey ri Aarón, yey xub'i'ij chike: —Jix ri'ix aj Israel, ji'kamisaj awaj chwach ri IWAJAWAL DIOS iwe'ix re kiyak uq'iij Rire; no'j na kixel tub'i chupa wa tinamit —xcha'.
02008026	Ri Moisés xuk'ul uwach: —Na utz ta ri' we jela' kaqa'ano, ma e ri qasa'n kaqaya ri'oj chwa ri QAJAWAL JEHOVÁ e kakik'aq b'i uq'ij raj Egipto. Yey we xqa'an ri' wa' chikiwach raj Egipto, ri' kojki'an pab'aj re kojkikamisaj.
02008027	E uwari'che chirajawaxik wi koje'ek chupa ri luwar katz'intz'otik oxib' q'iij qab'e, yey kaqaya chiri' qasa'n re awaj kekamisaxik chwa ri DIOS, jela' pacha' ri kojutaq Rire che —xcha'.
02008028	Tek'uchiri' ri faraón xub'i'ij che: —Utz ri', ri'in kanya b'i luwar chiwe kixe'ek chupa ri luwar katz'intz'otik re ki'ya'a qasa'n ke awaj kekamisaxik chwach ri IWAJAWAL JEHOVÁ iwe'ix, no'j na kixe'ek ta lik k'anaj, yey lik chitz'onoj che ri DIOS panuwi' ri'in —xcha'.
02008029	Yey ri Moisés xuk'ul uwach che: —Xew kinel b'i ri'in chiwach la, kantz'onoj che ri QAJAWAL JEHOVÁ cha' chwe'q karesaj b'i ruk'iyal uwach us pawi' la, pakiwi rajchak e la yey pakiwi ri tinamit la. No'j e lik mojsokosa' chi la yey meq'atej chi la raj Israel kakiya qasa'n re awaj kakamisax chwa ri QAJAWAL JEHOVÁ —xcha'.
02008030	Tek'uchiri' ri Moisés xel lo chwach ri faraón, yey xu'an orar chwa ri QAJAWAL JEHOVÁ.
02008031	E k'u ri QAJAWAL JEHOVÁ e xu'an ri xutz'onoj ri Moisés che yey xeresaj ri us puwi ri faraón, xeresaj pakiwi ri rajchak yey pakiwi rutinamit, yey na jinta chi us xkanaj kanoq.
02008032	No'j ri faraón xu'an tanchi ko che ri ranima', yey na xuya tub'i luwar che ri tinamit Israel keb'el b'i.
02009001	Tek'uchiri' ri QAJAWAL JEHOVÁ jewa' xub'i'ij che ri Moisés: «Jat, chwach ri faraón, yey chab'i'ij che: “Jewa' ri kub'i'ij ri QAJAWAL JEHOVÁ, ri DIOS ke raj hebreo: Chaya'a b'i luwar chike ri nutinamit keb'ek, cha' jela' ke'kiyaka nuq'ij.
02009002	Ma we na kaya tub'i luwar chike keb'ek, yey e la' keb'aq'atej,
02009003	Ri'in In IWAJAWAL JEHOVÁ iwe'ix, kantaq lo unimal k'axk'olil yab'il pakiwi konoje rawaj: kekam ri kawayu', kekam ri axna, kekam ri camello, kekam ri b'aka'ib' yey kekam ri b'exex e k'o pa taq juyub'.
02009004	No'j ri QAJAWAL JEHOVÁ na kuya ta luwar kok ri unimal k'axk'olil yab'il re kamik pakiwi ri chikop ke raj Israel, cha' na jinta juna chikop kakam chike ri kichikop rike.
02009005	Yey chwi wa' ri QAJAWAL JEHOVÁ uq'atom chi uq'ijol yey ub'i'im chik ku'an wa' chwe'q chupa ri tinamit Egipto”» xcha'.
02009006	Chuka'm q'iij k'u ri', ri QAJAWAL JEHOVÁ e xu'ano. Konoje ri chikop ke raj Egipto xekamik; ek'u ri chikop ke raj Israel na jinta junoq xkam chike.
02009007	Ek'u ri faraón xutaq rilik yey xreta'maj e chike raj Israel na jinta junoq xkam che ri kawaj rike. No'j na ruk' ta k'u ri', ri faraón xu'an ko che ri ranima' yey na xuya tub'i luwar chike raj Israel keb'ek.
02009008	Tek'uchiri' ri QAJAWAL JEHOVÁ xub'i'ij chike ri Moisés yey ri Aarón: «Chik'ama jutaq moq' chaaj chupa juna orna cha' ri Moisés kupuk'ij chikaj e la' chwach ri faraón.
02009009	Ri chaaj ku'an ulew yey kapuk'uk'ik ke'ek chwi ronoje ri tinamit Egipto, ku'an k'axlaj yab'il re awaas chikij konoje ri winaq yey chikij konoje ri chikop e k'o Egipto» xcha'.
02009010	Ek'u ri Moisés yey ri Aarón xkik'am chaaj chupa jun orna yey xek'oji' chwach ri faraón. Ri Moisés xupuk'ij ri chaaj chikaj, yey e taq ri winaq yey taq ri chikop xel lo k'axlaj yab'il re ch'a'k chikij.
02009011	Rachijab' e aj iitz na xkikuy taj xek'oji' chwach ri Moisés, ruma ri k'axlaj yab'il re ch'a'k; ma rike junam kuk' konoje raj Egipto, xel lo ri k'axlaj yab'il re ch'a'k chikij.
02009012	No'j ri QAJAWAL JEHOVÁ xu'an ko che ri ranima' ri faraón yey na xuta ta ke ri Moisés yey ri Aarón, jela' pacha' ri xub'i'ij ri QAJAWAL JEHOVÁ che ri Moisés.
02009013	Tek'uchiri' ri QAJAWAL JEHOVÁ xub'i'ij tanchi che ri Moisés: «Chatwa'lij anim tan ri chwe'q, jatetak'ala chwa ri faraón jab'i'ij che: “Ri QAJAWAL JEHOVÁ ri DIOS ke raj hebreo, jewa' kub'i'ij: Chaya'a b'i luwar chike ri nutinamit keb'ek, cha' ke'kiyaka nuq'ij;
02009014	ma e wo'ora kantaq b'i ronoje uwach k'axk'olil pawi ri'at, pakiwi konoje rawaj chak yey pakiwi ratinamit, cha' jela' kaweta'maj na jinta jun chik pacha' Ri'in che ronoje ruwachulew.
02009015	Ma ta e la' Ri'in asu xink'ut ri nuchuq'ab' chawe re katinya pa k'ax yey kanya pa k'ax ratinamit xa ruk' jun uwach k'axk'olil, sachinaq ta chi ne awach ri' che ronoje ruwachulew.
02009016	No'j nuya'om luwar chawe katk'asi'ik cha' kawil ri nuchuq'ab', yey cha' kaketa'maj nuwach konoje ri tikawex ek'o che ruwachulew.
02009017	Na ruk' ta k'u ri' ri'at awib'och'im awib', ma keb'aq'atej ri nutinamit yey na kaya tub'i luwar chike keb'ek.
02009018	Chwe'q je ora wa', kantaq lo uk'iyal nimaq saqb'ach lik xib'ib'al uwach, wa' na jinta julajoq tzaqinaq chwi ri tinamit Egipto che ri jeqeb'al lo re.
02009019	Cheb'ak'olo k'u ri' rachikop yey konoje rawajchak ek'o taq pa juyub' chetzelej lo tan ma ri saqb'ach echiri' katzaq loq, keb'ukamisaj konoje ri winaq yey keb'ukamisaj konoje ri chikop e k'o pa juyub' we na ek'olom taj”» xcha'.
02009020	Jujun chike rachijab' k'o kiwach e k'o ruk' ri faraón xkixi'ij kib' che ri xub'i'ij ri QAJAWAL JEHOVÁ, ma xkitaqala' kik'amik ri kajchak ek'o pa juyub' yey xekik'ol b'i ri kichikop.
02009021	No'j ek'o ri na xkikoj ta ri xub'i'ij ri QAJAWAL JEHOVÁ yey xekiya kan pa juyub' ri kajchak yey ri kichikop.
02009022	Tek'uchiri' ri QAJAWAL JEHOVÁ jewa' xub'i'ij che ri Moisés: «Chayaka raq'ab' chikaj, cha' katzaq lo saqb'ach puwi ronoje ri tinamit, pakiwi ri winaq, pakiwi konoje ri chikop yey puwi ronoje ri tiko'n k'o che taq ruwu'lew re Egipto» xcha'.
02009023	Yey ri Moisés xuyak ruq'ab' chikaj ruk' rub'ara yey ri QAJAWAL JEHOVÁ xutaq lo uch'awib'al jab', xutaq lo saqb'ach, yey xutaq lo q'aaq' kayok'olin chwi ronoje ri tinamit Egipto.
02009024	Lik xib'ib'al uwach ri saqb'ach xetzaq loq yey ri q'aaq' kayok'linik. Na jinta julajoq u'anom wa' chwi lo ri jeqeb'al re ri tinamit Egipto.
02009025	Ri saqb'ach xu'an k'ax che ronoje ri k'o chisaq che ruwu'lew re Egipto ma xeb'ukamisaj winaq, xeb'ukamisaj chikop, xu'an uk'aj che taq ri tiko'n yey xeb'ujub'aj pulew ronoje ri che'.
02009026	Xew chupa ri luwar re Gosén pa e jeqel wi raj Israel, chiri' na jinta juna saqb'ach xtzaqik.
02009027	Tek'uchiri' ri faraón xutaq kisik'ixik ri Moisés yey ri Aarón, yey xub'i'ij chike: —E ri'in ri k'o numak wo'ora, ri QAJAWAL JEHOVÁ lik jusuk' ri ku'ano, ri'in yey ri nutinamit na utz ta ri xqa'ano.
02009028	Chitz'onoj che ri QAJAWAL JEHOVÁ cha' katani' ruch'awib'al ri jab' ruk' ri saqb'ach ma lik xib'ib'al uwach. Ri'in kanya b'i luwar chiwe kixe'ek yey na kixinq'atej ta chik —xcha'.
02009029	Ri Moisés xuk'ul uwach che: —Utz ri', echiri' kinel b'i ri'in chupa ri tinamit kanyak ri nuq'ab' yey kantz'onoj che ri QAJAWAL JEHOVÁ, cha' ri jab' yey ri saqb'ach katani'ik, jek'ula' keta'maj la e taq ri juyub'-taq'aj re ri QAJAWAL JEHOVÁ.
02009030	Na ruk' ta k'u ri' lik weta'am e rilal yey rajchakunel e la na ka'an ta alaq ri karaj ri QAJAWAL JEHOVÁ ma na kaxi'ij ta ib' alaq chwach Rire —xcha'.
02009031	E ronoje ri tiko'n re lino yey re cebada xu'an uk'aj ri saqb'ach che, ma ri cebada k'o chi uwach yey ri lino e la' kel usi'j.
02009032	Ek'u ri tiko'n re trigo yey ri centeno na jinta k'o xuk'ulumaj ma k'amaja' kel uwach.
02009033	Yey ri Moisés xel b'i chupa ri tinamit pa k'owi ri faraón. Echiri' xuyak ruq'ab' yey xutz'onoj che ri QAJAWAL JEHOVÁ, xtani' ruch'awib'al ri jab' yey xtani' ri saqb'ach yey ri jab' xtani'ik.
02009034	No'j ri faraón echiri' xrilo xtani' ri jab', xtani' ri saqb'ach yey xtani' ruch'awib'al ri jab', rire junam kuk' rachijab' k'o kiwach e k'o ruk' xemakun tanchik yey xu'an tanchi ko che ri ranima'.
02009035	Ri faraón lik xu'an ko che ri ranima' yey na xuya tub'i luwar chike raj Israel xeb'ek, jela' pacha' ri ub'i'im ri QAJAWAL JEHOVÁ che ri Moisés.
02010001	Ri QAJAWAL JEHOVÁ jewa' tanchi xub'i'ij che ri Moisés: —Jat, jawila ri faraón ma Ri'in kan'an ko che ri ranima' rire yey kan'an ko che ri kanima' rachijab' k'o kiwach, wa' kan'an chike ma e kank'ut chikiwach runimal nuchuq'ab' Ri'in.
02010002	Kan'an wa' cha' katzijoj ri'at chike rawalk'o'al yey katzijoj chike ramam echiri' xinq'ob'isaj ri kichuq'ab' raj Egipto yey xink'ut runimal nuchuq'ab' chikixo'l rike. Jek'urila' ri'ix kiweta'maj, Ri'in e In IWAJAWAL JEHOVÁ iwe'ix —xcha'.
02010003	Ri Moisés yey ri Aarón xeb'ek che rilik ri faraón yey xe'kib'i'ij che: —E kub'i'ij wa' ri QAJAWAL JEHOVÁ, ri DIOS ke raj hebreo: “¿K'a jampa lo e la' xaqi 'anom nim che awib' chinuwach Ri'in? Chaya'a b'i luwar che ri nutinamit keb'ek, cha' ke'kiloq'nimaj nuq'iij.
02010004	Ma we e la' na kaya tub'i luwar chike keb'ek, chwe'q k'u ri' keb'enutaq lo nimaq sak' chwi ratinamit re kixkiya pa k'ax.
02010005	Ri sak' kek'unik lik e uk'iyal yey ruma wa' na kaq'alajin ta chi ruwu'lew. Kakik'is utijik ri tiko'n xkanaj kanoq echiri' xu'an ri saqb'ach yey kakitij ronoje ruxaq ri che' kawachinik che ruwa taq juyub'-taq'aj.
02010006	Chupa rawocho ri'at, pa kocho rachijab' k'o kiwach yey pa kocho konoje raj Egipto kesokok che sak', yey wa' na xkil tub'i rachu-aqaw, na xkil ta ne b'i rawati'-amam chupa lo ri q'iij echiri' xek'asi' rike k'a chupa waq'iij oj k'owi” —xecha'. Echiri' xuk'is ub'ixik wa', ri Moisés xel b'i chwach ri faraón.
02010007	Tek'uchiri' rachijab' k'o kiwach jewa' xkib'i'ij che ri faraón: —Lal faraón ¿K'a jampa lo wa' e la' kaqakuy wa ku'an wa jun achi chiqe? Ya'a b'i la luwar chike wa tinamit keb'ek ke'kiyaka uq'iij ri KAJAWAL JEHOVÁ, ri KAJAWAL DIOS. ¿Na kil ta kami la, ri tinamit Egipto lik k'ax chi ruk'ulumam? —xecha'.
02010008	Ri faraón xutaq tanchi kisik'ixik ri Moisés yey ri Aarón, jewa' xub'i'ij chike: —Jix, ji'loq'nimaj uq'iij ri IWAJAWAL JEHOVÁ, ri IWAJAWAL DIOS. Xew ri' ma kib'i'ij chwe china taq ri keb'ek —xcha'.
02010009	Ri Moisés xuk'ul uwach: —Qonoje koje'ek ma keqak'am b'i ri qach'uti'q, ri nimaq winaq, ri qak'ajol, ri qami'al, ri qab'exex, yey ri qab'aka'ib', ma chiqe ri'oj wa' e Jun Nimalaj Nimaq'iij re ri DIOS.
02010010	Ek'u ri faraón xub'i'ij chike: —¡Epe' ri'! ¡E ri IWAJAWAL JEHOVÁ kixurachb'ilaj b'i! ¿E chiwach ri'ix kanya' luwar chiwe keb'ik'am b'i rak'alab' iwe'ix? Ma e kanwil ri'in e ri'ix kino'jij re kixanimaj b'i.
02010011	Na jeta k'u la' ku'ano, ma xew keb'ek rachijab' re ke'kiloq'nimaj uq'iij ri IWAJAWAL JEHOVÁ iwe'ix ma jela' ri xitz'onoj —xcha'. Tek'uchiri' ri faraón xtaqan che cha' keb'esax b'i ri Moisés yey ri Aarón chwach.
02010012	Ek'u ri QAJAWAL JEHOVÁ jewa' xub'i'ij che ri Moisés: —Chayaka raq'ab' chwi ri tinamit Egipto, cha' kejop ka'n lo ri nimaq sak' yey kakijeq kesokok che ruwachulew yey kekik'isa ronoje ri xuya kan ri saqb'ach —xcha'.
02010013	Ri Moisés xuyak rub'ara chwi ri tinamit Egipto. Ek'u ri QAJAWAL JEHOVÁ xutaq lo jun tew xpe pa releb'al q'iij yey wa tew kujum rib' chwi ri tinamit ronoje la jun q'iij yey la jun aq'ab'; chuka'm q'iij k'ut, e la' la tew xpe pa releb'al q'iij yey xeb'uk'am lo ri nimaq sak'.
02010014	Yey xet'iqi' ri nimaq sak' che ronoje ri tinamit Egipto. Na jinta julajoq ilitajinaq ri kik'iyal wa' u'anom, yey na jinta ne julajoq chik ku'ana wa';
02010015	ma ri nimaq sak' xkich'uq ruwu'lew yey ruma ri kik'iyal xki'an q'equ'm che ruwu'lew, yey xkik'ux ronoje ri tiko'n yey xekik'upupej ruwach che' ri xkanaj kan ruma ri saqb'ach. Na jinta juna luwar rax uwach xkanaj kanoq, tob' che ruwu'lew o chwi taq ri che' chupa ri tinamit Egipto.
02010016	Ek'u ri faraón na jampa ta na xutaq kisik'ixik ri Moisés yey ri Aarón, yey xub'i'ij chike: —In makuninaq chirij ri IWAJAWAL JEHOVÁ iwe'ix, yey inmakuninaq chiwij ri'ix.
02010017	No'j kantz'onoj chiwe tob' xew chi wo'ora kikuy numak che ri xin'an chiwe, yey chitz'onoj che ri IWAJAWAL JEHOVÁ iwe'ix, cha' karesaj b'i wa k'axk'ob'ik chinuwach ke wa nimaq sak' e kamisanel —xcha'.
02010018	Xew k'u xel b'i ri Moisés chwach ri faraón, xu'an orar chwa ri QAJAWAL JEHOVÁ.
02010019	Tek'uchiri' ri QAJAWAL JEHOVÁ xuk'am lo jun unimal tew putzaqib'al q'iij yey xeb'ujok b'i ri nimaq sak' yey xeb'uk'aqa' b'i chupa ri Mar Kaq. Jela' k'uri', na jinta chi tob' xa juna sak' xkanaj kan chupa ronoje ri tinamit Egipto.
02010020	No'j ri QAJAWAL JEHOVÁ xu'an ko che ri ranima' ri faraón, wa' na xuya tub'i luwar chike raj Israel keb'ek.
02010021	Tek'uchiri' ri QAJAWAL JEHOVÁ jewa' xub'i'ij che ri Moisés: —Chayaka raq'ab' chikaj, cha' chupa ronoje ri tinamit Egipto ku'an q'equ'm. E raj Egipto lik kakina' wa' ma lik katzepep ri q'equ'm —xcha'.
02010022	Ri Moisés xuyak ruq'ab' chikaj, yey oxib' (3) q'iij lik xu'an q'equ'm che ronoje ri tinamit Egipto.
02010023	Chupa taq la' la q'iij e taq ri tikawex na xkil ta kib' chikiwach yey oxib' (3) q'iij na utz ta xeb'el b'i chupa ri kiluwar. No'j e pa ejeqel wi konoje raj Israel k'o q'ijsaq.
02010024	Tek'uchiri' ri faraón xutaq usik'ixik ri Moisés, yey xub'i'ij: —Jix, ji'loq'nimaj uq'iij ri IWAJAWAL JEHOVÁ iwe'ix; xew chiya'a kan wara taq ri b'exex yey ri chikop. Yey chik'ama b'i riwalk'o'al e ch'uti'q —xcha'.
02010025	Ek'u ri Moisés xuk'ul uwach: —Na jeta la' ri'. Ma rilal kaya b'i la chiqe ri chikop re kaqakamisaj yey kaqaporoj chwa ri DIOS.
02010026	Konoje ri qawaj keb'eqak'am b'i ri'oj, ma chirajawaxik kaqacha' chikixo'l wa chikop ri kaqaya pa qasa'n chwa ri DIOS. Yey na qeta'am taj sa'chi qasa'n kaqaya'o, ma e ri DIOS kab'i'n re chiqe echiri' kojopon chila' —xcha'.
02010027	No'j ri QAJAWAL JEHOVÁ xu'an ko che ri ranima' ri faraón yey ri faraón na xuya tub'i luwar chike keb'ek.
02010028	Ri faraón xsik'in che ri Moisés: —¡Chatelu b'i wara! Yey asu kamb'i'ij chawe: ¡matk'un chik re kinalawila'! Ma we xatk'un tanchik, ¡katinkamisaj ri'! —xcha che.
02010029	Yey ri Moisés xuk'ul uwach: —¡Utz ri'! Na kink'un ta chik, na ko'lnuwila ta chi la —xcha' ri Moisés che.
02011001	Jewa' xub'i'ij ri QAJAWAL JEHOVÁ che ri Moisés: —K'a kantaq chi jun chik k'axk'olil puwi ri faraón yey puwi ri tinamit Egipto. Echiri' ik'owinaq chi wa', ri faraón kuya b'i luwar chiwe kixe'ek. Yey rire lik yana che kixresaj b'i che ri tinamit Egipto.
02011002	Ek'u wo'ora chab'i'ij chike konoje raj Israel, chi achijab' chi ixoqib', kakitz'onoj chike ri ki-vecino taq ri plata yey ri oro k'o kuk' —xcha'.
02011003	Ek'u ri QAJAWAL JEHOVÁ xukoj wa' pa kanima' raj Egipto cha' kakik'ut ri k'axnab'al kik'u'x chike raj Israel. Yey chwi wa', raj Egipto yey rachijab' k'o kiwach e k'o ruk' ri faraón, chikiwa rike ri Moisés xu'ana jun achi lik k'o uwach.
02011004	Ek'u ri Moisés jewa' xub'i'ij che ri faraón: —E kub'i'ij wa' ri QAJAWAL JEHOVÁ: “E waq'ab' pa tik'il aq'ab' kinik'ow chupa ronoje ri tinamit Egipto.
02011005	Yey kekam ratzixelab' alab'o chike ri kalk'o'al raj Egipto, kujeq lo ruk' ruk'ajol atzixel ri faraón ri kakanaj kan puk'axel rire yey kuk'isb'ej ruk' ri ralab' atzixel rixoq ajchak kachakun che uqilik ri trigo chwa ka', yey konoje ne ri nab'e kal ri chikop.
02011006	Chupa k'u ronoje ri tinamit Egipto ri winaq kakijeq kesik'in ruk' oq'ej, na jinta julajoq u'anom wa' yey na jinta ne julajoq chik ku'ana wa'.
02011007	No'j chikixo'l raj Israel, lik kilitaj ri utzil k'oleem ma na jinta ne xa tob' juna tz'i' kati'o'nik. Jela' k'u ri' ralaq keta'maj alaq e ri QAJAWAL JEHOVÁ junwi ku'an kuk' raj Israel yey junwi ri ku'an kuk' raj Egipto” —kacha'
02011008	Tek'uchiri' konoje rajchak e la' kejumumik kek'unik kexuki' chinuwach kakitz'onoj chwe: —Oj la, yey konoje ri tinamit e teran chi'ij la, oj alaq —kacha alaq. K'ate k'u chiri' kine'ek ri'in, xcha ri Moisés. Ek'uchiri' ri Moisés xel lo chwach ri faraón lik petinaq royowal.
02011009	Yey ek'u ri QAJAWAL JEHOVÁ ub'i'im chi che ri Moisés: —Ri faraón na kuta ta iwe ri'ix, cha' jek'ula' ri' kan'an k'utub'al re ri nuchuq'ab' chikiwach raj Egipto —xcha'.
02011010	Ri Moisés yey ri Aarón xki'an ronoje wa nimaq taq k'utub'al chwach ri faraón, no'j ri QAJAWAL JEHOVÁ xu'an ko che ri ranima' ri faraón, rire na xuya tub'i luwar chike raj Israel keb'el b'i chupa rutinamit.
02012001	Echiri' raj Israel k'a e k'o chupa ri tinamit Egipto ri QAJAWAL JEHOVÁ jewa' xub'i'ij chike ri Moisés yey ri Aarón:
02012002	«E chwi wo'ora, e wa' wa iik' e ku'ana ri nab'e iik' re ri junab' kiwajilaj ri'ix.
02012003	Jewa' chib'i'ij chike konoje ri tinamit Israel: “Chupa ri lajuj q'iij che wa iik' chujujunal pamilia kik'am jun q'apoj b'exex o jun ralko kaprux re kikamisaj chwa ri QAJAWAL JEHOVÁ.
02012004	We ri pamilia na e ta k'i che utijik ronoje ri q'apoj b'exex, kijach k'u iwib' ri' puwi' kuk' ri e k'o chinaqaj. Kijach upa rawaj e chirij ri kik'iyal ri pamilia yey e chirij ri kitij chijujunal.
02012005	E kicha' rawaj choom uwach, e jun q'apoj b'exex o jun kaprux ma' re jun junab' k'o che.
02012006	Kik'ol pan rawaj k'a che ri kajlajuj q'iij re wa nab'e iik', yey chupa la' la q'iij konoje raj Israel kakikamisaj rawaj che ri rokib'al aq'ab'.
02012007	Kik'ul k'u rukik'el rawaj yey kisoq' puwi' yey pa taq utzal ri pwerta re ri ja pa kitij wi rawaj.
02012008	Chupa la' la'q'ab' kitij ri ti'ij b'olom chwa q'aaq', kitij ruk' ichaaj k'a yey ruk' pam na jinta levadura che.
02012009	Na kitij ta ri ti'ij we k'a rax, na kitzak ta ne puwa'al, ma wa' kib'ol chwa q'aaq' e la' ruk'a'am rujolom ruk' ri raqan yey ruk' ri retzelal.
02012010	Yey na jinta k'ana uqax kikanaj kanoq. We k'o uqax kikanaj re chuka'm q'iij, ri' kiporoj.
02012011	Echiri' kitijo jewa' ki'ano: Chi achijab' chi ixoqib' iximom chi ri q'uu' chiwij re kixel b'i, ikojom chi ri xajab' yey ri ch'ami'y iwuk'a'am chi piq'ab'; yey tijilo'm rib' ki'an ri ti'iij, ma wa' e ri Pascua re ri IWAJAWAL JEHOVÁ iwe'ix.
02012012	Chupa la' laq'ab' Ri'in kinik'ow chupa ronoje ri luwar re Egipto, yey keb'enukamisaj konoje ri atzixelab' alab'o kalk'o'al raj Egipto yey ri nab'e kal taq rawaj. Yey kanq'at tzij pakiwi' konoje ri kityox raj Egipto, ma Ri'in In IWAJAWAL JEHOVÁ iwe'ix”» xcha'.
02012013	«E ri kik' kajawaxik re k'utub'al che ri ja pa ix jeqel wi ri'ix; ma Ri'in e kanwil ri kik' yey jela' xa kinik'owik, cha' echiri' keb'enukamisaj raj Egipto, na jinta junoq k'o kuk'ulumaj chike riwalk'o'al ri'ix.
02012014	Wa' e jun q'iij chirajawaxik wi e xaqi kikuxtaj ri'ix. E jun Nimaq'iij ki'an ronoje junab' re yakb'al uq'iij ri IWAJAWAL JEHOVÁ iwe'ix. E taq ri kilema'j riwalk'o'al ri'ix ketajin loq, chirajawaxik wi e xaqi kaki'an rike.
02012015	Wuqub' (7) q'iij kitij pam na jinta levadura che. Che lo ri nab'e q'iij chiwesaj ronoje ri levadura kariqitaj chupa riwocho; ma we k'o junoq chiwe kutij pam k'o levadura che chupa wa wuqub' (7) q'iij, ri' asu kesax b'i chupa ri tinamit Israel.
02012016	E ri nab'e q'iij yey ruwuq (7º) q'iij che wa' wa semana, wa' e molob'al ib' lik loq'olaj uwach ki'an ri'ix. Chupa taq la' la q'iij na jinta juna chak ki'ano, xew kiyijib'a' chijujunal ri wa'im kitijo.
02012017	Ri nimaq'iij re Pam na Jinta Levadura ruk', e jun q'iij re kuxtab'al echiri' Ri'in xixinwesaj lo iwonoje ri'ix chupa ri tinamit Egipto. Yey e taq ri kilema'j riwalk'o'al ri'ix ketajin loq, chirajawaxik wi rike xaqi kaki'an wa nimaq'iij re yakab'al nuq'iij Ri'in in IWAJAWAL JEHOVÁ iwe'ix, wa' e jun 'ano'n katiki' kanoq.
02012018	Kitij ri pam na jinta levadura che, echiri' kok raq'ab' che ri kajlajuj (14) q'iij che ri nab'e iik', k'a chupa ri rokib'al aq'ab' 21 che ri nab'e iik'.
02012019	Chupa la' la wuqub' (7) q'iij chiwesaj ronoje ri levadura kariqitaj chupa ri wocho; ma china ri kutij k'ana pam k'o levadura che asu kesax b'i chupa ri tinamit Israel. Wa' wa taqanik kaki'an ri na aj ta Israel yey kaki'an raj Israel.
02012020	E uwari'che mak'o mitijo we k'o levadura che. Xa tob' pa ix jeqel wi ri'ix, e kitij ri pam na jinta levadura che» xcha'.
02012021	Ek'u ri Moisés xutaq kisik'ixik konoje ri nimaq winaq raj k'amal kiwach raj Israel yey xub'i'ij chike: «Je'k'ama lo alaq ri q'apoj b'exex ke chujujunal pamilia alaq, yey kamisaj alaq rawaj re ka'an alaq ri Nimaq'iij Pascua.
02012022	Rukik'el rawaj kak'ul alaq chupa jun k'olib'al, tek'uchiri' kak'am alaq juyataj uq'ab' hisopo; wa' kamu' alaq chupa ri kik', yey kasoq' k'u alaq pataq utzal yey puwi' ri pwerta re ri ocho alaq. Na utz taj we k'o junoq che alaq kel lo chirocho we k'amaja' kasaqirik.
02012023	Ma echiri' ri QAJAWAL JEHOVÁ kik'owik re keb'ukamisaj raj Egipto, e karil ri kik' soq'om pataq utzal yey soq'om puwi' ri pwerta. We xril k'u ri' wa', xa kik'ow chwach ri ja. Jela' k'u ri' ri QAJAWAL JEHOVÁ na kuya ta luwar che ri ángel ajkamisanel kok chupa ri ocho alaq.
02012024	Mik'ow chik'u'x alaq ka'an alaq wa jun taqanik yey kaki'an ri alk'o'al alaq, e chirajawaxik wi rike e jinta utaqexik kaki'ano.
02012025	Echiri' k'o chi alaq chupa ri luwar ub'i'tisim chi ri QAJAWAL JEHOVÁ che alaq, chirajawaxik wi ka'an alaq wa jun nimaq'iij.
02012026	Yey echiri' ri alk'o'al alaq kakitz'onoj che alaq: “¿Sa' ke'elawi wa jun nimaq'iij?”
02012027	Jewa' kak'ulub'ej alaq kiwach: “Wa'waj kakamisax chupa ri Nimaq'iij re Pascua, e qasa'n re kaya' chwa ri QAJAWAL JEHOVÁ. Ma e kuxtab'al re echiri' ri QAJAWAL JEHOVÁ xeb'ukamisaj raj Egipto, yey xa xik'ow chwach ri kocho raj Israel e jeqel Egipto. Yey jela' k'u ri' xekolob'etaj ri qapamilia ri'oj”» kacha' alaq. Echiri' ri Moisés xuk'is ub'i'xikil wa', konoje ri e k'o chiri' xexuki' ruk' rukurusil ri kipalaj k'a pulew re yakb'al uwa uq'iij ri DIOS.
02012028	Jela' k'u ri' ri tinamit e xki'ano janipa ri xtaqan ri QAJAWAL JEHOVÁ che kuma ri Moisés yey ri Aarón.
02012029	Chupa la' la tik'il aq'ab' ri QAJAWAL JEHOVÁ xeb'ukamisaj konoje ri nab'e kik'ajol ri tikawex re Egipto. Xkam ruk'ajol atzixel ri faraón ri kakanaj kan puk'axel ruqaw pa taqanik, yey xkam ruk'ajol atzixel rachi tz'apil uchi' pa cárcel, yey xekam ri nab'e kal ri kawaj.
02012030	Ek'u ri faraón, rachijab' k'o kiwach e k'o ruk' ri faraón, yey konoje raj Egipto, xewa'lij chupa la la'q'ab'. Che ronoje ri tinamit Egipto ri winaq lik kesik'inik, lik kejuyuyik keb'oq'ik; ma che ronoje taq ri ja re Egipto k'o jun anima' kariqitaj chiri'.
02012031	Chupa la' la jun aq'ab' ri faraón xutaq kisik'ixik ri Moisés yey ri Aarón, yey xub'i'ij chike: —¡Jix! ¡Chixelub'i! ¡Chiya'a kan chi utzil k'oleem ri nutinamit, jix, cheb'ik'ama b'i konoje raj Israel! Ji'loq'nimaj uq'iij ri IWAJAWAL JEHOVÁ iwe'ix, jela' pacha' ri xitz'onoj.
02012032	Cheb'ik'ama b'i rib'exex yey rib'aka'ib' ri'ix, jela' pacha' ri xitz'onoj che ri DIOS iwe'ix cha' kuya lo ri utzil chomalil panuwi' ri'in —xcha'.
02012033	Raj Egipto xekitaq raj Israel cha' kakilij keb'el tan b'i chupa ri kitinamit, ma e wa' ri kakib'i'ij: «We na keb'ek ta raj Israel ri' kojkam qonoje» xecha'.
02012034	Raj Israel xkik'am b'i ri kiq'or k'o chupa ruk'olib'al, e la' k'amaja' kakikoj levadura che, xkipis b'i ri yoq'b'al kiq'or pa manta yey xkiya b'i chwa kiteleb'.
02012035	Raj Israel e xki'ano janipa ri xtaqan ri Moisés che, ma xkitz'onoj b'i chike raj Egipto sa' taq ri k'o kuk' re plata, re oro, yey ri k'ul k'o kuk'.
02012036	Ri QAJAWAL JEJOVÁ xukoj pa kanima' raj Egipto cha' kakiya' ruk' relej kik'u'x ronoje ri kakitz'onoj raj Israel chike, ¡Jela' k'u ri' raj Israel xkimaj b'i chike raj Egipto ri b'itaq ke.
02012037	Raj Israel xeb'el b'i chupa ri luwar re Ramesés yey xkimaj b'i chupa ri luwar re Sucot. Laj e 600,000 chi achijab', na e jinta pa kajlib'al rixoqib' yey rak'alab'.
02012038	Xeb'ek kuk' rike uk'iyal kiwach tikawex na e ta aj Israel yey xekik'am b'i uk'iyal b'exex yey uk'iyal b'aka'ib'.
02012039	Xki'an pam perepaq na jinta levadura che, wa' e ri q'oor xkik'am b'i Egipto, ma raj Egipto lik ch'u'jilal xeb'ekesaj b'i raj Israel chupa ri tinamit yey na xqare' ta chik xkiyijib'a' b'i ri kiwa.
02012040	Raj Israel xejeqi' chupa ri tinamit Egipto 430 junab'.
02012041	Ri tinamit Israel ri nimalaj utinamit ri QAJAWAL JEHOVÁ xeb'el b'i Egipto chupa ri q'iij echiri' xkik'is 430 junab'.
02012042	Chupa la' la'q'ab' ri QAJAWAL JEHOVÁ e xu'an janipa rub'i'tisim chike, ma xresaj lo rutinamit chila' Egipto; e uwari'che la' la jun aq'ab' re yakb'al uq'iij ri QAJAWAL JEHOVÁ. Ruma k'u ri' konoje raj Israel, ronoje junab' kakikuxtaj wa' yey jela' chiki'ana konoje ri kilema'j kalk'o'al ketajin loq. Chwi k'u ri' na jinta juna aj Israel kawarik echiri' kaki'an ri nimaq'iij re Pascua.
02012043	Ri QAJAWAL JEHOVÁ jewa' xub'i'ij che ri Moisés yey ri Aarón: «E taq pixab'anik wa' chwi ri Pascua: we k'o junoq na aj ta Israel, na utz ta ri' we rire kutij ri wa'im re Pascua.
02012044	Ri tikawex loq'otalik, utz ri' kutij re ri wa'im re Pascua we kojotal ri retalil re circuncisión che.
02012045	Ri na aj ta Israel yey ri jeqel chiri' xa ruma ruchak kach'akanik, na utz taj kutij wa'.
02012046	Ri Pascua pa ja katiji' wi, yey na kesax tub'i chupa ri ja tob' xa ch'aqap ti'iij, yey na utz ta ne kaq'ep k'ana rub'aqil rawaj kakamisaxik.
02012047	Konoje ri tinamit Israel, chirajawaxik wi e kaki'an ri nimaq'iij Pascua.
02012048	We k'o junoq na aj ta Israel, jeqel chixo'l karaj ku'an ri Nimaq'iij Pascua re ri QAJAWAL JEHOVÁ, chirajawaxik wi kukoj ri retalil re circuncisión chike rachijab' e k'o pa rocho. No'j na utz taj ku'an ri nimaq'iij Pascua we k'o junoq na ukojom ta ri retalil re ri circuncisión che.
02012049	Wa' wa pixab'anik junam kaya' chike ri e alaxinaq chupa ri tinamit Israel yey chike ri na aj ta Israel e jeqel chixo'l chupa ri tinamit» xcha'.
02012050	Konoje k'u ri' ri tinamit Israel e xki'an ronoje ri xtaqan ri QAJAWAL JEHOVÁ che, ri xub'i'ij chike ri Moisés yey ri Aarón.
02012051	Chupa la la' q'iij wi, ri QAJAWAL JEHOVÁ xeb'eresaj b'i chi mutza'j raj Israel chupa ri tinamit Egipto.
02013001	Ri QAJAWAL JEHOVÁ jewa' xub'i'ij che ri Moisés:
02013002	«Cheb'aya'a pa nuq'ab' Ri'in ri nab'e ak'alab' e alab'o keb'alaxik e kalk'o'al raj Israel, ma rike e we'in, yey ne ri nab'e kal taq rawaj e we'in» xcha'.
02013003	Ri Moisés xub'i'ij chike ri tinamit: «K'ola chik'u'x wa' wa jun q'iij na jinta utaqexik kikuxtaj, ma e q'iij wa' xixel b'i chupa wa tinamit Egipto, pa xixk'oji' wi pa k'ax yey wo'ora ri QAJAWAL JEHOVÁ ruk' unimal uchuq'ab' kixresaj b'i, e uwari'che mitij pam k'o levadura che.
02013004	Ri'ix kixel b'i waq'ij chupa ri iik' re Abib.
02013005	Yey chupa wa' wa iik' chirajawaxik wi ki'an wa nimaq'iij, echiri' ri QAJAWAL JEHOVÁ kixu'ya'a chupa ri luwar kab'i'x che leche yey uwa'al kab' uwach ma lik k'o ri katijik, wa' e ke'elawi, e ri tinamit ke raj cananeo, ke raj hitita, ke raj amorreo, ke raj heveo yey ke raj jebuseo, wa' ub'i'tisim chi chike ri qati'-qamam kuya na chiwe ri'ix.
02013006	Wuqub' (7) q'iij kitij pam na jinta levadura che, yey chupa ri wuqub' (7) q'iij ki'an jun nimaq'iij che ri QAJAWAL JEHOVÁ.
02013007	Wuqub' (7) q'iij kitij pam na jinta levadura che, yey na kilitaj ta levadura chupa ri tinamit yey na kariqitaj ta pam k'o levadura che iwuk' ri'ix.
02013008	Chupa la' la q'iij wi jewa' kib'i'ij che ri iwalk'o'al: “Wa kaqa'ano e ruma ri xu'an ri QAJAWAL JEHOVÁ chiqe, echiri' xojresaj lo chupa ri tinamit Egipto” kixcha'.
02013009	Wa' wa jun nimaq'iij ki'an chujujunal junab', wa' pacha' jun retalil kojom che ri iq'ab' o kojom che rukurusil ri ipalaj, ma wa' kukuxtaj chiwe e xaqi kixch'a't puwi ri pixab'anik re ri QAJAWAL JEHOVÁ, ma e Rire xojresaj lo ruk' unimal uchuq'ab' chupa ri tinamit Egipto.
02013010	E uwari'che chirajawaxik wi e ki'an wa jun nimaq'iij chujujunal junab', ki'an chupa ruq'ijol b'i'talik.
02013011	Echiri' ri QAJAWAL JEHOVÁ kixuk'am b'i chupa ri tinamit ke raj cananeo, echiri' kuya ri tinamit piq'ab', ma wa' ub'i'tisim chiwe yey ub'i'tisim chike ri qati'-qamam;
02013012	kiya k'u ri' puq'ab' ri QAJAWAL JEHOVÁ konoje ri atzixelab' alab'o keb'alaxik yey konoje ri e nab'e kal rawaj e ma' keb'alax chike ri chikop iwe'ix, ma wa' e re ri QAJAWAL JEHOVÁ.
02013013	Ek'u ri nab'e ral juna axna utz puk'axel wa' kiloq' jun q'apoj b'exex, no'j we na xi'an ta wa', kiq'ep ruqul ri nab'e ral ri axna. Jenela' ki'an che ri nab'e iwalk'o'al ri'ix utz puk'axel kiloq' jun q'apoj b'exex.
02013014	Yey echiri' ri walk'o'al jewa' kakitz'onoj chiwe: “¿Su'b'e ka'an alaq wa'?” kecha'. Ri'ix jewa' kib'i'ij chike: “Kaqa'an wa' ma ri QAJAWAL JEHOVÁ xojresaj lo ruk' unimal uchuq'ab' chupa ri tinamit Egipto, ma chiri' xojk'oji' wi pa k'ax pakiq'ab' wa tinamit.
02013015	Echiri' ri faraón xu'an ko che ri ranima', na karaj taj kojel b'i chupa rutinamit, ri QAJAWAL JEHOVÁ xeb'ukamisaj ralab'o atzixelab' chikijujunal ri k'o kalk'o'al aj Egipto, yey konoje ri nab'e kal ri kichikop; e uwari'che kaqaya che ri QAJAWAL JEHOVÁ ronoje nab'e awaj ma' kalaxik, yey kaqaya jun qasa'n q'apoj b'exex puk'axel ri qak'ajol atzixel.
02013016	Ruma k'u ri' wa', e pacha' juna retalil kojom che riq'ab' o kojom che rukurusil ipalaj, ma wa' kukuxtaj chiwe e ri QAJAWAL JEHOVÁ xojresaj lo ruk' unimal uchuq'ab' chupa ri tinamit Egipto”» kixcha chike.
02013017	Echiri' ri faraón xuya' b'i luwar chike ri tinamit Israel xeb'el b'i, ri DIOS na xeb'uk'am tub'i chupa ri b'e ke raj filisteo, tob' wa b'e lik xa naqaj k'owi che taq rulew b'i'tisim chi chike, ma e xub'i'ij wa' ri DIOS: «Cha' ri tinamit na kakijek' ta kib' che echiri' kakil taq ri ch'a'oj yey ketzelej tanchi chupa ri tinamit Egipto» xcha'.
02013018	E uwari'che xeb'uk'am b'i chupa ri b'e kusut rij ri luwar katz'intz'otik, ke'ela pa k'owi ri Mar Kaq. Pacha' chi e achijab' e ajch'a'oj ki'anom echiri' xeb'el b'i raj Israel chupa ri tinamit Egipto.
02013019	Ri Moisés xuk'am b'i rub'aqil ri José, ma ri José echiri' k'aslik e xub'i'ij ri' chike raj Israel yey rike xkijikib'a' uwach ri kich'a'teem che. Ma jewa' xub'i'ij chike: «Pa qatzij wi, ri DIOS kak'unik kixo'luto'o; yey echiri' ku'ana wa', ri'ix kik'am b'i ri nub'aqil iwuk'» xcha'.
02013020	Raj Israel xeb'el lo chupa ri luwar re Sucot yey xeb'uxlan chupa ri luwar re Etam, pa kujeq wub'i ri luwar katz'intz'otik.
02013021	Ri QAJAWAL JEHOVÁ nab'e chikiwach, e ri paq'iij e ruk'am jub'oraj sutz', re kuk'ut ri b'e chikiwach; yey ek'u ri chaq'ab', e ruk'am jub'oraj q'aaq' kawon pakiwi', re kutzij ri kib'e. Jela' k'u ri' utz keb'in chipaq'iij chichaq'ab'.
02013022	Ri jub'oraj sutz' e la' xaqi nab'e chikiwach rike chi pa q'iij, yey ek'u ri jub'oraj q'aaq' kawonik, e la' xaqi nab'e chikiwach kutzij ri kib'e chaq'ab'.
02014001	Ri QAJAWAL JEHOVÁ xch'a't ruk' ri Moisés yey xub'i'ij che:
02014002	«Chab'i'ij chike raj Israel ketzelej k'enoq chikij yey chek'ola k'enoq che ri luwar re Pi-hahirot, xo'lib'al ri luwar re Migdol yey ri mar, naqaj che ri mar, naqaj che ri luwar re Baal-zefón.
02014003	Jela' k'u ri' ri faraón re Egipto kub'i'ij: “Raj Israel na kakiriq ta chik sa' ri kaki'ano; keb'inik e sachinaq chupa ri luwar katz'intz'otik” kacha'.
02014004	Ek'u Ri'in kan'an ko che ri ranima' ri faraón yey kixuternab'ej b'i; kan'an wa' che cha' kank'ut che rire yey chike konoje rachijab' e ajch'a'oj ri nuchuq'ab', yey raj Egipto kaketa'maj k'u ri' e Ri'in In IWAJAWAL JEHOVÁ iwe'ix» xcha'. Ek'u raj Israel e xki'an janipa ri xub'i'ij ri DIOS chike.
02014005	Echiri' xe'b'i'x che ri faraón re Egipto: ri tinamit Israel xeb'animaj b'i, ri faraón junam kuk' rachijab' k'o kiwach e k'o ruk' xkijalk'atij ri kina'oj chikij raj Israel, yey jewa' xkib'i'ij: «¿Su'b'e xqa'an wa'? Xqaya b'i luwar chike raj Israel xeb'ek, yey wo'ora ¿china keb'anaw ri chak?» xecha'.
02014006	Na jampa ta na ri', ri faraón xtaqan che kayijib'ax rukareta re ch'a'oj, yey xeb'uk'am b'i rachijab' e ajch'a'oj.
02014007	Xeb'ucha' b'i 600 kareta ejek'etal kuma kawayu', yey wa' xeb'ek junam kuk' konoje ri kareta ejek'etal kuma kawayu' re Egipto, chikijujunal e kuk'a'am b'i jujun e ajwach taqanel ke rachijab' e ajch'a'oj.
02014008	Ek'u ri QAJAWAL JEHOVÁ xu'an ko che ri ranima' ri faraón, ruma k'u ri' xeb'uternab'ej b'i raj Israel. No'j ek'u ri tinamit Israel e xkik'ut runimal uchuq'ab' ri QAJAWAL JEHOVÁ echiri' xeb'el b'i.
02014009	Kuk' konoje rachijab' e ajch'a'oj, kuk' konoje ri kikareta re ch'a'oj yey kuk' konoje rachijab' e aj uwi kawayu', raj Egipto xeb'el lo che kiternab'exik raj Israel, yey xeb'e'kimaja chuchi' ri mar, chunaqaj ri luwar re Pi-hahirot yey chwach ri luwar re Baal-zefón pa keb'uxlan wi.
02014010	Echiri' raj Israel xkinab'ej e ternab'em kuma raj Egipto, lik xkixi'ij kib' yey xkitz'onoj che ri QAJAWAL JEHOVÁ cha' keb'uto'o,
02014011	yey xkib'i'ij che ri Moisés: —¿Su'b'e x'an la wa' chiqe xojesaj lo la chila' Egipto re kojo'lkam wara chupa wa luwar katz'intz'otik? ¿Na jinta b'ane muqub'al chila'? ¿Su'b'e xojtaq la che kojel lo chila'?
02014012	E xqab'i'ij wa' che'la echiri' oj k'o chila' Egipto: “Ya'a la luwar chiqe kojk'oji' pakiq'ab' raj Egipto cha' kojchakun kuk'. Más utz ri kojk'oji' pakiq'ab' rike tob' na kojtoj taj, chwa ri kojkam pa ri luwar katz'intz'otik” —xecha'.
02014013	Ek'u ri Moisés xuk'ul uwach chike: —Mixi'ij iwib'. E lik chichuq'ub'ej iwib' yey e chiwila ri ku'an wo'ora ri QAJAWAL JEHOVÁ che ikolob'exik ri'ix, ma e raj Egipto ri keb'itzutza' pan wo'ora, xa jumul na kiwil ta chi kiwach.
02014014	Mixok iil che, ma ri QAJAWAL JEHOVÁ e Rire ri kach'o'jin iwuma ri'ix —xcha'.
02014015	Tek'uchiri' ri QAJAWAL JEHOVÁ jewa' xub'i'ij che ri Moisés: «¿Su'b'e katz'onoj chwe katinto'o? Chab'i'ij chike ri tinamit Israel cha' kakimaj tanchi ub'i ri kib'e.
02014016	Yey ri'at, chak'ama rab'ara yey chayaka raq'ab' puwi ri mar yey chajacha upa ri ya' re ri mar, cha' jela' utz keb'ik'ow ri tinamit chupa e la' pa chaqi'j ulew.
02014017	Ri'in kan'an ko che ri kanima' raj Egipto cha' kixkiternab'ej b'i; tek'uchiri' Ri'in kank'ut ri nuchuq'ab' puwi ri faraón, pakiwi konoje taq rachijab' e ajch'a'oj, pakiwi konoje rukareta re ch'a'oj, yey pakiwi konoje rachijab' e aj uwi kawayu'.
02014018	Echiri' Ri'in nuk'utum chi runimal nuchuq'ab' puwi ri faraón, pakiwi rukareta yey pakiwi konoje rachijab' e kikojom ri kawayu', jek'ula' raj Egipto kaketa'maj e Ri'in In IWAJAWAL JEHOVÁ iwe'ix» xcha'.
02014019	Ek'u ri ángel re ri DIOS ri nab'e b'i chikiwach xq'ax pan chikij raj Israel yey ri jub'oraj sutz', ri nab'e b'i chikiwach jenela' xu'ano xq'ax pan chikij raj Israel,
02014020	jela' k'u ri' ri sutz' xk'oji' chikixo'lib'al rachijab' e ajch'a'oj ke raj Egipto yey raj Israel. Raj Egipto e kakil ri sutz' q'equ'm uwach, no'j chike raj Israel wa' wa sutz' e kuwonisaj ri kib'e. E uwari'che raj Egipto na xekimaj ta raj Israel chupa ronoje la jun aq'ab'.
02014021	Ek'u ri Moisés xuyak ruq'ab' chwi ri mar, yey e ri QAJAWAL JEHOVÁ xutaq lo jun unimal tew pa releb'al q'iij, yey wa' xb'in che ronoje la' la aq'ab'. Ek'u ri tew xujach upa ri mar, yey punik'ajal k'ut e xkanaj kan jun b'e e la' pa chaqi'j ulew.
02014022	Tek'uchiri' raj Israel xeb'ik'ow punik'ajal ri mar e la' pa chaqi'j ulew, ek'u ri ya' xu'an pacha' keb' tapya, jun pa uwikiq'ab' chike yey jun chik pa mox chike.
02014023	Ek'u raj Egipto xekiternab'ej b'i, konoje taq ri kawayu' e kikojom b'i, konoje ri kikareta re ch'a'oj, yey konoje rachijab' e aj uwi kawayu', xekiternab'ej b'i raj Israel k'a punik'ajal che ri b'e k'o pa ri mar.
02014024	No'j echiri' xpe usaqirik, e ri QAJAWAL JEHOVÁ e la' chupa ri jub'oraj sutz' xeril lo rachijab' e ajch'a'oj ke raj Egipto, yey ri xu'an chike e xusachisaj kina'oj puwi ri ch'a'oj kakaj kaki'ano;
02014025	xuyojij taq ri kib'inib'al ri kikareta jek'etal kuma kawayu' cha' jela' na utz ta chik keb'inik. Tek'uchiri' raj Egipto xkijeq che ub'i'xikil: —Jo', chojanimaja chikiwach raj Israel, ma ri KAJAWAL JEHOVÁ ke rike kach'o'jin chiqij ri'oj aj Egipto, ruma e keb'uto' raj Israel —xecha'.
02014026	No'j ri QAJAWAL JEHOVÁ jewa' xub'i'ij che ri Moisés: —Chayaka raq'ab' chwi ri mar, cha' ri ya' katzelej loq yey kuch'uq kiwi' raj Egipto, kuch'uq kiwi' taq ri kikareta re ch'a'oj yey taq rachijab' e aj uwi kawayu' —xcha'.
02014027	Ek'u ri Moisés xuyak ruq'ab' chwi ri mar, yey ek'uchiri' xsaqirik, ri mar ruk' ronoje ruchuq'ab' xtzelej tanchi pa xex k'owi. Yey raj Egipto echiri' xkaj xeb'animajik xkik'ul kib' ruk' ri ya' re ri mar. Jela' k'u ri', e ri QAJAWAL JEHOVÁ xeb'umuq konoje chupa ri mar.
02014028	Echiri' ri ya' xu'an tanchi pacha' ri xex u'anom wi, e xumuq kiwi' taq ri kareta re ch'a'oj, kuk' taq rachijab' e aj uwi kawayu' yey konoje rachijab' e ajch'a'oj ri xekiternab'ej b'i raj Israel. Na jinta chi k'u junoq chike xk'asi' kanoq.
02014029	No'j raj Israel xkiq'axuj ri mar e la' pa chaqi'j ulew, ek'u ri ya' pacha' keb' tapya u'anom, jun pa uwiq'ab' chike yey jun chik pa mox chike.
02014030	Jela' k'u ri', e chupa la' la q'iij wi e ri QAJAWAL JEHOVÁ xeb'ukolob'ej raj Israel pakiq'ab' raj Egipto. Ek'u raj Israel xekil pan raj Egipto ekaminaq chik etelan chuchi' ri mar.
02014031	Echiri' xkil ri tinamit Israel ri nimalaj uchuq'ab' ri QAJAWAL JEHOVÁ, ri xuk'utu xu'an kuk' raj Egipto; ri xki'an rike e xok xi'in ib' kuk' chwa ri QAJAWAL JEHOVÁ yey lik xkub'i' kik'u'x ruk' Rire yey jela' k'u ri' xkikoj utzij ri Moisés, ri rajchak ri QAJAWAL JEHOVÁ.
02015001	Tek'uchiri' ri Moisés yey raj Israel xkib'ixoj wa jun b'iix che ri QAJAWAL JEHOVÁ: «Kamb'ixoj wa jun b'iix che ri QAJAWAL JEHOVÁ, ma e Rire ri xuch'ij kichuq'ab' raj Egipto ruk' unimal uchomalil, echiri' xeb'umuq chupa ri mar taq ri kawayu', junam kuk' rachijab' ekojoyom ke.
02015002	Kamb'ixoj rub'i' ri QAJAWAL JEHOVÁ; ma e Rire kuya nuchuq'ab' yey kuya nukolob'etajik. E Rire ri WAJAWAL DIOS, ruma ri' kamb'ixoj runimal uchomalil; ri DIOS re ri nuqaw lik kanyak uq'iij.
02015003	Ri QAJAWAL JEHOVÁ e jun ajch'a'oj lik k'o uwach. Rub'i' Rire e ri QAJAWAL JEHOVÁ!
02015004	Ri QAJAWAL JEHOVÁ xeb'umuq chupa ri mar taq ri kareta re ch'a'oj junam kuk' rachijab' lik k'o kichuq'ab' e ajch'a'oj re ri faraón; E ne rachijab' ajch'a'oj ri lik k'o kiwach xejiq' chupa ri Mar Kaq.
02015005	Xeb'ek lo k'a chupa ruchoyil ri mar pacha' chi e ab'aj xeqaj k'a chuxe', yey ruchoyil ri mar xeb'uch'uqu.
02015006	Ruchuq'ab' ruwikiq'ab' riq'ab' la QAJAWAL JEHOVÁ lik nim uwach uq'iij, ma xuk'is kiwach ri lik tzel keb'ilow qe'oj.
02015007	Ruk' runimal chuq'ab' la, xeqasaj la pulew ri xech'o'jin chi'ij la. Ri oyowal la chikij rike e lik kaqa'wik xeporoj la rike, e pacha' chi chaqi'j aq'ees.
02015008	Ruk' rutewul ri uxlab' la, xumol rib' taq ri ya'; e ruchuq'ab' ri ya' xeyakatajik, xu'an pacha' jun tapya; ruk'u'xib'al ri mar choo upa na xsilab' ta chik» kecha'.
02015009	«Ri tzel kilow qe'oj xub'i'ij: “Keb'enuternab'ej b'i k'a jampa keb'enumajo. Kanjach k'ut janipa ri kanmaj chike jela' k'u ri' kinkub'i' na. Kanwesaj k'u lo ri nu-espada chupa ri rocho, yey ruk' ri nuq'ab' kansach kiwach” xcha'.
02015010	No'j ruk' ri tew kel che ri uxlab' la xut'uj la, x'an la chike xemuqutaj chupa ri mar; pacha' chi e ch'ich' plomo xemuqutaj chuxe' ruchuq'ab' ri ya' kab'osq'o'lik.
02015011	¡Lal QAJAWAL JEHOVÁ!, ¿K'o b'ane junoq chike taq ri tyox kajunimax uk' rilal? ¡Na jinta junoq chik jela' pacha' rilal! ¡Xew rilal taqal che'la kaqab'ixoj La ma na jinta k'ana ilitajinaq wi runimal chuq'ab' La!
02015012	Xyuq ri q'ab' la ruwikiq'ab' la; yey jela' xemuqutaj b'i rike chuxe' rulew.
02015013	Ruk' ri k'axnab'al k'u'x la kak'am b'i la kiwach wa tinamit xekolob'ej la. Ruk' ri chuq'ab' la kek'am b'i la chupa ri luwar cha'om e la.
02015014	Echiri' kakita ri nimaq tinamit wa', kok lo xi'in ib' kuk'. Ri filisteo kuchap kanima' yey kok lo b'iis chikik'u'x.
02015015	E taq ri k'o kiwach re Edom kok lo xi'in ib' kuk' E taq rajwach re Moab kakijeq keb'irb'ot ruma kixib'rikil, yey kaq'ob' ri kichuq'ab' konoje raj Canaán.
02015016	¡Katzaq pakiwi' rike rutewul ri kixib'rikil! E ruma runimal chuq'ab' la Lal QAJAWAL JEHOVÁ, na kesilab' ta chik pacha' chi e ab'aj; keb'ik'ow na k'u ri' ri tinamit la, Lal QAJAWAL JEHOVÁ. Keb'ik'ow na k'u ri tinamit la, wa' e ri xekolob'ej la.
02015017	E Rilal QAJAWAL JEHOVÁ kek'am b'i la yey keb'e'ya'a la che ruwi juyub' e la; wa' e chupa ri luwar yijib'am chi la, pa kajeqi' wi la, Lal QAJAWAL JEHOVÁ, chupa ri Luwar Ya'tal Paq'ab' la, ri x'an la ruk' ri q'ab' la.
02015018	E ri QAJAWAL JEHOVÁ Rire kataqanik yey na jinta utaqexik rutaqanik» xecha'.
02015019	Echiri' rachijab' e ajch'a'oj kikojom kareta re ch'a'oj kuk' ri ekojoyom taq ri kawayu' re ri faraón, xeb'opon punik'ajal ri mar, e ri QAJAWAL JEHOVÁ xujunimaj tanchi ri mar yey jela' asu xumuq kiwi'. ¡No'j raj Israel xkiq'axuj ri mar e la' pa chaqi'j ulew!
02015020	Tek'uchiri' ri María, rixoq q'alajisanel re ri DIOS, ranab' ri Aarón, xujeq kuch'awisaj jun yojyoj puq'ab', yey konoje rixoqib' xeterej b'i chirij, kexajawik yey kakich'awisaj ri kiyojyoj,
02015021	ek'u ri María xub'ixoj wa jun b'iix: «Kamb'ixoj wa jun b'iix che ri QAJAWAL JEHOVÁ, ¡ma Rire uk'utum ri nimalaj uchuq'ab'! Ma e Rire ri xuch'ij kichuq'ab' raj Egipto echiri' xeb'uk'aq chupa ri mar taq ri kawayu', junam kuk' rachijab' ekojoyom ke» xcha'.
02015022	Ri Moisés xeb'eresaj b'i raj Israel chiri' pa k'owi ri Mar Kaq. Tek'uchiri' xeb'e'ela chupa ri luwar katz'intz'otik re Shur. Oxib' (3) q'iij xeb'inik yey na jinta k'ana ya' xkiriqo.
02015023	Echiri' xeb'opon chupa ri luwar re Mara, na utz ta xkitij ri ya' k'o chiri', ma lik k'a. E uwari'che rub'i' xkikojo e Mara.
02015024	Ek'u ri tinamit xkijeqo kech'a't chirij ri Moisés, yey jewa' kakib'i'ij: «¿Sa' ri ya' kaqatij wo'ora?» kecha'.
02015025	Tek'uchiri' ri Moisés xutz'onoj to'b'al re che ri QAJAWAL JEHOVÁ, yey ri QAJAWAL JEHOVÁ xuk'ut jun che' chwach. Ri Moisés xuk'aq ri che' chupa ri ya', yey jela' ri ya' xu'an utz re katijik. Chiri' k'ut ri QAJAWAL JEHOVÁ xuya chike taqanik re xtz'ib'axik yey tzij pixab'. Jek'ula' xuk'am kipa ri tinamit puwi sa' rusuk' ri kib'inik kisilab'ik.
02015026	Jewa' xub'i'ij chike: «We ri'ix kita ronoje wa kamb'i'ij chiwe, Ri'in In IWAJAWAL JEHOVÁ iwe'ix. Ek'u we kita wa kamb'i'ij chiwe, we ki'an ri kuk'ul nuk'u'x Ri'in, we ki'an janipa ri kixintaq che yey ki'an janipa ri kub'i'ij ri nutzij pixab'; na kantaq ta lo chixo'l juna k'axk'ol yab'il pacha' ri xintaq b'i chikixo'l raj Egipto, ma e Ri'in In IWAJAWAL JEHOVÁ iwe'ix, In ri kinkunaw iwe ri'ix» xcha'.
02015027	Tek'uchiri' xeb'opon chupa ri luwar re Elim, pa xe'kiriqa wi kab'lajuj (12) ak'al yey 70 che' re palma k'o chiri'. Wara k'ut xeb'uxlan wi chuchi' ri ya'.
02016001	Chwi k'u wa' konoje ri tinamit Israel xeb'el b'i chupa ri luwar re Elim yey xeb'opon chupa ri luwar katz'intz'otik re Sin, wa' chuxo'lib'al ri luwar re Elim yey ri Sinaí k'owi. Xeb'opon che ri wo'lajuj (15) q'iij wa' che ruka'm iik' kelik loq chupa ri tinamit Egipto.
02016002	Chiri' k'ut, chupa ri luwar katz'intz'otik, konoje raj Israel xkijeq kech'a't chirij ri Moisés yey chirij ri Aarón.
02016003	Yey kakib'i'ij chike: Ta e la' ri QAJAWAL JEHOVÁ xuya ta luwar chiqe xojkam ta kan Egipto. Ma e ri chila' kojtz'uyi' chunaqaj taq ri xun katzak ti'ij chupa yey lik kojnojik echiri' kojwa'ik, ek'u ralaq oj k'amom lo alaq chupa wa luwar katz'intz'otik re kojo'lkam che numik.
02016004	Tek'uchiri' ri QAJAWAL JEHOVÁ jewa' xub'i'ij che ri Moisés: —Chawila pe', ma Ri'in e kantzaqisaj lo chikaj ri wa'im iwe'ix. Ek'u ri tinamit keb'el b'i chujujunal q'iij, yey xew kakimol ri kajawax chike re jun q'iij. Ruk' wa' Ri'in kank'am kipa cha' kanwilo china ri k'o chupa ri pixab'anik yey china ri na jinta chupa.
02016005	Yey ek'u ruwaqaq (6º) q'iij, ri tinamit kakimol ri kakitijo re ka'ib' q'iij uwach —xcha'.
02016006	Ri Moisés yey ri Aarón jewa' xkib'i'ij chike raj Israel: —Che rub'eneb'al q'iij kiweta'maj e ri QAJAWAL JEHOVÁ xixresaj lo chupa ri tinamit Egipto,
02016007	yey e ri chwe'q anim tan kiwil runimal uchomalil ri QAJAWAL JEHOVÁ, ma Rire utom e lik kixch'a't chirij. Echiri' kixch'a't chiqij ri'oj e chirij ri QAJAWAL JEHOVÁ kixch'a't wi —xecha'.
02016008	Yey ri Moisés xub'i'ij: —Pa taq ub'eneb'al q'iij, ri QAJAWAL JEHOVÁ kuya lo ti'ij chiwe re kitijo, yey e taq ri aniim kuya lo wa'im chiwe re kixunojisaj, ma utom e ri'ix kixch'a't chirij Rire. Ri'ix na ix ch'a'tinaq ta chiqij ri'oj, e ix ch'a'tinaq chirij ri QAJAWAL JEHOVÁ —xcha'.
02016009	Ek'u ri Moisés jewa' xub'i'ij che ri Aarón: —Chab'i'ij chike konoje raj Israel: “Chixqib' lo chwach ri QAJAWAL JEHOVÁ, ma Rire utom e ri'ix kixch'a't chirij” —xcha'.
02016010	Xaloq' ri Aarón kach'a't kuk' raj Israel, konoje rike xetzu'n pan che ri luwar katz'intz'otik yey e runimal uchomalil ri QAJAWAL JEHOVÁ xwinaqir chupa ri sutz'.
02016011	Yey ri QAJAWAL JEHOVÁ jewa' xub'i'ij che ri Moisés:
02016012	—Ri'in nutom k'u ri ch'a'tib'enik kaki'an raj Israel. Chatch'a'ta kuk' yey chab'i'ij chike: “Che taq rub'eneb'al q'iij, ri'ix kitij ti'iij, yey e taq ri aniim ri'ix kixwa' chi utz. Jela' k'u ri' kiweta'maj e Ri'in In IWAJAWAL JEHOVÁ iwe'ix” —xcha'.
02016013	Chupa la' la b'enaq q'iij wi xek'un lo uk'iyal kokox, yey ri kokox xeteni' chupa ri tinamit. Yey ek'u ri chuka'm q'iij, chuchi' ronoje ri tinamit qajinaq lo uxaq k'aj ch'anan.
02016014	Echiri' xjaq'ur wa' wa uxaq k'aj, chwi ruwu'lew re ri luwar katz'intz'otik xnoj uwach che pacha' saqb'ach lik ch'uti'q uwach.
02016015	Ek'u raj Israel na keta'am ta uwach la', echiri' xkilo xkib'i'ij chikiwach: «¿Sa' wa' ri ri'?» xecha'; ma na keta'am ta uwach. Ek'u ri Moisés xub'i'ij chike: —E iwa wa' xutaq lo ri QAJAWAL JEHOVÁ re kitijo.
02016016	Ri QAJAWAL JEHOVÁ e xtaqan che wa': Chimolo b'i chijujunal ri'ix ri kajawax chiwe re katijik, e chirij janipa riwalk'o'al ri'ix; utz kik'am b'i ri'ix kajib' libra chijujunal —xcha'.
02016017	Ri tinamit Israel jela' k'u ri' xki'ano, ek'o ri lik k'i xkik'am b'i, yey ek'o ri na k'i ta ri xkik'am b'i.
02016018	Echiri' xkipajo, chikijujunal xu'ana kajkaj libra, e ri lik k'i xumolo, na jinta uqax xkanaj kan ruk', yey e ri na k'i ta xumolo, xaqare' xu'an pan ruk'. Chikijujunal xkik'am b'i e chirij ri kajawax chike re kakitijo.
02016019	Tek'uchiri' ri Moisés xub'i'ij chike: —Na jinta junoq k'o kuk'ol kanoq re chuka'm q'iij —xcha'.
02016020	Na ruk' ta k'u ri', e k'o jujun chike na xkikoj ta utzij ri Moisés ma k'o xkik'ol kan re chuka'm q'iij; ek'u ri xkik'ol kanoq xu'an amolo yey xu'an chu. Yey ruma wa' ri Moisés lik xpe royowal kuk' rike.
02016021	Chwi k'u ri' wa', ri tinamit Israel kakimol ronoje aniim e chirij ri kajawax chike re kakitijo. Echiri' kel lo ruk'atanal ri q'iij e ri na xmoli' taj kajaq'urik yey kasachik.
02016022	Che ruwaqaq (6º) q'iij xkimolo re ka'ib' q'iij uwach, wa' e ke'elawi xkimol wajxaqib' libra chikijujunal tikawex. Ek'uchiri' konoje ri k'o kiwach chike raj Israel xeb'ek ruk' ri Moisés cha' ke'kitz'onoj che puwi wa'.
02016023	Yey ri Moisés xub'i'ij chike: —E utaqanik wa' ri QAJAWAL JEHOVÁ: “Chwe'q sábado q'iij re uxlanib'al, e jun q'iij ya'tal puq'ab' ri QAJAWAL JEHOVÁ re uxlanem. Ruma k'u ri', e chichaq'isaj waq'ij ri kachaq'isaxik, yey chib'akb'atisaj waq'ij ri kab'akb'atisaxik, yey chik'olo re chwe'q ronoje ruqax kakanaj kanoq” —xcha'.
02016024	Rike xkik'ol ruqax xkanaj kanoq re chuka'm q'iij, jela' pacha' ri xtaqan ri Moisés che yey wa' na xu'an ta amolo yey na xu'an ta chu.
02016025	Tek'uchiri' ri Moisés xub'i'ij: —Chitija ri'ix waq'ij wa wa'im, ma e q'iij wa' re uxlanib'al re kaya' che ri QAJAWAL JEHOVÁ. Ma waq'ij na jinta k'o kiriqo, chila' pa taq kimolo wi.
02016026	Waqib' q'iij utz kimol wa', ek'u che ruwuq (7º) q'iij na jinta k'o kiriqo, ma e sábado q'iij re uxlanib'al —xcha'.
02016027	Na ruk' ta k'u ri', e k'o jujun chike raj Israel xeb'el b'i chupa ruwuq (7º) q'iij xe'kitzukuj lo wa'im yey na jinta xe'kiriqa' loq.
02016028	Tek'uchiri' ri QAJAWAL JEHOVÁ jewa' xub'i'ij che ri Moisés: «¿K'a jampa lo e la' na kakikoj ta ri nutaqanik yey ri nu pixab'anik wa' wa tinamit?
02016029	K'una chik'u'x ma Ri'in In IWAJAWAL JEHOVÁ iwe'ix, nuya'om ri sábado, q'iij re uxlanib'al chiwe; e uwari'che ruwaqaq (6º) q'iij kanya ri iwa'im re ka'ib' q'iij. Jela' k'u ri' ruwuq (7º) q'iij chijujunal kixkanaj pa ri ix k'owi yey na kixel tub'i chiri'» xcha'.
02016030	Jela' k'u ri' ri tinamit Israel xeb'uxlan chupa ruwuq (7º) q'iij.
02016031	Raj Israel xkib'i'ij che ri wa'im Maná Ri maná e jela' katzu'nik pacha' ri rija'ul ri kulanto, saq uwach yey ri kana'wik e pacha' ruwa'al kab' ruk' pam watz'atz'.
02016032	Tek'uchiri' jewa' xub'i'ij ri Moisés chike ri tinamit: E utaqanik wa' ri QAJAWAL JEHOVÁ: —Chinojisaj che maná jun k'olib'al re kajib' libra upa yey chik'olo wa' re kik'ut chike ri walk'o'al ri'ix, cha' rike kakil ri wa'im xinya chiwe chupa ri luwar katz'intz'otik, echiri' xixinwesaj lo chupa ri tinamit Egipto —xcha'.
02016033	Ek'u ri Moisés jewa' xub'i'ij che ri Aarón: —Chak'ama lo juna ralko xun yey chanojisaj che kajib' libra re maná. Tek'uchiri' chak'ama b'i chwach ri QAJAWAL JEHOVÁ, pa juna luwar ya'tal puq'ab' Rire, yey kak'olo re kak'ut chike ri kilema'j awalk'o'al ketajin loq —xcha'.
02016034	E janipa ri xtaqan ri QAJAWAL JEHOVÁ che ri Moisés e xu'an ri Aarón, xuya ri ralko xun chwach ri Kaxa pa K'olotal wi ri Tzij re ri QAJAWAL JEHOVÁ.
02016035	E raj Israel 40 junab' xkitij ri maná, k'a echiri' xeb'opon che ri luwar pa xejeqi' wi'. E ke'elawi e la' maná xkitijo xaloq' xeb'opon na che ruchib'al ri luwar re Canaán.
02016036	Ri k'olib'al kachapab'exik re pajb'al ri maná e jun gómer, wa' kajib' libra upa yey e ulajuj (10ª) parte re jun efa.
02017001	Ek'u ri QAJAWAL JEHOVÁ xtaqan che konoje ri tinamit Israel xeb'el b'i chiri' chupa ri luwar re Sin, jun luwar katz'intz'otik yey e la' xeb'ik'ow pa taq ri luwar xeb'e'ela na chupa ri luwar re Refidim, no'j chiri' na jinta ya' re kakitijo.
02017002	Ek'u ri tinamit xkijeq kech'a't chirij ri Moisés, jewa' xkib'i'ij che: —K'ama lo la qaya' re kaqatijo —xecha'. Yey ri Moisés xub'i'ij chike: —¿Su'b'e kixch'o'jin wuk' ri'in? ¿Su'b'e kik'am upa ri QAJAWAL JEHOVÁ? —xcha chike.
02017003	Ek'u ri tinamit lik xok chikik'u'x ri chaqij chi', yey jela' na xkoq'otaj ta kech'a't chirij ri Moisés jewa' kakib'i'ij: —¿Su'b'e xojesaj lo la chupa ri tinamit Egipto? Xojesaj lo la xa re kojkamisaj la che chaqij chi', junam kuk' ri qalk'o'al yey ri qawaj —xecha'.
02017004	Ek'u ri Moisés xukoj rib' chwa ri QAJAWAL JEHOVÁ, yey xub'i'ij che: —¿Sa' ri kan'an kuk' wa tinamit? ¡Xa ne ruk' jub'iq' chik rike kinkikamisaj pab'aj! —xcha'.
02017005	Yey ri QAJAWAL JEHOVÁ xuk'ul uwach che ri Moisés: —Chatnab'eja b'i chwach ri tinamit yey cheb'ak'ama b'i jujun chike ri nimaq winaq e aj k'amal wach re Israel. Chak'ama b'i rab'ara ruk' ri xatopij wi uwi' ri nimaya' Nilo, yey chamaja b'i ab'e.
02017006	Ri'in katinwoye'ej chila' pa k'owi ruwi juyub' Horeb, putzal jun nimalaj ab'aj. Ek'uchiri' kak'opij uwa ri nimalaj ab'aj ruk' rab'ara, wa' kel lo ya' chupa, cha' ri tinamit kakitij ri kiya' —xcha'. Ri Moisés jela' xu'ano, xuk'opij uwa ri nimalaj ab'aj ruk' rub'ara yey xel lo ya' e la' chikiwach ri nimaq winaq e aj k'amal wach re ri tinamit Israel.
02017007	Ek'u rub'i' wa luwar xukoj ri Moisés e ri Masah yey Meriba, ma raj Israel chiri' xech'o'jin wi ruk' ri QAJAWAL JEHOVÁ yey chiri' xkik'am wi upa ri QAJAWAL JEHOVÁ echiri' jewa' xkib'i'ij: «¿K'o nawi ri QAJAWAL JEHOVÁ quk' o na jintaj?» xecha'.
02017008	Raj amalecita xe'ki'ana ch'a'oj kuk' raj Israel, chupa ri luwar re Refidim.
02017009	Yey ri Moisés jewa' xub'i'ij che ri Josué: —Cheb'acha'a b'i jujun achijab' yey ja'ana ch'a'oj kuk' raj amalecita. Chwe'q ri'in kink'oji' lo chutza'm ruwi juyub', ruk' ri b'ara ri kuchapab'ej ri DIOS re k'utub'al ruchuq'ab'.
02017010	Ri Josué e xu'an janipa ri xutaq ri Moisés che, yey xu'ana ri ch'a'oj kuk' raj amalecita. Ek'u ri Moisés ri Aarón yey ri Hur xeb'aq'an k'a chutza'm ruwa juyub'.
02017011	Ek'uchiri' ri Moisés uyakom ruq'ab', raj Israel kakich'ij uchuq'ab' ri ch'a'oj; no'j echiri' kuqasaj ruq'ab', raj Israel na kakich'ij ta uchuq'ab' ri ch'a'oj.
02017012	Ek'u ruq'ab' ri Moisés kakosik uyakom, ruma k'u ri' xkik'am jun ab'aj cha' ri Moisés katz'uyi' puwi'. Tek'uchiri' ri Aarón yey ri Hur xkichap ruq'ab' yey xkiyak chikaj, jun chike k'o puwikiq'ab' yey ri jun chik k'o pumox ri Moisés. Jela' k'u ri' ruq'ab' ri Moisés e la' xukuyu uyakom chikaj k'a echiri' xe'ek ri q'iij.
02017013	Jek'ula' ri Josué xuch'ij uchuq'ab' ri ch'a'oj xu'an kuk' rachijab' ajch'a'oj aj amalecita.
02017014	Tek'uchiri' ri QAJAWAL JEHOVÁ jewa' xub'i'ij che ri Moisés: —Chatz'ib'aj wa' chupa jun libro, cha' kakanaj kanoq re kuxtab'al; chawajilaj wa' lik ko chuxikin ri Josué, ma Ri'in kank'is kiwach raj amalecita cha' na jinta chi junoq kakuxtan ke.
02017015	Ri Moisés xu'an jun altar chupa la' la luwar yey jewa' ri b'i'aj xukoj che: «Ri QAJAWAL JEHOVÁ e Rire ri kach'ijow uchuq'ab' ri ch'a'oj»
02017016	yey xub'i'ij: «E ruma xeyakataj chirij ri QAJAWAL JEHOVÁ wo'ora ri QAJAWAL JEHOVÁ xaqi k'o pa ch'a'oj kuk' raj amalecita, yey wa ch'a'oj na jinta uk'isik kuk' ri kalk'o'al e chirij taq ri kilema'j tikawex ketajin loq» xcha'.
02018001	Ri Jetro raj q'atisan qasa'n chwi raltar re Madián, wa' e uqaw uji' ri Moisés. Rire xuta ronoje ri xu'an ri DIOS ruk' ri Moisés yey ruk' ri tinamit Israel, yey cha'ta ri QAJAWAL JEHOVÁ xeb'eresaj lo Egipto.
02018002	Ma e ri u'anom loq e ri Moisés eb'utaqom b'i ri rixoqil Séfora ruk' ruqaw uji' Jetro junam kuk' ri keb' uk'ajol, yey ri Jetro xeb'uk'ul chirocho,
02018003	yey ri nab'e uk'ajol ri Moisés Gersón rub'i', ma echiri' xalaxik ri Moisés xub'i'ij: «In jeqelel chupa jun luwar na nutinamit taj»
02018004	yey ruka'm uk'ajol Eliezer rub'i', ma ri Moisés xub'i'ij: «E ri DIOS re ri nuqaw xinuto'o yey na xuya' ta luwar che ri faraón xinukamisaj» xcha'.
02018005	Jek'ula' xu'ano, echiri' ya ik'owinaq chi jujun q'iij, ri Jetro junam ruk' ri rixoqil ri Moisés yey ri keb' uk'ajol; xeb'opon pa k'owi ri Moisés yey ri tinamit che ri luwar katz'intz'otik, chunaqaj ruwi juyub' re ri DIOS,
02018006	jek'uwa' xutaq ub'i'xikil ri Jetro che ri Moisés: —In raqaw aji' Jetro, impetinaq re kato'lnuwila' yey enuk'amom lo rawixoqil yey ri keb' ak'ajol —xcha'.
02018007	Ek'u ri Moisés xel lo che uk'ulik ruqaw uji', xuyuxub'a' rujolom chwach yey xutz'ub' chwa ree'. Xkitz'onob'ej chikiwach sa' ri ki'anom, tek'uchiri' xeb'ok b'i chupa ri ja xa kakirik.
02018008	Ri Moisés xutzijoj che ruqaw uji' ronoje ri xu'an ri QAJAWAL JEHOVÁ ruk' ri faraón yey chike raj Egipto; ma ri DIOS k'ax kuna' ri tinamit Israel. Xutzijoj che ronoje ri ya'lk'ayew xkik'ulumaj lo pa b'e, yey ri QAJAWAL JEHOVÁ xeb'uto' che ronoje ri xeb'ik'ow wi.
02018009	Ri Jetro lik xki'kot che ri utz xu'an ri QAJAWAL JEHOVÁ chike raj Israel, echiri' xeb'eresaj lo pakiq'ab' raj Egipto.
02018010	Yey ri Jetro jewa' xub'i'ij: —¡Lik nim uq'iij ri QAJAWAL JEHOVÁ, ma xixukolob'ej ri'ix puq'ab' ri faraón yey pakiq'ab' raj Egipto ri'ix ix aj Israel!
02018011	E wo'ora kanweta'maj e ri QAJAWAL JEHOVÁ e Rire ri lik k'o uchuq'ab' chikiwa konoje ri tyox ek'olik, ma Rire xixresaj chupa ri k'axk'olil xixkiya wi raj Egipto.
02018012	Tek'uchiri' ri Jetro xuk'am jun awaj re qasa'n kuporoj chwa ri QAJAWAL JEHOVÁ, yey xu'an wa' ruk' jujun chik qasa'n re awaj kekamisaxik. Ri Aarón kuk' konoje ri nimak winaq e aj k'amal wach ke raj Israel xe'kitija ke ri qasa'n xuya ruqaw uji' ri Moisés chwach ri DIOS.
02018013	Chuka'm q'iij k'ut ri Moisés xk'oji' chupa ruluwar yey kuta kichi' ri tinamit Israel. E taq ri tikawex e k'o chwach rire, ronoje la' la jun q'iij koye'em jampa keb'ukajmaj.
02018014	Echiri' ri Jetro xril ri katajin ri Moisés che u'anik kuk' ri tinamit, xutz'onoj che: —¿Sa' wa' wa ka'an kuk' wa tinamit? ¿Su'b'e xew ri'at katk'oji' chupa wa luwar re q'atb'al tzij yey konoje ri tikawex e k'o chawach ronoje la jun q'iij? —xcha'.
02018015	Ri Moisés xuk'ul uwach che ruqaw uji': —Kuma ri tinamit kek'un wuk', cha' keb'enuto' che reta'maxik ri rajawal uk'u'x ri DIOS che taq ri ya'lk'ayew e k'owi.
02018016	Echiri' k'o kakijal wi uchi' chikiwach, kek'un wuk' cha' ri'in keb'enuya pa utzil k'oleem chikiwach; tek'uchiri' kamb'i'ij chike sa' ri kub'i'ij ri taqanik uya'om ri DIOS yey sa' taq ri pixab'anik —xcha che.
02018017	Ruqaw uji' ri Moisés xub'i'ij che: —¡Na ub'e ta la ka'ano!
02018018	Ma jela' katkos ri'at yey kekos ri tinamit e k'o awuk'. Wa chak lik nim, yey we xa atukel chwach na katel ta ruk'.
02018019	Chata pe' chi utz wa kamb'i'ij chawe: Ri'in kanya jun pixab'anik chawe yey ri DIOS chatuto'o che wa'. E ri'at keb'aq'atisaj ri tinamit chwach ri DIOS yey kaya chwach Rire sa' taq ri kakijal wi uchi' chikiwach.
02018020	Chak'utu k'u ri' chike ri taqanik ya'talik yey ri pixab'anik yey chab'i'ij chike sa' ruk'axik ri kib'inik kisilab'ik yey sa' ri chirajawaxik wi kaki'ano.
02018021	Cheb'acha'a chikixo'l ri tinamit jujun achijab' k'o kina'oj, achijab' e kojol tzij chwach ri DIOS, kaki'an ri lik jusuk', lik k'o xi'in ib' pa kanima' chwach ri DIOS, yey na kech'akan ta ruk' sokoso'nik. Yey chaya'a k'u chwi kiq'ab' ketaqan pakiwi chi mutza'j re 1,000 chi tikawex; re 100 chi tikawex, re 50 chi tikawex yey re lajuj (10) chi tikawex.
02018022	Ek'u kiwach ri' wa' kekiya chi utzil ri tinamit che ri na k'ayew ta uwach keb'opon wi. Yey ek'u ri lik k'ayew uwach e kakik'am lo chawach ri'at. Chaya'a k'u pakiq'ab' rike ri na k'ayew ta uwach, ma e rike katkito' ruk' wa', cha' ri chak na ku'an ta lik k'ayew chawe.
02018023	We ka'an wa' wa kamb'i'ij chawe, yey we ri DIOS jela' katutaq che ka'ano, kach'ij k'u ri janipa kakiya chawach yey konoje k'u ri' ri tinamit ketzelej chi utzil chikocho —xcha'.
02018024	Ek'u ri Moisés xukoj utzij ruqaw uji' yey e xu'an janipa ri xb'i'x che.
02018025	Xeb'ucha' k'u achijab' lik k'o kina'oj chikixo'l raj Israel, k'o xeb'uya pakiwi chi mutza'j re 1,000 chi tikawex; re 100 chi tikawex, re 50 chi tikawex yey re lajuj (10) chi tikawex.
02018026	Wa' wachijab' lik e kiwach e kakiyijib'a' ri na k'ayew taj. Yey ek'u ri lik k'ayew e kakik'am lo chwach ri Moisés.
02018027	Echiri' ik'owinaq chi uk'iyal q'iij, ri Moisés xuch'ab'ej b'i ruqaw uji', yey rire xtzelej tanchi chupa rutinamit.
02019001	Raj Israel xeb'opon chupa ri luwar katz'intz'otik re ri Sinaí chupa ri q'iij echiri' xkimaj b'i rurox iik' kelik lo Egipto.
02019002	Echiri' xeb'el lo Refidim xeb'e'ela chupa ri luwar katz'intz'otik re ruwi juyub' Sinaí. Chiri' k'ut xkiyak ri kocho xa kakirik ma xekanaj chiraqan ri juyub' re Sinaí.
02019003	Ek'u ri Moisés xpaqi' che ruwi juyub' xe'ch'a'ta ruk' ri DIOS. Chiri' k'u ri' xusik'ij lo ri QAJAWAL JEHOVÁ yey xub'i'ij che: «Chab'i'ij wa' chike ri ralk'o'al kan ri Jacob, yey chaq'alajisaj wa' chike ri tinamit Israel:
02019004	“Ri'ix xiwil ri xin'an chike raj Egipto, yey xiwilo su'anik xixinwesaj lo ri'ix aj Israel, xixink'am lo wuk' pacha' ix k'o lo puwi ruxik' jun nimalaj tz'ikin kab'i'x águila che.
02019005	Ek'u wo'ora we ri'ix pa qatzij wi kikoj nutzij, yey e ki'ano janipa ri nutzij xinjikib'a' uwach iwuk', ek'u ri' ri'ix kixu'an nutinamit e uk'u'xib'al nub'eyomalil lik k'o uq'iij chikixo'l ri jujun chik nimaq tinamit che ruwachulew, ma ronoje ruwachulew we'in.
02019006	Ri'ix kixu'an jun tinamit yey ri taqanik jela' ke pacha' ri keq'atisan qasa'n chinuwach Ri'in, ix jun nutinamit lik loq'olaj iwach”. E ronoje wa' kab'i'ij chike raj Israel» xcha' ri QAJAWAL JEHOVÁ.
02019007	Ek'u ri Moisés xqaj lo che ruwi juyub' yey xumol kichi' raj k'amal kiwach ri tinamit cha' kuq'alajisaj chike ronoje wa ch'a'teem xtaqan ri QAJAWAL JEHOVÁ che kub'i'ij chike.
02019008	Ri tinamit chinima konoje xkib'i'ij: —E kaqa'an ronoje janipa ri oj utaqom ri QAJAWAL JEHOVÁ che —xecha'. Ek'u ri Moisés xpaqi' tanchi che ruwi juyub' re xub'i'ij che ri QAJAWAL JEHOVÁ ri k'ulub'al uwach xki'an ri tinamit.
02019009	Tek'uchiri' ri QAJAWAL JEHOVÁ jewa' xub'i'ij che ri Moisés: —Ri'in kinopon chawach ri'at chupa jun sutz' katzepepik, cha' ri tinamit kakito echiri' kinch'a't Ri'in awuk' yey jela' k'uri' kakita awe ri'at —xcha'. Ri Moisés jewa' xub'i'ij che ri QAJAWAL JEHOVÁ ri k'ulub'al uwach xki'an ri tinamit che rire.
02019010	Yey ri QAJAWAL JEHOVÁ xub'i'ij che: —Jat yey cheb'ayijib'a' ri tinamit cha' kakiya kib' panuq'ab', re kakiyak nuq'iij waq'ij yey chwe'q. Chab'i'ij chike kakich'aj ri kiq'uu'.
02019011	E kiyijib'a' k'u pan kib' ri' che rurox q'iij, ma chupa la' la q'iij Ri'in kinqaj lo che ruwi juyub' Sinaí e la' chikiwach konoje raj Israel.
02019012	Kakoj jun koraal k'utub'al re uchib'al che ronoje rij ri juyub' yey cheb'apixab'aj jewa': “¡Lik chichajij iwib'! Mixpaqi' chwa ri juyub', michap ne ri k'utub'al kojotalik, ma e china junoq kapaqi' chwa ri juyub', kaq'at tzij puwi' re kakamisaxik'”.
02019013	E ri winaq o rawaj kik'ow che wa' wa koraal, na utz ta kachapik, ri' kakamisax pab'aj o kak'aq ruk' ch'aab'. Xew utz keqib' ri tinamit pa kopon wi ri koraal che ri juyub', echiri' katataj naj uwach ruch'awib'al trompeta re ruk'a' b'exex —xcha'.
02019014	Echiri' xqaj lo ri Moisés che ruwi juyub', xeb'uyijib'a' ri tinamit re kakiya kib' puq'ab' ri QAJAWAL JEHOVÁ, cha' kakiloq'nimaj uwa uq'ij. Ek'u ri' rike, ruma wa' xkich'aj ri kiq'uu'.
02019015	Tek'uchiri' ri Moisés xub'i'ij chike ri tinamit: —Chiyijib'a' pan iwib' che rurox q'iij xaloq' k'u ri' ri'ix ix achijab' mixkotz'i' ne kuk' ri wixoqilal —xcha'.
02019016	Anim tan k'ut chusaqrib'al che churox q'iij xujeq kach'aw ruxe' kaj yey kayok'linik, yey jun sutz' katzepepik xqaj lo che ruwi ri juyub'. Xtataj k'u jun uch'awib'al trompeta, wa' lik ko yey naj uwach xch'awik, konoje ri tinamit echiri' xkito xkijeq keb'irb'ot ruma ri kixib'rikil.
02019017	Tek'uchiri' ri Moisés xeb'eresaj b'i ri tikawex chirij ri tinamit cha' ke'kik'ulu ri DIOS, ek'u ri tinamit xetak'i' pan chi raqan ri juyub' re Sinaí.
02019018	Ronoje k'u ruwi juyub' Sinaí kab'uqb'ut che sib', ma ri QAJAWAL JEHOVÁ xqaj lo che ruwi juyub' pacha' chupa jun q'aaq'. Sa'chi ri sib' kel chikaj che ruwi juyub', pacha' chi usib'ol juna orna yey ronoje ruwi ri juyub' na jinta utani'ik kab'arb'atik.
02019019	E chirij katajin unimarik ruch'awib'al ri trompeta, e ri Moisés kach'a'tik, yey ri DIOS kuk'ul lo uwach che ruk' uch'awib'al uwakaj.
02019020	Ri QAJAWAL JEHOVÁ xqaj lo che ruwi juyub' Sinaí, yey xusik'ij lo ri Moisés chutza'm lo ruwi juyub'. Ek'u ri Moisés xel b'i k'a chutza'm ruwi juyub'.
02019021	Ek'u ri QAJAWAL JEHOVÁ xub'i'ij che: —Chatqajoq yey chab'i'ij chike ri tinamit na keb'ik'ow ta lo che ri koraal k'utub'al re ruchib'al ri juyub' cha' kinkilo, ma we e xki'an ri' lik ek'i chike kekamik.
02019022	Jenela' taq ri kakiq'atisaj qasa'n chwi raltar, echiri' keqib' chinuwach Ri'in chirajawaxik chike kakiyijib'a' kib'; ma we na xki'an ta ri', Ri'in kansachisaj kiwach rike —xcha'.
02019023	Ri Moisés jewa' xub'i'ij che ri QAJAWAL JEHOVÁ: —Ri tinamit na utz taj kepaqi' lo che ruwi juyub' Sinaí, ma e Rilal xb'i'ij la wa' chiqe: “Chakojo koraal k'utub'al re ruchib'al ri juyub', yey chaya'a k'u ri' wa' panuq'ab' Ri'in” —xcha la.
02019024	Ri QAJAWAL JEHOVÁ xuk'ul uwach che ri Moisés: —Chatqaja wo'ora yey echiri' katpe tanchik chak'ama lo ri Aarón awuk'. Ek'u taq ri kakiq'atisaj qasa'n chwa raltar yey ri tinamit na utz taj kepaqi' lo pa In k'o wi Ri'in, ma we e xki'an ri', Ri'in kansachisaj kiwach rike —xcha'.
02019025	Ri Moisés xqaj lo che ruwi juyub' Sinaí yey xub'i'ij ronoje wa' chike ri tinamit.
02020001	Ek'u ri DIOS xch'a'tik, yey xuya chiq'alajisanik ronoje wa' wa taqanik:
02020002	«Ri'in In ri AWAJAWAL JEHOVÁ, ri AWAJAWAL DIOS, ri xatinwesaj lo chwach taq rulew re Egipto, pa at ya'tal wi pa k'ax.
02020003	Mayak kiq'iij jujun chik dios ke ri jujun chik tinamit chinuwach Ri'in.
02020004	Ma'an uk'axwach tyox, ma'an ne uk'axwach junoq che taq ri k'o che ruwakaj, che taq ri k'o che ruwachulew yey che taq ri k'o chuxe' rulew chupa ri mar.
02020005	Matxuki' ne chikiwach rike yey maloq'nimaj kiq'iij. Ma Ri'in In ri AWAJAWAL JEHOVÁ, yey In ri AWAJAWAL DIOS Achixom chawij echiri' kayak uq'iij jujun chik tyox. Echiri' ri kichu-kiqaw ri tikawex kaki'an wa' wa mak, Ri'in keb'enuya pa k'axk'ob'ik ri kalk'o'al, yey wa' kab'in pakiwi' ri kimam, ri uxikin kimam, yey ri kixmut kimam chike ri kakik'aq b'i nuq'ij.
02020006	No'j kank'ut ri utzil nuk'u'x jikil uwach chike ri uk'iyal lema'j tikawex k'ax kinkina'o, yey lik e kaki'ano janipa ri kub'i'ij ri nutaqanik.
02020007	Lik mawetz'ab'ej uwa nuq'iij Ri'in che ri kab'i'ij yey che ri ka'ano, ma e ri ka'anaw re wa', kuk'ul na ri' ri k'ax kape puwi'.
02020008	Lik mik'ow chak'u'x, ri sábado ri q'iij re uxlanib'al, ma e jun q'iij re kaya' chwe Ri'in.
02020009	Waqib' (6) q'iij ri' katchakunik yey ka'an ronoje rachak ri'at,
02020010	no'j ek'u che ruwuq (7º) q'iij, ri sábado ri q'iij re uxlanib'al re kaya chwe Ri'in, ri In AWAJAWAL DIOS. Ma'an juna chak chupa wa' wa q'iij, machakun ne rak'ajol, machakun ne rami'al, machakun ne rachi yey rixoq eloq'otalik kechakun awuk'; yey tob' ne junoq chike taq rawawaj. Mechakun ne taq ri tikawex na e ta aj Israel e jeqel chupa ratinamit ri'at,
02020011	ma pa waqib' (6) q'iij e Ri'in In AWAJAWAL JEHOVÁ, xi'an ruwakaj yey ruwachulew, ri mar yey ronoje ri k'o chupa, yey chupa ruwuq (7º) q'iij xinuxlanik. E uwari'che e Ri'in In AWAJAWAL JEHOVÁ, kantz'onoj ri utzil chomalil puwi ri sábado, ri q'iij re uxlanib'al yey wa' e jun q'iij xew we Ri'in.
02020012	Lik chaloq'oj kiq'iij rachu-aqaw, cha' jela' xaqi katel pan chi utz che ronoje yey kanajtir rak'aslemal riat chwach taq rulew, ri kanya Ri'in chawe In AWAJAWAL DIOS.
02020013	Matkamisanik.
02020014	Matmakun chirij ri k'ulanikil.
02020015	Ma'an eleq'.
02020016	Matz'aq raq'ub'al chirij juna awatz-achaq'.
02020017	Marayij uwach ri rocho juna awatz-achaq'; marayij uwach ri rixoqil juna awatz-achaq', o rachi o rixoq e rajchak eloq'otalik, marayij ne uwach rub'oyex, marayij ne uwach ru-axna, o tob' juna chik ub'itaq re rawatz-achaq'» xcha'.
02020018	Konoje raj Israel kakitata' ruwakaj lik xib'ib'al ruch'awib'al yey kakitzutza' ruxe' kaj kayok'olajik, kakitata' ruch'awib'al ri trompeta yey kakitzutza' ruwi juyub' kab'uqlan sib' che. Echiri' xkil wa' lik xkixi'ij kib' che yey xa chinimanaj xek'oji' lo wi.
02020019	Ek'u rike jewa' xkib'i'ij che ri Moisés: —E ch'a'ta rilal quk' yey kaqata la. Ma we e ri DIOS ri kach'a't quk', ri' pa qatzij wi ri'oj kojkamik —xecha'.
02020020	Ri Moisés xub'i'ij chike ri tinamit: —Mixi'ij iwib', ma ri DIOS petinaq re kolu'k'ama ipa ri'ix, cha' jela' kak'oji' xi'in ib' iwuk' ri'ix chwach Rire yey na kixmakun taj —xcha'.
02020021	Ri Moisés xqib' chupa ri sutz' katzepepik pa k'owi ri DIOS, ek'u ri tinamit Israel ek'o lo chinimanaj.
02020022	Ek'u ri QAJAWAL JEHOVÁ jewa' xub'i'ij che ri Moisés: «Chab'i'ij wa' chike raj Israel: “E ri'ix itom echiri' Ri'in xinch'aw lo chikaj chiwe ri'ix.
02020023	Mi'an tyox ruk' plata o ruk' oro re kiyak uq'iij ri'ix pa nuk'axel Ri'in.
02020024	Chi'ana jun altar we'in re ulew pa kiya wi ri qasa'n ke b'exex yey ke toro'ib', wa' e qasa'n re kaporoxik yey qasa'n re utzil chomal. Ri'in kink'un chiri' pa ri luwar pa kancha' wi Ri'in yey chiri' kiyak wi nuq'ij, yey ek'u Ri'in kixinto' ri'ix.
02020025	We ki'an jun altar we'in re ab'aj, na kajawax taj kasuk'upix uwach rab'aj ruk' chapab'al re ch'ich', ma we ki'an ri', na taqal ta chik ka'an raltar ruk'.
02020026	Yey mi'an lepelaq che raltar we'in re kixaq'an che, ma k'axtaj echiri' kixaq'an puwi' e kilitaj ri iwulewal ri'ix”» xcha'.
02021001	E taq suk'ulij tzij wa' kab'i'ij ri'at chike:
02021002	We k'o junoq chiwe kuloq' juna rajchak achi aj hebreo, yey we rire kachakun pa ruchak ri rajaw waqib' junab', ek'u che ruwuq (7º) junab' kuya b'i luwar che ke'ek yey rajchak na jinta tojonik ku'an kan che ri releb'al b'i.
02021003	We utukel echiri' xloq'ik, ri' utukel ke'ek. No'j we k'o rixoqil xloq'ik, ri' junam ruk' ri rixoqil keb'el b'i.
02021004	We ri rajaw e xtzukuw rixoqil, yey kek'oji' ralk'o'al ruk' ri rixoqil, ek'u ri' rixoq yey ri ralk'o'al e re ri rajaw, yey ek'u rire ke'ek utukel.
02021005	No'j we rachi loq'otal ruma ri rajaw kujikib'a' uwach che: —Ri'in k'ax kan-na' la, k'ax kan-na' ri wixoqil yey k'ax keb'enuna' ri walk'o'al; e uwari'che na kwaj taj kinel b'i —kacha',
02021006	ek'uchiri' ri rajaw kuk'am b'i chikiwach raj q'atal tzij, yey kuk'am jun worob'al xikinaj yey kuqib'isaj k'u pan ri' che ri pwerta o che ri che' chapayom ri pwerta yey chiri' k'u ri' kuwor ruxikin. Jela' k'u ri' rachi loq'otalik asu kakanaj kan ruk' ri rajaw.
02021007	We k'o juna achi kuk'ayij b'i rumi'al re ku'ana rajchak jun chik, ek'u rali na utz ta kel b'i jela' pacha' ka'an chike rajchak achijab' e loq'otalik.
02021008	We ri rajaw loq'oyom re rali xa re kuk'amo, na kuk'am ta chik ma na kuk'ul ta uk'u'x, ri' kuya luwar che rali k'o jun chik katojow re ri releb'al b'i. Ruma na xuk'am taj re rixoqil, ri' na utz taj kuk'ayij b'i che junoq na aj ta Israel.
02021009	No'j we kuk'ulub'a' ruk' ruk'ajol, ri' ku'an pacha' umi'al che.
02021010	No'j we rachi xloq'ow re, e kuk'am jun chik ixoq, na utz ta ri' kumaj ruq'uu', na utz ta ri' we na kutzuq ta chik yey na utz taj we na ku'an ta chi ruk' rire ri taqal che ku'an ruk' ruma rixoqil.
02021011	Yey we na ku'an ta wa roxchal pixb'anik che ri rixoqil, rixoq utz ke'ek, na jinta tojonik ku'an kan che ri releb'al b'i.
02021012	We k'o junoq kuch'ay jun chik yey ruk' wa' asu xukamisaj ri xuch'ayo, ri' kakamisax ri x'anaw wa'.
02021013	Yey we na u'anikil taj xu'ano, ma ri DIOS xuya luwar che kik'ow wa', ri xu'an ri kamik utz kanimaj b'i ke'ek chupa ri luwar pa kamb'i'ij wi Ri'in.
02021014	No'j e ri kape royowal chirij ri ratz-uchaq' yey u'anikil wi kukamisaj, ri' katzukux ri kamisanel tob' ne kuto'b'ej rib' chwach raltar we'in, yey kaq'at k'u tzij puwi' re kakamisaxik.
02021015	We k'o junoq kayakataj chirij ruqaw o chirij ruchu re kuch'ayo, ri' kaq'at tzij puwi' re kakamisaxik.
02021016	China ri kuchap b'i juna tikawex re kuk'ayij b'i, o kamajtajik k'a k'o puq'ab'; ri' kaq'at tzij puwi' re kakamisaxik.
02021017	China ri kuyaj ruqaw o kuyaj ruchu ruk' itzel ch'a'teem, ri' kaq'at tzij puwi' re kakamisaxik.
02021018	We e k'o keb' achijab' kech'o'jin chikiwach yey jun chike ku'an k'ax che ri jun chik ruk' juna ab'aj o ruk' juna t'o'y, yey ri xk'uluw ri k'ax na kakam taj no'j na utz taj kachakunik,
02021019	ek'u ri xch'ayanik kutoj ruq'ij ri xu'an k'ax che e chirij janipa ri q'iij na xchakun taj. Yey kutoj ne ri kunanik re; yey na jinta k'u ka'an che we ri xuch'ayo utz kawa'lij tanchik yey kab'in utukel o utz kukoj ch'ami'y.
02021020	We k'o junoq kuch'ay ruk' che' juna achi o juna ixoq eb'uloq'om, yey ruma wa' e rachi o rixoq kakamik, ruma ri xu'ano kaq'at tzij puwi';
02021021	no'j we chuka'm q'iij o churox q'iij rachi o rixoq loq'otalik kumaj tanchi uchuq'ab', e ri' ri rajaw xch'ayanik na kaq'at ta chi tzij puwi', ma e rire loq'oyom re.
02021022	We e k'o keb' achijab' kakich'ay kib' yey kakimaj pan juna yewa' ixoq, yey rixoq kaqaj ruch'uti'n umatzem, no'j na jinta más kuk'ulumaj rixoq, ek'u ri' rachi x'anaw k'ax che, ri' chirajawaxik kutoj janipa ri kutz'onoj ri rachijil rixoq, yey e chirij ri kakib'i'ij raj q'atal tzij.
02021023	No'j we xu'an más k'ax che rixoq, e tojob'al re wa' ka'anik: we xkam rixoq, ri' kakamisax rachi xch'ayanik;
02021024	we xupuch' juna wachaaj, kapuch' ri' ruwach rire; we xutor b'i juna e'yaaj, kator b'i ri re' rire; we kuq'at b'i juna q'ab'aaj, kaq'at b'i ri' ruq'ab' rire; we xuq'at b'i juna aqanaaj, kaq'at b'i ri' ri raqan rire;
02021025	we xuk'atisaj junoq, kak'atisax ri' rire; we xch'ayanik, kach'ay ri' rire; we xu'an k'ax che rupalaj jun chik, ri' ka'an k'ax che rire.
02021026	We k'o junoq kuch'ay che rupuwach rachi o rixoq eloq'otalik, yey ruma wa' ku'an kan potz' che, ri' kuya' b'i luwar che utz ke'ek ma e rajil uk'axel ri' ruwach xupuch'u.
02021027	Yey we xutor b'i juna re' rachi o rixoq eloq'otalik, ruma wa' kuya' b'i luwar che utz ke'ek ma e rajil uk'axel ri' ri re' xutor b'i.
02021028	We k'o juna b'oyex kutoq' juna achi o juna ixoq yey kukamisaj, ri' kakamisax ri b'oyex pab'aj yey na katij ta ruti'jil. Ek'u ri' ri rajaw ri b'oyex na jinta ka'an che.
02021029	Yey we ri b'oyex lik xex wi toq'onel, yey kukamisaj juna achi o juna ixoq, ri' kakamisax pab'aj; yey we ri rajaw reta'am chik e ri b'oyex xex wi toq'onel yey na uyuqub'am taj, tob' xb'i'x che, ri' kaq'at tzij puwi rire re kakamisaxik.
02021030	No'j we kaya' che ku'an juna tojonik puk'axel ri kamik xu'an ri b'oyex cha' na kakamisax ta rire, ri' ku'an ri tojonik chirij ri katz'onox che.
02021031	Yey jeneri'la' ri taqanik ka'anik we ri b'oyex kutoq' juna ala o juna ali.
02021032	No'j we e ri b'oyex kutoq' juna achi o juna ixoq loq'otalik, ri rajaw ri b'oyex kutoj ri' ruk' jun libra re saqapwaq che ri rajaw rachi o rixoq loq'otalik. Ek'u ri b'oyex ka'an pab'aj re kakamisaxik.
02021033	We k'o junoq kuk'ot juna jul re uk'olib'al ya', yey jun jul pa kel wi lo ya' yey na kuch'uq ta kan uwi' yey katzaq b'i juna b'oyex o juna axna chupa,
02021034	ri rajaw ri jul k'otom re uk'olib'al ya' kutoj ri', che ri rajaw ri chikop yey kakanaj kan ruk' ri chikop kaminaq.
02021035	We k'o juna b'oyex kutoq' jun chik b'oyex re junoq, yey ri b'oyex xtoq'ik xkamik, kak'ayix b'i ri' ri b'oyex xtoq'onik yey ri kajaw ri b'oyexab' kakijach kib' puwi' ri rajil ri b'oyex xk'ayixik yey jenela' ri b'oyex kaminaq chik kakijach kib' puwi'.
02021036	We ri b'oyex xex ku'an wi katoq'onik, yey we ri rajaw na uyuqub'am taj, ri' kutoj ri b'oyex xkamik chwach jun b'oyex k'aslik, yey kakanaj kan ruk' ri b'oyex kaminaq.
02022001	We e k'u la' k'o junoq kareleq'aj juna b'oyex o juna b'exex, yey kukamisaj o kuk'ayij b'i rawaj, ri' kutzelej wo'ob' (5) b'oyexab' puk'axel ri b'oyex, yey kutzelej kajib' (4) b'exex puk'axel ri b'exex.
02022002	We kamajtaj junoq e ri' ku'an eleq' pa juna ja yey kakamisaxik, ri xkamisan re na jinta umak ri' che.
02022003	No'j we xu'an wa' e la' paq'iij chik, ri' kareqelej ri kamik xu'ano. Ek'u releq'om kamajtajik ri' kutoj ri xreleq'aj; yey we na kuch'ij ta utojik, kak'ayix b'i rire puq'ab' jun chik re tojob'al ri xreleq'aj.
02022004	We k'o junoq kareleq'aj juna b'oyex, juna axna o juna b'exex, yey kamajtajik ruk'a'am b'i rawaj, ek'u releq'om ka'ib' ruk'axel rawaj kuya'o xreleq'aj.
02022005	We k'o juna awaj kawa' pa juna ulew o pa tiko'n re uva yey ri rajaw kuya luwar che kok pa jun chik tiko'n na re taj, ri' ri rajaw rawaj kutoj che ri rajaw rulew ruk' ri chomilaj umolonik re trigo o re uva.
02022006	We k'o junoq kuporoj aq'ees yey ri q'aaq' kanimaj b'i yey kuporoj tiko'n re trigo q'atom chik, o e la' k'a k'o chwi raqan, kuporoj juna ulew k'o tiko'n chwach; ri xjamow b'i ri q'aaq' chirajawaxik che kutoj ri xporotajik.
02022007	We k'o junoq karoqxa'nej kan upwaq o ub'itaq re lik k'i rajil chirocho ri jeqel lo xa chunaqaj cha' kuk'ol che, yey we xelaq'ax wa' pa ri xroqxa'nej kan wi, yey xchapataj k'u ri xelaq'an b'i re, ri' kutzelej ukalaj ruk'axel ri xreleq'aj.
02022008	No'j we na xchapataj ta ri xelaq'anik, ri rajaw ja kata uchi' chikiwach raj q'atal tzij, we na e ta rire xchapaw re ri xelaq'axik.
02022009	We k'o keb' tikawex kakichapala kib' chikiwach kakib'i'ij e rajaw juna b'oyex, juna axna, juna b'exex, juna mola'j k'ul o juna chik b'itaq ke, chirajawaxik wi kek'am b'i chwach ri DIOS, cha' kaq'at tzij pakiwi'. Yey china k'u ri xelaq'ik, ri' kalaj kutoj ri xu'ano che ri jun chik.
02022010	We k'o junoq karoqxa'nej kan ruk' juna ratz-uchaq', juna axna o juna b'oyex o juna b'exex o juna chik awaj, yey we rawaj xkamik o k'o xuk'ulumaj o we xelaq'axik yey na jinta xilow re sa' ri xu'ano,
02022011	ek'u ri' ri rajaw ja pa xoqxa'nix kan wi rawaj, kujikib'a' uwach ruch'a'teem lik iil uwach che ri rajaw rawaj e la' chwach ri DIOS. Ri rajaw rawaj kukoj k'u ri' wa' yey na jinta k'o kutz'onoj kutoj che.
02022012	No'j we rawaj pa qatzij wi xelaq'ax chuq'ab', ri' kutoj che ri rajaw.
02022013	Yey we rawaj sachinaq xtiji' kuma awaj e b'iq'onel, ri' rachi pa xoqxa'nix kan wi rawaj kuk'am lo ruqax ruti'jil re k'utub'al re; yey na jinta k'o katz'onox ri' che re kutojo.
02022014	We k'o junoq kutz'onoj chi chiq'imanik juna chikop che juna ratz-uchaq', yey we ri chikop k'o kuk'ulumaj, o kakamik yey na xunab'ej ta ri rajaw, ri chiq'imayom re ri chikop kutoj ri' pa rajil.
02022015	No'j we ri rajaw ri chikop k'o chiri' echiri' k'o kuk'ulumaj rawaj, e ri chiq'imayom re ri chikop na jinta k'o katz'onox che kutojo. We ri chikop tojom chi ri chiq'imab'al re, jeneri'la' na jinta chi k'o katz'onox che ri chiq'imayom re.
02022016	We e la' k'o juna ala kusok juna ali k'o che ri chomilaj uq'apojil ma na k'uli'naq taj, yey kakotz'i' ruk', kutoj chike rupamilia ri taqal che ri rajil rali yey kak'uli' k'u ri' ruk'.
02022017	We ruqaw rali na kuya tub'i rumi'al che wa'la cha' kak'uli' ruk', chirajawaxik wi rala kutoj na ri rajil q'atom ruma ruchomal uq'apojil rali.
02022018	Miya k'aslemal chike rixoqib' e aj itzab'.
02022019	China rachi kok ruk' juna awaj, ku'an che pacha' kakotz'i' ruk' juna ixoq, ri' kaq'at tzij puwi' re kakamisaxik.
02022020	China ri kukamisaj awaj re qasa'n chikiwach ri jujun chik tyox, ri' kaq'at tzij puwi' re kakamisaxik, ma wa' xew ka'an chwe Ri'in In IWAJAWAL JEHOVÁ iwe'ix.
02022021	Mi'an k'ax chike yey meb'iya ne pa k'ax, e ri' xa tob' sa' ri ki'an chike ri na e ta aj Israel, ma ri'ix jela' xik'ulumaj chila' Egipto echiri' xixya' pa k'ax.
02022022	Mi'an k'ax chike rixoqib' e malka'nib' yey ri na jinta kichu-kiqaw,
02022023	ma we ki'an k'ax chike, ek'u rike ruk' sik', oq'ej upa kakitz'onoj chwe keb'enuto'o. Chaweta'maj k'u ri', Ri'in kank'ulub'ej uwach ri kakitz'onoj chwe,
02022024	yey lik kape k'u woyowal ri' chiwij ri'ix, yey ruma ri' kixinkamisaj ruk' espada; jela' k'u ri' riwixoqilal kekanaj kan malka'n yey riwalk'o'al ri'ix kekanaj kan na jinta chi kichu-kiqaw.
02022025	We k'o junoq chiwe kuya pwaq pachaq'i'm che juna nib'a' aj chupa ri nutinamit, mutz'onoj chiq'imab'al re pacha' ri kaki'an ri lik e kiwach kakiya pwaq pa chaq'i'm.
02022026	We kak'am kan ruq'uu' rawatz-achaq' puk'axel ri xuchiq'imaj b'i, ri' katzelej che echiri' k'amaja' katzaq b'i ri q'iij,
02022027	ma k'axtaj xew uq'uu' la' kupis wi rib' echiri' k'ax tew chaq'ab', yey ¿sa' ruk' k'u ri' kupis wi rib'? Ma we na katzelej ta che yey we rire kutz'onoj chwe cha' kanto'o, kanto' ri' ma Ri'in lik k'o k'axna'b'al nuk'u'x.
02022028	Mik'aq b'i nuq'iij Ri'in In IWAJAWAL JEHOVÁ, yey mi'an ri tzel kixch'a't chirij ri taqanel re ritinamit.
02022029	Mixmayin che uk'amik lo chwe riqasa'n re ri nab'e molonik yey ruk' taq ruwach ritiko'n re uva. Kiya chwe Ri'in ri nab'e iwalk'o'al ala.
02022030	Jela' ka'an chike ri b'oyex, ri b'exex, yey ri kaprux keb'iya chwe. Xa wuqub' (7) q'iij kiya luwar chike kek'oji' ruk' ri kichu, ek'u che ri wajxaqib' (8) q'iij keb'ik'am lo chwe ma e we'in.
02022031	Ri'ix ix nutinamit ix cha'talik ix we'in. Ruma la' na kitij ta ti'ij re juna chikop kamisam yey ch'aqapum kan kuma rawaj aj upa taq che'; wa' chik'aqa chikiwa ri tz'i'.
02023001	Lik k'ut mixe'ek che utzijoxik raq'ub'al chirij jun chik. We ki'an q'alajisanik chirij junoq pa q'atb'al tzij, mijunimaj iwib' ruk' ri lik itzel uk'u'x che ub'i'xikil ri na qatzij taj.
02023002	Mi'an iwe kuk' ri kaki'an ri na utz taj tob' rike lik ek'i; echiri' ix k'o pa juna q'atb'al tzij, miya iwib' pakiq'ab' tob' lik e k'i ri kixkimin chupa ki'an ri na utz taj chwach ri q'atb'al tzij.
02023003	Yey na utz taj kach'uq uwi' rumak junoq xa ruma rire nib'a', echiri' k'o chwa ri q'atb'al tzij.
02023004	We xi'riqa lo rub'oyex o ri axna sachinaq re ri tzel kilow iwe, chitzelej che ri rajaw.
02023005	We kiwil ri axna re ri tzel kilow iwe, tzaqinaq chuxe' ri reqa'n, na xata kiwilo, chito'o rawaj.
02023006	Mi'an ri na ub'e taj chike ri e nib'a'ib' echiri' rike keb'opon pa q'atb'al tzij.
02023007	Mi'an iwe'ix kuk' ri xa kakitz'aq uchi' jun pa q'atb'al tzij we na qatzij taj, yey miq'at tzij re kamik puwi junoq na jinta umak yey jusuk' rub'inik, ma Ri'in na kanto' ta uwi' ri itzel uk'u'x ka'anaw wa'.
02023008	Mik'am meyo che junoq kapwaqin chiwach cha' ki'an ri na jusuk' ta uwach, ma wa' kuyoj ri utzilaj ub'inik ri tikawex yey na e ta ku'ana ri janipa ri utzilaj q'atb'al tzij taqal che ri na jinta umak.
02023009	Mi'an k'ax chike ri na e ta aj Israel e k'o iwuk', ma ri'ix jenela' xik'ulumaj chila' Egipto echiri' xixya' pa k'ax.
02023010	Waqib' (6) junab' kixtiko'naj chwach riwulew yey ki'an ri molonik chwach.
02023011	Ek'u che ruwuq (7º) junab', na kixtiko'naj ta chwa riwulew, chiya'a luwar che kuxlan rulew yey ri tiko'n kel lo utukel chwach e re kakitij ri nib'a'ib' e k'o chupa ritinamit, yey ri kakanaj kan chwach re kakitij rawaj e aj upa taq che'. Yey jela' ki'an ruk' ri tiko'n re uva yey ri olivo.
02023012	Waqib' (6) q'iij kixchakunik yey ki'an ronoje richak, no'j che ruwuq (7º) q'iij kixuxlanik, cha' jela' keb'uxlan ne rib'oyex yey ri-axna; cha' jela' keb'uxlan rajchak junam kuk' ri na e ta aj Israel e k'o iwuk', cha' jela' rike kak'oji' tanchi kichuq'ab'.
02023013	K'ola chik'u'x ronoje ri pixab'anik nuya'om chiwe. Miyak kiq'iij jujun chik taq dios, tob' ne xa e ri kib'i' meb'ikuxtaj.
02023014	Oxib' laj ki'an nimaq'iij ri'ix chupa ri jun junab' re kiyak nuq'iij Ri'in.
02023015	Nab'e e chi'ana ri nimaq'iij re ri Pam ri na jinta Levadura che. Wuqub' (7) q'iij kitij pam na jinta levadura che, jela' pacha' ri xixintaq che ki'an chupa ri iik' re Abib kab'i'x che, ma chupa wa iik' kuk'is jun chik junab' echiri' xixel lo Egipto. Yey na jinta junoq kak'un chinuwach Ri'in we e la xa utunem ruq'ab', e chirajawaxik ruk'a'am lo qasa'n.
02023016	Ruka'm nimaq'iij ki'ano e ri Nimaq'iij re ri Molonik. Ki'an wa' echiri' k'o ri molonik re ri nab'e uwach ri xitik chwa riwulew. Yey rurox nimaq'iij, ek'u ri jun chik nimaq'iij re ri Molonik ki'an chuk'isb'al re ri junab', echiri' kimol ronoje ri xitik chwa ri wulew.
02023017	Konoje rachijab', oxib' laj chupa ri junab' kepe chinuwach Ri'in In IWAJAWAL JEHOVÁ iwe'ix ri'ix, ri ajwach k'o chwi ronoje.
02023018	Echiri' kikamisaj awaj re qasa'n kiya chwe Ri'in, miya rukik'el junam ruk' ri pam k'o levadura che. Yey mik'ol ne rumanteki'il rawaj re ri qasa'n, k'a re chuka'm q'iij.
02023019	Ri choom uwach nab'e kuya ri tiko'n ri'ix chwa ri wulew, e kik'am lo chupa ri Tabernáculo, In IWAJAWAL DIOS iwe'ix. Mitzak ruti'jil juna ralko kaprux e la' chupa ri leche re ruchu.
02023020	Chita pe': «Kantaq b'i ri nu-ángel chiwach ri'ix, re kixuchajij chupa ri b'e yey kixuk'am b'i chupa ri luwar nuyijib'am iwe'ix.
02023021	Chi'ana ri utz chwach rire yey chikojo utzij; mi'an ititz'itikil chirij, ma rire b'enaq pa nuk'axel Ri'in yey na kukuy ta imak ri'ix che ri ititz'itikil ki'ano.
02023022	No'j we pa qatzij wi kikoj utzij yey e ki'an ronoje ri ix nutaqom Ri'in che, ri' kinyakataj chikij ri tzel keb'ilow iwe, yey keb'enuya pa k'ax ri keya'w iwe pa k'ax.
02023023	Ma ri nu-ángel nab'e b'i chiwach ri'ix, yey kixuk'am b'i cha' kixjeqi' chila' chupa ri luwar ke raj amorreo, raj heteo, raj ferezeo, raj cananeo, raj heveo, yey raj jebuseo, ma konoje rike asu kansachisaj kiwach.
02023024	Na kix-xuki' ta chikiwach taq ri dios ke rike yey miyak ne kiq'iij, mi'an iwe kuk' ri kaki'an rike, e ne ri ki'ano e asu chisacha kiwach konoje ri tyox ke rike yey chi'ana uk'aj chike taq ri tak'alik ab'aj kakiyak uq'iij.
02023025	Xew Ri'in In IWAJAWAL JEHOVÁ, ri IWAJAWAL DIOS kiloq'nimaj nuq'iij ri'ix. We e ki'an wa' Ri'in kanya lo rutzil chomalil puwi taq ri kitijo yey puwi taq ri kiqumu yey na kanya ta luwar chiwe kixuchap yab'il.
02023026	Na jinta juna yewa' ixoq kaqaj ruch'uti'n umatzem, chupa ri tinamit ri'ix na jinta juna ixoq na kalan taj; yey kan-najtarisaj ruq'ijol ri k'aslemal.
02023027	Echiri' ri'ix kixopon chupa ri luwar re Canaán, ri e aj chiri' kakixi'ij kib' chiwach yey konoje ri tzel keb'ilow iwe, keb'animaj chiwach.
02023028	E la' la xi'in ib' e jela' pacha' echiri' kejopop ri nimaq taq aqaj kepe chirij junoq keb'oqotanik, jek'uri'la' kakik'ulumaj taq raj heveo, raj cananeo, raj heteo, raj ferezeo yey raj jebuseo keb'animaj chiwach ri'ix.
02023029	No'j na xa ta pa jun junab' kenuwoqotaj b'i, cha' ri luwar na kakanaj ta kanoq na jinta k'o chwach, ma ri' kak'iyar kiwach rawaj e b'iq'onel yey keb'ek k'u ri' chiwij.
02023030	Chikok'il keb'enuwesaj b'i, chek'iyar na kiwach riwalk'o'al ri'ix yey tek'uchiri' ku'an iwe'ix ronoje rulew.
02023031	E ri k'isb'al uchi' taq ri tinamit ri'ix jewa' kan'an che: Kel b'i k'a pa k'owi ri Mar Kaq yey kopon k'a pa k'owi ri mar ke raj filisteo, yey kel b'i k'a chupa ri luwar katz'intz'otik yey kopon k'a pa k'owi ri nimaya' Éufrates. Ma Ri'in keb'enuya piq'ab' ri'ix ri ejeqel chupa wa' wa luwar yey ri'ix keb'iwesaj b'i.
02023032	Mijikib'a' uwach juna tzij kuk' wa' wa tikawex, yey mijikib'a' ne uwach juna tzij chwach ri kityox rike.
02023033	Na kiya ta luwar chike kejeqi' chupa ri tinamit ri'ix, ma ri' kaki'an chiwe cha' kixmakun chinuwach Ri'in. Yey ri' kijeq uyakik kiq'iij ri ki-dios, yey ruk' la' kixsach wi ri'ix» xcha'.
02024001	Tek'uchiri' ri QAJAWAL JEHOVÁ jewa' xub'i'ij che ri Moisés: —Chatpaqal lo che wa uwi juyub' Sinaí pa wa In k'owi Ri'in; kixpe junam kuk' ri Aarón, ri Nadab yey ri Abiú yey kuk' 70 nimaq winaq aj k'amal kiwach chike ri tinamit Israel. K'a naj kixk'oji' lo wi yey kiloq'nimaj nuq'iij chiri'.
02024002	Xew ri'at utz katqib' lo wuk' Ri'in; ri nik'aj chik epetinaq awuk' na utz taj keqib' loq, na utz ta ne keqib' lo ri tinamit awuk' —xcha'.
02024003	Ek'u ri Moisés xe'ek yey xub'i'ij chike ri tinamit ronoje ri xub'i'ij ri QAJAWAL JEHOVÁ che, yey ruk' taq ronoje ri suk'ulik tzij, yey chinima konoje ri tinamit jewa' xkik'ul uwach: —Kaqa'an ri' ronoje ri kataqan ri QAJAWAL JEHOVÁ che —xecha'.
02024004	Tek'uchiri' ri Moisés xutz'ib'aj ronoje ri xub'i'ij ri QAJAWAL JEHOVÁ che. Chuka'm q'iij k'ut lik anim tan xwa'lijik, xuyak jun altar chiraqan ri juyub' yey xutik kab'lajuj (12) tak'alik ab'aj, jujun ab'aj chujujunal ri mutza'j ralk'o'al kan ri Israel.
02024005	Yey ri Moisés xeb'utaq b'i jujun alab'o e aj Israel, rike xe'kikamisaj toro'ib' re qasa'n re kaporox puwi raltar yey qasa'n re utzil k'oleem che ri QAJAWAL JEHOVÁ.
02024006	Ri Moisés xuk'am nik'aj che ri kik' ke ri toro'ib' yey xuya chupa jujun nimaq laq, ek'u ri nik'aj chik xumak'ama' puwi ri altar.
02024007	Tek'uchiri' xuk'am ri wuuj pa tz'ib'ital wi ri tzij jikib'am uwach yey xrajilaj chikiwach ri tinamit, ek'u rike jewa' xkib'i'ij: —Ronoje ri ub'i'im ri QAJAWAL JEHOVÁ e kaqa'an ri' yey e kaqakoj utzij Rire —xecha'.
02024008	Ek'u ri Moisés xuk'am ri kik' k'o chupa taq ri nimaq laq, yey echiri' xumak'ama' pakiwi ri tinamit jewa' xub'i'ij: —E kik' wa' kujikib'a' uwach ri tzij xu'an ri QAJAWAL JEHOVÁ iwuk' ri'ix, chwi ronoje taq wa' wa pixab'anik xito —xcha'.
02024009	Tek'uchiri' ri Moisés xpaqi' chwa ri juyub' junam kuk' ri Aarón, ri Nadab, ri Abiú yey kuk' ri 70 nimaq winaq e aj k'amal kiwach re ri tinamit Israel.
02024010	Chiri' k'u ri' xkil wi ruwachlib'al ruchomal ri DIOS ke raj Israel. Chuxe' ri raqan kawolq'inik jela' ruchomal pacha' rab'aj zafiro asuul uwach yey e jela' pacha' ruwakaj lik katz'irtz'otik.
02024011	No'j ri DIOS na jinta k'o xu'an chike wa'chijab' e ajwach re ri tinamit Israel, yey rike xkil ruwachlib'al ruchomal ri DIOS; xewa' k'u ri' yey xkitij vino.
02024012	Ri QAJAWAL JEHOVÁ jewa' xub'i'ij che ri Moisés: —Chatpaqal lo che wa juyub' pa wa In k'owi Ri'in yey chinawoye'ej na, ma kanya jujun perepaq ab'aj chawe pa nutz'ib'am wi ri nupixab'anik yey ri taqanik, cha' kak'ut chike ri tinamit Israel —xcha'.
02024013	Xe'ek k'u ri Moisés yey xel b'i k'a che ruwi ri juyub' re ri DIOS, junam ruk' ri Josué, ri jun rajchak ri're.
02024014	Xub'i'ij k'u chike ri nimaq winaq e aj k'amal kiwach ri tinamit: —Kanaja kan alaq wara chupa wa luwar, yey kojoye'ej na alaq k'a jampala' kojtzelej loq. Kekanaj kan ri Aarón yey ri Hur uk' alaq, ma we k'o karaj uyijib'axik, utz e rike keyijib'an re —xcha'.
02024015	Echiri' ri Moisés xpaqi' che ruwi juyub', xk'un jun sutz' yey xuch'uq uwi' ruwi juyub'.
02024016	Ek'u runimal uchomalil ri QAJAWAL JEHOVÁ xqaj lo che ruwi juyub' Sinaí. Waqib' (6) q'iij xik'owik e la' uch'uqum uwi' ri juyub', yey che ri uwuq (7º) q'iij ri QAJAWAL JEHOVÁ xusik'ij pan ri Moisés chupa ri sutz'.
02024017	E runimal uchomalil ri QAJAWAL JEHOVÁ, e pacha' juna q'aaq' kaporonik xuk'ut rib' chikiwach raj Israel ek'o pan xe'raqan ri juyub'.
02024018	Ri Moisés echiri' katajin upaqi'ik che ruwi ri juyub', kok'il xsach b'i chupa ri sutz', yey xk'oji' k'u ri' che ruwi ri juyub' 40 q'iij yey 40 aq'ab'.
02025001	Ek'u ri QAJAWAL JEHOVÁ jewa' xub'i'ij che ri Moisés:
02025002	Chab'i'ij chike raj Israel kakik'am lo qasa'n chwe Ri'in. E ri keya'w re wa', ki'ana ruk' k'utub'al ri relej kik'u'x.
02025003	Ri qasa'n kamolik e taq wa': ri oro, ri plata, ri bronce,
02025004	k'ul asuul uwach, k'ul morato uwach, k'ul kaq uwach, saqil lino, kismal kaprux,
02025005	kismal b'exex mama'ib' chuq'utal pa kaq, kitz'u'malil awaj re tejoon, che' re acacia,
02025006	aceite re oliva re tzijib'al q'aaq', kunub'alil re kakoj che raceite ri kakoj puwi ri kaya' puq'ab' ri DIOS yey re ri incienso ki' ruxlab',
02025007	uchomal ab'aj re ónice, yey jujun chik uchomal ab'aj kakoj che ri juperaj k'ul efod rub'i', yey re ri jun k'ul kakoj chwa uk'u'x pectoral rub'i'.
02025008	Ki'an jun Tabernáculo, cha' Ri'in kinjeqi' chixo'l ri'ix.
02025009	E chirij ronoje ri kank'ut Ri'in chawe, jela' ki'an che u'anik ri Tabernáculo ruk' ronoje taq ri kak'oji' chupa.
02025010	Jenela' ki'an jun Kaxa pa kik'ol wi ri Tzij, wa' ki'an ruk' che' re acacia, kiya jun (1) metro ruk' wo'lajuj (15) centímetro che ri raqan, 69 centímetro che ruwach, 69 centímetro che runajtijil uwi'.
02025011	Chupa yey chirij wa' wa kaxa kijik saqil oro che, yey ronoje ruchi' chisutij rij ruk' jurab'aj oro re retz'eb'a'lil.
02025012	Ruk' oro kiyijib'a' kajib' (4) ketekaq re jekeb'al yey chijekeb'a' che ukajchal ri raqan ri Kaxa, e la' kakab' pa taq utzal.
02025013	Ki'an keb' b'ara ruk' che' re acacia yey kijik oro chirij.
02025014	Tek'uchiri' kiju' ri b'ara chupa taq ri ketekaq re jekeb'al ek'o pataq utzal ri Kaxa, re katelexik echiri' kik'am b'i.
02025015	Taq ri b'ara xa jumul kikanaj kan chupa taq ri ketekaq re jekeb'al, wa' na kesax ta che ri Kaxa.
02025016	Ri'at Moisés kaya k'u chupa ri Kaxa, ri Tzij nu'anom kuk' ri nutinamit, echiri' kanya' wa' paq'ab'.
02025017	Tek'uchiri' ki'an ruk' saqil oro jun tz'apab'al uwi' ri Kaxa, wa' e ri luwar re kuyb'al mak, kiya jun (1) metro ruk' wo'lajuj (15) centímetro che ri raqan yey 69 centímetro kaya che ruwach.
02025018	Che rukab'ichal utza'm ri tz'apab'al uwi' ri Kaxa pachawi ri QAJAWAL JEHOVÁ kukuy wi mak, ki'an ka'ib' (2) kik'axwach querubín re oro ch'ayom uwi ruk' martillo.
02025019	Ki'an keb' querubín, kiya' jujun chujujunal utza'm ri Kaxa, wa' e ri luwar re kuyb'al mak. Xa jun u'anik keb'a'an taq wa' ruk' ri tz'apib'al uwi' ri Kaxa.
02025020	Ri keb' (2) querubín kekanaj kanoq e la' kakitzutza' kiwach, yey ri kipalaj yuxul chwi ri tz'apib'al uwi' ri Kaxa, yey kakich'uq k'u uwi' ruk' ri kixik' kilik'ik'em.
02025021	Tek'uchiri' kikoj ri tz'apib'al uwi' ri Kaxa, wa' e ri luwar re kuyub'al mak yey kiya ri Tzij chupa ri nu'anom kuk' ri nutinamit.
02025022	Chiri' puwi ri Kaxa kanq'alajisaj wib' chawach Moisés, yey chiri' kinch'a't wi awuk' chwi lo ri luwar re kuyub'al mak, chikixo'l ri keb' (2) querubín ri ek'o chwi ri Kaxa pa k'olotal wi ri Tzij nu'anom kuk' ri nutinamit, chiri' kamb'i'ij wi chawe, ronoje ri kab'i'ij ri'at chike raj Israel.
02025023	Ki'an jun mexa ruk' che' re acacia; kiya 92 centímetro raqan che, 46 centímetro ruwach, yey 69 centímetro che runajtijil uwi'.
02025024	Kijik saqil oro chirij yey chikojo k'u jun retz'eb'a'lil re oro chuchi'.
02025025	Chi'ana jun lepelik chuchi' ri mexa, yey kiya wajxaqib' (8) centímetro uwach che yey kikoj che jurab'aj oro re retz'eb'a'lil.
02025026	Ki'an kajib' (4) ketekaq re jekeb'al re oro yey kikoj jujun pa taq u-eskinayil chwach taq ri raqan.
02025027	Ri ketekaq re jekeb'al chirajawaxik kikoj pa tiqital wub'i taq ri raqan ri mexa yey wa' e pa kiju' wi taq ri b'ara echiri' katelexik.
02025028	Ki'an taq ri b'ara re teleb'al re ri mexa ruk' che' re acacia yey kijik oro chirij.
02025029	Che ri janipa ri kajawax chwa ri mexa ki'an ruk' saqil oro: wa' e taq ri nimaq laq, taq ri xaro yey taq ri tasa re ri qasa'n k'o uya'ul uwach.
02025030	Yey kikoj chwi ri mexa ri pam ya'tal panuq'ab' Ri'in yey wa' e la' xaqi kak'oji' chiri'.
02025031	Ki'an jun utzuk'ulib'al q'aaq' ruk' saqil oro, wa' ch'ayom uwi' ruk' martillo. Wa' xu'an che e la' xa jun xuchap wi rib'; kajeqer lo ruk' ri chapab'al chuxe', ri raqan chapayom re, taq ri retz'eb'a'lil re copa, ri retz'eb'a'lil ri pacha' b'otoon releb'al lo ri kotz'i'j yey ri pacha' e ruxaq ri kotz'i'j.
02025032	Che ri raqan k'o chunik'ajal ki'an waqib' (6) uq'ab': oxib' (3) uq'ab' ki'an pa jun utzal yey oxib' (3) chik ki'an che ri jun chik utzal.
02025033	Chujujunal uq'ab' ki'an oxib' (3) retz'eb'a'lil re copa, wa' jela' katzu'nik pacha' ukotz'i'jal almendro, ruk' ri retz'eb'a'lil ri pacha' b'otoon releb'al kotz'i'j yey ri pacha' e ruxaq ri kotz'i'j.
02025034	Che ri raqan chapayom re, lik choom u'anikil ki'an kajib' (4) retz'eb'a'lil re copa jela' katzu'nik pacha' ukotz'i'jal almendro, ruk' ri retz'eb'a'lil ri pacha' b'otoon pa releb'al kotz'i'j che yey ri pacha' e ruxaq ri kotz'i'j.
02025035	Yey chuxe' chujujunal k'ala'j uq'ab' ri tzuk'ulib'al q'aaq', ki'an jun copa jela' katzu'nik pacha' ukotz'i'jal almendro.
02025036	Taq ri pacha' b'otoon releb'al kotz'i'j yey taq ruq'ab', xa jun (1) kuchap kan wi rib' ruk' ri raqan chapayom re, yey ruk' saqil oro ka'anik wa' ch'ayom uwi' ruk' martillo.
02025037	Yey ki'an wuqub' (7) raltaq ko uk'olib'al aceite re tzijib'al q'aaq', tek'uchiri' kaya taq puwi' re kutzij pan chwach.
02025038	E taq ri chupub'al re ri mechaa yey ri k'olib'al pa kak'ul wi ri mechaa k'atinaq chik, wa' ka'an ruk' saqil oro.
02025039	Che ru'anik ronoje rutzuk'ulib'al q'aaq' ruk' ronoje ri kajawax che, kachapab'ej 75 libra re saqil oro.
02025040	Lik chawila yey e cha'ana ronoje che, jela' pacha' ru'anik xink'ut chawach che lo ruwi juyub' Sinaí, xcha'.
02026001	Cha'ana ri Tabernáculo ruk' taq lajuj (10) pera'j cortina 'anatal ruk' lino pach'uum, asuul uwach, morato uwach, kaq uwach; chwach k'u wa' wa cortina ka'an chomilaj ut'isik ka'ib' (2) uk'axwach querubín.
02026002	Chujujunal cortina kiya kab'lajuj (12) metro ruk' 90 centímetro che ri raqan, yey kiya jun (1) metro ruk' 80 centímetro che ruwach. Ronoje taq ri cortina junam upajik 'anom che.
02026003	Chit'isa wo'ob' (5) pera'j cortina cha' ku'an xa jun cortina naj raqan yey jela' tanchi ki'an che ri wo'ob' (5) chik pera'j cortina.
02026004	Kixim k'ul asuul pach'uum uwach chuchi' ri nab'e cortina kitiqo yey jenela' ki'an che ruchi' ri jun chik cortina kitiqo.
02026005	Che ri nab'e cortina kixim 50 k'ul asuul uwach pach'uum uwach chuchi', yey 50 chik kixim chuchi' ri jun chik cortina; wa' wa ximab'al kikoj che taq ruchi' ukab'ichal (2) cortina, lik kuk'ulaj rib'.
02026006	Tek'uchiri' ki'an 50 chapab'al re oro, ruk' wa' kijunimaj uchi' taq ri cortina, yey jela' k'u ri' ri Tabernáculo ku'an kan xa jun chi ronoje.
02026007	Chi'ana junlajuj (11) pera'j cortina ruk' rismal kaprux yey wa' re ch'uqub'al uwi' ri Tabernáculo.
02026008	Chujujunal pera'j cortina chirajawaxik junam upajik ki'ano, kiya oxlajuj (13) metro ruk' nik'aj che ri raqan yey jun (1) metro ruk' 80 centímetro che ruwach.
02026009	Nab'e na kit'is ri wo'ob' (5) pera'j cortina cha' ku'an xa jun cortina naj raqan, tek'uchiri' kit'is ri waqib' (6) chik pera'j cortina; yey che k'u ri' wa' kiya 90 centímetro che re kaperi' lo chwach ri Tabernáculo.
02026010	Tek'uchiri' chi'ana taq 50 k'ul pach'uum uwach re kikoj chuchi' chujujunal taq ri cortina naj raqan.
02026011	Chi'ana 50 chapab'al re bronce ma ruk' wa' kijunimaj utza'm ruwi' ri Tabernáculo cha' jela' xa jun ku'an kan chi ronoje.
02026012	E taq ri lajuj cortina nima'q raqan karab'ab' kan jun cortina che, ek'u ri' wa' kakanaj kan chirij ri Tabernáculo.
02026013	Jek'ula' ri' ri Tabernáculo kach'uqutaj kan ruk' ri jurab'aj kanajinaq chujujunal utzal: 45 centímetro pa jun utzal yey 45 centímetro che ri jun chik utzal.
02026014	Tek'uchiri' kitz'aqatisaj ri ch'uqub'al uwi' ri Tabernáculo ruk' utz'u'malil taq b'exex ma', yey wa' chuq'utal pa kaq yey ka'an jun chik ch'uqub'al uwi' ruk' utz'u'malil tejoon re ke'ek puwi' ri jun chik ch'uqub'al uwi'.
02026015	Chiyijib'a' jujun raqan chapab'al re ri Tabernáculo ruk' che' re acacia, yey wa' lik jusuk' taq raqan ka'an che.
02026016	Chujujunal raqan chapab'al kiya kajib' (4) metro ruk' 60 centímetro che ri raqan yey 69 centímetro kiya che ruwach.
02026017	Yey ki'an ka'ib' (2) ch'apach'aq chuchi' chujujunal raqan chapab'al pa kuchap wi rib' che ri jun chik raqan chapab'al. Jela' chi'ana che ronoje ri raqan chapab'al re ri cortina re ri Tabernáculo.
02026018	Chi'ana 20 raqan chapab'al pa kuchap wi rib' taq ri cortina re ri Tabernáculo, wa' kikoj putzal pa sur che ri Wocho.
02026019	Ruk' plata ki'an 40 chapab'al lo re chuxe', re kakoj chuxe' ri 20 raqan chapab'al: chirajawaxik kikoj ka'ib' (2) chapab'al lo re chuxe' jun raqan chapab'al pa kuchap wi rib' ri cortina yey ka'ib' (2) chik chapab'al lo re kikoj che ri jun chik raqan chapab'al.
02026020	Yey che ri jun chik utzal pa norte che ri Tabernáculo, ki'an chi 20 raqan chapab'al pa kuchap wi rib' ri cortina.
02026021	Ki'an wa' ruk' plata, 40 chapab'al lo re chuxe', cha' chujujunal raqan chapab'al kakanaj kan keb' (2) chapab'al lo re chuxe'.
02026022	Yey chirij ri Tabernáculo, chusuk' pa tzaqib'al q'iij, kakoj waqib' (6) raqan chapab'al pa kuchap wi rib' taq ri cortina.
02026023	Kiyijib'a' junam ruk' wa', ka'ib' (2) raqan chapab'al re ri cortina pa kuchap wi rib' pa taq u-eskinayil, wa' kekanaj kan chirij ri Tabernáculo,
02026024	ri raqan chapab'al re ri cortina, ki'an che cha' kujunimaj lo rib' chuxe' yey jela' ku'k'ulu tanchi rib' chikaj ruk' jun ketekik re kajekeb'axik. Jela' k'u ri' ka'an ruk' ri ka'ib' (2) chik chupa ri ka'ib' (2) u-eskinayil.
02026025	Chirij k'u ri' ri Tabernáculo kak'oji' wajxaqib' (8) raqan chapab'al pa kuchap wi rib' taq ri cortina yey chuxe' wa' kak'oji' waqlajuj (16) chapab'al lo re chuxe', wa' ki'an ruk' plata, ek'u ke'ela ri': ka'ib' (2) chapab'al lo re chuxe' chujujunal raqan chapab'al.
02026026	Ki'an che' re acacia re kaq'eb'ax che taq ri raqan chapab'al pa kuchap wi rib' taq ri cortina, wo'ob' (5) che' kaq'eb'ax putzal pa norte che ri Tabernáculo,
02026027	yey wo'ob' (5) che' re kaq'eb'ax che taq ri raqan chapab'al ke'ek putzal pa sur. Jenela' chiyijib'a' chi wo'ob' (5) che' re kaq'eb'ax che taq ri tz'alam, pa tzaqib'al q'iij chirij ri Tabernáculo.
02026028	Kaq'eb'ax jun che' chunik'ajal che rutak'alem taq ri raqan chapab'al pa kuchap wi rib' taq ri cortina, cha' jela' kuchap ri keb' utza'm ri Tabernáculo.
02026029	Kikoj oro chirij taq ri raqan chapab'al pa kuchap wi rib' taq ri cortina yey ka'an ruk' oro taq ri ketekaq re jekeb'al, ma chiri' kiju' wi taq ri che' re kaq'eb'axik, jenela' kikoj oro chirij taq wa' wa che'.
02026030	Ki'an k'u ri Tabernáculo jela' pacha' ru'anik xink'ut chawe che lo ruwi juyub' Sinaí.
02026031	Ka'an k'u jun cortina, kawiq ruk' chiij asuul uwach, ruk' chiij morato uwach, ruk' chiij kaq uwach yey ruk' k'ul re lino pach'uum yey ki'an chomilaj t'is re keb' uk'axwach querubín chwach, wa' kataq u'anik kuk' ri lik kakiriq u'anikil ri chak.
02026032	Tek'uchiri' ruk' jujun chapab'al re oro, xkitzayab'a' che kajib' raqan ja re che' re acacia, wa' wa raqan ja kakoj oro chirij yey kakoj kajib' chapab'al lo re chuxe' re plata.
02026033	Kitzayab'a' ri cortina che taq ri chapab'al re yey chirij lo ri cortina kiya wi ri Kaxa re ri Tzij nujikib'am kuk' ri nutinamit. Jela' k'u ri' e ri cortina kajawaxik re kujach upa ri Loq'olaj Luwar yey ri Luwar lik loq'olaj uwach.
02026034	Tek'uchiri' kikoj ri tz'apab'al uwi' ri Kaxa re ri Tzij, wa' e ri luwar re kuyub'al mak, yey kaya chupa ri Loq'olaj Luwar.
02026035	Chwach ri cortina kikoj ri mexa yey chwach wa mexa putzal pa sur che ri Tabernáculo, kikoj ri utzuk'ulib'al q'aaq'. Jela' k'u ri' kakanaj kan ri mexa putzal pa norte che ri Tabernáculo.
02026036	Ki'an jun chik cortina re okib'al b'i che ri Tabernáculo. Chi'ana wa' ruk' k'ul kemom ruk' lino b'aq'atim uwach yey Chit'isa uwach ruk' chomilaj retz'eb'a'lil, wa' ki'an ruk' chiij asuul uwach, ruk' chiij morato uwach, yey ruk' chiij kaq uwach.
02026037	Ki'an wo'ob' raqan ja re che' re acacia re wa cortina, che wa' wa che' kakoj oro chirij ruk' taq ri chapab'al re. Yey ka'an wo'ob' chapab'al lo re chuxe' re bronce.
02027001	Wo'ora ki'an jun altar ruk' che' re acacia, ka'ib' (2) metro ruk' 30 centímetro kiya che ri raqan yey ruwach; wa' e ke'eloq junam upajik ukajchal utzal ki'an che yey jun metro ruk' 40 centímetro kaya che runajtijil uwi'.
02027002	Chi'ana uk'a' che taq ri kajib' u-eskinayil, wa' xa jun kuchap kan wi rib' che raltar yey kikoj bronce chirij raltar.
02027003	Ruk' bronce chi'ana ronoje ri kachapab'ex che raltar: ri xun pa kik'ul wi ri chaaj, taq ri pala, taq ri nimaq laq, taq ri tenedor yey taq ri uchapab'al rachaq'a'l.
02027004	Chi'ana jun ko'k re bronce, chikojo kajib' (4) ketekaq re jekeb'al re bronce che ri kajib' (4) u-eskinayil.
02027005	Tek'uchiri' chikojo wa' wa ko'k che raltar, wa' e cha' kopon che runik'ajal runajtijil uwi', chuxe' ruchib'al raltar.
02027006	Jenela' ruk' che' re acacia ki'an taq ri b'ara re katelex b'i raltar ruk', wa' wa che' kikoj bronce chirij.
02027007	E taq ri b'ara kiju' chupa taq ri ketekaq re jekeb'al, kakanaj kan pa taq utzal; ma kajawaxik echiri' katelex b'i.
02027008	Ki'an raltar ruk' che' yey jul upa ka'an che; jela' pacha' ru'anik xink'ut chawe che lo ruwi juyub' Sinaí, jela' ka'an che.
02027009	Ki'an jun uwaja cha' kusut rij ri Tabernáculo. Putzal pa sur, 46 metro kaya che ri raqan yey kikoj cortina ruk' saqil lino pach'uum che.
02027010	Ruk' bronce ki'an 20 che' re raqan yey 20 chapab'al lo re chuxe'; e taq ri chapab'al re yey ri ketekaq re kuchap taq ri cortina ki'an ruk' plata.
02027011	Jenela' putzal pa norte che ri Tabernáculo, kiya 46 metro raqan che, jela' pacha' rupajik xa'an che rutzal pa sur yey kikoj taq ri cortina che. Kitik k'u 20 che' re taq raqan yey 20 chapab'al lo re chuxe'; e taq ri chapab'al re yey ri ketekaq re kuchap taq ri cortina ki'an ruk' plata.
02027012	Pa tzaqib'al q'iij che wa' wa uwaja re ri Tabernáculo, kakoj cortina yey kaya 23 metro raqan che. Wa' kuchap rib' ruk' lajuj (10) che' re raqan katiko yey ruk' lajuj (10) chapab'al lo re chuxe'.
02027013	Yey pa releb'al q'iij che ruwaja che ri Tabernáculo, jenela' kiya 23 metro raqan che ri cortina.
02027014	Ri okib'al re ruwaja re ri Tabernáculo, kak'oji' pa releb'al q'iij che, wa' kach'uqi' ruk' ka'ib' (2) cortina pa taq utzal. Ri cortina puwikiq'ab' kaya waqib' (6) metro ruk' 90 centímetro che taq ri raqan, yey katik k'u oxib' (3) che' re raqan yey ruk' oxib' (3) chapab'al lo chuxe'.
02027015	Yey che ri jun chik utzal pamox jenela' kiya waqib' (6) metro ruk' 90 centímetro che ri raqan taq ri cortina, ruk' ri oxib' (3) che' re raqan yey ri oxib' (3) chapab'al lo chuxe' ri raqan.
02027016	Che ri okib'al b'i che ruwaja, kikoj jun cortina 'anom ruk' chomilaj retz'eb'a'lil. Kiya b'elejeb' (9) metro ruk' 20 centímetro raqan che, kawiq ruk' chiij asuul uwach, ruk' chiij morato uwach, ruk' chiij kaq uwach yey ruk' k'ul re saqil lino pach'uum uwach ka'an che. Kakoj kajib' che' re raqan re chapab'al re yey kajib' chapab'al lo chuxe'.
02027017	Ronoje taq ri che' tikitalik re kusut rij ruwaja re ri Tabernáculo, yey taq ri retz'eb'a'lil re ruwi ri che' yey ruk' taq ri chapab'al re, kakoj plata che yey ri chapab'al lo chuxe' ka'an ruk' bronce.
02027018	Jela' k'u ri', kaya 45 metro raqan che ruwaja yey 22 metro ruk' 50 centímetro kaya' che ruwach, runajtijil uwi' taq ri cortina e kaya ka'ib' (2) metro ruk' 25 centímetro che. Wa' wa cortina re lino pach'uum uwach ka'an che yey ri chapab'al lo chuxe' ka'an ruk' bronce.
02027019	E taq ronoje ri b'itaq sa'ch kachapab'ex che taq ri ka'an chupa ri Tabernáculo, ruk' bronce ka'an wi. Jenela' ruk' bronce ka'an taq ri xtaka pa kuchap wi rib' ri ja yey taq ri cortina re ruwaja.
02027020	Chab'i'ij chike ri tinamit Israel kakik'am lo chomilaj aceite re oliva ch'ayach'o'm uwi', re ri q'aaq' che ri raltaq ko uk'olib'al aceite cha' e la' xaqi kewonik.
02027021	Ri Aarón ruk' taq ruk'ajol chirajawaxik xaqi kakitzij chuchola'j ri raltaq ko uk'olib'al aceite chinuwach Ri'in, cha' kab'unuw chupa ri Tabernáculo re Molob'al ib' ronoje la jun aq'ab', wa' k'o chwach ri cortina pa k'o wi ri Kaxa re ri Tzij ujikib'am ri DIOS kuk' rutinamit. Wa' e jun taqanik katiki' kanoq, ka'an chike raj Israel junam kuk' taq ri kilema'j tikawex ketajin loq.
02028001	Chikixo'l konoje raj Israel, e keb'acha' rawatzixel Aarón junam ruk' taq ruk'ajol, ri Nadab, ri Abiú, ri Eleazar yey ri Itamar; ma rike e keq'atisan qasa'n chinuwach Ri'in.
02028002	Cha'ana uq'uu' rawatz Aarón ruk' loq'olaj k'ul, cha' ruk' wa' kaloq'ox uwa uq'iij rire yey kuya uchomalil echiri' kilitaj uwach.
02028003	Ri'at chatch'a'ta kuk' rachijab', ri lik kab'in ri kiq'ab' che ri kichak kaki'ano, ma Ri'in nuya'om chike ronoje uk'u'xib'al na'oj, cha' jela' k'u ri' kaki'an ri k'ul kukoj ri Aarón yey jela' kan'an che rire cha' kak'oji' panuq'ab' re kuq'atisaj qasa'n chinuwach Ri'in.
02028004	Ri k'ul kitaq u'anik e taq wa': Jun k'ul re uwa uk'u'x pectoral rub'i', juperaj k'ul efod rub'i', jun manta re kukojo, jun kotoon naj raqan kemom uwach, jun k'ul ch'uqub'al rujolom yey jun paas re ximab'al rupa. Kitaq u'anik taq ri k'ul xew kekojow rike rawatz Aarón yey ke taq ruk'ajol, ma rike e keq'atisan qasa'n chinuwach Ri'in.
02028005	Wa' ki'an ruk' chiij re oro, asuul uwach, morato uwach, kaq uwach yey ruk' lino pach'uum uwach.
02028006	Ri juperaj k'ul efod rubi' kitaq u'anik kuk' ri lik kakiriq u'anikil ri chak; yey wa' ki'an ruk' oro, ruk' chiij asuul uwach, morato uwach, kaq uwach yey ruk' lino pach'uum uwach, ronoje chomilaj ut'isik uwach.
02028007	Wa' e ka'ib' (2) uwach utza'm ri k'ul re pa kuchap rib' chwi ruteleb' cha' jela' k'u ri' utz kuk'ul rib'.
02028008	Ri paas re ximab'al rupa 'anom ruk' chomilaj retz'eb'a'lil yey xa jun u'anik ki'an ruk' ri efod re raj q'atisan qasa'n. Wa' e ki'an ruk' chiij re oro, ruk' chiij asuul uwach, ruk' chiij morato uwach, ruk' chiij kaq uwach, yey ruk' chiij re lino pach'uum uwach.
02028009	Kik'am ka'ib' raltaq ko perepaq ab'aj re ónice rubi' yey kitz'ib'aj chwach, ri kib'i' taq ri kab'lajuj pamilia re Israel:
02028010	Kikoj waqib' b'i'aj chwach jun ab'aj yey ri waqib' chik b'i'aj kikoj chwach ri jun chik ab'aj. Wa' e kikoj chirij ri kijunab' eb'alaxinaq wi.
02028011	Ri kakojow re taq ri b'i'aj chwa rab'aj e junoq e uchak wi, jela' pacha' ruchakuxik juna retalil re nak'ab'al. Kikoj ri kib'i' ri kab'lajuj pamilia re Israel chwach ri ka'ib' ab'aj yey tek'uchiri' kikoj jutaq jisa'j oro chuchi' taq rab'aj.
02028012	Yey kikoj ri ka'ib' raltaq ko perepaq ab'aj chwi ruteleb' re ri k'ul re kakuxtanik e ri Aarón kuk'utub'ej kiwach raj Israel. Jek'ula' ri Aarón kuk'am b'i wa' wa b'i'aj chwi taq ruteleb' re kuxtab'al echiri' kopon chwa ri QAJAWAL JEHOVÁ.
02028013	Pa ri kuchap wi rib', ki'an k'u ri', ruk' jisa'j oro chuchi',
02028014	yey ki'an ka'ib' kordoon re saqil oro pach'uum uwach yey wa' kakoj chuchi' ri oro k'o chuchi' ri raltaq ko perepaq ab'aj k'o chwi taq ruteleb'.
02028015	Ki'an ri jun k'ul re uwa uk'u'x pectoral rub'i'; wa' kajawaxik re keta'max ri rajawal uk'u'x ri DIOS. Wa' ki'an ruk' chomilaj retz'eb'a'lil, rut'isik ki'ano e ruk' chiij re oro, ruk' chiij asuul uwach, morato uwach, kaq uwach, yey ruk' saqil lino pach'uum uwach, ronoje t'isom uwach, jela' xu'an che pacha' ri efod.
02028016	Junam upajik taq rukajchal utzal ki'ano yey b'ustal uwach, pacha' juna b'olxa ka'an che, kaya 23 centímetro che chujujunal utzal.
02028017	Kilem chwach wa k'ul re uwa uk'u'x, kajib' (4) lema'j choom taq ab'aj: che ri nab'e lema'j kikoj jun ab'aj sárdica, jun ab'aj topacio yey jun ab'aj carbunclo;
02028018	che ruka'm lema'j, kikoj jun ab'aj esmeralda, jun ab'aj zafiro yey jun ab'aj diamante;
02028019	che rurox lema'j kikoj jun ab'aj jacinto, jun ab'aj ágata yey jun ab'aj amatista;
02028020	che rukaj lema'j kikoj jun ab'aj berilo, jun ab'aj ónice, yey jun ab'aj jaspe. Ronoje taq wa' kikoj oro chuchi' pa taq ri kech'ap wi.
02028021	Chujujunal ab'aj e ke'elawi taq ri kib'i' ri kab'lajuj (12) uk'ajol ri Israel; kitz'ib'aj chujujunal ab'aj tz'ib'ital uwach ruk' ri kib'i' e chirij taq ri pamilia re Israel.
02028022	Cha' utz kixim ri pectoral puwi ri efod, chiyijib'a' taq kordoon pach'uum re chiij saqil oro,
02028023	yey ki'an ka'ib' ketekaq re jekeb'al re oro, wa' kikoj taq puwi' che taq ri ka'ib' utza'm ri pectoral.
02028024	Kikoj ri ka'ib' (2) kordoon re oro che ri ka'ib' (2) ketekaq re jekeb'al e k'o puwi' che taq ri ka'ib' (2) utza'm ri pectoral,
02028025	kixim ri keb' utza'm ri kordoon che ri ch'apach'aq re oro, wa' e pa kuchap wi rib' chwi taq ruteleb' ri k'ul re kukoj puwi ruq'uu', cha' kakanaj kan chwach.
02028026	Ki'an chi ka'ib' (2) ketekaq re jekeb'al re oro, ki'koj k'u lo chupa che ri ka'ib' (2) utza'm ri pectoral, wa' ke'ek junam che ri k'ul kukoj puwi ruq'uu'.
02028027	Ki'an chi ka'ib' (2) ketekaq re jekeb'al re oro, wa' ki'koj chwach, chuxe' taq lo ruwi ruteleb' ri k'ul kukoj puwi ruq'uu', puwi lo pa k'owi ri ximab'al re.
02028028	Tek'uchiri' e taq ri ketekaq re jekeb'al k'o che ri k'ul ri pectoral, kixim ruk' taq kordoon asuul uwach che taq ri ketekaq re jekeb'al k'o che ri efod. Jela' k'u ri', ri pectoral kakanaj kan chwach ri efod chwi ri chomilaj paas re ximab'al rupa.
02028029	Jek'urila' ri Aarón kuk'am b'i ri b'i'aj ke taq ri pamilia re Israel chunaqaj ri ranima', chwa ri jun k'ul pectoral, re keta'max ri rajawal uk'u'x ri DIOS. Yey ku'an wa' echiri' kok chupa ri Luwar Ya'tal Puq'ab' ri DIOS, wa' e kuxtab'al echiri' ri Aarón kuk'ut kiwach ri tinamit echiri' kopon chwa ri QAJAWAL JEHOVÁ.
02028030	Kikoj ri keb' raltaq ko ab'aj Urim yey Tumim chupa ri pectoral, re keta'max ri rajawal uk'u'x ri DIOS, cha' ri Aarón kuk'am b'i chunaqaj ri ranima' echiri' kopon chwa ri QAJAWAL JEHOVÁ. Jek'ula', ri Aarón kuk'am b'i chwa uk'u'x ri kak'utuw re ri rajawal uk'u'x ri DIOS chike rutinamit.
02028031	Chi'ana ri k'ul re ri efod naj raqan, ronoje asuul uwach.
02028032	Chunik'ajal ri k'ul kak'ob'ij jun upuqul pa kuju' wub'i rujolom ri Aarón, kit'is ronoje ruchi' cha' na karich'irob' taj.
02028033	Chuxe' ruchi' ri k'ul kakoj retz'eb'a'lil pacha' chi jiq'ob'al ch'oxch'aq katzu'nik, asuul uwach, morato uwach yey kaq uwach, yey chuxo'l taq wa', ronoje che ruchi' kakoj raltaq ko kampano re oro che.
02028034	Wa' kijujunaj upa, kakoj jun ralko kampano re oro yey kakoj jun retz'eb'a'lil ch'oxch'ik katzu'nik, yey jela' u'anik ki'an che ronoje ruchi' ruxe' ri kotoon naj raqan.
02028035	Ri Aarón kukoj b'i wa k'ul echiri' kuq'atisaj ri qasa'n; katzinow ri raltaq ko kampano, echiri' rire kok b'i yey echiri' kel lo chupa ri Luwar Ya'tal Puq'ab' ri DIOS chinuwach Ri'in yey jela' na kakam taj.
02028036	Ki'an jun ralko perepik ruk' saqil oro, jela' ki'an che ruchakuxik pacha' ki'an che juna retalil re nak'ab'al yey katz'ib'aj chwach wa' wa ch'a'teem: YA'TAL PUQ'AB' RI QAJAWAL JEHOVÁ.
02028037	Kixim ruk' jun kordoon asuul uwach yey kakanaj kan chwach ri ch'uqub'al rujolom; yey e la' asu xa jumul chwach wa' kakanaj kan wi.
02028038	E wa' wa jun ralko perepik re oro xaki kak'oji' chwach ri Aarón, cha' jela' ri QAJAWAL JEHOVÁ kuk'ul ronoje ri qasa'n re ri tinamit Israel yey jela' ri Aarón kuk'am b'i ri na utz ta uwach kaki'an raj Israel echiri' kakiya ri kiqasa'n puq'ab' ri QAJAWAL JEHOVÁ.
02028039	Ri kotoon naj raqan yey ri k'ul ch'uqub'al jolomaaj, ki'an ruk' saqil lino; jenela' ka'an jun paas re ximab'al upa t'isom uwach ruk' uk'iyal retz'eb'a'lil.
02028040	Ki'an kotoon naj raqan, ka'an paas re ximab'al kipa yey ki'an ri k'ul re kab'olq'atix che ri kijolom taq ruk'ajol ri Aarón cha' jela' kaloq'ox uwa kiq'iij yey kak'oji' kichomalil.
02028041	Ri'at Moisés, ruk' taq wa' wa k'ul keb'awiq ri Aarón junam kuk' ruk'ajol. Kaq'ej k'u aceite chwi ri kijolom yey jela' keb'aya panuq'ab' Ri'in; jela' k'u ka'an chike kekanaj kanoq rike e ri keq'atisan ri qasa'n chinuwach Ri'in.
02028042	Yey ka'an kiwex re lino re upa ri kiq'uu' cha' kuch'uq ronoje pa kiximab'al k'a che ruwakich'ek.
02028043	Ri Aarón yey taq ruk'ajol kakikoj wa' wa k'ul echiri' keb'ok b'i chupa ri Tabernáculo re Molob'al ib', o echiri' keqib' chwa raltar chupa ri Luwar Ya'tal Puq'ab' ri DIOS, cha' na kemakun taj yey na kekam taj. Wa' e jun taqanik kakanaj kan che rire yey chike ri kilema'j ri kalk'o'al ketajin lo chikij rike.
02029001	Jetanchi wa' xub'i'ij ri QAJAWAL JEHOVÁ che ri Moisés: E ka'an wa' chike ri Aarón yey taq ruk'ajol echiri' keb'aya panuq'ab', cha' jela' keb'u'an e aj q'atisan qasa'n chinuwach Ri'in: E chak'ama jun (1) toro yey keb' (2) b'exex ma' choom kiwach.
02029002	Tek'uchiri' ka'an taq pam na jinta levadura che: ka'an nimaq pam ketekaq; ka'an pam 'anom ruk' aceite, yey ka'an pam watz'atz' b'enaq aceite puwi'; ronoje wa' ka'an ruk' chomilaj harina.
02029003	Kaya ronoje wa' chupa juna chakach yey kaq'atisaj panuq'ab' che ri okib'al b'i re ri Tabernáculo re Molob'al ib', junam ruk' ri toro yey ri keb' (2) b'exex e ma'.
02029004	Keb'ak'am b'i ri Aarón yey taq ruk'ajol chwa ri okib'al b'i re ri Tabernáculo re Molob'al ib' yey keb'awatinisaj.
02029005	Kak'am taq ri k'ul, ri kukoj ri kajawal ri kaq'atisan qasa'n chwach ri DIOS yey kawiq ri Aarón ruk': Wa' e ri kotoon naj raqan ruk' ri efod, yey ri efod ruk' ri pectoral. Kaxim k'u rupa ruk' ri paas k'o che ri k'ul kukoj puwi ruq'uu';
02029006	kakoj ri k'ul re ch'uqub'al re rujolom yey chwach wa' kakoj ri ralko perepik ya'tal puq'ab' ri QAJAWAL JEHOVÁ.
02029007	Yey kak'am raceite, kaq'ej chwi rujolom yey jela' k'u ri' kaya pa nuq'ab' Ri'in.
02029008	Tek'uchiri' keb'asik'ij taq lo ruk'ajol ri Aarón yey keb'awiq ruk' ri kotoon naj raqan.
02029009	Kaxim ri paas che rupa ri Aarón yey che ri kipa ruk'ajol. Chike ruk'ajol kab'olq'atij ri k'ul ch'uqub'al re ri kijolom. Jela' k'u ri' keb'aya rike panuq'ab' Ri'in yey ek'u jun taqanik ri' wa' katiki' kan chike, e la' asu kanya kan pakiq'ab' ri chak pa Tabernáculo junam kuk' ri kilema'j ketajin loq.
02029010	Tek'uchiri' kak'am b'i ri toro chwach ri Tabernáculo re Molob'al ib', ek'u ri Aarón junam kuk' taq ruk'ajol kakiya ri kiq'ab' chwi rujolom ri toro.
02029011	Chwach k'u ri okib'al b'i re ri Tabernáculo re Molob'al ib', kakamisaj ri toro chinuwach Ri'in In IWAJAWAL JEHOVÁ iwe'ix.
02029012	Ruk' ruwi' aq'ab' kak'am jubiq' che rukik'el ri toro yey kasoq' che taq ri ruk'a' ek'o che raltar, yey chiraqan raltar kaq'ej ronoje ri kakanaj kanoq.
02029013	Kawesaj ronoje rumanteki'il k'o chirij ri retzelal rupa, ri k'o chirij ruseseb', yey kawesaj rumanteki'il k'o puwi ri keb' urinyoon, yey kaporoj chwi raltar.
02029014	Ek'u ri ti'ij re ri toro, ruk' rutz'u'malil, yey ri rachaq, kaporoj ruk' q'aaq' chirij ri tinamit, ma wa' e qasa'n re ri josq'ikil re ri mak.
02029015	Tek'uchiri' kak'am jun chike ri b'exex ma' yey ri Aarón junam kuk' ruk'ajol kakiya ri kiq'ab' chwi rujolom ri b'exex ma'.
02029016	Kakamisaj k'u ri b'exex ma' yey kamak'ama' rukik'el che ronoje pataq utzal raltar.
02029017	Kaq'at upa ri b'exex ma' yey ka'an chi pera'j, kach'aj ri retzelal rupa yey taq ri raqan yey kaya ruk' ri xaq'ato, junam ruk' rujolom.
02029018	Tek'uchiri' kaporoj ronoje ri b'exex ma' chwi raltar. Wa' e awaj kaporoxik lik kamuyuy ri ruxlab' kopon chinuwach Ri'in, ma e jun qasa'n porom chinuwach Ri'in In IWAJAWAL JEHOVÁ iwe'ix.
02029019	Tek'uchiri' kak'am ri jun chik b'exex ma' yey ri Aarón junam kuk' taq ruk'ajol kakiya ri kiq'ab' chwi rujolom ri b'exex ma'.
02029020	Kakamisaj ri b'exex ma', kak'am rukik'el yey wa' kakoj chutza'm ruxikin puwikiq'ab' che ri Aarón, kakoj chutza'm ri kixikin puwikiq'ab' chike taq ruk'ajol, kakoj che ruwi taq ri kiq'ab' ti'oj puwikiq'ab' chike yey kakoj che taq ruwi kaqan ti'oj puwikiq'ab' chike, ek'u ri kik' kakanaj kanoq kamak'ama' pataq utzal che raltar.
02029021	Ruk' ri kik' k'o chwa raltar yey raceite ri kakoj puwi taq ri kaya'i' puq'ab' ri QAJAWAL JEHOVÁ, kamak'ama' puwi ri Aarón, kamak'ama' che ri k'ul kukojo, kamak'ama' pakiwi ruk'ajol yey kamak'ama' che ri k'ul kakikojo. Jela' k'u ri' ri Aarón kuk' taq ruk'ajol junam ruk' ri k'ul kakikojo, keya'i' panuq'ab' Ri'in.
02029022	Che ri b'exex ma', kak'am rumanteki'il k'o che ruti'o'jil ruje' rawaj, ruk' rumanteki'il k'o puwi ri rixkolob' rupa, rumanteki'il k'o che ruseseb', ri keb' urinyoon ruk' rumanteki'il k'o che yey ruwi ra' puwikiq'ab', ma wa b'exex ma' e re qasa'n kaya' chinuwach Ri'in ruma ri chak kanya kan pakiq'ab' raj q'atisan qasa'n.
02029023	Yey kak'am jun pam nim che ri ketekaq; kak'am jun pam 'anom ruk' aceite, yey kak'am pam watz'atz' b'enaq aceite puwi k'o chupa ri chakach; wa' e pa k'owi taq ri pam na jinta levadura che ya'tal chinuwach Ri'in In IWAJAWAL JEHOVÁ iwe'ix.
02029024	Kaya k'u ronoje puq'ab' ri Aarón yey pakiq'ab' taq ruk'ajol yey kuyak chinuwach Ri'in ma wa' e jun qasa'n re kayak chinuwach Ri'in In IWAJAWAL JEHOVÁ iwe'ix.
02029025	Tek'uchiri' rike kakitzelej tanchi ronoje wa' chawe cha' ri'at kaporoj chwi raltar chinuwach Ri'in, junam ruk' ri qasa'n re awaj kaporoxik, wa' e jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ, ek'u jun qasa'n ri' poroom ka'an chinuwach Ri'in.
02029026	Kak'am ruwu'k'u'x ri b'exex ma', wa' e re ri qasa'n ruma ri Aarón kaya' chupa ri chak re aj q'atisan qasa'n, yey kuyak k'u chinuwach Ri'in ma wa' e jun qasa'n re kayak chinuwach Ri'in In IWAJAWAL JEHOVÁ iwe'ix. Tek'uchiri' utz katkanaj kan ruk' wa qasa'n, ma wa' awe'at.
02029027	Chaya'a parewi sa' taq ri xawesaj che ri b'exex ma', re ri qasa'n kaya' ruma ri chak kakanaj pakiq'ab' ri Aarón yey taq ruk'ajol, wa' e ruwu'k'u'x yey ruwi raa', ma wa' ke rike, yey e wa' ri qasa'n kayak chinuwach Ri'in In IWAJAWAL JEHOVÁ iwe'ix.
02029028	Wa' wa qasa'n e jun taqanik katiki' kanoq chike ri tinamit Israel re kakiya che ri Aarón yey chike taq ri ralk'o'al e teran lo chirij. Ma e jun qasa'n lik e uwach ke rike. Wa' kakiya ri tinamit e kiqasa'n re awaj e kamisam re kiqasa'n re utzil chomal. Lik k'u e uwach ri' ke rike ma e jun qasa'n re kaya'i' chinuwach Ri'in In IWAJAWAL JEHOVÁ iwe'ix.
02029029	Ri k'ul ya'tal chi panuq'ab' Ri'in re ri Aarón, wa' kakanaj kan chike taq ri ralk'o'al e teran lo chirij, cha' kakikojo echiri' kaq'ej raceite chwi kijolom, wa' echiri' keya' pa nuq'ab' yey echiri' asu kanya pakiq'ab' ri kakiq'atisaj qasa'n chinuwach Ri'in.
02029030	Wuqub' (7) q'iij kukoj ri k'ul ri jun kakanaj kan puk'axel ri Aarón cha' ku'an kajawal ri kakiq'atisaj qasa'n chinuwach Ri'in. E la' ukojom echiri' kak'un chupa ri Tabernáculo re Molob'al ib' re ko'lchakuna chupa ri Loq'olaj Luwar.
02029031	Kak'am ri b'exex ma' ri xajawax che taq ri qasa'n, ke raj q'atisan qasa'n xeya'i' chupa ri kichak, yey kachaq'isaj ri ti'ij pa juna luwar ya'tal panuq'ab' Ri'in.
02029032	Tek'uchiri', che ri okib'al b'i che ri Tabernáculo re Molob'al ib', e ri Aarón yey taq ruk'ajol kakitij ri ti'ij re ri b'exex ma' yey ri pam k'o chupa ri chakach.
02029033	Rike kakitij taq wa' ma e qasa'n xya'i' chinuwach Ri'in re qasa'n re ri tojob'al mak, wa' e echiri' rike xeya' chupa ri kichak cha' keb'u'ana e aj q'atisan qasa'n. No'j ek'u ri na e ta kuk'il chike raj q'atisan qasa'n na utz taj kakitijo ma wa' qasa'n ya'tal panuq'ab' Ri'in.
02029034	We k'o uqax ti'ij o uqax pam re taq wa' wa qasa'n kakanaj kan k'a chuka'm q'iij, ri' kaporoj pa q'aaq'; na katij taj ma wa' e qasa'n ya'tal panuq'ab' Ri'in.
02029035	Jela' k'u ri' ka'an che, echiri' kaya kan ri chak pakiq'ab' ri Aarón yey chike ruk'ajol, e ka'ano janipa ri xatintaq che; e chirij ri taqanik re pa ri Wocho, wuqub' (7) q'iij keb'aya panuq'ab' ruma ri chak kaya kan pakiq'ab'.
02029036	Yey chujujunal q'iij kakamisaj jun toro ruma ri qasa'n re ri tojob'al re ri kimak; jek'ula' kajosq'ij raltar yey kaq'ej k'u aceite che cha' jela' kaya panuq'ab' Ri'in.
02029037	Wuqub' (7) q'iij e la' jela' ka'ano, kakamisaj qasa'n re awaj ruma ri tojob'al re mak yey kaya k'u ri' panuq'ab' Ri'in; ek'u ri' wa' ku'ana lik ya'tal panuq'ab' Ri'in yey ronoje k'u ri' ri kuchina'aj raltar wa' kak'oji' panuq'ab' Ri'in.
02029038	Yey e taq awaj wa' keb'akamisaj re qasa'n chwi raltar: ronoje q'iij e la' keb'akamisaj keb' q'apoj b'exex re jun (1) junab' kalaxik.
02029039	Kakamisaj jun chike ri q'apoj b'exex ma' anim, yey ri jun chik q'apoj b'exex kakamisaj pa tzaqib'al q'iij.
02029040	Junam ruk' chujujunal q'apoj b'exex ma' kaya re qasa'n kajib' libra re chomilaj harina ruk' jun litro re aceite re oliva ch'ayach'o'm uwi' yey ruk' jun litro re vino.
02029041	Pa tzaqib'al q'iij kaya pa qasa'n ri jun chik q'apoj b'exex ma', jela' ka'an che pacha' ri qasa'n re ri anim; junam ruk' ri qasa'n re harina yey re vino, yey wa' e jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ.
02029042	Xaqi e qasa'n wa' re awaj kaporox chwi raltar kaki'an taq ri lema'j iwalk'o'al ketajin loq, ma chirajawaxik wi kakiya wa qasa'n chinuwach Ri'in In IWAJAWAL JEHOVÁ iwe'ix. Kaki'an wa' pa ri okib'al re ri Tabernáculo re Molob'al ib', ma chiri' kaqariq wi qib' yey chiri' kinch'a't wi awuk'.
02029043	Chiri' kank'ut wi wib' kuk' raj Israel, yey ri luwar kaya' panuq'ab' Ri'in ruma kank'ut runimal nuchomalil Ri'in.
02029044	Ruma wa' kaya'i' panuq'ab' Ri'in ri Tabernáculo re Molob'al ib' junam ruk' ri altar. Yey kenuya panuq'ab' Ri'in ri Aarón junam kuk' taq ruk'ajol cha' kakiq'atisaj qasa'n chinuwach Ri'in.
02029045	E Ri'in kinjeqi' chikixo'l raj Israel yey Ri'in kinu'an ri DIOS ke rike.
02029046	Jela' k'u ri' kaketa'maj In Ri'in IWAJAWAL JEHOVÁ, ri IWAJAWAL DIOS iwe ri'ix, ma xixinwesaj lo Egipto cha' Ri'in kinjeqi' chixo'l ri'ix. In Ri'in IWAJAWAL JEHOVÁ iwe'ix.
02030001	Jetanchi wa' xub'i'ij tanchi ri QAJAWAL JEHOVA che ri Moisés: «Tek'uchiri' ka'an jun altar ruk' che' re acacia pa kaporox wi ri incienso.
02030002	Kaya 45 centímetro che ri raqan yey che ruwach, e ke'elawi junam upajik ukajchal utzal ka'an che, yey runimal uwi' kaya 90 centímetro che. Xa jun uchapom wi rib' ruk' ri uk'a', yey ka'an chi utz pa taq u-eskinayil.
02030003	Puwi' lo ri altar kakoj saqil oro che, yey kakoj che taq rutzal, yey che ri uk'a' k'o che raltar. Yey kasutij ronoje ruchi' ruk' jun lepelik re retz'eb'a'lil re oro.
02030004	Chuxe' ri retz'eb'a'lil re oro kasutij chuchi', ka'an keb' (2) ketekaq re jekeb'al re oro, wa' re kakoj pa u-eskinayil pa taq utzal yey ka'an ka'ib' (2) chik re kakoj pa u-eskinayil che ri jun chik utzal, wa' e kajawaxik pa kaju' wi ri b'ara re teleb'al b'i re.
02030005	Ruk' che' re acacia ka'an taq ri b'ara yey kakoj oro chirij.
02030006	Wa' wa altar kaya chwach ri cortina. Wa cortina ri k'o chunaqaj ri Kaxa re ri Nutzij nujikib'am uwach kuk' ri tinamit, chwach ri tz'apab'al uwi' ri Kaxa', wa' e ri luwar re kuyb'al mak, ma chiri' kaqariq wi qib' awuk'.
02030007	Chujujunal anim, echiri' kayijb'ax ri raltaq ko uk'olib'al aceite ruk'a'am ri utzuk'ulib'al q'aaq' re oro, ri Aarón kuporoj incienso ki' ruxlab' puwi' raltar.
02030008	Echiri' kok raq'ab' ri Aarón kutzij ri raltaq ko uk'olib'al aceite re tzijib'al q'aaq', yey jenela' rire kuporoj ri incienso; yey wa' kakanajik xaqi e ka'an chinuwach Ri'in yey e jun taqanik na jinta utaqexik kakanaj kan chike taq konoje ri kilema'j ri tinamit keb'ik'owik.
02030009	Chwi wa' wa jun altar na kaporoj ta juna incienso junwi, na kaporoj ta juna qasa'n junwi, na kaya ta qasa'n re trigo, na kaq'ej ta ne vino puwi'.
02030010	Julaj pa ri junab' ri Aarón kuporoj ri qasa'n re tojob'al re ri mak, yey kukoj ri kik' che taq ri uk'a' k'o che ri altar, wa' e ri kik' re rawaj kaporox chwa raltar re ri qasa'n re tojob'al re ri mak. Julaj pa ri junab' kaporox ri qasa'n re tojob'al ri mak puwi raltar, wa' e jun taqanik na jinta utaqexik kakanaj kan chike taq konoje ri kilema'j ri tinamit keb'ik'owik. Wa' wa altar ku'an loq'olaj uwach chinuwach Ri'in In IWAJAWAL JEHOVÁ iwe'ix» xcha'.
02030011	Xch'a't ri QAJAWAL JEHOVÁ ruk' ri Moisés yey jewa' xub'i'ij che:
02030012	«Echiri' ka'an juna ajilanik pakiwi' raj Israel, chikijujunal rike kaki'an jun tojonik puk'axel ri kik'aslem chwe Ri'in In ri IWAJAWAL JEHOVÁ iwe'ix, cha' na kape ta kamik pakiwi' ruma wa'.
02030013	Chujujunal ri tikawex ka'an ajilanik puwi' e qasa'n wa' kutojo: panik'aj che ri mey onza re plata, wa' e chirij ri pwaq kachapab'ex chupa ri Tabernáculo. Wa' e qasa'n ri' kaya' chwe Ri'in In IWAJAWAL JEHOVÁ iwe'ix.
02030014	Konoje ri eb'ik'owinaq chi pa 20 junab' paqal kiwach eb'ajilam, chirajawaxik e kakiya' ri' ri qasa'n chwe Ri'in In ri IWAJAWAL JEHOVÁ iwe'ix.
02030015	Echiri' kakiya' ri qasa'n chwe Ri'in In IWAJAWAL JEHOVÁ iwe'ix, wa' e ri tojonik puk'axel ri kik'aslemal, ri b'eyom na kuya' ta uwi', yey ri nib'a' na jinta k'o karesaj che ri panik'aj che ri mey onza re plata.
02030016	Chak'ama chike raj Israel ri pwaq re ri tojonik puk'axel ri kik'aslemal, yey wa' chachapab'ej re kajawax chupa ri Tabernáculo re Molob'al ib'. Yey wa' e jun kuxtab'al chwe Ri'in In KAJAWAL JEHOVÁ ke raj Israel, ma e xi'an ri tojonik puk'axel rik'aslemal ri'ix» xcha'.
02030017	Ri QAJAWAL JEHOVÁ xch'a't tanchi ruk' ri Moisés yey jewa' xub'i'ij che:
02030018	«Ka'an jun ch'ajab'al q'ab'aaj re bronce, ruk' ri chapab'al lo re chuxe' re bronce, wa' re ch'ajab'al q'ab'aaj yey aqanaaj. Kakoj chuxo'lib'al ri Tabernáculo re Molob'al ib' yey raltar, tek'uchiri' kanojisaj che ya'.
02030019	Wara ri Aarón yey taq ruk'ajol kakich'aj ri kiq'ab' yey ri kaqan.
02030020	Echiri' keb'ok chupa ri Tabernáculo re Molob'al ib', chiri' kakich'aj wi ri kiq'ab' yey ri kaqan ruk' ya' cha' na kekam taj, yey echiri' keqib' chwach raltar re ri kichak kaki'ano yey kakiya' ri qasa'n re awaj kaporoxik chinuwach Ri'in In ri IWAJAWAL JEHOVÁ iwe'ix,
02030021	kakich'aj ri kiq'ab' yey ri kaqan cha' na kekam taj. Wa' kakanaj kanoq e jun taqanik tz'ib'italik, re ku'an ri Aarón yey kaki'an ri ralk'o'al ketajin loq, kuk' konoje ri kilema'j kalk'o'al ketajin loq» xcha'.
02030022	Xch'a't tanchi ri QAJAWAL JEHOVÁ ruk' ri Moisés yey jewa' xub'i'ij che:
02030023	«Chamolo uwach saqil kunab'al ki' ruxlab', e taq wa': kab'lajuj (12) libra re saqil mirra, waqib' (6) libra re canela ki' ruxlab' yey waqib' (6) libra re juk'alaj che' ki' ruxlab';
02030024	kab'lajuj (12) libra re casia, e chirij rupwaqil ri Tabernáculo yey jun (1) galón re aceite oliva.
02030025	Ruk' ronoje wa' kajunimaj uwach yey kayijib'a' raceite re kakoj puwi taq ri kaya' panuq'ab' Ri'in, jun chomilaj kunab'al ki' ruxlab', e jela' uyijib'axik ka'an che pacha' ku'an ri tikawex e uwach kayijib'an re. Ek'u ri' wa' ri loq'olaj aceite.
02030026	E aceite wa' kakoj che ri Tabernáculo re Molob'al ib', kaq'ej che ri Kaxa re ri Nutzij Nujikib'am kuk' ri nutinamit,
02030027	kakoj che ri mexa ruk' ronoje ri b'itaq re, kakoj che ri tzuk'ub'al q'aaq' ruk' ronoje ri b'itaq re, kakoj che ri altar re ri incienso,
02030028	kakoj che ri altar pa kaporox wi rawaj re qasa'n ruk' ronoje ri b'itaq re, yey kakoj che ri ch'ajab'al q'ab'aaj junam ruk' ri chapab'al lo re chuxe'.
02030029	Jela' k'u ri' kaya taq ronoje wa' panuq'ab', wa' lik ya'tal panuq'ab' Ri'in; ronoje ri kachapaw taq wa' e lik kakanaj panuq'ab' Ri'in.
02030030	Kaq'ej wa aceite chwi rujolom ri Aarón yey chwi ri kijolom ruk'ajol yey keb'aya panuq'ab' re kekanaj kanoq e kakiq'atisaj qasa'n chupa ri Tabernáculo.
02030031	Jewa' kab'i'ij chike raj Israel: “E aceite wa' ya'tal panuq'ab' Ri'in, yey kaya' che reta'maxik chike taq ri kilema'j ri tinamit ketajin loq.
02030032	Na kiq'ej ta chwi rujolom junoq xaqi tob' chinoq, yey miyijiba' ne juna chik aceite jela' pacha' wa'. Ma wa' lik loq'olaj uwach chinuwach Ri'in, yey chi'ana ri' ruk' ri taqalik ka'an che.
02030033	We k'o junoq chik kuyijib'a' aceite pacha' wa', o we k'o junoq kuq'ej chwi rujolom xaqi tob' chinoq, ri' asu kesax b'i chuxo'l rutinamit”» xcha'.
02030034	Jetanchi wa' xub'i'ij ri QAJAWAL JEHOVÁ che ri Moisés: «Chamolo uwach saqil kunab'al ki' ruxlab' ruk' taq wa': Jutaq t'ob'aj q'ool ki' ruxlab' re mirra, rij jun chomilaj t'ot' poroom, q'ool ki' ruxlab' gálbano rub'i', yey saqil incienso; ronoje wa' junam uk'iyal uwach ka'an che.
02030035	Jela' ka'an che pacha' ru'anik ku'an juna achi lik xex e uchak wi, ka'an xa jun che ronoje yey katuk upa chi utz, kakoj atz'aam puwi', cha' ruk' wa' kayijib'a' jun saqil incienso ki' ruxlab' yey incienso lik ya'tal panuq'ab' Ri'in.
02030036	Chak'ama k'enoq che wa' yey chajok'o' chi utz, yey kaya chwach ri Kaxa re ri Tzij chupa ri Tabernáculo re Molob'al ib', chiri' pa kaqariq wi qib' awuk' ri'at. Yey chi'ana ri'ix wa' pa kaporox wi ri incienso.
02030037	Miyijiba' ne juna chik incienso jela' pacha' wa', na ki'an ta chi jun chik jela' pacha' 'anom ruk' rukunub'alil; ma wa' lik ya'tal panuq'ab' Ri'in in IWAJAWAL JEHOVÁ iwe'ix.
02030038	We k'o junoq ku'an jun chik jewa' pacha' wa' re kuchapab'ej rire, ri' asu kesax b'i chuxo'l rutinamit» xcha'.
02031001	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
02031002	«Chata pe', che ri mutza'j ralk'o'al kan ri Judá xincha' ri Bezaleel, ruk'ajol ri Uri yey umam ri Hur,
02031003	nuya'om puwi rire ri Wuxlab'ixel We'in, lik kab'in ruq'ab' che ri chak ku'ano, nuya'om che lik kuriq u'anik ruchak ku'ano yey na jinta uk'ayewal chwach che taq ri ku'ano,
02031004	nuya'om che re kuno'jij ku'an choom taq chak ruk' oro, ruk' plata yey ruk' bronce,
02031005	nuya'om che re kuriq uq'atik ab'aj yey kukoj chomilaj retz'eb'a'lil uwach, nuya'om che re ku'an chomilaj retz'eb'a'lil chwach che' yey re ku'an ronoje taq wa' wa chak.
02031006	Nukojom ri Aholiab ruk' ri Bezaleel re kuto'o, rire e kuk'il ri mutza'j ralk'o'al kan ri Dan uk'ajol ri Ahisamac, yey konoje ri lik kab'in ri kiq'ab' che ri kichak kaki'ano, nuya'om saqil kina'oj cha' kaki'an ronoje ri at nutaqom che kaki'ano, yey e taq wa':
02031007	ri Tabernáculo re Molob'al ib', ri Kaxa re ri Nutzij Nujikib'am ruk' ri Nutinamit, ri luwar re Kuyub'al mak, wa' e ri tz'apab'al uwi' ri kaxa yey ronoje ri kajawax che ri Wocho We'in;
02031008	ri mexa ruk' ri b'itaq re kachapab'exik, ri utzuk'ulib'al q'aaq' re saqil oro ruk' ronoje ri b'itaq re, ri altar re ri incienso,
02031009	ri altar re ri qasa'n kaporoxik ruk' ronoje ri b'itaq re, ri ch'ajab'al q'ab'aaj ruk' ri chapab'al lo re chuxe',
02031010	taq ri kotoon naj raqan kemom uwach, re ri Aarón ri kajawal raj q'atisan qasa'n, ri k'ul kakikoj taq ri kik'ajol ri keq'atisan qasa'n chinuwach Ri'in,
02031011	ri aceite ya'tal panuq'ab' Ri'in yey ri incienso ki' ruxlab' re ri Tabernáculo. Rachijab' xenucha'o ke'anaw wa' e kaki'an ronoje janipa ri katintaq che ka'anik» xcha'.
02031012	Ri QAJAWAL JEHOVÁ xch'a't tanchi ruk' ri Moisés yey jewa' xub'i'ij che:
02031013	«Ri'at katch'a't kuk' raj Israel yey jewa' kab'i'ij chike: “Chirajawaxik wi ri'ix kiya chwe taq ri sábado ri q'iij re uxlanib'al re kichajij, ma wa' e jun k'utub'al chwe Ri'in yey chiwe ri'ix yey chike ri kilema'j iwalk'o'al ketajin loq, cha' kiweta'maj e Ri'in In ri IWAJAWAL JEHOVÁ iwe'ix, ri kan'an chiwe cha' ku'an loq'olaj iwach.
02031014	Jela' k'u ri' kichajij ri sábado ri q'iij re uxlanib'al, ma wa' e jun loq'olaj q'iij chiwe ri'ix, e junoq na kuchajij ta wa' wa q'iij, ri' kaq'at tzij puwi' re kakamik. E junoq kachakun chupa wa' wa sábado q'iij re uxlanem, asu kesax b'i chupa rutinamit.
02031015	Waqib' (6) q'iij ka'an chakunem, ek'u che ruwuq (7º) q'iij uxlanem ka'anik re ri QAJAWAL JEHOVÁ. E junoq kachakun chupa wa' wa sábado q'iij re uxlanem, ri' kaq'at tzij puwi' re kakamik”.
02031016	Ek'u raj Israel kakijikib'a' jun tzij che uchajixik ri sábado ri q'iij re uxlanib'al, e kaki'an wa' na jinta utaqexik junam kuk' ri kilema'j kalk'o'al ketajin loq.
02031017	Wa' e xaqi jun k'utub'al re wuk' Ri'in yey kuk' raj Israel, ma pa waqib' q'iij Ri'in In IWAJAWAL JEHOVÁ iwe'ix xin'an ruwakaj yey ruwachulew, ek'u che ruwuq (7º) q'iij xink'is ri nuchak yey xinuxlan che u'anik» xcha'.
02031018	Echiri' ri QAJAWAL JEHOVÁ xuk'is kach'a't ruk' ri Moisés che lo ruwi juyub' Sinaí, xuya' che ka'ib' perepaq ab'aj pa xutz'ib'aj wi ruk' ruq'ab' Rutzij Pixab' re Rire.
02032001	Echiri' xkil ri tinamit e ri Moisés xmayin che kaqaj lo che ruwi juyub', xkimol kib', xkisut rij ri Aarón yey jewa' xkib'i'ij che: —Chirajawaxik ka'an la taq qa-dios cha' kenab'ej b'i chiqawach; ma wa'chi Moisés, ri xesan lo qe'oj Egipto, na qeta'am taj sa' ri xuk'ulumaj.
02032002	Ek'u ri Aarón xuk'ul uwach chike: —Chiwesaj ri sansilo re oro kikojom che ri kixikin taq ri iwixoqil, taq ri k'ajol yey ri mi'al, yey chik'ama lo chwe.
02032003	Konoje k'u ri tinamit xkesaj ri sansilo re oro kikojom che ri kixikin yey xkik'am lo che ri Aarón.
02032004	Ri Aarón xuk'am chike, ri oro yey xutzaq pa q'aaq', yey ruk' k'u jun tz'uqub' xuchakunisaj yey xu'an jun toro che. Tek'uchiri' rike xkib'i'ij: —¡Alaq tinamit Israel, e taq dios alaq wa', ri xesan lo e alaq Egipto! —xecha'.
02032005	Echiri' ri Aarón xril wa', xu'an jun altar chwach ruk'axwach ri toro yey kasik'inik xub'i'ij: —¡Chwe'q kaqa'an jun nimaq'iij che ri QAJAWAL JEHOVÁ! —xcha'.
02032006	Chuka'm q'iij anim tan xewa'lijik, xkiya qasa'n kaporoxik chwi raltar yey qasa'n re tzeleb'al tzij. Tek'uchiri' ri tinamit xetz'uyi'ik, xkijeq wa'im yey xeq'ab'arik. Yey xkijeq u'anik ri ch'ulilaj mak jela' pacha' ri kaki'an ri na keta'am ta uwach ri KAJAWAL JEHOVÁ.
02032007	Ek'u ri QAJAWAL JEHOVÁ jewa' xub'i'ij che ri Moisés: —Jat, choq'otan chatelub'i wara, ma ratinamit, ri xawesaj lo chwa rulew re Egipto, lik xeyojtaj chupa ri na utz taj.
02032008	Na jampatana xkesaj kib' che ri b'e pa xenutaq wi Ri'in keb'in wi, ma xkiporoj oro pa q'aaq' yey xki'an jun toro che, xkijeq k'ut kakiloq'nimaj uwa uq'iij yey kakiya qasa'n re awaj kakikamisaj chwach. Yey jewa' kakib'i'ij: “¡Ix tinamit Israel, e taq i-dios wa' iwe'ix, ri xesan lo iwe Egipto!” kecha'.
02032009	Jetanchi wa' xub'i'ij ri QAJAWAL JEHOVÁ che ri Moisés: —Nuwilom chik, e wa jun tinamit lik na e ta kojol tzij yey pa qatzij wi lik na ketan taj.
02032010	Ek'u wo'ora, chaya'a luwar chwe cha' kank'ut lo ri woyowal chikij rike yey jela' kansachisaj kiwach. No'j chawe ri'at kan'an jun nimalaj tinamit —xcha'.
02032011	Ek'u ri Moisés xu'an orar chwach ri DIOS yey xub'i'ij che: —¿Su'b'e QAJAWAL JEHOVÁ, ka'aj la kak'ut lo ri oyowal la chikij ri tinamit la, ri xeb'esaj lo la chupa ri tinamit Egipto ruk' unimal chuq'ab', ruma ri x'an la?
02032012	¿Su'b'e kaya la luwar chike raj Egipto kakib'i'ij wa': “Ri DIOS xeresaj b'i re keb'ukamisaj che taq ruwi juyub', re kusach kiwach chwach ruwachulew”? Ma'an ne la ri' ri kak'ut lo ri oyowal la chiqij yey ma'an la ri ch'ob'om chi la ka'an la kuk' ri tinamit la.
02032013	Chek'una chik'u'x La ri Abraham, ri Isaac yey ri Jacob, xb'i'ij La wa' chike chupa ri b'i' La: “Riwalk'o'al ri'ix lik kapaxir kiwach keb'u'ana jela' pacha' ri ch'umil e k'o chikaj yey chike rike kanya' ronoje wu'lew ri nub'i'im chiwe, re herencia ke rike na jinta utaqexik” —xcha La chike.
02032014	Ek'uchiri' ri QAJAWAL JEHOVÁ xujek' rib' che u'anik ri na utz ta uwach uch'ob'om raqan ku'ano yey na jinta chi xu'an che rutinamit.
02032015	Ek'u ri Moisés xtzelej lo che ruwi juyub', ruk'a'am lo puq'ab' ri ka'ib' perepaq ab'aj pa tz'ib'ital wi Rutzij ri DIOS ku'an ruk' rutinamit, e tz'ib'ital chujujunal uwach chwach yey chirij.
02032016	E ri DIOS x'anaw re ri keb' perepaq ab'aj yey ri xtz'ib'ax chwach e ri DIOS xtz'ib'an re.
02032017	Echiri' ri Josué katajin lo uqajik junam ruk' ri Moisés xuta ri kiqul ri tinamit kesik'inik, xub'i'ij che ri Moisés: —Katataj sik' re ch'a'oj pa ek'o wi ri tinamit —xcha'.
02032018	Ek'u ri Moisés xuk'ul uwach che: —Wa' na qulaj taj ke tikawex xkich'ij uchuq'ab' ch'a'oj, yey na qulaj tane ke tikawex na xkich'ij ta uchuq'ab' juna ch'a'oj; ma qulaj re b'iixonik ri kanta ri'in —xcha'.
02032019	Echiri' xopon ri Moisés pa k'owi ri tinamit, xril ri toro yey ri xajawem kaki'ano, lik k'u xpe royowal che, ek'u ri keb' perepaq ab'aj ruk'a'am puq'ab' xutz'ir pulew, yey xupaxij chi raqan ri juyub'.
02032020	Tek'uchiri' xuk'am ri toro ki'anom, xuk'aq pa q'aaq' yey xujok'o, xu'an kok' che yey wa' xupuk'ij chupa ri ya', tek'uchiri' xuya' chike raj Israel cha' kakiqumu.
02032021	Ri Moisés jewa' xub'i'ij che ri Aarón: —¿Sa' ri xu'an wa tinamit chawe? ¿Su'b'e xa'an chike cha' ketzaq rike chupa wa nimalaj makunik? —xcha che.
02032022	Ri Aarón xuk'ul uwach che: —Ma'an la ri lik kape oyowal la wuk', ma rilal eta'am la e wa tinamit lik e kakaj kaki'an ri na utz taj.
02032023	Rike xkib'i'ij chwe: “'Ana taq la qa-dios cha' kakik'am b'i qawach, ma wa Moisés, ri xojesan lo Egipto, na qeta'am taj sa' ri xuk'ulumaj rire” xecha chwe.
02032024	Yey ri'in xink'ul uwach chike: “E taq ri k'o choom taq wiqib'al ib' re oro kuk', kik'ama loq” xincha chike. Ek'uchiri' xkik'am lo chwe, e ri'in xinya pa q'aaq' yey e xel wa jun toro che —xcha'.
02032025	Echiri' ri Moisés xril ri tinamit lik kiya'om kib' chupa ri na utz taj, ma e ri Aarón xuya luwar chike cha' kech'amix lo kuma ri tzel keb'ilow ke,
02032026	xtak'i' pa k'owi ri okib'al re ri tinamit yey xub'i'ij: —Ri kiya'om kitzij cha' keterej chirij ri QAJAWAL JEHOVÁ, chepeta wuk' ri' —xcha'. Yey konoje ri ralk'o'al kan ri Leví xeb'ek ruk' ri Moisés.
02032027	Rire xub'i'ij chike: —Jewa' xub'i'ij ri QAJAWAL JEHOVÁ, ri DIOS ke raj Israel: “Chijujunal chik'ama b'i ri espada, jix pa ri tinamit, yey chujujunal ja e ji'kamisaj riwatz yey richaq', ri iwamigo yey ri k'o chux chiwe” —xcha' chike.
02032028	Raj Leví e xki'ano janipa ri xutaq ri Moisés chike, laj e oxib' mil achijab' xekamisax la' la jun q'iij.
02032029	Tek'uchiri' ri Moisés jewa' xub'i'ij chike: —E waq'ij ri'ix xiya' iwib' puq'ab' ri QAJAWAL JEHOVÁ, ma chijujunal ri'ix xikamisaj ri k'ajol yey ri watz o richaq', cha' jela' Rire xuya ri utzil chomalil chiwe waq'ij —xcha'.
02032030	Chuka'm q'iij ri Moisés xub'i'ij chike ri tinamit: —Ri'ix lik xixmakunik, no'j ri'in kinaq'an wo'ora pa k'o wi ri QAJAWAL JEHOVÁ; kine'ch'a'ta ruk' chwi wa', k'axtaj kakuytaj rimak i'anom chwach Rire —xcha'.
02032031	Tek'uchiri' ri Moisés xtzelej tanchi chwa ri QAJAWAL JEHOVÁ yey xub'i'ij che: —Lik xib'ib'al uwach ri mak xu'an wa jun tinamit ma xki'an taq dios re oro,
02032032	ek'u wo'ora lik kantz'onoj che'la cha' kakuy la kimak, no'j we na kakuy ta la kimak, asu yojo' la ri' ri nub'i' ri'in tz'ib'ital chupa ri wuuj la —xcha'.
02032033	Ri QAJAWAL JEHOVÁ xuk'ul uwach che ri Moisés: —E ri xmakun chinuwach Ri'in ruma xuyak uq'iij ri toro, e ri' ri kanyoj rub'i' tz'ib'ital chupa ri nuwuj.
02032034	Jat k'u ri' wo'ora, chak'ama b'i wa tinamit chupa ri luwar pa ximb'i'ij wi chawe. Ri nu-ángel kanab'ej b'i chawach, no'j echiri' kopon ri q'iij re ri q'atb'al tzij chike, pa qatzij wi Ri'in keb'enuya na pa k'ax ruma ri kimak xki'ano —xcha'.
02032035	Ek'u ri QAJAWAL JEHOVÁ xutaq lo puwi ri tinamit jun k'axlaj yab'il na utz ta chik kakunaxik ruma ri toro re oro xu'an ri Aarón.
02033001	Chwi k'u ri wa' ri QAJAWAL JEHOVÁ jewa' xub'i'ij che ri Moisés: —Jat, chatelub'i chupa wa luwar, ri'at yey ri tinamit xawesaj lo chwach rulew re Egipto, jix chupa rulew xinjikib'a' uwach kanya chike ri Abraham, ri Isaac yey ri Jacob ma jewa' ximb'i'ij chike: “Chike riwalk'o'al ri'ix kanya wi wu'lew” xincha chike.
02033002	Ri'in kantaq b'i chiwach ri'ix ri nu-ángel, yey keb'enuwesaj b'i chiri' raj cananeo, raj amorreo, raj heteo, raj ferezeo, raj heveo yey raj jebuseo.
02033003	Kixe'ek chwach rulew pa kab'i'x wi che leche yey uwa'al kab' uwach ma lik k'o katijik, no'j Ri'in na kine'ek ta iwuk', ma k'axtaj kansach iwach pa b'e, ma ix jun tinamit lik na kixtan taj —xcha'.
02033004	Ri tinamit lik xeb'isonik echiri' xkita wa' wa k'axlaj ch'a'teem, yey na jinta chi junoq xuwiq rib' ruk' sansilo o mapaq'ab',
02033005	ma ri QAJAWAL JEHOVÁ ub'i'im che ri Moisés: «Chab'i'ij chike raj Israel: “Ri'ix ix jun tinamit lik na kixtan taj. We ta e la' Ri'in kine'ek iwuk' tob' xa joq'otaj, ri' asu kansach iwach. Chiwesaj k'u ri' wo'ora ri sansilo yey ri mapaq'ab' ikojom, ma ri'in kanch'ob' na sa' ri kan'an iwuk' ri'ix”» xcha'.
02033006	Jek'ula', ri tinamit Israel, e chwi xeb'el lo che ruwi juyub' Horeb na xkiwiq ta chi kib' ruk' k'ul choom.
02033007	Ri u'anom loq ri Moisés xuk'am b'i ronoje ri uchapom wi rib' ri Tabernáculo yey xu'yaka pan chinimanaj che pa e k'owi ri tinamit, yey jewa' rub'i' xukojo: Ja xa Kakirik re molob'al ib'. Yey echiri' k'o junoq kajawax che, juna na'oj re ri QAJAWAL JEHOVÁ, ke'ek pa k'owi ri ja xa kakirik re molob'al ib' k'o lo chinimanaj che ri tinamit.
02033008	Echiri' ri Moisés ke'ek chupa ri ja xa kakirik, konoje ri tinamit ketak'i' kan che ri okib'al chwach ri kocho xa kakirik, yey kakitzutza' b'i ri Moisés echiri' kok b'i chupa ri ja.
02033009	Echiri' ri Moisés kok b'i chupa ri Ja xa Kakirik, ri jub'oraj sutz' kaqaj loq yey kak'oji' chwach ri okib'al b'i re ri ja, yey ek'u ri QAJAWAL JEHOVÁ kach'a't ruk' ri Moisés.
02033010	Echiri' ri tinamit kakil ri jub'oraj sutz' kak'oji' chwach ri okib'al b'i re Tabernáculo, chikijujunal rike kakixukub'a' kib' yey kakiloq'nimaj uq'iij ri QAJAWAL JEHOVÁ che ri okib'al taq ri kocho rike.
02033011	Ri QAJAWAL JEHOVÁ kach'a't ruk' ri Moisés e la' chiwachil, jela' pacha' echiri' junoq kach'a't ruk' juna rachb'i'il. Tek'uchiri' ri Moisés katzelej tanchi chupa ri tinamit. Ek'u rala Josué ruk'ajol ri Nun ri kato'w ri Moisés, na kel ta k'ana chupa Tabernáculo.
02033012	Xub'i'ij ri Moisés che ri QAJAWAL JEHOVÁ: —Ta pe' la, Rilal kab'i'ij la chwe: “Chak'ama b'i wa jun tinamit”. No'j na b'i'im ta la chwe china kataq b'i la wuk'. Na ruk' ta k'u ri', kab'i'ij la: “Ri'in lik weta'am awach yey akochim ri tob'el we'in”.
02033013	We pa qatzij wi e nukochim ri tob'el La, ma'an ko la ri' kak'ut La chwe wo'ora ri b'e e la, cha' kanweta'maj wach la yey jela' kankochij ri tob'el e la, yey k'una chik'u'x la, raj Israel tinamit e la —xcha'.
02033014	Ri QAJAWAL JEHOVÁ xub'i'ij che: —E Ri'in ri katinwachb'ilaj b'i yey kanya uxlanem chawe re jinta tzel kilow awe —xcha'.
02033015	Ri Moisés xuk'ul uwach che: —We na ke'ek ta la quk', mojtaq la che kojel b'i chupa wa' wa luwar.
02033016	Ma ¿Sa' ru'anik ri' kaketa'maj ri jujun chik tinamit we ri'in yey ri tinamit la qakochim ri tob'el e la, we na ke'ek ta la quk'? Ma xew jela' kaq'alajinik oj jun tinamit junwi chikiwach konoje ri tinamit che ruwachulew —xcha'.
02033017	Ri QAJAWAL JEHOVÁ jewa' xuk'ulub'ej uwach che: —Utz ri' kan'an wa' wa kab'i'ij, ma akochim ri to'b'al we'in, yey lik weta'am awach —xcha'.
02033018	Ek'uchiri' ri Moisés jewa' xub'i'ij che ri QAJAWAL JEHOVÁ: —Ma'an ko la ri', ya'a la luwar chwe kanwil runimal uchomalil la —xcha che.
02033019	Ri QAJAWAL JEHOVÁ xuk'ul uwach che: —Ri'in kank'ut ronoje ri rutzil nuk'u'x chawe, yey ruk' wa' kank'ut chawe ri Nub'i' yey in chinoq. We k'o junoq kwaj Ri'in kank'ut ri k'axnab'al nuk'u'x che, che ri' rire kank'ut wi ri k'axnab'al nuk'u'x, yey we k'o junoq kwaj Ri'in kanto'o ruma ri rutzil nuk'u'x, e ri' ri kanto'o.
02033020	No'j na utz taj kawil ri nupalaj, ma na ya'tal ta che juna tikawex karil nuwach yey e la' kak'asi'ik —xcha'.
02033021	Ek'uchiri' xub'i'ij ri QAJAWAL JEHOVÁ: —Chat-tak'ala chinunaqaj Ri'in puwi wa jun nimalaj ab'aj. Ri'at katk'oji' chwa wa nimalaj ab'aj,
02033022	yey echiri' kinik'ow ruk' ri unimal nuchomalil, Ri'in katinwewaj chupa jun ch'apach'ik che wa nimalaj ab'aj, yey katinch'uq ruk' ri nuq'ab', xaloq' kinik'ow na Ri'in.
02033023	Tek'uchiri' kanwesaj ri nuq'ab' ch'uquyum awe yey kanya k'u luwar chawe kinawil e la' chwij, no'j na utz taj kawil ri nupalaj.
02034001	Jetanchi wa' xub'i'ij ri QAJAWAL JEHOVÁ che ri Moisés: —Chayijib'a' keb' perepaq ab'aj, jela' pacha' taq ri nab'e ma kantz'ib'aj chwach taq ri ch'a'teem ek'o chwach ri nab'e taq perepaq ab'aj ri xeb'apaxij.
02034002	Chayijib'a' awib' ri' re ri chwe'q, katpaqi' b'i anim tan che ruwi juyub' Sinaí yey chiri' k'u ri' katopon chinuwach k'a chutza'm ruwi juyub'.
02034003	Na jinta junoq katrachb'ilaj b'i yey na jinta junoq kilitaj uwach che ruwi juyub'. Tob' ne b'exex o tob' ne b'oyex, na utz taj kakitij k'im chwach ri juyub' —xcha'.
02034004	Ri Moisés xuyijib'a' ri ka'ib' perepaq ab'aj jela' pacha' taq ri nab'e, xwa'lij aniim yey xpaqi' b'i che ruwi juyub' Sinaí, jela' pacha' ri xtaq che ruma ri QAJAWAL JEHOVÁ, ruk'a'am b'i puq'ab' ri ka'ib' perepaq ab'aj.
02034005	Xqaj lo ri QAJAWAL JEHOVÁ chupa ri sutz' yey xk'oji' chiri' ruk' ri Moisés, yey ri QAJAWAL JEHOVÁ xuq'alajisaj rub'i' Rire chwach ri Moisés.
02034006	Ek'u ri QAJAWAL JEHOVÁ xk'oji' chwach ri Moisés yey jewa' ri kub'i'ij: —¡RI'IN IN RI'IN! ¡RI'IN IN RI'IN! Kank'ut ri utzil nuk'u'x chike ri tikawex. Ri'in keb'enuto' taq ri tikawex ruma ri k'axnab'al nuk'u'x; yey kinmayin che uk'utik ri woyowal, lik nim ri utzil nuk'u'x lik jikil uwach.
02034007	Tob' keb'ik'ow mil taq lema'j tikawex ri rutzil nuk'u'x jikil uwach e la' k'olik, kankuy kimak ri kaki'an ri ch'ulilaj mak, ri e kaki'an kititz'itikil yey ri kemakunik. No'j na kakanaj ta kanok pacha' na jinta umak ri k'o umak; ma kanq'at na tzij pakiwi ri tikawex, wa' kab'in pakiwi ri kalk'o'al, pakiwi ri kimam, ri uxikin kimam yey ri uxmut kimam, yey kumaj ne k'a che rukaj kilema'j ketajin loq —xcha'.
02034008	Tek'uchiri' ri Moisés, na jampatana xuxukub'a' rib' k'a chwa rulew yey xuloq'nimaj uq'iij ri QAJAWAL JEHOVÁ,
02034009	jek'uwa' xub'i'ij: —QAJAWAL JEHOVÁ, we pa qatzij wi nuk'ulum ri to'b'el e la, ma'an ko la ri', kojachb'ilaj b'i la che wa qab'enam. Katzij wi, wa tinamit lik na ketan taj, no'j kantz'onoj ko che'la kuyu la qamak che ri qatitz'itikil yey che ri makunik oj k'owi, yey —'ana la chiqe ri koju'ana lik oj tinamit e la —xcha'.
02034010	Ri QAJAWAL JEHOVÁ xub'i'ij che: «Chatape', Ri'in kanjikib'a' uwach jun tzij iwuk' iwonoje ri'ix ri tinamit. Kank'ut ri q'alajisab'al na jinta k'ana ilitajinaq wi che ronoje ruwachulew, na 'anom tane tob' xa pa juna chik tinamit. Yey kakil k'u ri' konoje ri tinamit pa at k'owi sa' taq ri kan'an Ri'in, ma lik xib'ib'al uwach ri katintaq che ka'ano.
02034011	No'j e lik chata' sa' taq ri katintaq che wo'ora, ma Ri'in kin-nab'ej b'i chiwach ri'ix yey keb'enuwesaj b'i ri' chiwach ri'ix raj amorreo, raj cananeo, raj heteo, raj ferezeo, raj heveo yey raj jebuseo.
02034012	Lik k'ut chichajij iwib', mijikib'a' uwach juna tzij kuk' ri e jeqel chupa wa tinamit pa kixok wi, cha' wa' na ku'ana ta juna tzaqib'al iwe ri'ix.
02034013	E ri ki'an ri'ix e kiwulij ri ki-altar re taq ri kityox, ki'an uk'aj che taq ri tak'alik ab'aj kakiyak uq'iij, yey kiq'at kipa taq ri kityox tak'alik che' kib'i' Asera ki'anom rike.
02034014	Yey na kiloq'nimaj ta uq'iij juna chik tyox, ma Ri'in In IWAJAWAL JEHOVÁ iwe'ix yey lik eta'matal nuwach e lik In achixom chiwij ri'ix, ma ri nub'i' e DIOS Achixom.
02034015	E uwari'che, mijikib'a' uwach juna tzij kuk' ri tikawex e aj chupa la' la luwar, ma echiri' rike kakiya kib' che taq u'anik ri ch'ulilaj mak re yakb'al uq'iij ri kityox yey kakiya qasa'n re awaj kamisam chikiwach, ri' kixkisik'ij kuk' cha' kitij iwe ri kakiya pa kiqasa'n yey kitij k'u ri' ri'ix.
02034016	Yey we kek'uli' taq ri kimi'al kuk' taq ri k'ajol ri'ix, yey echiri' rike kaki'an ri ch'ulilaj mak re yakb'al uq'iij ri kityox, ri' kekimin taq ri k'ajol ri'ix chupa wa', cha' kaki'an ke ri ch'ulilaj mak re kakiloq'nimaj uq'iij ri kityox.
02034017	Meb'i'an ne ityox xa ix kixyijib'an re ruk' ch'ich'.
02034018	Chirajawaxik wi ki'an ri nimaq'iij re taq ri pam na jinta levadura che; wuqub' q'iij kitij pam na jinta levadura che, jela' pacha' ri xixintaq Ri'in che. Ki'an wa' wa nimaq'iij ronoje junab' chupa ruq'ijol b'i'talik wa' e chupa ri iik' re Abib, yey chujujunal junab' pa ri iik' re Abib kikuxtaj ma wa' e echiri' xixel lo Egipto.
02034019	Konoje ri nab'e raltaq ko alab'o keb'alaxik, e We'in, yey jela' ronoje nab'e kal emama'ib' ke taq ri chikop, we ral juna b'aka o we re b'exex, wa' e We'in.
02034020	Ek'u ri nab'e ral ri axna utz kiya jun ralko b'exex puk'axel; yey we na kiya ta juna ralko b'exex puk'axel, ri' kiq'ep ruqul ri nab'e ral ri axna. Konoje ri nab'e raltaq ko alab'o keb'alaxik, kiya jun qasa'n pa kik'axel rike, ma na jinta junoq kak'un chinuwach Ri'in e la' na jinta ruk'am loq.
02034021	Waqib' q'iij kixchakunik, ek'u chupa ruwub' q'iij kixuxlanik, tob' chupa ri q'iij re tiko'najik yey tob' chupa ri q'iij re molonik, kixuxlanik.
02034022	Chirajawaxik wi ki'an ri Nimaq'iij re taq ri Molonik, wa' kijeq ruk' ri nab'e uwach ri trigo xitik chwa taq rulew, yey ki'an ri jun chik nimaq'iij re ri molonik e ri ka'an chuk'isb'al re ri junab'.
02034023	Oxlaj chupa ri junab' chirajawaxik wi keb'opon konoje rachijab' chinuwach Ri'in, ri ajwach k'o chwi ronoje, In ri IWAJAWAL JEHOVÁ iwe ri'ix, ri DIOS ke raj Israel.
02034024	Ri'in keb'enuwesaj b'i e la' chiwach ri'ix taq ri nimaq tinamit pa kixik'ow wi, yey kan-nimarisaj uwach taq rulew re ri tinamit. Na jinta junoq kujiq'oj yey kumaj taq riwulew echiri' ri'ix kixopon oxlaj chupa ri junab' chinuwach Ri'in In IWAJAWAL JEHOVÁ, ri DIOS iwe'ix.
02034025	Na kiya ta pam ruk' levadura junam ruk' rukik'el ri awaj re qasa'n kakamisaxik, yey na jinta k'o kiya kan re chuka'm q'iij che rawaj re qasa'n kakamisaxik re ri nimaq'iij re Pascua.
02034026	Ri nab'e uwach kuya ri tiko'n ri'ix chwa riwulew, kik'am lo chupa ri Tabernáculo, In IWAJAWAL JEHOVÁ, ri DIOS iwe'ix. Mitzak ruti'jil juna ralko kaprux e la' chupa ri leche re ruchu» xcha'.
02034027	Ri QAJAWAL JEHOVÁ jewa' xub'i'ij che ri Moisés: «Chatz'ib'aj ronoje taq wa' wa pixab'anik, ma chwi taq wa' kanjikib'a' wi uwach ri tzij kan'an awuk' ri'at yey kuk' raj Israel» xcha'.
02034028	Ri Moisés xk'oji' chila' ruk' ri QAJAWAL JEHOVÁ che ruwi juyub' Sinaí 40 q'iij yey 40 aq'ab'; na xwa' taj yey na xuqum ta k'ana ya'. Yey Ri QAJAWAL JEHOVÁ xutz'ib'aj k'u chwa ri perepaq ab'aj taq ri tzij, wa' e ri lajuj taqanik.
02034029	Tek'uchiri' ri Moisés xqaj lo che ruwi juyub' Sinaí ruk'a'am lo puq'ab' ri ka'ib' perepaq ab'aj pa tz'ib'ital wi Rutzij ri DIOS ku'an kuk' rutinamit. Echiri' xqaj lo che ruwi juyub', rupalaj kayok'oyotik ma ruma xch'a't ruk' ri DIOS, ek'u ri Moisés na reta'am ta wa'.
02034030	Ri Aarón kuk' ri tinamit Israel xkil ri Moisés, yey echiri' xkil rupalaj kayok'oyotik, xkixi'ij kib' che keqib' ruk' Rire.
02034031	Na ruk' ta k'u ri' ri Moisés xeb'usik'ij ri Aarón kuk' konoje raj k'amal wach re ri tinamit yey xeqib' ruk' rire, yey ri Moisés xch'a't kuk'.
02034032	Tek'uchiri' xeqib' konoje ri tinamit Israel, yey ri Moisés xeb'utaq che cha' kaki'an ronoje ri xub'i'ij lo ri QAJAWAL JEHOVÁ che echiri' xch'a't ruk' che ruwi juyub' Sinaí.
02034033	Yey echiri' ri Moisés xuk'is kach'a't kuk' xuch'uq rupalaj ruk' ri k'ul ch'uqub'al rujolom.
02034034	Echiri' ri Moisés ke'ek chwa ri QAJAWAL JEHOVÁ re ke'ch'a'ta ruk', karesaj ri k'ul uch'uqum rupalaj, yey echiri' kel loq kukoj tanchik, yey kuq'alajisaj chike ri tinamit Israel ri xtaqan ri QAJAWAL JEHOVÁ che.
02034035	Echiri' ri tinamit Israel kakil rupalaj ri Moisés, rike kakil rupalaj kayok'oyotik, e uwari'che ri Moisés kuch'uq tanchi rupalaj ruk' ri k'ul ch'uqub'al rujolom, k'a e karesaj echiri' ke'ch'a'ta tanchi ruk' ri DIOS.
02035001	Ri Moisés xumol kichi' konoje raj Israel yey xub'i'ij chike: «E taq pixab'anik wa' kixutaq ri QAJAWAL JEHOVÁ che ki'ano:
02035002	Waqib' q'iij ka'an chakunem, ek'u che ruwuq (7º) q'iij chiwe ri'ix e jun santowilaj q'iij, ri sábado q'iij re uxlanib'al re kaya'i' che ri QAJAWAL JEHOVÁ; tob' china ri kachakun chupa wa' wa q'iij, ri' kaq'at tzij puwi' re kakamisaxik.
02035003	Chupa wa' wa sábado ri q'iij re uxlanib'al na kinuk' ta ne q'aaq' chupa ri wocho ri'ix» xcha'.
02035004	Ri Moisés xub'i'ij chike konoje raj Israel: «E taqanik wa' xuya ri QAJAWAL JEHOVÁ ka'anik:
02035005	Chimolo chixo'l ri'ix jun qasa'n re ri QAJAWAL JEHOVÁ; chi'ana wa' re k'utub'al ri relej ik'u'x ri'ix che Rire: Chik'ama lo oro, plata, bronce,
02035006	k'ul asuul uwach, k'ul morato uwach, k'ul kaq uwach, saqil lino, kismal kaprux,
02035007	kismal b'exex mama'ib' chuq'utal pa kaq, kitz'u'malil awaj re tejoon, che' re acacia,
02035008	aceite re oliva re tzijib'al q'aaq', kunub'alil re kakoj che raceite ri kakoj puwi ri kaya' puq'ab' ri DIOS yey re ri incienso ki' ruxlab',
02035009	uchomal ab'aj re ónice, yey jujun chik uchomal ab'aj kukoj che ri juperaj k'ul efod rub'i' yey re ri jun k'ul kukoj chwa uk'u'x pectoral rub'i' raj q'atisan qasa'n.
02035010	Konoje ri ya'tal uk'u'xib'al na'oj chike re kakiriq uk'iyal ri chak kaki'ano chixo'l ri'ix, chepetoq cha' kaki'an ronoje ri utaqom ri QAJAWAL JEHOVÁ ka'anik, e taq kaki'an wa':
02035011	Ri Tabernáculo: ruk' taq ri ch'uqub'al uwi', taq ri chapab'al re ri cortina, taq ri che' chapab'al re, taq ri che' kaq'eb'ax che, taq ri raqan katikik, taq ruchapab'al lo re ruxe';
02035012	ri Kaxa pa k'olotal wi ri Tzij re ri QAJAWAL JEHOVÁ yey ruk' taq rub'ara re katelexik, ri tz'apab'al uwi' ri kaxa, ri cortina re okib'al b'i chupa ri Loq'olaj Luwar;
02035013	ri mexa ruk' taq rub'ara re katelexik yey ronoje taq ri kajawax che, yey ruk' ri pam ya'tal puq'ab' ri QAJAWAL JEHOVÁ;
02035014	ri utzuk'ulib'al q'aaq' ruk' taq ri kajawax che, junam ruk' ri raltaq ko uk'olib'al aceite re katzijik, ri aceite re tzijib'al q'aaq';
02035015	ri altar re ri incienso ruk' taq rub'ara re katelexik, ri aceite re taq ri kaya'i' puq'ab' ri QAJAWAL JEHOVÁ, ri incienso ki' ruxlab', ri cortina re okib'al b'i chupa ri Tabernáculo;
02035016	ri altar re ri qasa'n kaporoxik, junam ruk' ruko'k re bronce yey taq rub'ara re katelexik, ruk' ronoje taq ri kajawax che, ri ch'ajab'al q'ab'aaj ruk' ri uchapab'al lo re chuxe';
02035017	taq ri cortina re kusut rij ruwaja, taq ri raqan ja yey taq ri uchapab'al lo re chuxe', ri cortina re okib'al b'i che ruwaja;
02035018	taq ri xtaka re ri Tabernáculo, taq ri xtaka re ruwaja ruk' taq ri ximab'al re;
02035019	taq ri k'ul kajawaxik re kakikoj ri kakiq'atisaj qasa'n chwach ri DIOS, taq ri santowilaj k'ul kukoj ri Aarón, raj q'atisan qasa'n chwach ri DIOS yey taq ri k'ul kakikoj ruk'ajol echiri' kechakun pa Rocho DIOS» xcha'.
02035020	Tek'uchiri' konoje raj Israel xeb'el b'i chwach ri Moisés yey chikijujunal xeb'ek chupa taq ri kocho xa kakirik.
02035021	Yey konoje ri xch'aw kik'u'x che yey xok pa kanima', xkik'am lo kiqasa'n yey xkiya puq'ab' ri QAJAWAL JEHOVÁ re 'anab'al re ri ja re molob'al ib', wa' e taq ri kajawax che ronoje ri chak che ruyakik wa ja re molob'al ib' yey ri kajawaxik re 'anab'al taq re ri santowilaj k'ul.
02035022	Konoje k'u ri' ri k'o relej kik'u'x xek'unik chi achijab' chi ixoqib', xkik'am taq lo wa' wa qasa'n re oro che ri QAJAWAL JEHOVÁ: Karena, sansilo, mapaq'ab', wiqib'al uqul q'ab'aaj yey ronoje ub'itaq sa'ch re oro; xkiya ri tinamit qasa'n re kayak chinuwach Ri'in.
02035023	Konoje rachijab' k'o k'ul kuk' asuul uwach, k'ul morato uwach, k'ul kaq uwach, chiij re saqil lino, rismal kaprux, utz'u'malil b'exex mama'ib' chuq'um pa kaq, utz'u'malil ke awaj re tejoon, wa' xkik'am loq ruk' ronoje kik'u'x.
02035024	E ri xkik'am lo juna qasa'n re plata o re bronce, wa' xkiya puq'ab' ri QAJAWAL JEHOVÁ; yey ri k'o che' re acacia kuk', xkik'am loq ma kajawax che ronoje ri chak.
02035025	Ek'u konoje rixoqib' ri lik k'o uk'u'xib'al kina'oj xki'an kib'atz' ruk' ri kiq'ab', xkik'am taq lo ri xki'ano, wa' e k'ul asuul uwach, k'ul morato uwach, k'ul kaq uwach, yey k'ul re saqil lino, xkik'am b'i re kiqasa'n.
02035026	Yey konoje rixoqib' ri lik k'o uk'u'xib'al kina'oj che u'anik ri kib'atz' xki'an wa' ruk' rismal kaprux.
02035027	E taq raj k'amal wach xkik'am lo uchomal ab'aj re ónice, yey jujun chik uchomal ab'aj kukoj puwi ri efod yey re ri pectoral chwa uk'u'x raj q'atisan qasa'n.
02035028	Xkik'am taq lo ri kunub'alil ki' ruxlab' yey ri aceite re oliva re tzijib'al q'aaq', ri aceite re taq ri kaya'i' puq'ab' ri QAJAWAL JEHOVÁ, yey ri incienso ki' ruxlab'.
02035029	Konoje ri tinamit Israel ri lik k'o relej kik'u'x che ketob'ik, chi achijab' chi ixoqib' cha' e kaki'an janipa ri xtaqan ri QAJAWAL JEHOVÁ che ri Moisés, xkik'am lo ri kiqasa'n che ri QAJAWAL JEHOVÁ, e chirij ri xalax lo pa kanima'.
02035030	Ek'uchiri' ri Moisés xub'i'ij chike ri tinamit Israel: Chita pe', ri QAJAWAL JEHOVÁ ucha'om ri Bezaleel e kuk'il ri mutza'j ralk'o'al kan ri Judá, ruk'ajol ri Uri, yey umam ri Hur,
02035031	e ri QAJAWAL JEHOVÁ uya'om puwi rire ri Ruxlab'ixel, uya'om saqil una'oj, uya'om che re kareta'maj ri ku'ano, ronoje ri lik kab'in ri uq'ab' che ri kichak ku'ano yey na jinta uk'ayewal chwach che taq ri ku'ano,
02035032	uya'om che re kuno'jij choom taq chak ruk' oro, kachakun ruk' plata yey kachakun ruk' bronce,
02035033	uya'om che re kuriq uq'atik ab'aj yey kukoj chomilaj retz'eb'a'lil uwach; uya'om che re ku'an chomilaj retz'eb'a'lil chwach che' yey re ku'an ronoje taq wa' wa chak.
02035034	Ri QAJAWAL JEHOVÁ uya'om chike ri Bezaleel yey ri Aholiab ruk'ajol ri Ahisamac, rire e kuk'il ri mutza'j ralk'o'al kan ri Dan lik e kiwach kakiriq uya'ik k'utunik.
02035035	Uya'om chike cha' kaki'an chomilaj retz'eb'a'lil chwach che', yey kakikoj uk'axwach ri kajawaxik, uya'om chike kekemanik yey ket'ison taq chwach ronoje k'ul asuul uwach, k'ul morato uwach, k'ul kaq uwach, k'ul re saqil lino yey xeta'max kiwach lik k'o uk'u'xib'al kina'oj che u'anik ronoje ri kakiriqo.
02036001	Jela' k'u ri', ri Bezaleel yey ri Aholiab, kuk' konoje ri lik kakiriq u'anikil ri kichak, e ri QAJAWAL JEHOVÁ ri ya'yom uk'u'xib'al kina'oj che reta'maxik sa' taq ri kaki'ano yey jela' utz kaki'an ronoje ri chak che ri Tabernáculo. Kaki'an k'u ronoje ri' janipa ri xtaqan ri QAJAWAL JEHOVÁ che.
02036002	Ek'u ri Moisés xeb'usik'ij ri Bezaleel, ri Aholiab yey konoje rachijab' ri lik k'o kina'oj che u'anik ronoje ri kakiriqo, ma e ri QAJAWAL JEHOVÁ ri xya'w uk'u'xib'al kina'oj, yey lik kacha kik'u'x che kakiya kib' che ri chak.
02036003	Ri Moisés xuya pakiq'ab' rike ronoje ri qasa'n xkik'am lo ri tinamit Israel che ri Tabernáculo, ma ruk' wa' chirajawaxik kayak wi. Yey ek'u ri' ri tinamit xaqi uwi' chik kakik'am lo qasa'n ronoje anim.
02036004	Konoje k'u ri' rachijab' ri lik kakiriq u'anikil ri kichak re ri Tabernáculo, wa' e raj chakib' lik k'i uwach ri chak kaki'ano, chikijujunal xkiya taq kan ri kichak ketajin che u'anik,
02036005	ma xe'kib'i'ij che ri Moisés: «¡Ri qasa'n ketajin lo che uk'amik ri tinamit lik katajin rik'owik uwi' che ri kajawaxik, e re ri chak oj utaqom ri QAJAWAL JEHOVÁ che kaqa'ano!» xecha che.
02036006	Ek'u ri Moisés xtaqan che ub'i'xik wa' chupa ronoje ri tinamit: «¡Chi achijab' chi ixoqib' makik'am chi lo qasa'n re ri Tabernáculo!» xcha'. Jela' k'u ri' xeq'atex ri tinamit che cha' na kakik'am ta chub'i más qasa'n,
02036007	ma e ronoje ri kajawaxik kok loq tz'aqat chik, ronoje wa' xaqare' ku'ano re ri chak yey xik'ow ne uwi'.
02036008	E taq ri lik k'o uk'u'xib'al kina'oj che u'anik ri chak e k'o chikixo'l konoje ri xechakun che ri Tabernáculo, xki'an wa' ruk' lajuj cortina 'anatal ruk' lino pach'uum, asuul uwach, morato uwach, kaq uwach; yey xki'an chwach wa' wa cortina chomilaj ut'isik ka'ib' uk'axwach querubín.
02036009	Ri raqan chujujunal cortina k'o kab'lajuj (12) metro ruk' 90 centímetro che yey ruwach k'o jun metro ruk' 80 centímetro che. Ronoje taq ri cortina junam upajik 'anom che.
02036010	Xkit'is wo'ob' (5) pera'j cortina cha' xu'an xa jun cortina naj raqan, yey jela' xki'an che ri wo'ob' (5) chik pera'j cortina.
02036011	Ek'uchiri' xkixim k'ul asuul pach'uum uwach chuchi' ri nab'e cortina xkitiqo yey jenela' xki'an che ruchi' ri jun chik cortina xkitiqo.
02036012	Che ri nab'e cortina xkixim 50 k'ul asuul pach'uum uwach chuchi', yey 50 chik xkixim chuchi' ri jun chik cortina; wa' wa ximab'al xkikoj che taq ruchi' ukab'ichal cortina lik xuk'ulaj rib'.
02036013	Tek'uchiri' xki'an 50 chapab'al re oro, ruk' wa' xkijunimaj uchi' taq ri cortina, yey jela' k'u ri' ri Tabernáculo xu'an kan xa jun chi ronoje.
02036014	Xki'an junlajuj pera'j cortina ruk' rismal kaprux re ch'uqub'al uwi' ri Tabernáculo.
02036015	Taq ri junlajuj pera'j cortina lik junam upajik xki'an che, ma oxlajuj (13) metro ruk' nik'aj k'o che taq ri raqan yey jun metro ruk' 80 centímetro k'o che ruwach.
02036016	Xkit'is wo'ob' (5) pera'j cortina cha' xu'an xa jun cortina naj raqan, yey jela' xki'an che ri waqib' (6) chik pera'j cortina.
02036017	Xki'an taq 50 k'ul pach'uum uwach re xukoj chuchi' chujujunal taq ri cortina naj raqan.
02036018	Xki'an 50 chapab'al re bronce ma ruk' wa' kajunimax utza'm ruwi' Tabernáculo, cha' jela' xa jun ku'an kan chi ronoje.
02036019	Xkitz'aqatisaj ne ri ch'uqub'al uwi' ri Tabernáculo ruk' utz'u'malil taq b'exex ma' yey wa' chuq'utal pa kaq, yey xu'an jun chik ch'uqub'al uwi' ruk' utz'u'malil tejoon re ke'ek puwi' ri jun chik ch'uqub'al uwi'.
02036020	Xu'an taq jujun raqan chapab'al ruk' che' re acacia re ri Tabernáculo, yey wa' lik jusuk' taq raqan xu'an ri Bezaleel che.
02036021	Chujujunal raqan chapab'al, kajib' (4) metro ruk' 60 centímetro k'o che ri raqan yey 69 centímetro k'o che ruwach.
02036022	Chujujunal raqan chapab'al 'anom ka'ib' (2) ch'apach'aq chuchi' pa kuchap wi rib' che ri jun chik raqan chapab'al, jela' xu'an che ronoje raqan chapab'al re ri cortina re ri Tabernáculo.
02036023	Ri Bezaleel xu'an 20 raqan chapab'al pa kuchap wi rib' taq ri cortina re ri Tabernáculo: wa' xukoj putzal pa sur che Tabernáculo.
02036024	Ruk' plata xu'an 40 chapab'al lo re chuxe', re xukoj chuxe' ri 20 raqan chapab'al: ka'ib' chapab'al lo re chuxe' xukoj chuxe' jun raqan chapab'al pa kuchap wi rib' ri cortina yey ka'ib' chik chapab'al lo re chuxe' xukoj che ri jun chik raqan chapab'al.
02036025	Yey che ri jun chik utzal pa norte che ri Tabernáculo, xu'an chi 20 raqan chapab'al pa kuchap wi rib' ri cortina,
02036026	Ruk' plata, xki'an 40 chapab'al lo re chuxe', cha' chujujunal raqan chapab'al kakanaj kan keb' (2) chapab'al lo re chuxe'.
02036027	Yey chirij ri Tabernáculo, chusuk' pa tzaqib'al q'iij, xukoj waqib' (6) raqan chapab'al pa kuchap wi rib' taq ri cortina.
02036028	Xuyijib'a' junam ruk' wa', ka'ib' (2) raqan chapab'al pa kuchap wi rib' taq ri cortina re pataq u-eskinayil, wa' xekanaj kan chirij ri Tabernáculo.
02036029	Taq wa raqan chapab'al pa kuchap wi rib' taq ri cortina, xu'an che cha' xujunimaj lo rib' chuxe' yey jela' xu'k'ulu tanchi rib' chikaj ruk' jun ketekik re kajekeb'axik. Jela' k'u ri' xu'an ruk' ri ka'ib' (2) chik chupa ri ka'ib' (2) u-eskinayil.
02036030	Chirij k'u ri' Tabernáculo re Molob'al ib' wajxaqib' (8) raqan chapab'al pa kuchap wi rib' taq ri cortina yey chuxe' wa' k'o waqlajuj (16) chapab'al lo re chuxe', wa' 'anatal ruk' plata, ek'u ke'ela ri': ka'ib' (2) chapab'al lo re chuxe' chujujunal tz'alam.
02036031	Tek'uchiri' ri Bezaleel xu'an che' re acacia re xuq'eb'a' che taq ri raqan chapab'al pa kuchap wi rib' taq ri cortina, wo'ob' (5) che' xuq'eb'a' putzal pa norte che ri Tabernáculo.
02036032	Yey wo'ob' (5) che' re xuq'eb'a' che taq ri raqan chapab'al ke'ek putzal pa sur. Jenela' xuyijib'a' chi wo'ob' (5) che' re kuq'eb'a' che taq ri tz'alam pa tzaqib'al q'iij chirij ri Tabernáculo.
02036033	Xuq'eb'a' jun che' chunik'ajal che rutak'alem taq ri raqan chapab'al pa kuchap wi rib' taq ri cortina, cha' jela' kuchap ri keb' utza'm ri Tabernáculo.
02036034	Xukoj oro chirij taq ri raqan chapab'al pa kuchap wi rib' taq ri cortina yey xu'an ruk' oro taq ri ketekaq re jekeb'al, ma chiri' xuju' wi taq ri che' re xuq'eb'a', jenela' xukoj oro chirij taq wa' wa che'.
02036035	Ek'u taq ri ke'ek chupa ri Tabernáculo, ri Bezaleel xu'an jun cortina na jinta k'ana k'owi, ruk' k'ul re saqil lino. Wa' xuwiq ruk' k'ul asuul uwach, ruk' k'ul morato uwach, ruk' k'ul kaq uwach yey xut'is uwach ruk' chomilaj uk'axwach re querubines.
02036036	Ek'u pa ri kajekeb'ax wi ri cortina, xu'an kajib' (4) raqan che' re acacia yey xukoj oro chirij. Yey ruk' oro xu'an taq ri chapab'al re; xu'an kajib' chapab'al lo re chuxe' re plata, wa' e re ri kajib' (4) raqan che' re acacia.
02036037	Xu'an jun chik cortina re okib'al b'i che ri Tabernáculo. Xu'an wa' ruk' k'ul kemom ruk' lino b'aq'atim uwach yey xut'is uwach ruk' chomilaj retz'eb'a'lil, wa' xu'an ruk' chiij asuul uwach, ruk' chiij morato uwach, yey ruk' chiij kaq uwach
02036038	E wa cortina xukoj che taq wo'ob' raqan ja ruk' taq chapab'al 'anatal ruk' oro. E taq ri raqan ja, ruk' taq ri retz'eb'a'lil puwi' yey taq ri chapab'al re, wa' ch'uqutal rij ruk' oro. Yey e taq ri wo'ob' (5) chapab'al lo re chuxe' xu'an ruk' bronce.
02037001	Tek'uchiri' ri Bezaleel xu'an ri Kaxa pa kak'ol wi ri Tzij, ruk' che' re acacia; jun (1) metro ruk' wo'lajuj (15) centímetro xuya che ri raqan, 69 centímetro xuya che ruwach yey 69 centímetro xuya che runajtijil uwi'.
02037002	Chupa yey chirij wa' wa Kaxa xujik saqil oro che, yey ronoje ruchi' xusutij rij ruk' jurab'aj oro re retz'eb'a'lil.
02037003	Ruk' oro xuyijib'a' kajib' (4) ketekaq re jekeb'al yey xujekeb'a' che ukajchal ri raqan, xukoj kakab' pa taq utzal.
02037004	Xeb'u'an taq b'ara ruk' che' re acacia yey xujik oro chirij.
02037005	Yey xuju' taq ri b'ara chupa taq ri ketekaq re jekeb'al ek'o pataq utzal ri Kaxa, re katelexik echiri' kik'am b'i.
02037006	Tek'uchiri' xu'an ruk' saqil oro ri tz'apab'al uwi' ri Kaxa, wa' e ri luwar re kuyb'al mak, xuya jun (1) metro ruk' wo'lajuj (15) centímetro che ri raqan yey 69 centímetro xuya che ruwach.
02037007	Che rukab'ichal utza'm ri tz'apab'al uwi' ri Kaxa, wa' e ri luwar re kuyb'al mak, xu'an ruk' martillo ka'ib' (2) kik'axwach querubines re oro.
02037008	Xa jun u'anik ri querubines xeb'u'an ruk' ri tz'apib'al uwi' ri Kaxa, wa' e ri luwar re kuyb'al mak; xeb'uya jujun chujujunal utza'm ri Kaxa.
02037009	Ri keb' (2) querubín xekanaj kanoq e la' kakitzutza' kiwach, yey ri kipalaj yuxul chwi ri tz'apib'al uwi' ri Kaxa, yey kich'uqum uwi' ruk' ri kixik' kilik'ik'em.
02037010	Ek'u ri Bezaleel xu'an jun mexa ruk' che' re acacia; xuya 92 centímetro raqan che, 46 centímetro ruwach, yey 69 centímetro che runajtijil uwi',
02037011	xujik saqil oro chirij yey xukoj jun retz'eb'a'lil re oro chuchi'.
02037012	Xu'an jun lepelik chuchi' ri mexa, xuya wajxaqib' (8) centímetro uwach che yey xukoj che jurab'aj oro re retz'eb'a'lil.
02037013	Xu'an kajib' (4) ketekaq re jekeb'al re oro yey xukoj jujun pa taq u-eskinayil chwach taq ri raqan.
02037014	Ri ketekaq re jekeb'al xukoj pa tiqital wub'i taq ri raqan ri mexa yey wa' e pa xuju' wub'i taq ri b'ara re katelexik.
02037015	Ri Bezaleel xu'an taq ri b'ara re teleb'al re ri mexa ruk' che' re acacia yey xukoj oro chirij.
02037016	Xu'an janipa ri kajawax chwa ri mexa ruk' saqil oro: wa' e taq ri nimaq laq, taq ri kuchara, taq ri xaro yey taq ri tasa re ri qasa'n ya' uwach.
02037017	Ri Bezaleel xu'an jun utzuk'ulib'al q'aaq' ruk' saqil oro, wa' ruk' martillo xuch'ay uwi' yey xu'an che e la' xa jun xuchap wi rib': ri chapab'al lo re chuxe', ri raqan chapayom re, taq ri copas, ri retz'eb'a'lil ri pacha' b'otoon pa kel wi ri kotz'i'j che yey ri pacha' e ruxaq ri kotz'i'j.
02037018	Che ri raqan k'o chunik'ajal k'o waqib' (6) uq'ab': oxib' (3) uq'ab' k'o pa jun utzal yey oxib' (3) chik k'o che ri jun chik utzal.
02037019	Chujujunal uq'ab' k'o oxib' (3) retz'eb'a'lil re copa che, wa' jela' katzu'nik pacha' ukotz'i'jal almendro, k'o ri retz'eb'a'lil ri pacha' b'otoon pa releb'al kotz'i'j che yey ri pacha' e ruxaq ri kotz'i'j.
02037020	Che ri raqan chapayom re, lik choom u'anikil x'ani' kajib' (4) copas jela' katzu'nik pacha' ukotz'i'jal almendro, ruk' ri retz'eb'a'lil ri pacha' b'otoon pa releb'al wi ri kotz'i'j che yey ri pacha' e ruxaq ri kotz'i'j.
02037021	Yey chuxe' chujujunal k'ala'j ruq'ab' ri tzuk'ulib'al q'aaq', ki'an jun copa jela' katzu'nik pacha' ukotz'i'jal almendro.
02037022	Taq ri pacha' b'otoon releb'al kotz'i'j yey taq ruq'ab', xa jun (1) xuchap kan wi rib' ruk' ri raqan chapayom re, wa' ch'ayom uwi' ruk' martillo yey ruk' saqil oro x'anik.
02037023	Jenela' xeb'u'an wuqub' (7) raltaq ko uk'olib'al aceite re tzijib'al q'aaq', xeb'u'an taq ri chupub'al ri mechaa yey taq ri k'olib'al pa kak'ul wi ri mechaa k'atinaq chik, xu'an taq wa' ruk' saqil oro.
02037024	Yey che ru'anik ronoje ri tzuk'ulib'al q'aaq' ruk' ronoje ri kajawax che, xchapab'ex 75 libra re saqil oro.
02037025	Tek'uchiri' ri Bezaleel xu'an jun altar ruk' che' re acacia pa kaporox wi ri incienso. Xuya 46 centímetro che ri raqan yey che ruwach, e ke'ela ri' junam upajik ukajchal utzal xu'an che, yey runimal uwi' xuya 92 centímetro che. Taq ri uk'a' xu'an chi utz pa taq u-eskinayil, xa jun xuchap wi kan rib' che ri altar.
02037026	Puwi' lo ri altar xukoj saqil oro che, yey xukoj che pataq utzal, yey che taq ri uk'a'. Yey xusutij ronoje ruchi' ruk' jun lepelik re retz'eb'a'lil re oro.
02037027	Chuxe' ri retz'eb'a'lil re oro xusutij chuchi', xu'an keb' (2) ketekaq re jekeb'al re oro, wa' re xukoj pa u-eskinayil pa taq utzal yey xu'an ka'ib' (2) chik re xukoj pa u-eskinayil che ri jun chik utzal, wa' e kajawaxik pa kaju' wi ri b'ara re teleb'al b'i re.
02037028	Ruk' che' re acacia xeb'u'an taq ri b'ara yey xukoj oro chirij.
02037029	Ri Bezaleel xu'an raceite loq'olaj uwach re kakoj puwi taq ri kaya'i' puq'ab' ri QAJAWAL JEHOVÁ yey ri saqil incienso ki' ruxlab', jela' xu'an che pacha' ku'an juna tikawex e uwach kayijib'an re.
02038001	Jela' k'u ri' ri Bezaleel xu'an ri altar re ri qasa'n kaporoxik ruk' che' re acacia, wa' junam upajik ukajchal utzal xu'an che, ka'ib' metro ruk' 30 centímetro xuya che ri raqan yey ruwach, yey jun metro ruk' 40 centímetro unajtijil uwi'.
02038002	Xu'an uk'a' che taq ri kajib' u-eskinayil, wa' xa jun kuchap wi rib' ruk' raltar, yey xukoj bronce chirij raltar.
02038003	Ruk' bronce xu'an ronoje ri kachapab'ex che raltar: ri xun pa kak'ul wi ri chaaj, taq ri pala, taq ri nimaq laq, taq ri tenedor yey taq ri uchapab'al rachaq'a'l.
02038004	Xu'an jun ko'k re bronce, xukoj k'a che runik'ajal runajtijil uwi' raltar, wa' e chuxe' ruchib'al.
02038005	Tek'uchiri' xu'an kajib' (4) ketekaq re jekeb'al yey xujekeb'a' che ri kajib' (4) u-eskinayil ri ko'k re bronce, wa' e re kaju' taq ri b'ara chupa re katelex b'i raltar.
02038006	Ruk' che' re acacia xu'an taq ri b'ara re katelex b'i raltar yey wa' wa che' xukoj bronce chirij.
02038007	Yey che ri pataq utzal raltar xuju' ri b'ara chupa taq ri ketekaq re jekeb'al cha' utz katelex b'i. Raltar jul upa yey ruk' taq raqan chapab'al xu'ano.
02038008	Ruk' taq ri espejo re bronce xkiya'o re kiqasa'n rixoqib' kechakun che ri okib'al b'i re ri Tabernáculo, ri Bezaleel ruk' wa' xu'an taq ri ch'ajab'al q'ab'aaj ruk' bronce yey ri chapab'al lo re chuxe'.
02038009	Ri Bezaleel xu'an ruwaja kusut rij ri Tabernáculo. Putzal pa sur, xuya 46 metro raqan che yey xukoj cortina che ruk' saqil lino pach'uum.
02038010	Xutik k'u 20 che' re raqan, yey 20 ri chapab'al lo re chuxe', wa' 'anatal ruk' bronce; e taq ri chapab'al re yey ri ketekaq re kuchap taq ri cortina, 'anatal ruk' plata.
02038011	Putzal pa norte che Tabernáculo xuya 46 metro raqan che yey xukoj taq ri cortina che. Xutik k'u 20 che' re raqan yey 20 ri chapab'al lo re chuxe'; e taq ri chapab'al re yey ri ketekaq re xuchap taq ri cortina 'anatal ruk' plata.
02038012	Pa tzaqib'al q'iij che wa' wa uwaja re ri Tabernáculo, xukoj cortina che yey xuya 23 metro raqan che. Wa' xujekeb'a' ruk' taq chapab'al re yey ketekaq re jekeb'al, 'anatal ruk' plata yey xuchap rib' ruk' lajuj (10) che' re raqan xutiko yey ruk' lajuj (10) chapab'al lo re chuxe'.
02038013	Yey pa releb'al q'iij che ruwaja che Tabernáculo, jenela' xuya 23 metro raqan che ri cortina.
02038014	Ri okib'al re ruwaja re ri Tabernáculo xkanaj pa releb'al q'iij che, wa' xch'uq ruk' ka'ib' (2) cortina pa taq utzal. Ri cortina puwikiq'ab' xuya waqib' (6) metro ruk' 90 centímetro che taq ri raqan, yey xutik k'u oxib' (3) che' re raqan yey ruk' oxib' (3) chapab'al lo re chuxe'.
02038015	Yey che ri jun chik utzal pamox jenela' xuya waqib' (6) metro ruk' 90 centímetro che ri raqan taq ri cortina, ruk' ri oxib' (3) che' re raqan yey ri oxib' (3) chapab'al lo chuxe' ri raqan.
02038016	E taq ri cortina usutum rij ruwaja che ri Tabernáculo, xu'an ruk' saqil lino pach'uum uwach.
02038017	Chujujunal taq ri che' xutiko re kusut rij ruwaja re ri Tabernáculo, yey taq ri chapab'al lo re chuxe' xu'an ruk' bronce. Ronoje taq ri chapab'al re yey ri ketekaq re jekeb'al, xu'an ruk' plata. Taq ri retz'eb'a'lil ruwi' ri che' re taq ri raqan che ruwaja, yey taq ri ketekaq pa kuchap wi rib' taq ri cortina xu'an ruk' plata.
02038018	Che ri okib'al b'i che ruwaja xukoj jun cortina 'anom ruk' chomilaj retz'eb'a'lil; xuya b'elejeb' (9) metro ruk' 20 centímetro raqan, yey runajtijil uwi' xuya ka'ib' (2) metro ruk' 30 centímetro che. Xuwiq ruk' chiij asuul uwach, ruk' chiij morato uwach, ruk' chiij kaq uwach yey ruk' k'ul re saqil lino pach'uum uwach xu'an che. Jela' xu'an che pacha' taq ri cortina kojotal chi che ruwaja re ri Tabernáculo.
02038019	E wa' wa cortina kojotal che kajib' (4) che' re raqan yey chujujunal ri che' re raqan chapatal chi utz che taq ri chapab'al lo re chuxe', e taq ri chapab'al lo re chuxe' xu'an ruk' bronce. E taq ri retz'eb'a'lil ruwi' ri che' re taq ri raqan re ruwaja, ri chapab'al re yey ri ketekaq re jekeb'al, wa' xu'an taq ruk' plata.
02038020	Ronoje taq ri xtaka xchapab'ex che ri Tabernáculo yey taq ri xtaka usutum rij ruwaja, wa' 'anatal ruk' bronce.
02038021	E taq wa' ri xok chupa ri xajawax che ruyakik Tabernáculo re Molob'al ib', pa k'owi ri Tzij xujikib'a' ri DIOS kuk' ri tinamit Israel. E raj levita xki'an ri ajilanik re taq wa' ruma ri taqanik xuya ri Moisés chike. Ek'u ri Itamar, ruk'ajol ri Aarón, ri kaq'atisan qasa'n chwach DIOS, e rire ri xkojow utz'ib'alil ronoje wa'.
02038022	Ri Bezaleel, ruk'ajol ri Uri yey umam ri Hur, e kuk'il ri mutza'j ralk'o'al kan ri Judá; e rire ri x'anaw re ri chak e chirij ronoje ri xtaqan ri QAJAWAL JEHOVÁ che ri Moisés ka'anik.
02038023	Ri xto'w re ri Bezaleel e ri Aholiab, ruk'ajol ri Ahisamac, e kuk'il ri mutza'j ralk'o'al kan ri Dan; rire e jun achi lik k'i uwach ri chak kuriq u'anik chwach taq k'ul, kukoj retz'eb'a'lil yey kut'is uwach, wa' ku'an ruk' chiij asuul uwach, ruk' chiij morato uwach, ruk' chiij kaq uwach yey chwach taq k'ul re saqil lino.
02038024	Ronoje ri oro xajawaxik re 'anab'al re ri Tabernáculo, wa' e ri qasa'n xkiya ri tinamit che ri QAJAWAL JEHOVÁ. Xkimol chi ronoje 21 kintaal ruk' 93 libra re oro wa' e chirij rupwaqil kachapab'ex pa ri Tabernáculo.
02038025	E taq ri tojonik xkiya ri xeb'ajilax chike ri tinamit Israel, chi ronoje xu'ana 75 kintaal ruk' 45 libra re plata, e chirij rupwaqil kachapab'ex pa ri Tabernáculo;
02038026	e taq ri paqal kiwach pa 20 junab', rike xkiya ri tojonik chikijujunal yey wa' e panik'aj che ri mey onza re plata, e chirij rupwaqil kachapab'ex pa ri Tabernáculo. Wa' wi'ke xeb'u'ana e 603,550 achijab'.
02038027	E taq ri che' re ri raqan ri Tabernáculo yey ruk' taq ri che' re ri raqan chapayom ri cortina, xuk'am b'i 75 kintaal re plata. Wa' ke'eloq e chujujunal ri chapab'al lo re chuxe', xuk'am b'i 75 libra re plata.
02038028	Ruk' taq ri 45 libra re uqax ri plata xkanaj kanoq, x'an ri chapab'al re taq ri raqan xtikik yey taq ri ketekaq re jekeb'al re yey xukoj che ri retz'eb'a'lil ruwi' taq ri che' re ri raqan xtikik.
02038029	Ri bronce xmolik re qasa'n xya' che ri QAJAWAL JEHOVÁ, xu'ana pan 53 kintaal.
02038030	Ruk' wa' wa bronce xtz'aq taq ri chapab'al lo re chuxe' taq ri che' re raqan, k'o che ri okib'al re ri Tabernáculo yey x'an ri altar re bronce, ruk' ri ko'k re bronce yey ronoje ri kachapab'ex che ri altar.
02038031	Yey ruk' wa' wa bronce x'an taq ri chapab'al lo re chuxe' taq ri che' xchapaw re taq ri cortina xusut rij ruwaja, yey taq ri che' xchapaw re ri cortina re ri okib'al b'i che ruwaja, yey x'an taq ri xtaka re ri Tabernáculo yey taq ri xtaka re xusut rij ronoje ruwaja.
02039001	E taq rachijab' k'o uk'u'xib'al kina'oj che u'anik uk'iyal taq chak, xki'an ri k'ul re kakoj che ri chak pa ri Tabernáculo, wa' xki'an ruk' k'ul asuul uwach, ruk' k'ul morato uwach yey ruk' k'ul kaq uwach, yey jenela' xki'an ri loq'olaj k'ul re kukoj ri Aarón, jela' pacha' ri xtaqan ri QAJAWAL JEHOVÁ che ri Moisés.
02039002	Ri Bezaleel xu'an ri efod, yey wa' xut'is uwach ruk' oro, ruk' taq chiij asuul uwach, ruk' morato uwach, ruk' kaq uwach yey ruk' saqil lino pach'uum uwach.
02039003	Yey xu'an perepaq che ri oro yey ruk' martillo xuch'ay uwi', tek'uchiri' xuq'at chi jisa'j re kukem chupa ri chiij asuul uwach, chupa ri morato uwach, chupa ri kaq uwach yey chupa ri saqil lino pach'uum uwach, wa' lik kok'il xu'ano, ronoje chomilaj ut'isik uwach.
02039004	Xkikoj ka'ib' (2) uwach utza'm ri k'ul pa kuchap wi rib' chwi ruteleb' cha' jela' k'u ri' utz kuk'ul rib'.
02039005	Ri paas re ximab'al rupa xu'an ruk' chomilaj retz'eb'a'lil yey xa jun xu'an che ruk' ri efod, re raj q'atisan qasa'n. Wa' xu'an ruk' chiij re oro, ruk' chiij asuul uwach, ruk' chiij morato uwach, ruk' chiij kaq uwach, yey ruk' chiij re lino pach'uum uwach, jela' pacha' ri xutaq ri QAJAWAL JEHOVÁ che ri Moisés.
02039006	Xutz'ib'aj k'u chwach ri keb' perepaq ab'aj re ónice, ri kib'i' taq kab'lajuj pamilia re Israel xtz'ib'ax chupa. Yey xukoj che wa' jutaq jisa'j oro chuchi', xki'an k'u che jela' pacha' ruchakuxik juna retalil re nak'ab'al;
02039007	Ri Bezaleel xukoj ri keb' raltaq ko perepaq ab'aj pa kuk'ul wi rib' ri k'ul chwi ruteleb', wa' kuxtab'al re e ri Aarón kuk'utub'ej kiwach raj Israel. Ronoje wa' x'anik jela' pacha' ri xtaqan ri QAJAWAL JEHOVÁ che ri Moisés.
02039008	Jenela' xu'an ri k'ul re uwa uk'u'x pectoral rub'i', wa' xu'an ruk' chomilaj retz'eb'a'lil, jela' xu'an che pacha' ri efod. Xu'an k'u ri' ruk' oro, ruk' chiij asuul uwach, ruk' chiij morato uwach, ruk' chiij kaq uwach yey ruk' chiij re saqil lino pach'uum uwach.
02039009	Junam upajik taq rukajchal utzal xu'an che yey xub'us uwach, pacha' juna b'olxa xu'an che, xuya 23 centímetro che chujujunal utzal.
02039010	Xulem chwach wa k'ul re uwa uk'u'x, kajib' (4) lema'j choom taq ab'aj: che ri nab'e lema'j xukoj jun ab'aj sárdica, jun ab'aj topacio yey jun ab'aj carbunclo;
02039011	che ruka'm lema'j xkikoj che: jun ab'aj esmeralda, jun ab'aj zafiro, yey jun ab'aj diamante.
02039012	Che rurox lema'j e xkikoj che: jun ab'aj jacinto, jun ab'aj ágata, yey jun ab'aj amatista.
02039013	Che rukaj lema'j e taq wa' ri xkikoj che: jun ab'aj berilo, jun ab'aj ónice yey jun ab'aj jaspe. Ronoje taq wa' xkoj oro chuchi' pa taq ri kech'ap wi.
02039014	Chujujunal ab'aj e tz'ib'ital chwach wi taq ri kib'i' ri kab'lajuj (12) uk'ajol ri Israel; xutz'ib'aj chwach pacha' taq retalil re nak'ab'al, chujujunal ab'aj tz'ib'ital uwach e chirij taq ri mutza'j ralk'o'al kan ri Israel.
02039015	Cha' utz xuxim ri pectoral puwi ri efod, xuyijib'a' taq kordoon pach'uum re chiij saqil oro.
02039016	Xki'an k'u ka'ib' ch'apach'aq ruk' taq jisa'j re oro yey ka'ib' ketekaq re jekeb'al re oro, yey xkikoj che ri ka'ib' utza'm ri pectoral.
02039017	Yey xukoj ri ka'ib' (2) kordoon re oro che ri ka'ib' (2) ketekaq re jekeb'al e k'o puwi' che taq ri ka'ib' (2) utza'm ri pectoral.
02039018	Ri ka'ib' chik utza'm ri kordoon xukoj che ri ch'apach'aq re oro, wa' e pa xuchap wi rib' chwi taq ruteleb' ri k'ul kukoj puwi ruq'uu', wa' xkanaj kan chwach.
02039019	Xki'an chi ka'ib' (2) ketekaq re jekeb'al re oro, xkikoj k'u lo chupa che ri ka'ib' (2) utza'm ri pectoral, wa' xk'oji' junam che ri k'ul kukoj puwi ruq'uu'.
02039020	Yey xu'an chi ka'ib' (2) ketekaq re jekeb'al re oro, wa' xukoj chwach, chuxe' taq lo ruwi ruteleb' ri k'ul kukoj puwi ruq'uu', puwi lo pa k'owi ri ximab'al re.
02039021	Tek'uchiri' e taq ri ketekaq re jekeb'al k'o che ri pectoral. Xuxim ruk' taq kordoon asuul uwach che taq ri ketekaq re jekeb'al k'o che ri efod. Jek'urila', ri pectoral xkanaj kan chwach ri efod, yey chwi ri chomilaj paas re ximab'al rupa, jela' pacha' ri xtaqan ri QAJAWAL JEHOVÁ che ri Moisés.
02039022	Ri Bezaleel xu'an ri k'ul re efod k'o raqan, ronoje asuul uwach.
02039023	Chunik'ajal ri k'ul kak'ob'ij xu'an jun upuqul pa kuju' wub'i rujolom ri Aarón, xut'is ronoje ruchi' cha' na karich'irob' taj.
02039024	Chuchi' ruxe' ri k'ul xukoj retz'eb'a'lil pacha' chi jekeb'al ch'oxch'aq katzu'nik, asuul uwach, morato uwach, kaq uwach yey lino pach'uum uwach.
02039025	Ruk' saqil oro xki'an raltaq ko kampano. Xkikoj wa' chuxo'lib'al taq ri retz'eb'a'lil ch'oxch'aq katzu'nik yey xkikoj che ronoje chi raqan ri k'ul.
02039026	Rukojik xu'ano e xujujunaj upa, xukoj jun ralko kampano yey xukoj jun retz'eb'a'lil ch'oxch'ik katzu'nik jela' pacha' ri granada. Jela' u'anik xki'an che ronoje ruchi' ruxe' ri k'ul, yey wa' re kakojik echiri' ka'an ri chak pa Rocho DIOS, ma jela' xtaqan ri QAJAWAL JEHOVÁ che ri Moisés.
02039027	Jela' k'u ri' xu'an taq ri kotoon naj raqan, xukem ruk' chiij re saqil lino, wa' re ri Aarón yey ke taq ruk'ajol.
02039028	Yey ri ch'uqub'al jolomaaj ruk' chiij re saqil lino xut'is uwach, taq ri retz'eb'a'lil ri ximab'al jolomaaj ruk' k'ul re saqil lino xu'an che. Taq ruweex kukoj chupa ruq'uu' ruk' saqil lino pach'uum x'anik.
02039029	Ri paas ximab'al re ri kipa xu'an ruk' saqil lino pach'uum yey xukem ruk' chiij asuul uwach, ruk' chiij morato uwach, yey ruk' chiij kaq uwach, choom taq ukemik uwach x'anik, ma jela' xtaqan ri QAJAWAL JEHOVÁ che ri Moisés.
02039030	Jela' k'u ri' xu'an ri ralko perepik re oro re kakoj che ri jolomaaj. Jela' xu'an che pacha' ka'an che ruchakuxik juna retalil re nak'ab'al yey xkitz'ib'aj chwach wa' wa ch'a'teem: YA'TAL PUQ'AB' RI QAJAWAL JEHOVÁ.
02039031	Yey xuxim ruk' jun kordoon asuul uwach, tek'uchiri' xkikoj chwach ri ch'uqub'al rujolom, jela' pacha' ri xutaq ri QAJAWAL JEHOVÁ che ri Moisés.
02039032	Jela' k'u ri' xk'is u'anik ronoje ri chak re ri Tabernáculo, yey ri tinamit Israel e xki'ano pacha' ri xtaqan ri QAJAWAL JEHOVÁ che ri Moisés.
02039033	Yey xkiya chwach ri Moisés ronoje taq ri xuchap wi rib' ri Tabernáculo, e taq wa': ri Ja xa kakirik re molob'al ib' ruk' ronoje ri kajawax chupa, taq ri chapab'al re ri cortina, taq ri che' chapab'al re, taq ri che' kaq'eb'ax che, taq ri raqan katikik, taq ruchapab'al lo re ruxe';
02039034	ri ch'uqub'al uwi' ri Tabernáculo 'anom ruk' utz'u'mal taq b'exex emama'ib', wa' chuq'um pa kaq, yey ri ch'uqub'al uwi' ri Tabernáculo 'anom ruk' tz'u'um choom uwach, ri cortina re chwach;
02039035	ri Kaxa re ri Tzij ujikib'am uwach ri DIOS kuk' rutinamit yey ruk' ri keb' b'ara re teleb'al re, ri tz'apab'al uwi' ri Kaxa, wa' e ri luwar re kuyb'al mak;
02039036	ri mexa ruk' ronoje taq ri kajawax che, ri pam ya'tal puq'ab' ri QAJAWAL JEHOVÁ;
02039037	ri utzuk'ulib'al q'aaq' 'anom ruk' saqil oro, ri raltaq ko uk'olib'al aceite re katzijik, wa' kikojom puwi' taq ri utzuk'ulib'al q'aaq' yey ronoje ri kajawax che, ri aceite re katzijik;
02039038	ri altar re oro, ri aceite re taq ri kaya'i' puq'ab' ri QAJAWAL JEHOVÁ, ri incienso ki' ruxlab', ri cortina re okib'al b'i chupa ri Tabernáculo;
02039039	raltar re bronce junam ruk' ruko'k re bronce, taq rub'ara re katelexik, ruk' ronoje taq ri kajawax che, ri ch'ajab'al q'ab'aaj ruk' ri uchapab'al lo re chuxe';
02039040	taq ri cortina re kusut rij ruwaja, taq ri raqan ja yey taq ri uchapab'al lo re chuxe', ri cortina re okib'al b'i che ruwaja, ruk' taq ri ximab'al re yey taq ri xtaka, yey ronoje ri kajawaxik re chupa ri Tabernáculo re Molob'al ib';
02039041	taq ri k'ul kajawaxik re kakikoj ri kakiq'atisaj qasa'n chwach ri DIOS, taq ri santowilaj k'ul kukoj ri Aarón, raj q'atisan qasa'n chwach ri DIOS, yey taq ri k'ul kakikoj ruk'ajol echiri' kechakun pa Rocho DIOS.
02039042	Jek'ula', raj Israel e xki'ano janipa ri xutaq ri QAJAWAL JEHOVÁ che ri Moisés.
02039043	Echiri' ri Moisés xril ronoje ri chak, yey rike lik e xki'an che pacha' ri xtaqan ri QAJAWAL JEHOVÁ che, xutz'onoj ri utzil chomalil re ri DIOS pakiwi' rike.
02040001	Tek'uchiri' ri QAJAWAL JEHOVÁ jewa' xub'i'ij che ri Moisés:
02040002	«Chupa ri nab'e q'iij che ri nab'e iik' re ri junab', kayak ri Tabernáculo re Molob'al ib',
02040003	kaya k'u chupa, ri Kaxa re ri Nutzij xinjikib'a' kuk' ri tinamit yey chajekeb'a' ri cortina cha' kakanaj kan parewi ri kaxa chupa ri Loq'olaj Luwar.
02040004	Tek'uchiri' chakojo b'i ri mexa yey kayijib'a' chi utz puwi' taq ri kajawax che; jenela' chakojo b'i chiri' ri tzuk'ulib'al q'aaq' yey chakojo taq ri raltaq ko uk'olib'al aceite chwi taq ri chapab'al re.
02040005	E raltar re oro re ri incienso, chaya'a chwach ri Kaxa re ri Tzij nujikib'am kuk' ri tinamit yey kajekeb'a' ri cortina che ri okib'al b'i chwach ri Tabernáculo.
02040006	E raltar pa kaporox wi ri qasa'n, chaya'a chwach ri okib'al b'i re ri Tabernáculo re Molob'al ib'.
02040007	Tek'uchiri' kaya ri ch'ajab'al q'ab'aaj chuxo'lib'al ri Tabernáculo re Molob'al ib' yey ri altar, kanojisaj k'u ri' che ya'.
02040008	Chuk'isb'al k'ut, chawoko ronoje riij ruwaja pa kak'oji' wi ri Wocho yey kajekeb'a' ri cortina che ri okib'al b'i che ruwaja.
02040009	Tek'uchiri' kak'am raceite ri kakoj puwi taq ri kaya'i' puq'ab' ri QAJAWAL JEHOVÁ yey kasoq' che ri Tabernáculo ruk' ronoje taq ri k'o chupa; kaya k'u panuq'ab' ruk' ronoje taq ri kajawax che yey jela' kakanaj kanoq ya'om panuq'ab' Ri'in.
02040010	Kasoq' aceite che raltar pa kaporox wi ri qasa'n yey ruk' ronoje taq ri kajawax che; kasantowisaj kanoq yey jela' ku'an jun altar lik santo.
02040011	Jenela' kasoq' aceite che ri ch'ajab'al q'ab'aaj ruk' ri uchapab'al lo re chuxe' yey jela' kasantowisaj kanoq.
02040012	Keb'ak'am k'u b'i ri Aarón kuk' taq ruk'ajol chwach ri okib'al b'i re ri Tabernáculo re Molob'al ib', yey chab'i'ij k'u chike keb'atinik.
02040013	Kawiq ri Aarón ruk' ri santowilaj k'ul yey kaq'ej raceite chwi rujolom yey jela' kakanaj panuq'ab' re kuq'atisaj qasa'n chinuwach Ri'in.
02040014	Tek'uchiri' chab'i'ij chike taq ruk'ajol cha' keqib' loq yey cheb'awiqa ruk' ri kikotoon naj raqan;
02040015	kaq'ej k'u aceite chwi kijolom jela' pacha' xa'an che ri kiqaw Aarón cha' jenela' rike kakiq'atisaj ri qasa'n chinuwach Ri'in. Ruma wa kakoj aceite chwi ri kijolom rike, e taq ri eralk'o'al ri Aarón ketajin loq, asu kekanajik e rike raj q'atisan qasa'n e we'in na jinta utaqexik, wa' e chirij taq chujujunal kilema'j keb'ik'owik» xcha'.
02040016	Ri Moisés e xu'an janipa ronoje ri xutaq ri QAJAWAL JEHOVÁ che.
02040017	Che ri nab'e q'iij re ri nab'e iik' chupa ruka'm junab' kelik lo Egipto, xkiyak ri Tabernáculo.
02040018	Ri Moisés xutaq u'anik ri Tabernáculo; nab'e na e xkikoj taq ri chapab'al lo re chuxe', xkikoj taq ri tz'alam, xkikoj taq ri che' re kaq'eb'axik yey xkitak'ab'a' taq ri raqan.
02040019	Xkilik' k'u ri ch'uqub'al uwi' ri Tabernáculo yey xkikoj ri jujun chik ch'uqub'al puwi' ri nab'e uch'uqub'al uwi', jela' pacha' ri xtaqan ri QAJAWAL JEHOVÁ che ri Moisés.
02040020	Ek'uchiri' xkik'am ri Tzij ujikib'am ri DIOS kuk' rutinamit, tz'ib'ital chwach ri keb' perepaq ab'aj yey xkiya chupa ri Kaxa; xkikoj k'u che ri Kaxa taq ri b'ara re katelex ruk', yey puwi' ri Kaxa xkikoj ri tz'apab'al uwi', wa' e ri luwar re kuyb'al mak.
02040021	Tek'uchiri' xkik'am b'i chupa ri Tabernáculo, ri Kaxa re Rutzij ri DIOS ujikib'am kuk' rutinamit yey xkijekeb'a' lo ri cortina pa ja cha' na kaq'alajin ta lo ri Kaxa, jela' pacha' xtaqan ri QAJAWAL JEHOVÁ che ri Moisés.
02040022	Yey chupa lo ri Tabernáculo re Molob'al ib' xkikoj ri mexa, putzal pa norte che ri Luwar Ya'tal Puq'ab' ri DIOS, chirij lo ri cortina k'o lo k'a pa ja;
02040023	yey chwi ri mexa xkichaq taq ri pam ya'tal puq'ab' ri QAJAWAL JEHOVÁ, jela' pacha' ri xtaqan ri QAJAWAL JEHOVÁ che ri Moisés.
02040024	Chupa ri Tabernáculo re Molob'al ib' xkikoj ri utzuk'ulib'al q'aaq' chwach pan ri mexa, putzal pa sur che ri Luwar Ya'tal Puq'ab' ri DIOS,
02040025	yey xkitzij k'u ri raltaq ko uk'olib'al aceite chwa ri QAJAWAL JEHOVÁ, jela' pacha' xtaqan ri QAJAWAL JEHOVÁ che ri Moisés.
02040026	Jenela' xkiya ri altar re oro re ri incienso chupa ri Tabernáculo re Molob'al ib', chwach lo ri cortina k'o lo k'a pa ja;
02040027	yey xkiporoj puwi raltar, ri incienso ki' ruxlab', jela' pacha' ri xtaqan ri QAJAWAL JEHOVÁ che ri Moisés.
02040028	Xkijekeb'a' k'u ri cortina che ri okib'al b'i che ri Tabernáculo re Molob'al ib'.
02040029	Che ri okib'al b'i che ri Tabernáculo re Molob'al ib' xkiya ri altar re ri qasa'n kaporoxik. Tek'uchiri' xkiya puwi wa', ri qasa'n re kaporoxik yey ri qasa'n re ri chomilaj harina, jela' pacha' ri xutaq ri QAJAWAL JEHOVÁ che ri Moisés.
02040030	Chuxo'lib'al ri Tabernáculo yey ri altar, xkikoj ri ch'ajab'al q'ab'aaj, xkinojisaj k'u che ya' cha' e taq raj q'atisan qasa'n utz kakich'aj ri kiq'ab' chiri'.
02040031	Ek'u ri Moisés, ri Aarón yey taq ruk'ajol ri Aarón, chiri' kakich'aj wi ri kiq'ab' yey ri kaqan.
02040032	Echiri' keb'ok b'i chupa ri Tabernáculo re Molob'al ib' yey echiri' keqib' chwa raltar, kakich'aj ri kiq'ab' yey ri kaqan, jela' pacha' ri xutaq ri QAJAWAL JEHOVÁ che ri Moisés.
02040033	Chuk'isb'al k'u re, ri Moisés xkikoj taq ri cortina re ruwaja kusut rij ri Tabernáculo yey raltar, tek'uchiri' xkikoj ri cortina che ri okib'al b'i ruwaja. Jela' k'u ri', ri Moisés xuk'is u'anikil ri chak.
02040034	Tek'uchiri' jun sutz' xuch'uq uwi' ri Tabernáculo re Molob'al ib', yey runimal uchomalil ri QAJAWAL JEHOVÁ xunojisaj upa wa Tabernáculo.
02040035	Ri Moisés na utz taj kok b'i chupa ri Tabernáculo re Molob'al ib', ma ri sutz' qajinaq puwi' wa', yey runimal uchomalil ri QAJAWAL JEHOVÁ unojisam upa.
02040036	Ma echiri' ri sutz' kayakataj b'i chwi ri Tabernáculo, ri tinamit Israel kakimaj b'i kib'e e la' e teran b'i chirij ri sutz'.
02040037	No'j we ri sutz' na kayakataj taj, ri tinamit na kakimaj tub'i ri kib'e, ma kakoye'ej na k'a jampa kayakataj ri sutz'.
02040038	Ma ri sutz' re ri QAJAWAL JEHOVÁ, e ri paq'iij k'o chwi ri Tabernáculo, ek'u ri chaq'ab' kawon q'aaq' chupa yey konoje raj Israel kakil wa'. Jela' xu'an che ronoje ri kib'e xeb'in wi.
03001001	Ri QAJAWAL JEHOVÁ xusik'ij ri Moisés yey xch'aw lo che chupa ri Tabernáculo re Molob'al ib'.
03001002	Xub'i'ij k'u che ri Moisés cha' kuya taq wa' wa pixab'anik chike ri tinamit Israel: «Echiri' k'o junoq kuk'am lo uqasa'n re awaj chinuwach Ri'in, utz chuk'ama lo wa' chikixo'lib'al taq ruchikop o chikixo'lib'al taq rub'exex yey taq rukaprux.
03001003	We ri qasa'n re kaporoxik kaya'i' chinuwach Ri'in e juna chikop, ri' chirajawaxik e juna toro lik choom uwach; cha' Ri'in lik kuk'ul nuk'u'x. Chirajawaxik k'u ri' kaq'atisax chinuwach Ri'in che ri okib'al re ri Tabernáculo re Molob'al ib'.
03001004	E ri kaya'w rawaj re kaporox chinuwach Ri'in, karuxlanisaj ruq'ab' puwi rujolom rawaj, ruk' wa' e Ri'in kank'ul ruqasa'n re tojob'al re rumak yey jela' Ri'in kankuy umak.
03001005	Kutoq' k'u uqul ri toro chinuwach Ri'in yey e taq ruk'ajol ri Aarón, wa' e taq raj q'atisan qasa'n; rike kakiq'atisaj ri kik', tek'uchiri' kakimak'ama' pa taq ronoje utzal raltar, wa' e raltar k'o chupa ri okib'al che ri Tabernáculo re Molob'al ib'.
03001006	E ri kaya'w rawaj re kaporoxik chinuwach Ri'in, kuch'ol rutz'u'malil rawaj yey ku'an k'u chi pera'j ri ti'iij.
03001007	Yey e taq ruk'ajol ri Aarón, taq raj q'atisan qasa'n, e rike kakikoj q'aaq' puwi raltar yey kakinuk' ri si' puwi'.
03001008	Tek'uchiri' puwi wa', kakilem ri ti'ij 'anom chipera'j, junam ruk' rujolom rawaj yey rumanteki'il taq ri rixkolob'.
03001009	E ri kaya'w re rawaj kuk'am taq ri rixkolob', ruk' taq ri raqan, wa' kuch'aj ruk' ya' yey e raj q'atisan qasa'n kuporoj ronoje puwi raltar. Wa' e jun qasa'n re kaporoxik, jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ.
03001010	No'j we ri qasa'n re kaporox chinuwach k'amatal lo chikixo'l taq ri b'exex o chikixo'l taq ri kaprux, ri' chirajawaxik e jun b'exex ma' o jun kaprux ma' lik choom uwach.
03001011	E ri kaya'w ri qasa'n, kutoq' uqul rawaj chinuwach Ri'in putzal puwikiq'ab' che raltar; yey e taq k'u ruk'ajol ri Aarón, taq raj q'atisan qasa'n, kakimak'ama' ri kik' re rawaj pa taq ronoje utzal raltar.
03001012	E ri kaya'w ri qasa'n ku'an chi pera'j rawaj, tek'uchiri' e taq raj q'atisan qasa'n kakilem taq ri ti'ij 'anom chipera'j puwi ri si' kaqa'w chwi raltar; wa' junam ruk' rujolom rawaj yey rumanteki'il taq ri rixkolob'.
03001013	E ri kaya'w re rawaj, kuk'am taq ri rixkolob' ri chikop yey ruk' taq ri raqan, wa' kuch'aj ruk' ya' yey e raj q'atisan qasa'n kuporoj ronoje puwi raltar. Wa' e jun qasa'n re kaporoxik, e jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ.
03001014	Yey we ri qasa'n re kaporox chinuwach e jun tz'ikin, ri' chirajawaxik e jun xmukur o juna ralko palomax.
03001015	Ek'u raj q'atisan qasa'n kuk'am b'i ri tz'ikin puwi raltar yey kuk'oqij rujolom, tek'uchiri' kuporoj wa' puwi raltar, ek'u rukik'el kuyitz' pa jun utzal raltar.
03001016	Karesaj k'u ri' rub'uch ri tz'ikin ruk' ronoje ri retzelal yey kuk'aq b'i pa releb'al q'iij che raltar; wa' e pa kumol wi rib' ri ch'ulilaj chaaj.
03001017	Tek'uchiri' kuchap che ruxik' ri tz'ikin, kujaq upa, no'j na ku'an ta keb' pera'j che. E k'u ri ku'an che e kuporoj chwi taq ri si' kaqa'w puwi raltar. Wa' e jun qasa'n re kaporoxik, e jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ.
03002001	Echiri' k'o junoq kuk'am lo uqasa'n re trigo chinuwach Ri'in, wa' chirajawaxik e kuk'am lo ri chomilaj harina, puwi k'u ri' wa' kuq'ej aceite yey kujopopej incienso puwi'.
03002002	Tek'uchiri' kuk'am b'i chike taq ruk'ajol ri Aarón, taq raj q'atisan qasa'n yey jun k'u chike wa' kuk'am jumoq' che ri chomilaj harina k'o chi aceite che, junam ruk' ronoje ri incienso jopopem puwi'. Kuporoj k'u ri' puwi raltar yey wa' e jun qasa'n re kuxtab'al re ri kan'an Ri'in iwuk'. Wa' e jun qasa'n kaya'ik lik kuk'ul nuk'u'x Ri'in In IWAJAWAL JEHOVÁ.
03002003	Ek'u ri qasa'n re ri chomilaj harina kakanaj kanoq, wa' xew taqalik kaya' che ri Aarón kuk' taq ruk'ajol. E wa' wa juch'ob' qasa'n e más loq'olaj uq'iij chwa taq ri qasa'n kaya' chinuwach Ri'in In IWAJAWAL JEHOVÁ.
03002004	We k'o junoq kuya juna uqasa'n re chaq'isam pa orna, ri' chirajawaxik e ku'an ri pam ketekaq piim ruk' chomilaj harina yoq'om aceite chupa yey na jinta levadura kukoj che; o ku'an pam xax watz'atz', kusoq' aceite puwi' no'j na jinta levadura kukoj che.
03002005	We raqasa'n kaya'o e chaq'isam pa xaltiin, ri' chirajawaxik e ka'ani' ruk' chomilaj harina yoq'om aceite chupa no'j na jinta levadura che.
03002006	Ka'an k'u ch'aqa'ta'q che yey kakoj aceite puwi', ma wa' e jun qasa'n re trigo.
03002007	We raqasa'n kaya'o e chaq'isam pa xun, ri' chirajawaxik e ka'ani' ruk' chomilaj harina yey kojotal aceite ruk'.
03002008	Echiri' yijb'ital chi raqasa'n ruk' ronoje wa', ri' kak'am b'i chinuwach Ri'in yey kaya che raj q'atisan qasa'n, e k'u ri' rire kuq'atisaj puwi raltar.
03002009	E raj q'atisan qasa'n kuk'am k'enoq che ri qasa'n yey kuporoj k'u puwi raltar. Wa' e jun qasa'n kaya'ik re kuxtab'al re ri kan'an Ri'in iwuk'. Ek'u jun qasa'n ri' lik kuk'ul nuk'u'x Ri'in In IWAJAWAL JEHOVÁ.
03002010	Yey e ri qasa'n re trigo kakanaj kanoq, ruma e ruk'il ri qasa'n lik loq'olaj uq'iij chinuwach Ri'in, wa' xew taqalik kaya' che ri Aarón kuk' taq ruk'ajol.
03002011	Na jinta juna qasa'n re trigo kaq'atisax chinuwach Ri'in we kojotal levadura ruk', ma e ri levadura yey ruwa'al kab' na ub'e taj kaporoxik re qasa'n chinuwach Ri'in In IWAJAWAL JEHOVÁ.
03002012	E ri levadura yey ruwa'al kab', utz kaya'i' chinuwach Ri'in pa qasa'n re ri nab'e taq ujiq'ob'alil tiko'n no'j wa' na utz taj kaporox puwi raltar re qasa'n kaya'i' chinuwach Ri'in In IWAJAWAL JEHOVÁ.
03002013	Che taq k'u ronoje riqasa'n kiya chinuwach Ri'in re trigo, chirajawaxik kikoj atz'aam che. Lik mik'ow chik'u'x kikoj ratz'aam re tzij nujikib'am uwach Ri'in, che taq riqasa'n re trigo. Che k'u ronoje ri' riqasa'n kiya'o lik chirajawaxik kikoj ratz'aam che.
03002014	We k'o junoq kuya juna uqasa'n chinuwach Ri'in re trigo o re cebada re nab'e taq uwach ri tiko'n, ri' chirajawaxik e kuk'am taq lo ruwach ri trigo o ri cebada k'a rax uxe', chaqom uwi' yey k'ilital chwi q'aaq'. E k'u uqasa'n ri' re nab'e taq uwach tiko'n.
03002015	Puwi k'u ri' wa' chirajawaxik kaq'ej aceite yey incienso, ma wa' e uqasa'n re trigo.
03002016	Ek'u ri' raj q'atisan qasa'n kuporoj k'enoq che ri trigo k'ak' yey chaqom uwi', wa' junam ruk' ronoje ri incienso yey raceite; ku'ana k'u jun qasa'n kuxtab'al taq re ri kan'an Ri'in iwuk'. Wa' e jun qasa'n kaya'i' chinuwach Ri'in In IWAJAWAL JEHOVÁ.
03003001	Echiri' k'o junoq kuya uqasa'n re utzil k'oleem chinuwach Ri'in yey ku'an ruk' juna chikop: wa' e juna b'aka o juna toro, ri' chirajawaxik e jun awaj lik choom uwach.
03003002	Ek'u ri kaya'w rawaj re qasa'n karuxlanisaj ruq'ab' puwi rujolom, yey kutoq' k'u uqul ri' rawaj chiri' che ri okib'al re ri Tabernáculo re Molob'al ib'. Yey taq ruk'ajol ri Aarón, raj q'atisan qasa'n, kakimak'ama' ri kik' pa taq ronoje utzal raltar.
03003003	E ri kaya'w re rawaj re ri qasa'n re utzil chomal, chirajawaxik e taq karesaj wa' che ruqasa'n re kuya chinuwach Ri'in: rumanteki'il k'o puwi taq ri rixkolob' yey ri k'o che taq ri uchapom rib' che wa'.
03003004	Jenela', ri keb' urinyoon yey rumanteki'il k'o chirij wa', ruk' taq rumanteki'il ruwi ra' yey rumanteki'il ruseseb'; wa' kesax junam ruk' taq rurinyoon.
03003005	E taq k'u ruk'ajol ri Aarón kakiporoj ronoje wa' chwi raltar, puwi rawaj katajin uporoxik chwi taq ri si' kaqa'w puwi raltar. Wa' e jun qasa'n re kaya'ik lik kuk'ul nuk'u'x Ri'in In IWAJAWAL JEHOVÁ.
03003006	No'j we ri qasa'n re utzil k'oleem kaya' chinuwach Ri'in, e jun b'exex ma' o ati', ri' chirajawaxik e kaya'i' jun awaj lik choom uwach.
03003007	We e jun q'apoj b'exex ri kaya' chinuwach Ri'in re qasa'n,
03003008	ri' e ri kaya'w re karuxlanisaj ruq'ab' puwi rujolom rawaj, tek'uchiri' kutoq' uqul chwach ri Tabernáculo re Molob'al ib'. E taq k'u ri' ruk'ajol ri Aarón, taq raj q'atisan qasa'n, kakimak'ama' ri kik' re rawaj pa taq ronoje rutzal raltar.
03003009	E ri kaya'w re rawaj re ri qasa'n re utzil chomal, chirajawaxik e taq karesaj wa' che ruqasa'n re kuya chinuwach Ri'in: wa' e ruje' ruk' ronoje rumanteki'il k'o che, kuq'ata lo wa' che rutza'm riij rawaj, ruk' rumanteki'il k'o puwi taq ri rixkolob' yey ri k'o che taq ri uchapom rib' che wa'.
03003010	Jenela', kesax ri keb' urinyoon yey rumanteki'il k'o chirij wa', ruk' taq rumanteki'il ruwi ra' yey rumanteki'il k'o che ruseseb'; wa' kesax junam ruk' taq rurinyoon.
03003011	Ek'u raj q'atisan qasa'n kuporoj ronoje wa' puwi raltar, ek'u jun qasa'n ri' re katijik lik kuk'ul nuk'u'x kaya'i' chinuwach Ri'in In IWAJAWAL JEHOVÁ.
03003012	No'j we rawaj re qasa'n kaya'i' chinuwach Ri'in e jun kaprux ati',
03003013	ri kaya'w re e karuxlanisaj ruq'ab' puwi rujolom rawaj, tek'uchiri' kutoq' uqul chwach ri Tabernáculo re molob'al ib'. E taq k'u ri' ruk'ajol ri Aarón, taq raj q'atisan qasa'n, kakimak'ama' ri kik' re rawaj pa taq ronoje rutzal raltar.
03003014	E ri kaya'w re rawaj, chirajawaxik e taq karesaj wa' re ruqasa'n kuya chinuwach Ri'in: rumanteki'il k'o puwi taq ri rixkolob' yey ri k'o che taq ri uchapom rib' che wa'.
03003015	Jenela' kesax ri keb' urinyoon yey rumanteki'il k'o chirij wa', ruk' taq rumanteki'il ruwi raa', yey rumanteki'il k'o che ruseseb', wa' kesax junam ruk' taq rurinyoon.
03003016	Tek'uchiri' raj q'atisan qasa'n kuporoj ronoje wa' puwi raltar, e k'u jun qasa'n ri' re katijik lik kuk'ul nuk'u'x kaya' chinuwach Ri'in. Ronoje rumanteki'il wa' lik we Ri'in In IWAJAWAL JEHOVÁ.
03003017	Wa' e jun taqanik katiki' kanoq chike riwalk'o'al ri'ix e chirij taq ri kilema'j e teran lo chiwij. Tob' pa taq k'u ix jeqel wi ri', mitij rumanteki'il rawaj yey mitij ne ti'ij k'o kik' che» xcha'.
03004001	Ek'u ri QAJAWAL JEHOVÁ xch'a't ruk' ri Moisés yey xub'i'ij che:
03004002	«Chab'i'ij wa' chike ri tinamit Israel: We k'o junoq e la' na u'anikil taj kamakun chirij junoq che taq ri nutaqanik Ri'in yey ku'an k'u ri lik na ub'e taj, ri' jewa' ri ka'an che:
03004003	We ri xmakunik e ri ajwach ke raj q'atisan qasa'n, ri q'ejom aceite chwi ujolom, e ri' rumak kakeqelej ri tinamit, yey chirajawaxik kukamisaj jun toro choom uwach chinuwach Ri'in re qasa'n re tojob'al re rumak rire.
03004004	Kuk'am k'u b'i ri' ri toro chinuwach, che ri okib'al re ri Tabernáculo re Molob'al ib', chiri' k'u ri' karuxlanisaj ruq'ab' puwi rujolom rawaj, ek'uchiri' kutoq' uqul chinuwach Ri'in.
03004005	Ek'u ri ajwach ke raj q'atisan qasa'n, ri q'ejom aceite chwi ujolom, kuk'am jub'iq' che rukik'el ri toro yey kuk'am k'u b'i che ri okib'al re ri Tabernáculo re Molob'al ib'.
03004006	Chiri' k'u ri' e kumu' ruwi uq'ab' chupa ri kik' yey wuqub' (7) laj k'ut kukitzika' chinuwach Ri'in, wa' e chwa pana ri cortina ch'uquyum re ri loq'olaj Luwar.
03004007	Yey kusoq' ne jub'iq' kik' che taq ri uk'a' k'o che raltar, e pa kab'uqix wi ri incienso lik ki' ruxlab'. Wa' e ri k'o chinuwach Ri'in chupa ri Tabernáculo re Molob'al ib', e k'u ri kik' re ri toro kakanaj kanoq, kuq'ej chiraqan raltar pa kaya'i' wi taq rawaj re ri qasa'n kaporox chinuwach Ri'in; wa' k'o pa okib'al che ri Tabernáculo re Molob'al ib'.
03004008	Ek'uchiri', che ri toro re ri qasa'n kakamisax re tojob'al rumak rire, karesaj taq rumanteki'il k'o puwi taq ri rixkolob' yey ri k'o che taq ri uchapom rib' che wa',
03004009	jenela', ri keb' urinyoon yey rumanteki'il k'o chirij wa', ruk' taq rumanteki'il ruwi ra' yey rumanteki'il ruseseb'; wa' kesax junam ruk' taq rurinyoon,
03004010	jela' pacha' ri ka'an che ri chikop echiri' kaya'i' ri qasa'n re utzil k'oleem chwi raltar. Ek'u raj q'atisan qasa'n, kuporoj wa' puwi raltar pa kaya'i' wi taq rawaj re keporox chinuwach Ri'in In IWAJAWAL JEHOVÁ.
03004011	No'j ek'u rutz'u'malil ri toro, ruk' ronoje ruti'jil, junam ruk' rujolom yey taq ri raqan, ruk' taq ri rixkolob' yey ri rachaq,
03004012	wa' ke'elawi e ronoje ri toro, kesax b'i chirij ri tinamit cha' ke'yo'q pa jun luwar yijb'italik lik e uwach re wa', e pa kaya'i' wi ri ch'ulilaj chaaj. Kaporox k'u ri' pa q'aaq' puwi uk'iyal si'.
03004013	Yey we e konoje ri tinamit e aj Israel ri kemakunik, yey na u'anikil taj kemakun chirij ri nutaqanik Ri'in, jela' k'u ri' e keqelem ri mak ruma wa'.
03004014	Maji chi k'u ri' kaketa'maj ri kimak ki'anom, chirajawaxik e la' chi konoje kakikamisaj jun toro re ri qasa'n re tojob'al re ri kimak. Wa' kakik'am b'i chwach ri Tabernáculo re Molob'al ib'.
03004015	Chiri' k'u ri', e konoje ri nimaq winaq re ri tinamit kakuxlanisaj ri kiq'ab' puwi rujolom ri toro e la' chinuwach Ri'in yey chiri' k'u ri' katoq' wi uqul ri toro.
03004016	Yey ek'u ri' ri k'amal kiwach raj kaq'atisan qasa'n, ri q'ejom aceite chwi ujolom, kuk'am b'i k'enoq che rukik'el ri toro chupa ri Tabernáculo re Molob'al ib'.
03004017	Kumu' k'u ruwi uq'ab' chupa ri kik', yey wuqub' (7) laj kukitzika' chinuwach Ri'in, wa' e chwach pana ri cortina ch'uquyum uwach ri loq'olaj Luwar.
03004018	Kusoq' k'u jub'iq' kik' che taq ri uk'a' k'o che raltar, wa' e ri k'o chinuwach chupa ri Tabernáculo re Molob'al ib'. Yey e k'u ri kik' re ri toro kakanaj kanoq, kuq'ej chiraqan raltar pa kaya'i' wi taq rawaj re keporox chinuwach Ri'in; wa' k'o pa okib'al che ri Tabernáculo re Molob'al ib'.
03004019	Yey karesaj k'u ronoje rumanteki'il ri toro, cha' kuporoj puwi raltar.
03004020	Jela' ka'an che ri toro pacha' ri ka'ani' che ri toro re ri qasa'n kakamisax re ri tojob'al re ri mak. Jek'ula' e raj q'atisan qasa'n, kukamisaj rawaj re ri tojob'al re ri mak re ri tinamit, yey jela' kankuy kimak.
03004021	Tek'uchiri' karesaj b'i ri toro chirij ri tinamit yey kuporoj, jela' pacha' ri xu'an che ri nab'e toro; ma e ukamisaxik wa' rawaj re kakamisax re ri tojob'al ri kimak ri tinamit.
03004022	Yey we e juna aj k'amal wach ri kamakun chirij taq ri nutaqanik Ri'in, jela' k'u ri' kareqelej ri mak ruma wa', tob' na u'anikil taj kamakunik.
03004023	Maji chi k'u ri' kareta'maj rumak u'anom, chirajawaxik kuk'am b'i re uqasa'n, jun kaprux ma' lik choom uwach.
03004024	Karuxlanisaj k'u ruq'ab' puwi rujolom rawaj chinuwach Ri'in, yey kutoq' uqul pa kekamisax wi rawaj re ri qasa'n re keporox chwi raltar; ma wa' e ukamisaxik rawaj re kakamisax re ri tojob'al re rumak juna aj k'amal wach.
03004025	Tek'uchiri', e raj q'atisan qasa'n kumu' ruwi uq'ab' ruk' jub'iq' kik' re rawaj, ri xkamisax re ri tojob'al re rumak raj mak yey kusoq' che ri uk'a' k'o che raltar, pa kaya'i' wi taq rawaj re ri qasa'n re kaporoxik; e k'u ri kik' re ri toro kakanaj kanoq, kuq'ej chiraqan wa' wa altar.
03004026	Kuporoj k'u ronoje rumanteki'il rawaj puwi raltar, jela' pacha' ri ka'an che rumanteki'il rawaj kakamisaxik re utzil chomal. Jek'uri'la', raj q'atisan qasa'n ku'an jun tojob'al re ri mak re raj k'amal wach yey jela' Ri'in kankuy umak.
03004027	Yey we junoq chike ri tinamit kamakun chirij taq ri nutaqanik, jek'uri'la' kareqelej ri mak ruma wa', tob' na u'anikil taj kamakunik.
03004028	Maji chi k'u ri' kareta'maj ri mak u'anom, chirajawaxik wi kuk'am b'i re uqasa'n ruma ri mak, jun kaprux ati' lik choom uwach, ruma ri mak u'anom.
03004029	Karuxlanisaj k'u ruq'ab' puwi rujolom rawaj re ri qasa'n re kakamisax puk'axel ruk'aslemal rire, tek'uchiri' kutoq' uqul pa kekamisax wi rawaj re ri qasa'n re kaporoxik.
03004030	Ek'u raj q'atisan qasa'n, kumu' ruwi uq'ab' ruk' jub'iq' kik' re rawaj yey kusoq' che taq ri uk'a' k'o che raltar re ri qasa'n kaporoxik. Ek'u ri kik' kakanaj kanoq kuq'ej chiraqan wa' wa altar.
03004031	Chirajawaxik k'ut karesaj ronoje rumanteki'il rawaj, jela' pacha' ri x'an che rawaj re ri qasa'n re utzil k'oleem yey kuporoj k'u puwi raltar. Wa' e jun qasa'n re kaya'ik lik kuk'ul nuk'u'x Ri'in In IWAJAWAL JEHOVÁ. Jek'uri'la', raj q'atisan qasa'n ku'an jun tojob'al re ri mak re ri xmakunik yey jela' Ri'in kankuy umak.
03004032	Yey we ri tikawex kuk'am lo jun q'apoj b'exex re kukamisaj re ri qasa'n re ri josq'inik re ri mak, ri' chirajawaxik wi kuk'am lo jun b'exex ati', lik choom uwach.
03004033	Karuxlanisaj k'u ruq'ab' puwi rujolom rawaj, ri kakamisax re ri tojob'al re rumak rire, tek'uchiri' kutoq' uqul rawaj pa kekamisax wi rawaj re ri qasa'n re kaporoxik.
03004034	Tek'uchiri' raj q'atisan qasa'n, kumu' ruwi uq'ab' ruk' jub'iq' kik' re rawaj kakamisax re ri tojob'al re rumak raj mak; yey kusoq' che taq ri uk'a' k'o che raltar re ri qasa'n kaporoxik yey ek'u ri kik' kakanaj kanoq kuq'ej chiraqan wa' wa altar.
03004035	Yey karesaj k'u ronoje rumanteki'il rawaj, jela' pacha' ri x'an che ri b'exex re ri qasa'n re utzil chomal. Yey kuporoj k'u rumanteki'il puwi raltar, wa' ku'an puwi ri qasa'n porotal chinuwach Ri'in. Jek'uri'la', raj q'atisan qasa'n ku'an jun tojob'al re ri mak re ri xmakunik yey jela' Ri'in kankuy umak.
03005001	We ek'u la' k'o junoq na karaj taj kuq'alajisaj janipa ri xrilo o xuto, ri' kareqelej mak ruma wa'.
03005002	Jenela' we k'o junoq na kape ta che k'o xuchina'aj yey wa' lik na utz ta uwach kachina'axik; ruma ri' na utz taj kaqib' chinuwach Ri'in yey kareqelej mak ruma ri xu'ano. Wa' e pacha' ri kuchap juna awaj kaminaq: aj uwaja o aj upa taq che' yey e kuk'il ri na ketij taj; o rawaj kapoq' kiwach chikik'iyal.
03005003	We e la' k'o junoq na kape ta che k'o xuchina'aj che juna tikawex na utz taj kaqib' chinuwach, e ri' wa' rire na utz taj kaqib' chinuwach Ri'in. Yey we xunab'ej sa' ri xu'ano, ri' kareqelej mak ruma wa'.
03005004	We k'o junoq ruk' ruch'a'teem kujikib'a' uwach ku'an ri utz o ri na utz taj, e pacha' taq ri jujun tzij kajikib'ax uwach xa pa ch'u'jilal yey laj na xuch'ob' ta chi utz ri xub'i'ij. No'j we xunab'ej na ub'e ta ri xujikib'a' uwach, ri' kareqelej mak ruma ri xu'ano.
03005005	Ek'u ri kareqelej junoq che taq wa' wa na utz taj ka'anik, ri' chirajawaxik kuq'alajisaj sa' puwi' xmakun wi.
03005006	E k'u ri ku'ano e kuk'am b'i jun awaj re kakamisaxik, re ri qasa'n re ri tojob'al re rumak, kuya wa' ruma ri mak xu'ano yey ri' e juna b'exex ati' o juna kaprux ati', kuk'am lo chikixo'l taq ri rawaj. Jek'ula' ku'an raj q'atisan qasa'n che utojik rumak wa tikawex.
03005007	We k'o k'u junoq na katz'aqat ta rurajil re kuloq' juna ralko q'apoj b'exex, e ri ku'ano e kuk'am b'i chinuwach Ri'in ruqasa'n re tojob'al re rumak; yey wa' e keb' (2) xmukur o keb' (2) raltaq ko palomax. Jun chike rawaj, kukamisaj ruma ri josq'inik re ri mak yey ri jun chik e re ri qasa'n kaporoxik.
03005008	Chirajawaxik k'u ri' kuk'am b'i wa' ruk' raj q'atisan qasa'n, cha' nab'e kuk'am b'i rawaj kakamisax re ri tojob'al re ri mak chinuwach Ri'in. Ek'u ru'anik ku'ano e kub'aq'atij ruqul ri tz'ikin no'j na asu ta kuch'upij rujolom.
03005009	Tek'uchiri' ruk' jub'iq' kik' re rawaj xkamisax re ri tojob'al re rumak raj mak, kukitzika' che jun utzal raltar yey ek'u ri kik' kakanaj kanoq, kuyitz' chiraqan raltar, ma wa' e jun awaj xkamisax chinuwach Ri'in re ri tojob'al re rumak re raj mak.
03005010	Ruk' ruka'm tz'ikin, wa' e jun qasa'n re kuporoj chinuwach Ri'in, e pacha' ri xex ka'an wi. Jek'uri'la' raj q'atisan qasa'n, kuya ri qasa'n re ri tojob'al re rumak raj mak yey jela' e Ri'in kankuy umak.
03005011	Yey we e wa tikawex na katz'aqat tane ruk' rurajil re keb'uloq' juk'ulaj xmukur o juk'ulaj raltaq ko palomax, ek'u ri' ri ku'ano e kuk'am b'i re uqasa'n kajib' libra che ri chomilaj harina, ma e jun qasa'n wa' re kaya' ruma ri qasa'n re ri tojob'al re rumak raj mak; yey wa' na kakoj ta aceite ruk' yey na kakoj tane incienso ruk'.
03005012	Kuk'am k'u b'i wa harina ruk' raj q'atisan qasa'n yey kuk'am jumoq' che, ek'u kuxtab'al re ri kan'an Ri'in iwuk', kuporoj k'u puwi raltar junam ruk' ri qasa'n kaya'i' chinuwach Ri'in. Wa' e jun qasa'n re ri tojob'al re rumak raj mak.
03005013	Jek'uri'la', raj q'atisan qasa'n kuya ri qasa'n re ri tojob'al re ri mak, xa tob' sa' ri mak u'anom, yey jela' e Ri'in In IWAJAWAL JEHOVÁ kankuy umak. E taq k'u ruqax ri qasa'n, wa' re kaya' che raj q'atisan qasa'n, jela' pacha' ri ka'an ruk' ri qasa'n re ri chomilaj harina» xcha'.
03005014	Ek'u ri QAJAWAL JEHOVÁ xch'a't ruk' ri Moisés cha' kub'i'ij wa' chike ri tinamit:
03005015	«E juna tikawex ku'an ri lik na ub'e taj yey kamakun chirij taq ri ya'tal panuq'ab' Ri'in, tob' na u'anikil taj ku'ano; ri' chirajawaxik kuk'am lo chikixo'l rub'exex, jun b'exex ma' lik choom uwach. Kuya k'u ri' re uqasa'n chinuwach Ri'in ruma ri xreqelej. Kakoji' k'u rajil rawaj ruk' saqapwaq, wa' e chirij ri pwaq kachapab'ex chupa ri Tabernáculo, e k'u jun qasa'n ri' kaya' ruma ri mak xreqelej.
03005016	Ek'u ri' wa tikawex chirajawaxik kutoj ri rajil janipa ri ya'tal panuq'ab' Ri'in, ma xu'an ri lik na ub'e taj, yey k'a k'o ne jun uro' (5ª) parte che wa' wa qasa'n kuya puwi', cha' kuya puq'ab' raj q'atisan qasa'n. Ek'u raj q'atisan qasa'n, kukamisaj ri b'exex ma' re ri qasa'n re tojob'al rumak ri xreqelej mak, yey jela' Ri'in kankuy umak.
03005017	We k'o junoq na u'anikil taj kamakunik yey ku'an ri na utz taj che junoq che taq ri nutaqanik Ri'in, ri' wa' e mak yey kareqelej k'u ri'.
03005018	Ruk' k'u raj q'atisan qasa'n, kuk'am b'i rawaj kakamisax ruma ri mak xreqelej; yey ri rajil kojotalik, e re jun b'exex ma' lik choom uwach, kak'am lo chikixo'l taq ri b'exex. Ek'u raj q'atisan qasa'n, kuya jun qasa'n re tojob'al ruma ri xreqelej ri jun x'anaw ri palajinik chirij ri taqanik, tob' na u'anikil taj xu'ano yey jela' Ri'in kankuy umak.
03005019	Wa' e jun qasa'n ruma ri mak xreqelej, ma e wa' wa tikawex pa qatzij wi e xreqelej ri palajinik xu'an chinuwach Ri'in» xcha'.
03006001	Ek'u ri QAJAWAL JEHOVÁ jewa' xub'i'ij che ri Moisés:
03006002	«We k'o junoq ku'an ri na utz taj yey kamakun chwij Ri'in, ruma ku'an raq'ub'al che ri ratz-uchaq', ruk' taq ri uya'om kan rire puq'ab' re kuchajij o kuchiq'imaj, o ku'an eleq' che o na kuya ta chi che janipa ri taqal che rire;
03006003	o e pacha' junoq k'o xusik'o yey reta'am re ri ratz-uchaq' yey na kub'i'ij taj we k'o ruk' sa' ri xusik'o, o kujikib'a' uwach ruch'a'teem panub'i' Ri'in lik chakojo' are' ri kub'i'ij yey na qatzij taj, ri' wa' e ruk'il taq ri kamakun wi ri tikawex.
03006004	Kareqelej k'u mak ri' ruma wa'. E k'u ri ku'ano e kutzelej janipa ri releq'am, o janipa ri umajom che junoq chik; kutzelej ne janipa ri ya'tal kan puq'ab' kuchajij, yey kutzelej ne sa' ri usik'om tob' na ub'i'im taj we ruk' rire k'owi.
03006005	O tob' ne sa' ri ujikib'am uwach yey wa' na qatzij taj. Ri' kutzelej ronoje che ri rajaw yey k'a k'o ne jun uro' (5ª) parte kuya puwi wa'. Kuya wa' chupa ruq'ijol, echiri' kuya rawaj re kakamisax re ruqasa'n re tojob'al re ri xreqelej chinuwach Ri'in.
03006006	E k'u ri' kuk'am b'i chinuwach Ri'in e jun b'exex ma' lik choom uwach, kuk'am lo chikixo'lib'al rub'exex; wa' kakamisax uqasa'n re tojob'al re ruma ri xreqelej. Yey ri rajil wa' at katkojow re. Yey raj mak ku'ya'a che raj q'atisan qasa'n cha' kukamisaj wa' chinuwach, ruma ri mak xreqelej.
03006007	Jek'uri'la', raj q'atisan qasa'n kukamisaj rawaj, re ku'an jun tojob'al ruk' uqasa'n re raj mak yey tob' sa' taq k'u ri' ri mak reqelem, e Ri'in In IWAJAWAL JEHOVÁ kankuy umak» xcha'.
03006008	Ri QAJAWAL JEHOVÁ jewa' xub'i'ij che ri Moisés:
03006009	«E taq pixab'anik wa' chaya'a chike ri Aarón kuk' taq ruk'ajol, puwi su'anik kaya'i' ri qasa'n re kaporox chinuwach Ri'in: Rawaj re kaporox chwi raltar, wa' kaya'i' kan chwi ri q'aaq' re raltar ronoje la jun aq'ab' k'a aniim chuka'm q'iij, yey ri q'aaq' e la' kajumuw chuxe' ronoje la jun aq'ab'.
03006010	E k'u raj q'atisan qasa'n kukoj rukotoon naj raqan, ruk' taq ri wexaaj re kukoj lo chupa, 'anatal ronoje taq wa' ruk' chomilaj k'ul re lino. Kujok k'u ri chaaj re rawaj xporox chwi ri q'aaq' re raltar yey kuya k'u wa' putzal che raltar.
03006011	Tek'uchiri' raj q'atisan qasa'n ku'jala ruq'uu', kukoj b'i jujun chik k'ul, cha' kuk'am b'i ri chaaj pa jun luwar yijb'italik lik e uwach re wa'.
03006012	Lik k'u chirajawaxik ri' e ri q'aaq' puwi raltar e la' xaqi kajumuwik, na utz taj we kaya' luwar che kachupik. Chirajawaxik ronoje anim, e raj q'atisan qasa'n kukoj más si' puwi raltar, cha' puwi wa' kuya rawaj re kaporoxik, yey kuporoj rumanteki'il rawaj xkamisaxik, re qasa'n re utzil k'oleem chinuwach Ri'in.
03006013	Lik k'u chirajawaxik ri' e ri q'aaq' puwi raltar e la' xaqi kajumuwik, na utz taj we kaya' luwar che kachupik.
03006014	E k'u taq pixab'anik wa' puwi taq ri qasa'n re ri chomilaj harina: E taq raj q'atisan qasa'n, e kakiya ri qasa'n chwach raltar chinuwach Ri'in.
03006015	Jun k'u chike raj q'atisan qasa'n kuk'am jumoq' che ri chomilaj harina ya'tal chi pa qasa'n, wa' k'o aceite che yey ruk' ronoje ri incienso, ri k'o puwi ri qasa'n re ri chomilaj harina. Ronoje k'u ri' wa' kuporoj puwi raltar, cha' e jun qasa'n re kuxtab'al re ri kan'an Ri'in iwuk' yey e jun qasa'n re kaya'ik lik kuk'ul nuk'u'x Ri'in In IWAJAWAL JEHOVÁ.
03006016	Yey e k'u ruqax ri qasa'n kakanaj kanoq, wa' kakitij ri Aarón junam kuk' ruk'ajol, xew k'u ri' ma na kakikoj ta levadura ruk'; yey ke'kitija chupa juna luwar ya'tal puq'ab' ri QAJAWAL JEHOVÁ, che ruwaja re ri Tabernáculo re Molob'al ib'.
03006017	Wa' wa qasa'n na katzak ta ruk' levadura, ma e qasa'n wa' porotalik yey e ri taqalik kakitij taq raj q'atisan, ma wa' e lik loq'olaj uq'ij. E jela' pacha' ri qasa'n re rawaj kakamisax ruma ri josq'inik re rumak raj mak yey e pacha' ri qasa'n ruma ri mak keqelexik.
03006018	Konoje ri ralk'o'al ri Aarón e achijab', taqal chike kakitij wa' wa qasa'n kaya' chinuwach Ri'in. Wa' e jun taqanik katiki' kan chike taq ri kilema'j riwalk'o'al ketajin lo chiwij. E wa' wa jun qasa'n xa tob' sa' ri xchina'an re, wa' ku'an lik ya'tal panuq'ab' Ri'in» xcha'.
03006019	Ri QAJAWAL JEHOVÁ xuya wa' wa pixab'anik che ri Moisés:
03006020	«E qasa'n wa' kakiya chinuwach, ri Aarón junam kuk' taq ruk'ajol; wa' kaki'an chupa ri q'iij echiri' kaq'ej raceite chwi kijolom re keya' panuq'ab' Ri'in. Ri qasa'n e wa': Kajib' (4) libra re ri chomilaj harina, wa' chirajawaxik lik e ri chomilaj harina. Panik'aj kakiya aniim yey ri panik'aj chik kakiya b'enaq q'iij, yey wa' na jinta utaqexik kaki'ano.
03006021	Kakiyijib'a' k'u ri' wa qasa'n pa juna xaltiin yey lik tukum aceite xo'lib'al, kaki'an k'u chi ch'aqa'ta'q echiri' kakiya chinuwach puwi raltar, ma wa' e jun qasa'n re kaya'ik lik kuk'ul nuk'u'x Ri'in In IWAJAWAL JEHOVÁ.
03006022	E ri kakanaj kan puk'axel ri Aarón, ri q'ejom aceite chwi ujolom; e ri' ri kayijib'an re wa' wa jun qasa'n. Yey wa' e jun taqanik kakanajik na jinta utaqexik. E k'u ri' wa qasa'n chirajawaxik asu kaporox ronoje.
03006023	Ronoje taq ri qasa'n ke raj q'atisan qasa'n, wa' na katiji' ta k'enoq, ronoje asu kaporoxik» xcha'.
03006024	Ri QAJAWAL JEHOVÁ jetanchi wa' xub'i'ij che ri Moisés:
03006025	«Chab'i'ij che ri Aarón yey chike taq ruk'ajol, e pixab'anik wa' puwi su'anik kekamisax rawaj re ri qasa'n kaya' puk'axel ruk'aslem raj mak: Che ri luwar pa katoq' wi uqul rawaj re ri qasa'n kaporoxik, chiri' katoq' wi uqul rawaj re ri qasa'n kaya' ruma ri josq'inik re rumak raj mak yey e jun loq'olaj qasa'n.
03006026	E ri kaq'atisan wa jun qasa'n re ri josq'inik re rumak raj mak, utz kutij re che wa qasa'n, no'j lik chirajawaxik ku'tija chupa juna luwar loq'olaj uwach, che ruwaja re ri Tabernáculo re Molob'al ib'.
03006027	E wa' wa jun qasa'n, xa tob' sa' ri xchina'an re, ri' ku'ana ya'tal panuq'ab' Ri'in, yey we kamak'lin ri kik' che ruq'uu' raj q'atisan qasa'n, ri' kajawaxik kach'aji' pa juna luwar ya'tal panuq'ab' Ri'in.
03006028	Yey e ri ulew xun pa kachaq'isax wi ri ti'ij re wa qasa'n re ri josq'inik re ri mak, ri' asu kapaxix ri xun; no'j we kachaq'isax pa juna k'olib'al re bronce, ri' lik kaq'uy upa yey kach'aj chi utz ruk' ya'.
03006029	E wa' wa jun qasa'n re ri josq'inik re ri mak, lik loq'olaj uq'ij, xew taq raj q'atisan qasa'n taqal chike kakitijo.
03006030	No'j na utz ta ne katij juna qasa'n re tojob'al re rumak raj mak, we rukik'el rawaj k'amom b'i chupa ri Tabernáculo re Molob'al ib' yey we xajawax wa' chupa ri loq'olaj luwar, che ri qasa'n re tojob'al re rumak raj mak. E k'u ri' wa' wa qasa'n chirajawaxik asu ronoje kaporoxik.
03007001	E k'u taq pixab'anik wa' puwi ru'anik kakamisax rawaj re ri qasa'n ruma ri mak keqelexik yey wa' e lik loq'olaj uq'ij:
03007002	Chupa ri luwar pa katoq' wi uqul rawaj re ri qasa'n kaporoxik, chiri' katoq' wi uqul rawaj re ri qasa'n ruma ri mak keqelexik; yey e k'u rukik'el wa' kamak'amo'x pa taq ronoje utzal raltar.
03007003	Kaya'i' k'u ri' puwi raltar ronoje rumanteki'il rawaj, wa' e ri k'o che ruje' yey ri k'o che taq ri rixkolob',
03007004	ukab'ichal rurinyoon yey rumanteki'il k'o che wa', ruk' taq rumanteki'il ruwi ra' yey rumanteki'il ruseseb', wa' junam kesax ruk' rurinyoon.
03007005	Tek'uchiri' raj q'atisan qasa'n kuporoj ronoje wa' puwi raltar, e k'u jun awaj ri' kakamisax chinuwach Ri'in re ri qasa'n ruma ri mak keqelexik.
03007006	Konoje k'u raj q'atisan qasa'n lik taqal chike kakitij ke wa', tob' lik chirajawaxik ke'kitija pa juna luwar ya'tal panuq'ab', ma wa' e jun qasa'n lik loq'olaj uq'ij.
03007007	Pacha' ri qasa'n re awaj kakamisax re uqasa'n re tojob'al re rumak raj mak, wa' xaqi junam ruk' rawaj kakamisax re qasa'n re tojob'al re ri mak keqelexik. Xa jun chi pixab'anik ya'tal puwi wa'. E raj q'atisan qasa'n, kakanaj kan rawaj che, wa' e ri kukamisaj ruma ri tojob'al re ri mak.
03007008	Jeneri'la', e ri kaq'atisan rawaj re ri qasa'n re kaporoxik, kakanaj kan ruk' rutz'u'malil rawaj xporoxik.
03007009	Yey e ronoje qasa'n re chomilaj harina, e pacha' ri chaq'isam pa horna o chaq'isam pa xun o k'ilim pa xaltiin, wa' kakanaj kan che ri xq'atisan ri qasa'n chinuwach Ri'in.
03007010	No'j e ronoje taq ri qasa'n re chomilaj harina, e pacha' ri tukum aceite chupa o ri na jinta aceite ruk', ronoje wa' kajachi' chike chikijujunal ruk'ajol ri Aarón, e la' jujun parte xaqi junam kaya' chike.
03007011	E pixab'anik wa' puwi rukamisaxik rawaj re utzil k'oleem kaya'i' chinuwach Ri'in:
03007012	We ri qasa'n kaq'atisax chinuwach e re tyoxib'al, ri' junam ruk' rawaj kakamisaxik, ka'ani' pam ketekaq yoq'otal aceite chupa no'j na jinta levadura ruk'; ka'ani' ri pam watz'atz' na jinta levadura ruk' soq'otal aceite puwi', yey pam 'anatal ruk' chomilaj harina yoq'otal aceite chupa;
03007013	yey junam k'ut ruk' rawaj kakamisax chinuwach Ri'in re tyoxib'al yey re utzil chomal, kaya'i' b'i jun qasa'n re pam kojotal levadura che.
03007014	Chujujunal taq ri qasa'n, kak'am jujun pam che, wa' e jun qasa'n re kaya' chinuwach Ri'in; yey wa' e re kaya' che raj q'atisan qasa'n, ri xmak'amo'n ri kik' re rawaj xkamisaxik re utzil chomal.
03007015	Ruti'jil rawaj xkamisaxik re utzil k'oleem yey re tyoxib'al, chirajawaxik wi katij chupa ri q'iij echiri' kaq'atisax chinuwach Ri'in yey na jinta k'o kak'ol kanoq re chuka'm q'iij.
03007016	No'j we rukamik rawaj chinuwach Ri'in e ruma juna qasa'n re b'i'tisinik 'anom o e jun qasa'n kalax pa ranima' ri tikawex, ri' chirajawaxik katiji' chupa wa' wa q'iij echiri' kaya' chinuwach Ri'in yey e k'u ri kakanaj kanoq, utz katij k'a chuka'm q'iij.
03007017	No'j we churox q'iij k'a k'o ri ti'ij re rawaj xkamisaxik, ri' asu kaporox ronoje.
03007018	Yey we churox q'iij k'a k'o junoq xutij ri ti'ij re rawaj xkamisaxik re utzil chomal, e ri' wa tikawex na utz taj kaqib' chinuwach Ri'in, yey na jinta chi ne ke'elawi ruqasa'n, ma na e ta xu'an janipa ri b'i'talik. Yey e ri' wa tikawex kareqelej mak ruma wa'.
03007019	E ri ti'ij we xuchina'aj juna sa'ch lik na utz ta uwach kachina'axik yey wa' na utz taj kaya'i' chinuwach Ri'in, ri' na katij ta chik, asu kaporoxik. Xew junoq utz kaqib' chinuwach Ri'in utz kutij ri ti'iij.
03007020	E ri tikawex na utz taj kaqib' chinuwach Ri'in, we kutij ri ti'ij re awaj kamisam chinuwach re utzil chomal; ri' asu kesax b'i chikixo'l rutinamit.
03007021	Yey e ri tikawex kuchina'aj ri na utz ta uwach kachapik, e pacha' juna tikawex na utz taj kaqib' chinuwach Ri'in, o juna awaj na utz ta uwach kachina'axik o ri lik xab'ib'al uwach chinuwach Ri'in yey kutij k'u ri ti'ij re rawaj kamisam re utzil k'oleem ya'tal chinuwach Ri'in; ri' wa' wa tikawex asu kesax b'i chikixo'l rutinamit» xcha'.
03007022	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03007023	«Kab'i'ij wa' chike ri tinamit Israel: Makitij k'ana umanteki'il chikop o umanteki'il q'apoj b'exex o umanteki'il kaprux.
03007024	Yey rumanteki'il taq rawaj ekaminaq o ekamisam kan kuma awaj e b'iq'onel, wa' utz kachapab'ex che juna chik sa'ch no'j na katij taj.
03007025	E junoq kutij rumanteki'il juna awaj re ri qasa'n kaporox chinuwach Ri'in, ri' wa' wa tikawex asu kesax b'i chikixo'l rutinamit.
03007026	Tob' pa taq k'u ix jeqel wi, mitij k'ana ti'ij k'o kik' che; tob' ne ke awaj k'o kixik' o juna chik awaj.
03007027	Ek'u junoq kutij xa tob' sa'chi ti'ij k'o kik' che, ri' wa' wa tikawex asu kesax b'i chikixo'l rutinamit» xcha'.
03007028	Ri QAJAWAL JEHOVÁ xch'a't ruk' ri Moisés yey xub'i'ij che,
03007029	cha' kub'i'ij wa' chike ri tinamit Israel: «E junoq kukamisaj awaj re ri qasa'n re utzil k'oleem chinuwach Ri'in, chirajawaxik e ne ri' rire, kuk'am b'i juna parte re ruqasa'n chinuwach Ri'in.
03007030	Yey e la' ruk' ruq'ab' rire kuya chinuwach Ri'in taq ri qasa'n: re rumanteki'il ri k'o chirij ruwa uk'u'x rawaj yey junam ruk' ruwa uk'u'x kuyak chinuwach, ma wa' e jun qasa'n re kayak chinuwach Ri'in In IWAJAWAL JEHOVÁ.
03007031	Ek'u ri' raj q'atisan qasa'n, kuporoj rumanteki'il rawaj puwi raltar, no'j e ruwa uk'u'x e re kakitij ri Aarón, junam kuk' taq ruk'ajol.
03007032	Yey e ri ra' puwikiq'ab' che rawaj, wa' e re ri qasa'n re utzil chomal, e taqalik kaya' che raj q'atisan qasa'n.
03007033	Jek'uri'la' e ri ra' rawaj puwikiq'ab', re raj q'atisan qasa'n, wa' e ri kaya'w rukik'el yey rumanteki'il rawaj puwi raltar, ek'u awaj wa' kakamisaxik re utzil chomal.
03007034	Ma che taq rawaj kamisam, re ri qasa'n re utzil k'oleem kakiya ri tinamit Israel, Ri'in wesam kan ruwa uk'u'x rawaj. Wa' e ri kayak chinuwach; ma e jun qasa'n wa' re kayak chinuwach Ri'in In IWAJAWAL JEHOVÁ; junam ruk' ri ra' puwikiq'ab' nuya'om chike raj q'atisan qasa'n, ri Aarón junam kuk' taq ruk'ajol. Ek'u jun taqanik wa' kakanaj kanoq na jinta utaqexik chike ri tinamit Israel» xcha'.
03007035	Che taq k'u ri' ri qasa'n kaya' chwach ri QAJAWAL JEHOVÁ, e taq wa' ri taqal chike kakik'ul ri Aarón junam kuk' taq ruk'ajol; xujeq kakik'ul wa' chupa lo ri q'iij echiri' xeya' puq'ab' ri QAJAWAL JEHOVÁ, cha' keb'u'ana e aj q'atisan qasa'n chwach Rire.
03007036	Ri QAJAWAL JEHOVÁ xeb'utaq ri tinamit Israel che cha' kaki'an wa' chike raj q'atisan qasa'n. Ka'an wa' chike chupa lo ri q'iij echiri' xq'ej aceite chwi kijolom. Wa' e jun taqanik katiki' kanoq kaki'an konoje ri kilema'j ri tinamit ketajin loq.
03007037	Ek'u pixab'anik wa' puwi taq rawaj re ri qasa'n kaporox chwa ri QAJAWAL JEHOVÁ, taq ri qasa'n re ri chomilaj harina, taq rawaj re ri qasa'n kekamisax puk'axel ri kik'aslem raj makib', taq rawaj re ri qasa'n kekamisax ruma ri mak eqelem; taq ri qasa'n re echiri' keya' raj q'atisan qasa'n chupa ri kichak yey puwi taq rawaj re ri qasa'n re utzil chomal.
03007038	E taqanik wa' xuya ri QAJAWAL JEHOVÁ che ri Moisés che ruwi juyub' Sinaí echiri' e k'o ri tinamit chupa ri luwar katz'intz'otik yey echiri' xeb'utaq che cha' kakik'am lo qasa'n chwach Rire.
03008001	Ek'u ri QAJAWAL JEHOVÁ xch'a't ruk' ri Moisés, jewa' xub'i'ij che:
03008002	«Cheb'ak'ama b'i ri Aarón junam kuk' ruk'ajol yey chak'ama taq b'i ri k'ul lik e uwach kakikoj raj q'atisan qasa'n, ruk' raceite kaq'ej puwi taq ri kaya'i' panuq'ab' Ri'in. Chak'ama b'i ri toro, ri kakamisaxik re ri qasa'n re uqasa'n re tojob'al re rumak ri tikawex. Cheb'ak'ama b'i ri juk'ulaj b'exex e mama'ib' yey chak'ama b'i ri chakach k'o pam chupa na jinta levadura ruk',
03008003	yey chamolo k'u kichi' konoje ri tinamit Israel che ri okib'al re ri Tabernáculo re Molob'al ib'» xcha'.
03008004	Ek'u ri Moisés e xu'ano janipa ri xtaq che ruma ri QAJAWAL JEHOVÁ. Yey ri tinamit xkimol kib' che ri okib'al re ri Tabernáculo re Molob'al ib'.
03008005	Tek'uchiri' ri Moisés jewa' xub'i'ij chike ri tinamit: «¡E taq wa' ri xtaqan ri QAJAWAL JEHOVÁ che cha' ka'anik!» xcha'.
03008006	Ek'uchiri' ri Moisés xu'an chike cha' xeqib' pan ri Aarón junam kuk' ruk'ajol yey xeratinisaj.
03008007	Tek'uchiri' che ri Aarón, xukoj rukotoon naj raqan yey xuxim rupaas che rupa, xurip ri manta chirij, tek'uchiri' xukoj ri efod che, yey ruk' ruximab'al wa' xuxim che rupa.
03008008	Yey xukoj k'u ri' ri k'ul re uwa uk'u'x che ri Aarón, yey chupa k'u wa' xukoj ri Urim yey ri Tumim, kecha che.
03008009	Xukoj k'u ri' ri k'ul re ch'uqub'al re rujolom, yey chwach wa' xukoj ri ralko perepik re oro ya'tal puq'ab' ri DIOS, jela' pacha' ri taqom ri Moisés che.
03008010	Tek'uchiri', ri Moisés xuk'am raceite, ri kakoj puwi taq ri kaya'i' puq'ab' ri QAJAWAL JEHOVÁ yey xusoq' che ri Tabernáculo yey xusoq' che taq ronoje ri k'o chupa, jek'ula' xuya puq'ab' ri QAJAWAL JEHOVÁ ronoje wa'.
03008011	Ruk' k'u raceite, wuqub' (7) laj xu'ano e ri' kukitzika' puwi raltar, yey jela' xusoq' che raltar junam ruk' taq ri kajawax che wa'. Yey jenela' xu'an che ri ch'ajab'al q'ab'aaj ruk' ri chapab'al lo re chuxe', jek'ula' xuya taq wa' puq'ab' ri QAJAWAL JEHOVÁ.
03008012	Ek'u ri xu'an ri Moisés che ri Aarón e xuq'ej wa aceite chwi rujolom. Jek'ula' e xuya ri Aarón puq'ab' ri QAJAWAL JEHOVÁ.
03008013	Tek'uchiri' ri Moisés xeb'usik'ij ruk'ajol ri Aarón cha' keqib' pan ruk', yey xukoj k'u ri kikotoon naj raqan, xuxim ri kipaas che ri kipa yey xub'olq'atij ri k'ul re kuch'uq ri kijolom, jela' pacha' ri taqaninaq ri QAJAWAL JEHOVÁ che.
03008014	Ek'uchiri' xutaq uk'amik ri toro, ri kakamisaxik re ri qasa'n re tojob'al re ri kimak rike. Ek'u ri Aarón kuk' ruk'ajol xkuxlanisaj ri kiq'ab' puwi rujolom wa toro.
03008015	Ek'u ri Moisés xutoq' uqul rawaj yey xumu' k'u ruwi taq uq'ab' chupa ri kik', xusoq' k'u che taq ri uk'a' k'o che raltar yey xusoq' pa taq ronoje utzal, jela' xujosq'ij raltar yey ri kik' xkanaj kanoq xuq'ej chiraqan raltar. Ek'u u'anik ri' xuya raltar puq'ab' ri QAJAWAL JEHOVÁ cha' chiri' ka'an wi taq ri tojob'al re ri mak.
03008016	Tek'uchiri' ri Moisés xuk'am rumanteki'il k'o chirij ri rixkolob' rawaj, ruk' ri k'o chirij ruseseb' yey ri k'o chirij ri keb' urinyoon, xuporoj k'u ronoje puwi raltar.
03008017	E taq k'u ruqax xkanaj kanoq che ri toro, e pacha' rutz'u'malil, ri ti'ij yey taq ri rachaq; wa' xuporoj pa q'aaq' chirij lo ri tinamit, jela' pacha' ri taqanik xuya ri QAJAWAL JEHOVÁ che ri Moisés.
03008018	Ek'u ri Moisés xutaq uk'amik ri b'exex ma', wa' e re ri qasa'n re kaporoxik yey ri Aarón junam kuk' ruk'ajol xkuxlanisaj ri kiq'ab' puwi rujolom ri b'exex ma',
03008019	yey ri Moisés xutoq' uqul, ek'u rukik'el xumak'ama' pa taq ronoje utzal raltar.
03008020	Xu'an k'u chi ch'aqa'ta'q ruti'jil ri b'exex ma' yey xuporoj rujolom, junam ruk' ri ch'aqa'ta'q xuq'ato yey rumanteki'il.
03008021	Tek'uchiri' ruk' ya', xuch'aj chi utz taq ri rixkolob' rawaj, junam ruk' taq ri raqan yey xuporoj k'u ronoje puwi raltar. Ma wa' e jun qasa'n re kaya'ik lik kuk'ul uk'u'x ri QAJAWAL JEHOVÁ, ka'an k'u ri' e jela' pacha' ri taqanik xuya ri QAJAWAL JEHOVÁ che ri Moisés.
03008022	Ek'u ri' ri Moisés xutaq uk'amik ri jun chik b'exex ma', wa' e rawaj kakamisaxik re echiri' keya' raj q'atisan qasa'n chupa ri kichak, yey ri Aarón kuk' ruk'ajol xkuxlanisaj ri kiq'ab' puwi rujolom ri b'exex ma'.
03008023	Tek'uchiri' ri Moisés xutoq' uqul rawaj yey xuk'am k'u jub'iq' kik', xusoq' chutza'm ruxikin puwikiq'ab' che ri Aarón, xusoq' ne che ri nimalaj uwi uq'ab' puwikiq'ab' yey che ri nimalaj uwi raqan puwikiq'ab'.
03008024	Yey xtaqan che cha' keqib' pan ruk'ajol ri Aarón ruk' rire yey jela' xu'an chike, xusoq' kik' chutza'm ri kixikin puwikiq'ab', xusoq' che ri nimalaj uwi kiq'ab' puwikiq'ab' yey che ri nimalaj uwi kaqan puwikiq'ab'. Ek'u ruqax kik' xkanaj kanoq xumak'ama' pa taq ronoje utzal raltar.
03008025	Xuk'am k'u ri Moisés rumanteki'il k'o che ruti'o'jil ruje' rawaj, ruk' taq rumanteki'il ri k'o puwi ri rixkolob', rumanteki'il ruseseb', ri keb' urinyoon ruk' rumanteki'il yey ri ra' uwikiq'ab' rawaj.
03008026	Chupa k'u ri chakach, pa k'owi taq ri pam na jinta levadura che re kaya'i' chwa ri QAJAWAL JEHOVÁ; ri Moisés xuk'am jun pam ketekik na jinta levadura che yey jun pam ketekik yoq'otal aceite chupa yey jun che ri pam watz'atz'; xuya k'u ri' junam pa k'owi taq rumanteki'il yey ri ra' uwikiq'ab' rawaj.
03008027	Xuya k'u ronoje wa' pakiq'ab' ri Aarón yey taq ruk'ajol, cha' e rike keq'atisan wa qasa'n yey kaki'an k'u che e jun qasa'n re kayakik, ma wa' e jun qasa'n re kayak chwach ri QAJAWAL JEHOVÁ.
03008028	Ek'u ri Moisés xuk'am pakiq'ab' rike yey xuporoj puwi raltar, junam ruk' ri qasa'n re kaporoxik. Xu'an wa' che ma e jun qasa'n re echiri' keya' raj q'atisan qasa'n chupa ri kichak, yey wa' e jun qasa'n re kaya'ik lik kuk'ul uk'u'x ri QAJAWAL JEHOVÁ.
03008029	Tek'uchiri' ri Moisés xuk'am ruwa uk'u'x rawaj, wa' e ri xajawaxik echiri' xeya' raj q'atisan qasa'n chupa ri kichak yey xuyak k'u chwach ri QAJAWAL JEHOVÁ ma e jun qasa'n wa' re kayak chwach ri QAJAWAL JEHOVÁ. Ruwa uk'u'x ri b'exex ma' e qasa'n wa' taqal che ri Moisés kuk'amo, ma e taqanik ri' uya'om ri QAJAWAL JEHOVÁ che.
03008030	Ek'u ri Moisés xuk'am jub'iq' aceite che ri kakoj puwi taq ri kaya'i' puq'ab' ri QAJAWAL; yey xuk'am jub'iq' kik' che ri k'o puwi raltar yey wa', e la' junam xukitzika' pakiwi ri Aarón junam kuk' ruk'ajol, yey xumak'ama' ne puwi ri kiq'uu' kikojom. Ek'u ri' wa xu'ano, e xeb'uya ri Aarón junam kuk' ruk'ajol puq'ab' ri QAJAWAL JEHOVÁ, junam ruk' taq ri kiq'uu' kikojom.
03008031	Xub'i'ij k'u ri Moisés chike ri Aarón yey taq ruk'ajol: «Chitzaka' la ti'ij che ri okib'al re ri Tabernáculo re Molob'al ib' yey kitij chiri', junam ruk' ri pam k'o pa ri chakach xajawaxik echiri' xeya' raj q'atisan qasa'n chupa ri kichak. Chi'ana k'u ri' e pacha' rub'i'xikil u'anom ri QAJAWAL JEHOVÁ, yey pacha' ri xintaqan che echiri' ximb'i'ij chiwe: “Ri ketijow re wa' e ri Aarón junam kuk' taq ruk'ajol”.
03008032	Kiporoj k'u pa q'aaq' ruqax ri ti'ij yey ri pam kakanaj kanoq.
03008033	Yey chixkanaj k'u kan wuqub' (7) q'iij che wa okib'al re ri Tabernáculo re Molob'al ib', ma e uq'ijol wa' kuk'am b'i echiri' kixya' chupa richak re aj q'atisan qasa'n.
03008034	Ma e ri QAJAWAL JEHOVÁ ya'yom re ri taqanik re rukamisaxik rawaj re tojob'al re rimak yey jela' rire kukuy imak ri'ix yey jela' ri xi'an ri'ix waq'ij.
03008035	Ruma k'u ri', chirajawaxik wuqub' (7) q'iij kixkanaj kan chipaq'iij chichaq'ab', che ri okib'al re ri Tabernáculo re Molob'al ib'. Lik k'u chi'ana' janipa ri kataqan ri QAJAWAL JEHOVÁ che, cha' jela' na kixkam taj. Ek'u taqanik wa' xink'ul che ri QAJAWAL JEHOVÁ cha' kanya chiwach» xcha ri Moisés.
03008036	Ek'u ri' ri Aarón junam kuk' ruk'ajol xki'an ronoje janipa ri taqanik xuya ri QAJAWAL JEHOVÁ yey xkita k'u ri' chuchi' ri Moisés.
03009001	Ek'u chupa ruwajxaq (8º) q'iij, ri Moisés xeb'usik'ij ri Aarón junam kuk' taq ruk'ajol yey xeb'usik'ij k'u ri nimaq winaq re ri tinamit Israel.
03009002	Xub'i'ij k'u che ri Aarón: «Chak'ama juna ralko meq' re ri qasa'n re tojob'al re rumak raj mak yey kak'am chi jun b'exex ma' re ri qasa'n kaporoxik, wa' lik choom kiwach, yey cheb'aq'atisaj k'u chwa ri QAJAWAL JEHOVÁ.
03009003	Tek'uchiri' chab'i'ij wa' chike ri tinamit Israel: “Chik'ama lo jun kaprux ma' re kaq'atisax re uqasa'n re tojob'al re rumak raj mak, yey ek'u rawaj re ri qasa'n re kaporoxik e jun ralko toro yey jun q'apoj b'exex, wa' k'o jun junab' chike yey lik choom kiwach.
03009004	Jenela' kakik'am lo jun toro yey jun b'exex ma', wa' e awaj kaq'atisax chwa ri QAJAWAL JEHOVÁ re ri qasa'n re ri utzil chomal. Yey kakik'am lo jun qasa'n re chomilaj harina yoq'om aceite chupa. Ma waq'ij ri QAJAWAL JEHOVÁ kuq'alajisaj rib' chiwach ri'ix”» xcha'.
03009005	Ek'u ri' ri tinamit Israel xkik'am b'i chwach ri Tabernáculo re Molob'al ib' janipa taq ri xtaqan ri Moisés che yey konoje k'u ri tinamit xeqib'ik yey xek'oji' chwach ri QAJAWAL JEHOVÁ.
03009006	Xub'i'ij k'u ri Moisés chike: «E taq wa' ri kataqan ri QAJAWAL JEHOVÁ che ki'ano, cha' kuq'alajisaj rib' Rire chiwach ruk' runimal uchomalil» xcha'.
03009007	Tek'uchiri' ri Moisés jewa' xub'i'ij che ri Aarón: «Chatqib' chwach raltar yey chakamisaj rawaj re ri josq'inik re ri mak yey rawaj re ri qasa'n re kaporox chwa ri QAJAWAL JEHOVÁ, cha'ana wa' re tojob'al re ri mak awe ri'at yey ri mak ke ri tinamit. Jenela' chakamisaj rawaj re ri qasa'n re ri tinamit yey wa' e re tojob'al ri kimak rike, jela' pacha' rub'i'im ri QAJAWAL JEHOVÁ» xcha'.
03009008	Xqib' k'u ri' ri Aarón chwach raltar yey xutoq' uqul ri toro, wa' e awaj xukamisaj re tojob'al re rumak rire.
03009009	E taq ruk'ajol ri Aarón xe'kiya'a ri kik' che yey rire xumu' ruwi uq'ab' chupa ri kik' yey xusoq' k'u che taq ri uk'a' k'o che raltar, ek'u ri kik' xkanaj kanoq xuq'ej chiraqan raltar.
03009010	Tek'uchiri' xuporoj puwi raltar taq rumanteki'il rawaj, rurinyoon ruk' rumanteki'il ruseseb'. E awaj wa' xkamisaxik re tojob'al rumak raj mak, jela' pacha' rub'i'im ri QAJAWAL JEHOVÁ che ri Moisés.
03009011	No'j e taq k'u ruti'jil junam ruk' rutz'u'malil xuporoj pa q'aaq' chirij lo ri tinamit.
03009012	Yey ri Aarón xutoq' uqul rawaj re ri qasa'n re kaporoxik, ek'u ruk'ajol xkik'am b'i ri kik' che yey rire xumak'ama' wa' pa taq ronoje utzal raltar.
03009013	Tek'uchiri' xkiq'atisaj pan chujujunal ch'aqa'ta'q, ruti'jil rawaj re ri qasa'n re kaporoxik, junam ruk' rujolom. Ek'u ri' ri Aarón xuporoj ronoje wa' puwi raltar.
03009014	Xuch'aj taq ri rixkolob', junam ruk' taq ri raqan, tek'uchiri' xuporoj ronoje puwi raltar pa xporox wi rawaj.
03009015	Jenela' ri Aarón xuk'am ri qasa'n re ri tinamit, wa' e ri kaprux ma' re kakamisax ruma ri josq'inik re ri kimak. Xutoq' k'u uqul ri' yey xuya wa' re ri ruqasa'n re tojob'al re rumak. Jela' xu'an che pacha' ri xu'an che ri nab'e qasa'n.
03009016	Xuya k'u rawaj re ri qasa'n re kaporoxik puwi raltar, yey e xu'an che pacha' ri pixab'anik ya'tal puwi wa'.
03009017	Yey xuq'atisaj ne ri qasa'n re chomilaj harina, xuk'am k'u jumoq' ri' che yey xuporoj puwi raltar; wa' xaqi uwi chik xu'an puwi ri qasa'n re kaporox chujujunal anim.
03009018	Ek'u ri' ri Aarón xutoq' uqul ri toro yey ri b'exex ma', wa' e awaj xekamisax chwach ri QAJAWAL JEHOVÁ re ri qasa'n re utzil k'oleem ke ri tinamit. E taq k'u ruk'ajol ri Aarón xkiya pan ri kik' che yey rire xumak'ama' che raltar, pa taq ronoje utzal.
03009019	Jek'ula' xkiya pan rumanteki'il ri toro yey ri b'exex ma', xkiya taq pan ri kije' wa' yey ruk' taq rumanteki'il k'o che, ruk' taq rumanteki'il ri kixkolob', ri ki-riñon yey rumanteki'il taq ri kiseseb'.
03009020	Xkiya taq k'u rumanteki'il chwi taq ruwa kik'u'x rawaj, ek'u ri Aarón xuporoj puwi raltar.
03009021	No'j taq ruwa uk'u'x rawaj ruk' ri ra' puwikiq'ab', xuyak ri Aarón chwach raltar, ma e jun qasa'n wa' re kayak chwach ri QAJAWAL JEHOVÁ, jela' pacha' ri taqanik uya'om che ri Moisés.
03009022	Xuyak taq k'u ruq'ab' ri Aarón pakiwi ri tinamit yey xutz'onoj rutzil chomalil re ri QAJAWAL JEHOVÁ pakiwi'. Echiri' xuk'is uq'atisaxik taq rawaj, wa' e ri xeb'ukamisaj re taq ri qasa'n re tojob'al re rumak raj mak, ri qasa'n re kaporoxik yey ri qasa'n re utzil chomal, xel k'u chiri' pa k'owi raltar.
03009023	Xeb'ok k'u b'i ri Moisés junam ruk' ri Aarón chupa ri Tabernáculo re Molob'al ib'. Ek'uchiri' xeb'el loq, xkitz'onoj rutzil chomalil re ri QAJAWAL JEHOVÁ pakiwi ri tinamit. Ek'u ri QAJAWAL JEHOVÁ xuk'utub'ej rib' ruk' unimal uchomalil chikiwa konoje ri tinamit.
03009024	Chiri' k'ut pa k'owi ri QAJAWAL JEHOVÁ, xel lo jun q'aaq' kajumuwik yey wa' xuriq' b'i rawaj porotalik, ruk' rumanteki'il k'o puwi raltar. Echiri' ri tinamit Israel xkil wa', konoje xkijeq kakiyak uq'iij ri QAJAWAL JEHOVÁ yey xkixukub'a' kib' ruk' rukurusil ri kipalaj k'a pulew.
03010001	Ek'u ri Nadab ruk' ri Abiú, wa' eb'uk'ajol ri Aarón, e rike xkik'am ri porob'al incienso chikijujunal yey xkikoj q'aaq'a'l ruk' incienso chupa, xkijeq k'u ri' kakiq'atisaj chwa ri QAJAWAL JEHOVÁ q'aaq'a'l kaqa'wik lik junwi yey wa' na e ta pacha' janipa ri kub'i'ij rutaqanik ri QAJAWAL JEHOVÁ.
03010002	Ruma k'u ri' xel lo jun q'aaq' kajumuwik pa k'owi ri QAJAWAL JEHOVÁ, jela' xeb'uporoj yey kikab'ichal k'u ri' asu xekam chiri' pa k'owi raltar.
03010003	E k'u ri Moisés jewa' xub'i'ij che ri Aarón: «Puwi wa' xch'a't wi ri QAJAWAL JEHOVÁ echiri' xub'i'ij: “Kuk' taq ri keqib' lo wuk', e kank'utub'ej uwach ri loq'olaj nuwach Ri'in cha' lik kaloq'nimax nuq'iij chi jusuk', yey chikiwach konoje ri tinamit kank'utub'ej uwach runimal nuchuq'ab'”» xcha'. Ri Aarón xa xuta wa'.
03010004	Ek'u ri Moisés xutaq kisik'ixik ri Misael yey ri Elzafán, wa' eb'uk'ajol ri Uziel; e ri Uziel e rikan ri Aarón; xub'i'ij k'u chike: «Chixpetoq, cheb'iwesaj b'i chupa wa Loq'olaj Luwar wa iwatz-ichaq', cheb'ik'ama b'i chirij ri tinamit» xcha'.
03010005	Ek'u ri' rike xeqib' apanoq yey e ri xekamik e la' ruk' ri kikotoon naj raqan k'a kikojom, xeb'esax b'i chirij ri tinamit jela' pacha' ri xtaqan ri Moisés che.
03010006	Ek'u ri Moisés xub'i'ij che ri Aarón junam kuk' ruk'ajol Eleazar yey ri Itamar: «Mikiyib'a' riwi' yey mirich'ij ne riq'uu' ruma k'utub'al re rib'iis chike ri xekamik, cha' jela' na kixkam ta ri'ix yey na kape tane ri royowal ri QAJAWAL JEHOVÁ pakiwi konoje ri tinamit. No'j e taq riwatz-ichaq' e aj Israel, ri ek'o chux chiwe, e rike ri kakik'ut ri kib'iis ruma ri kamik xu'an ri q'aaq' xutaq lo ri QAJAWAL JEHOVÁ.
03010007	Ek'u ri'ix mixel ne b'i che ri okib'al re ri Tabernáculo re Molob'al ib', cha' jela' na kixkam taj ma e ri'ix kojotal raceite piwi' re taq ri kaya'i' puq'ab' ri QAJAWAL JEHOVÁ» xcha'. Ek'u rike jela' xki'ano pacha' ri xub'i'ij ri Moisés chike.
03010008	Ri QAJAWAL JEHOVÁ xch'a't ruk' ri Aarón yey xub'i'ij che:
03010009	«E ri'at kuk' rak'ajol, na jinta k'ana vino yey ya' re q'ab'arik kitijo echiri' kixok pa ri Tabernáculo re Molob'al ib', yey we na xinimaj ta k'u nutzij che wa', ri' kixkamik. Wa' e jun taqanik katiki' kanoq chike taq ri kilema'j awalk'o'al ketajin loq,
03010010	cha' jela' kaq'alajin chiwach sa' ri loq'olaj uwach chinuwach Ri'in yey sa' ri na jinta uwach uq'iij chinuwach Ri'in; sa' ri utz kaqib' chinuwa Ri'in yey sa' ri na utz taj kaqib' chinuwa Ri'in.
03010011	Yey utz k'u ri' keb'ipixab'aj ri tinamit Israel puwi ronoje taq ri taqanik tz'ib'ital kan chiwach ri'ix ruma ri Moisés» xcha'.
03010012	Ri Moisés xub'i'ij chike ri Aarón junam kuk' ri Eleazar yey ri Itamar, wa' e ri keb' chik uk'ajol ek'o kanoq: «Chik'ama ri qasa'n re ri chomilaj harina xkanaj kanoq, wa' e ruk'il ri xporox chwa ri QAJAWAL JEHOVÁ, chitija k'u chwach raltar e la' na jinta levadura ruk', ma wa' e jun qasa'n lik ya'tal puq'ab' ri QAJAWAL JEHOVÁ.
03010013	Chitija k'u ri' chupa ri luwar ya'tal puq'ab' ri DIOS, ma e qasa'n wa' ya'tal chawe ri'at katij junam kuk' rak'ajol, wa' e che taq ri qasa'n kaporox puwi raltar chwa ri QAJAWAL JEHOVÁ; e wa' ri in taqom che kamb'i'ij chiwe.
03010014	Yey e ruwa uk'u'x rawaj, ri qasa'n kayak chwach raltar, ruk' ri raa'; ma wa' e qasa'n re kayak chwach ri QAJAWAL JEHOVÁ, e qasa'n wa' ya'tal chawe ri'at katij junam kuk' rami'al-awalk'o'al chupa juna luwar ya'tal puq'ab' ri QAJAWAL JEHOVÁ; ukab'ichal wa' e ruk'il ri qasa'n re utzil k'oleem kaki'an ri tinamit Israel.
03010015	E k'u ri ra' rawaj, ruk' ruwa uk'u'x, wa' kaq'atisax junam ruk' ri qasa'n re taq rumanteki'il kaporox puwi raltar. Yey ruq'atisaxik wa' ka'anik e ri kayak chwach raltar, ma e qasa'n wa' re kayak chwach ri QAJAWAL JEHOVÁ. E k'u ri' wa' kakanaj chawe ri'at yey chike rawalk'o'al ketajin lo chawij, jela' pacha' ri kataqan ri QAJAWAL JEHOVÁ che» xcha'.
03010016	Ek'u ri Moisés lik xe'ek che utz'onoxik puwi ri kaprux ma', ri kakamisaxik re ri qasa'n re tojob'al re kimak ri tikawex. Yey xunab'ej k'u ri', wa' e porotal chi puwi raltar. Xpe k'u royowal ri Moisés kuk' ri Eleazar yey ri Itamar, ri keb' chik uk'ajol ri Aarón ek'o kanoq, xub'i'ij k'u chike:
03010017	—E ri kaprux ma', ri xkamisax chwa ri QAJAWAL JEHOVÁ re ri qasa'n re tojob'al re ri kimak ri tikawex ¿Su'chak na xitij ta pa ri luwar ya'tal puq'ab' ri QAJAWAL JEHOVÁ, ri k'o che ruwaja re ri Tabernáculo re molob'al ib'? Ma wa' lik loq'olaj uq'ij yey ri QAJAWAL JEHOVÁ xuya chiwe cha' kiya chwach Rire, ruma ri mak keqelem ri tinamit yey jek'ula' kakuytaj kimak.
03010018	Ruma na xokisax tub'i rukik'el ri kaprux ma' chupa ri Loq'olaj Luwar, ri lik ub'e e ta xitij rawaj re ri qasa'n pa ri luwar ya'tal puq'ab' ri QAJAWAL JEHOVÁ, ri k'o che ruwaja re ri Tabernáculo re Molob'al ib', jela' pacha' ri xintaqan ri'in che.
03010019	Ek'u ri Aarón xuk'ul uwach che ri Moisés: —Chata na pe', waq'ij e ri keb' nuk'ajol xkikamisaj rawaj re ri qasa'n re tojob'al re ri mak yey xkiporoj rawaj chwa ri QAJAWAL JEHOVÁ. No'j e ruma k'u ri' xink'ulumaj wa pajtajik kuk'. We ta e k'u la' xintij ri'in wo'ora wa' wa qasa'n re rawaj xkamisax re tojob'al re ri mak ¿kuk'ul nawi uk'u'x ri QAJAWAL JEHOVÁ? —xcha'.
03010020	Echiri' xuta wa' ri Moisés na jinta chi k'o xub'i'ij.
03011001	Ek'u ri QAJAWAL JEHOVÁ xch'a't kuk' ri Moisés yey ri Aarón, yey jewa' xub'i'ij chike:
03011002	«Chiya'a wa pixab'anik chike ri tinamit, jewa' chib'i'ij chike: konoje rawaj e k'o che ruwachulew, e taq wa' ri e utz ketijik:
03011003	E taq rawaj keb' jachb'al u'anom upa ri kixk'aq che rupakaqan, yey xaqi kakikach'uj upa ri kecha', e wa' ri utz keb'itijo.
03011004	No'j e taq rawaj na utz taj ketijik, tob' xaqi kakikach'uj upa ri kecha' o keb' ujachom wi rib' ri kixk'aq che rupakaqan, e taq wa': Ri camello ma xaqi kukach'uj upa ri rechaa' no'j na jinta jachb'al upa ri rixk'aq che taq ruparaqan; ek'u jun awaj ri' na utz ta katijik.
03011005	Jenela' rawaj pacha' imul, ma xaqi kukach'uj upa ri rechaa' no'j na jinta jachb'al upa ri rixk'aq che taq ruparaqan; ek'u jun awaj ri' na utz ta katijik.
03011006	Jenela' rimul, wa' xaqi kukach'uj upa ri rechaa' no'j na jinta jachb'al upa ri rixk'aq che taq ri raqan, ek'u jun awaj ri' na utz ta katijik.
03011007	Yey ri aaq, ma wa' ujachom ne rib' ri rixk'aq che taq ruparaqan no'j na kukach'uj ta upa ri rechaa'; ek'u jun awaj ri' na utz ta katijik.
03011008	Mitij k'u ri' ri kiti'jil wa' wa'waj yey meb'ichapo echiri' ekaminaq chik: ma chiweta'maj e taq awaj wa' na utz ta ketijik.
03011009	Yey e chike taq rawaj e aj upa ya', wa' e pacha' ri ek'o chupa ri mar yey pa taq unimaya', xew k'u utz ri' keb'itij ri kemuxan ruk' kixik' yey ri k'o kij kasoloso'xik.
03011010	No'j e k'u ri kemuxanik na jinta kixik' yey ri na jinta kij kasoloso'xik, chiweta'maj e awaj ri' k'aqom b'i kiq'iij, tob' ne e re upa mar o e re upa nimaya'. Wa' e konoje rawaj kapoq' kiwach chikik'iyal.
03011011	Mitij k'u ri kiti'jil ma e awaj wa' k'aqital b'i kiq'iij, yey meb'ichapo echiri' ekaminaq chik.
03011012	Ronoje awaj aj upa ya', we na kemuxan ta ruk' kixik' yey we na jinta kij kasoloso'xik, chiweta'maj ri' e kuk'il rawaj k'aqital b'i kiq'iij.
03011013	Yey chike taq ri tz'ikin k'aqital b'i kiq'iij, chiweta'maj k'u ri' e awaj wa' na utz taj ketijik: e ri nimalaj tz'ikin kab'i'x águila che, ruk' ri waqkuje', yey ri nimalaj tz'ikin águila aj uwi mar,
03011014	uk'iyal uwach taq tz'ikin pacha' ri kab'i'x milano yey halcón chike, ma wa' xaqi junam kiwach,
03011015	uk'iyal kiwach taq joj,
03011016	ri avestruz, ri xoch' e aj upa taq che' yey uk'iyal uwach taq tz'ikin e aj uwi mar, uk'iyal uwach taq xik,
03011017	ri k'oyk'oy, ruk' ri juch'ob' xpun re uwi mar, ri ganzo e aj uwi ya',
03011018	ruk' ri xoch' e aj chaq'ab'; ri xoch' e aj pa taq luwar katz'intz'otik yey ri k'uch,
03011019	ri cigüeña, yey uk'iyal uwach taq garza, ri kab'i'x abubilla che yey ri sotz'.
03011020	Konoje ri raltaq ko awaj k'o kixik' yey kewak'an ruk' kajib' kaqan, wa' e taq ri kapoq' kiwach chikik'iyal, chiweta'maj konoje wa' e awaj k'aqital b'i kiq'iij.
03011021	No'j utz k'ut keb'itij jujun raltaq ko awaj k'o kixik' yey kewak'an ruk' kajib' kaqan, e taq ri kapoq' kiwach chikik'iyal yey wa' e taq ri k'o kaqan chikij más nima'q cha' utz kech'opilanik.
03011022	Yey utz ne keb'itij ri xi'l ruk' taq ronoje uk'iyal uwach sak' kech'opilanik, ek'o ri nima'q yey ek'o ri ch'uti'q, wa' e taq ri kapoq' kiwach chikik'iyal.
03011023	No'j taq ri jujun chik raltaq ko awaj k'o kixik' yey kewak'an ruk' kajib' (4) kaqan, ri kapoq' kiwach chikik'iyal, chiweta'maj wa' e kuk'il rawaj k'aqital b'i kiq'iij.
03011024	Chiweta'maj sa' taq ri kichina'aj, ri ku'an chiwe na utz ta chik kixqib' chinuwach Ri'in: E ri kachapaw junoq chike taq wa'waj kaminaq chik, ri' na utz taj kaqib' chinuwach Ri'in la jun q'iij, k'a che ri tzaqib'al q'iij.
03011025	E ri kuyak b'i junoq chike taq wa'waj kaminaq chik, chirajawaxik kuch'aj ruq'uu' yey na utz taj kaqib' chinuwach ri'in la' la jun q'iij k'a che ri tzaqib'al q'iij.
03011026	E konoje rawaj k'o kixk'aq yey na jinta jachb'al upa ri kixk'aq che taq rupakaqan yey na kakikach'uj tane upa ri kecha'. Chiweta'maj konoje wa' na ketij taj yey e ri kachapaw junoq chike taq wa' wa'waj e la' kaminaq chik, ri' na utz taj kaqib' chinuwach Ri'in.
03011027	Yey e juna awaj kajib' (4) raqan yey kab'inik e ri' kajupjut puwi ri kajib' (4) raqan, chiweta'maj ri' e jun awaj na katij taj yey e ri kachapaw re wa'waj e la' kaminaq chik, ri' na utz taj kaqib' chinuwach Ri'in la jun q'iij k'a che ri tzaqib'al q'iij.
03011028	Yey e ri kayakaw b'i re wa'waj kaminaq chik, ri' chirajawaxik kuch'aj ruq'uu' yey na utz taj kaqib' chinuwach Ri'in la jun q'iij, k'a che ri tzaqib'al q'iij; lik chiweta'maj k'u ri' e taq awaj wa' na utz taj ketijik.
03011029	Chike taq rawaj kapoq' kiwach chikik'iyal, chiweta'maj e lik na utz taj ketij k'ana wa': e ri kux, ri ch'o yey ronoje uk'iyal kiwach lagarto,
03011030	e pacha' ruk'iyal uwach taq iwana, ri xtolook yey ri xpa'ch.
03011031	E taq k'u awaj ri' wa' chike ri kapoq' kiwach chikik'iyal, kiweta'maj na utz taj ketijik. E ri kachapaw re ruti'jil wa'waj e la' kaminaq chik, ri' na utz taj kaqib' chinuwach Ri'in la' la jun q'iij, k'a che ri tzaqib'al q'iij.
03011032	E junoq chike wa'waj kaminaq e kuk'il ri kapoq' kiwach chi kik'iyal, ri na utz taj ketijik; we katzaq wa' puwi juna che', puwi uq'uu' junoq, puwi juna tz'u'um, puwi juna k'ul o puwi juna chapab'al re chak, ri' chirajawaxik kach'aj ruk' ya'. Yey na utz taj kaqib'isax chinuwach Ri'in k'a che ri tzaqib'al q'iij, k'a ek'uchiri' utz kaqib'isax chinuwach.
03011033	We k'o junoq chike wa'waj kaminaq yey katzaq k'u pa juna ulew xun, ri' e ronoje ri k'o pa ri xun na utz taj kaqib'isax chinuwach Ri'in yey chirajawaxik asu kapaxix ri xun.
03011034	We ri ya' k'o chupa wa xun katzaq puwi taq ri katijik, ri' na utz ta chik kaqib'isax chinuwach Ri'in; yey ri re kaqumik k'o chupa, ronoje wa' na utz ta chik kaqib'isax chinuwach.
03011035	E puwi k'u ronoje ri katzaq wi junoq chike wa'waj kaminaq, ri' na utz ta chik kaqib'isax chinuwach Ri'in; tob' ne e juna nimalaj orna o juna ralko orna, chirajawaxik k'u ri' kawulixik. Chiweta'maj wa' na utz ta chik kaqib'isax chinuwach Ri'in.
03011036	No'j we k'o junoq chike wa'waj katzaq pa juna ak'al o pa juna jul k'otom re uk'olib'al ya', ri ya' utz kaqib'isax chinuwach Ri'in; no'j e ronoje ri kuchina'aj wa'waj kaminaq yey e kuk'il ri na ketij taj, ri' lik na utz taj kaqib'isax chinuwach Ri'in.
03011037	We k'o junoq chike wa'waj kaminaq yey katzaq k'u puwi rija' re katikik, ri' wa' wi'ja' utz kaqib'isax chinuwach Ri'in.
03011038	No'j we rija' mub'am pa ya' yey katzaq k'u junoq chike wa'waj puwi' kaminaq, chiweta'maj k'u ri' lik na utz taj kaqib'isax chinuwach Ri'in.
03011039	Yey we xkam junoq chike rawaj utz ketijik yey k'o k'u junoq kachapaw re, ri' na utz ta kaqib' chinuwach Ri'in la jun q'iij k'a che ri tzaqib'al q'iij.
03011040	Yey e ri kutij ruti'jil wa'waj kaminaq, chirajawaxik kuch'aj ruq'uu' yey na utz ta kaqib' chinuwach Ri'in k'a che ri tzaqib'al q'iij. Yey e ri kesan b'i re ruti'jil rawaj kaminaq, ri' kuch'aj ruq'uu' yey na utz ta kaqib' chinuwach Ri'in la jun q'iij, k'a che ri tzaqib'al q'iij.
03011041	Mitij junoq chike rawaj lik kapoq' kiwach chikik'iyal che ruwu'lew, ma wa' k'aqital b'i kiq'iij yey na utz taj ketijik.
03011042	Chike taq konoje rawaj keb'inik e ri' kejupjut puwi ri kajib' (4) o uk'iyal kaqan, wa' e taq ri kapoq' kiwach chikik'iyal, lik na utz taj keb'itijo, ma wa' e awaj k'aqital b'i kiq'iij.
03011043	Mu'an ri na utz taj kixqib' ri'ix chinuwach Ri'in ruma kichi'na'aj taq wa'waj, wa' e taq ri kapoq' kiwach chikik'iyal.
03011044	Ma In Ri'in IWAJAWAL JEHOVÁ, ri DIOS iwe'ix, ruma k'u ri' chirajawaxik kiya iwib' panuq'ab' Ri'in yey lik kichomaj rik'aslemal, ma Ri'in lik loq'olaj uwach nuq'iij. Mu'an ne ri na utz taj kixqib' chinuwach Ri'in ruma kichi'na'aj taq wa'waj kecharar pulew, wa' e taq ri kapoq' kiwach chikik'iyal.
03011045	In Ri'in IWAJAWAL JEHOVÁ, ri DIOS, ri xesan lo iwe chupa ri tinamit Egipto, cha' jela' kinu'an DIOS iwe'ix. Jek'uri'la' lik chirajawaxik chiwe kiya iwib' panuq'ab', ma Ri'in lik loq'olaj nuwach.
03011046	E k'u taq pixab'anik wa' pakiwi rawaj, e pacha' taq ri tz'ikin, rawaj k'o kik'aslem kesilab' chupa ri ya' yey konoje rawaj kecharar pulew,
03011047	jek'ula' kaq'alajin uwach pachike rawaj utz kaya' chinuwach Ri'in yey ri na utz taj kaya' chinuwach Ri'in; yey kaq'alajin kiwach ri' rawaj utz ketijik yey ri na utz taj ketijik» xcha'.
03012001	Ek'u ri QAJAWAL JEHOVÁ jewa' xub'i'ij che ri Moisés,
03012002	«Chab'i'ij wa' chike ri tinamit Israel: Echiri' juna yewa' ixoq kutzir uwach ruk' juna ralko ala, ri' wuqub' (7) q'iij kakanajik na utz taj kaqib' chinuwach Ri'in; jela' pacha' ruq'ijol echiri' karil ruyab'il re upa iik'.
03012003	Ek'u ri ralko ak'a, pa wajxaqib' (8) q'iij ralaxik kakoj ri retalil re circuncisión che.
03012004	E rixoq xutzir uwach chirajawaxik karoye'ej chi 33 q'iij che ruq'ijol ruch'ajanik. Na utz ta k'u ri' kuchap taq ri b'itaq sa'ch ya'tal panuq'ab' Ri'in, yey na utz tane kok pa ri Tabernáculo re Molob'al ib' we k'amaja' kuk'is ruq'ijol ruch'ajanik.
03012005	No'j we rixoq xutzir uwach ruk' jun ralko ali, ri' ka'ib' (2) semana na utz taj kaqib' chinuwach Ri'in; jela' pacha' ruq'ijol echiri' karil ruyab'il re upa iik'. Chirajawaxik k'u che karoye'ej chi 66 q'iij, che ruq'ijol ruch'ajanik.
03012006	Echiri' kuk'is k'u ruq'ijol ruch'ajanik, tob' ne ala o ali ruch'uti'n, rixoq chirajawaxik che kuk'am b'i jun k'ak'al b'exex k'o jun junab' che, wa' re ri qasa'n kaporox chinuwach Ri'in, yey kuk'am b'i jun ralko palomax o juna xmukur, re uqasa'n puk'axel ruch'ulil. E taq wa' kuk'am b'i che raj q'atisan qasa'n, che ri okib'al re ri Tabernáculo re Molob'al ib'.
03012007	E k'u ri' raj q'atisan qasa'n kuq'atisaj wa' chinuwach Ri'in, yey e qasa'n wa' puk'axel ruch'ulil rixoq, jela' k'u ri' utz chik kaqib' chinuwach Ri'in echiri' ik'owinaq chi ruq'ijol ruch'ajanik. E taq pixab'anik ri' wa' puwi rixoq kutzir uwach, tob' ala o tob' ali ruch'uti'n.
03012008	No'j we rixoq na jinta ri rajil juna k'ak'al b'exex ruk', ri' utz keb'uk'am b'i keb' xmukur o keb' raltaq ko palomax; jun awaj re ri qasa'n kaporoxik yey ri jun chik awaj re kakamisax ruma rujosq'inik rixoq. E k'u raj q'atisan qasa'n, kuya wa' puk'axel ruch'ulil yey jela' utz chik kaqib' chinuwach Ri'in» xcha'.
03013001	Ri QAJAWAL JEHOVÁ xch'a't ruk' ri Moisés yey ri Aarón, jek'uwa' xub'i'ij chike:
03013002	Echiri' k'o junoq kel taq lo yab'il chirij pacha' ri wa'lijinaq o juch'ob' saqriq'iroj o ch'a'k lik kak'axk'ob'ik; chirajawaxik k'u ri' kak'am b'i ruk' raj q'atisan qasa'n, wa' e ri Aarón o junoq chik chike ruk'ajol e aj q'atisan qasa'n.
03013003	Ek'u ri' raj q'atisan qasa'n, chirajawaxik karil chi utz ri yab'il elinaq lo chwi ruti'jil ri tikawex yey we e la' u'anom saq ri rismal pa k'owi ri yab'il yey we okinaq b'i chupa ruti'jil, ri' e jun yab'il lik kak'axk'ob'ik elinaq lo chwi ruti'jil. Ek'u ri' raj q'atisan qasa'n, echiri' karil chi utz ruk'ulumam wa tikawex, kuq'alajisaj uwach ri tikawex na utz taj kaqib' chinuwach Ri'in.
03013004	We e wa yab'il u'anom saqriq'iroj, no'j na okinaq tub'i chupa ruti'jil yey na u'anom tane saq ri rismal pa la k'owi; ek'u ri' raj q'atisan qasa'n xa karesaj b'i ri tikawex wuqub' (7) q'iij yey ku'ya'a pa juna luwar utukel,
03013005	yey chupa k'u ri wuqub' (7) q'iij, e raj q'atisan qasa'n karil tanchik sa' ri u'anom ri yab'il. We karilo k'a e u'anom, na uyenom tub'i rib' che ruti'jil, ek'u ri ku'an che e kuya chi wuqub' (7) q'iij che, cha' kak'oji' pa la k'owi utukel.
03013006	Ek'uchiri' kuk'is tanchi la wuqub' q'iij, e raj q'atisan qasa'n karil tanchik sa' ri u'anom. Yey we wa yab'il na uyenom tub'i rib' che ruti'jil ma katajin ne uchupik uwach, ek'u ri ku'ano e kuq'alajisaj uwach utz chik kaqib' ri tikawex chinuwach Ri'in, ma ri xuk'ulumaj xa e raltaq ko ch'a'k elinaq lo chirij yey xa kuch'aj ruq'uu' cha' utz kaqib' chinuwach Ri'in.
03013007	No'j we ri yab'il re raltaq ko ch'a'k elinaq lo chirij ri tikawex, kujeq kuyen b'i rib', yey tob' ne xilitaj ri' chi utz yey q'alajisam chik choom chi uwach ri tikawex; ri' chirajawaxik che katzelej tanchi ruk' raj q'atisan qasa'n cha' ku'k'utu' sa' ruk'ulumam.
03013008	Ek'u ri' raj q'atisan qasa'n karil chi utz sa' ri u'anom, yey we ri raltaq ko ch'a'k elinaq lo chirij xuyen b'i rib' chwi ruti'jil, ri' kuq'alajisaj uwach wa tikawex na utz taj kaqib' chinuwach Ri'in; ma ri' e jun yab'il re ch'a'k kak'axk'ob'ik.
03013009	Echiri' k'o junoq k'o juna yab'il kel lo chwi ruti'jil e ruk'il ri kak'axk'ob'ik, ri' chirajawaxik kak'am b'i chwach raj q'atisan qasa'n,
03013010	ek'u rire karil chi utz ri yab'il elinaq lo chirij ri tikawex yey we e wa yab'il u'anom saqriq'iroj yey e pa la k'owi xu'an saq ri rismal, ma q'alaj ne lo ruti'jil kalo'lotik;
03013011	ri' e jun yab'il kel lo chwi ruti'jil k'axk'ob'inaq. Ek'u ri' raj q'atisan qasa'n, kuq'alajisaj uwach ri tikawex na utz taj kaqib' chinuwach Ri'in yey na karesaj ta chub'i pa juna luwar utukel, ma eta'matal chik e che wa tikawex, k'o jun yab'il lik k'axk'ob'inaq.
03013012	No'j we ri yab'il k'o chwi ruti'jil ri tikawex uyenom b'i chiraqan yey k'a pujolom yey karil wa' raj q'atisan qasa'n ma uyenom chi ronoje pa taq kaq'alajin wi ruti'jil ri tikawex,
03013013	ek'u ri' raj q'atisan qasa'n karil chi utz sa' ri u'anom, yey we xril k'u wa yab'il uyenom chub'i rib' che ronoje ruti'jil, ri' kuq'alajisaj uwach wa tikawex utz chik kaqib' chinuwach Ri'in, ma ruk' ri yab'il k'o che ruti'jil ronoje ru-cuerpo xu'an saq.
03013014	No'j we xq'alajin lo ruti'jil kalo'lotik, chiri' k'u ri' kaq'alajisax uwach ri tikawex na utz taj kaqib' chinuwach Ri'in.
03013015	Ek'uchiri' raj q'atisan qasa'n karil chi utz sa' ri u'anom wa' wa uti'jil kalo'lotik, ri' kuq'alajisaj uwach ri tikawex na utz taj kaqib' chinuwach Ri'in. Ma e ruti'jil kalo'lotik, wa' na utz taj kachina'axik, yey ek'u yab'il ri' kel lo chwi ruti'jil junoq lik k'axk'ob'inaq chik.
03013016	No'j we wa k'ax kalo'lot uwach kakunutajik yey ku'an tanchi saq, ek'u ri' ri tikawex chirajawaxik che ke'ek ruk' raj q'atisan qasa'n,
03013017	cha' rire karil chi utz sa' ri u'anom ri k'ax kalo'lot uwach. We ruk'ax kalo'lotik xu'an saq uwach, ek'u ri' raj q'atisan qasa'n kuq'alajisaj uwach ri tikawex utz chik kaqib' chinuwach Ri'in, ma pa qatzij wi kanajinaq kanoq choom.
03013018	We k'o junoq xk'oji' juna awaas chwi ruti'jil yey ek'u ri' wa' xutzirik,
03013019	no'j ek'u pa la xk'oji' wi kujeq kawa'lijik yey xu'an saqasoj o kaqakoj uwach, ri' chirajawaxik ke'k'ut che raj q'atisan qasa'n.
03013020	We raj q'atisan qasa'n karil wa' wa k'ax e pacha' okinaq b'i k'a chupa ruti'jil ri tikawex yey e la rismal pa la k'owi xu'an saq, ek'u ri' ri ku'ano e kuq'alajisaj e ri tikawex na utz taj kaqib' chinuwach Ri'in, ma e ri' rawaas xu'ana jun yab'il chwi ruti'jil lik k'axk'ob'inaq chik.
03013021	No'j we raj q'atisan qasa'n karil chi utz sa' ri u'anom ri tikawex yey karil k'u ri' na u'anom ta saq riq'iroj uwach ruk'ax yey na okinaq tane b'i chupa ruti'jil ma katajin ne uchupik uwach; xa k'u karesaj b'i ri' ri tikawex yey ku'ya'a wuqub' (7) q'iij pa juna luwar utukel.
03013022	No'j we ri awaas xuyen b'i rib' puwi ruti'jil, ek'u ri' raj q'atisan qasa'n kuq'alajisaj wa tikawex na utz taj kaqib' chinuwach Ri'in, ma ri k'o che e ri yab'il kel lo che ruti'jil lik kak'axk'ob'ik.
03013023	No'j we ri awaas na kak'axk'ob' taj yey e ri saqriq'iroj k'o che na kuyen tub'i rib', ma xchaqij ne uwach, ek'u ri' raj q'atisan qasa'n kuq'alajisaj uwach ri tikawex utz kaqib' chinuwach.
03013024	We k'o junoq xk'atik yey puwi k'u ri' ruti'jil k'atinaq kujeq ku'an saq-kaqkoj uwach, o saqasoj kawilwot uwach,
03013025	ek'u ri' raj q'atisan qasa'n karil chi utz sa' ri u'anom, we ri rismal puwi ri k'ax ku'an saq yey okinaq b'i chupa ruti'jil, ri' e jun yab'il k'o chwi ruti'jil e ruk'il ri lik kak'axk'ob'ik xel lo pa ri xk'at wi. Ek'u ri' raj q'atisan qasa'n kuq'alajisaj wa tikawex na utz taj kaqib' chinuwach, ma e jun yab'il ri' lik kak'axk'ob'ik.
03013026	No'j we echiri' raj q'atisan qasa'n karil chi utz sa' ri u'anom ri k'ax pa ri k'atinaq wi, yey karil k'u ri' na u'anom ta saq ri rismal yey na okinaq ta ne b'i chupa ruti'jil ma katajin ne uchupik uwach, xa k'u karesaj b'i ri' ri tikawex wuqub' (7) q'iij yey ku'ya'a pa juna luwar utukel.
03013027	Chupa k'u ri' ruwuq (7º) q'iij, e raj q'atisan qasa'n karil tanchik sa' ri u'anom ri k'ax yey we xrilo uyenom b'i rib' che ruti'jil, ri' kuq'alajisaj wa tikawex na utz taj kaqib' chinuwach Ri'in, ma ri' e jun yab'il lik kak'axk'ob'ik.
03013028	No'j we ri saqriq'iroj na uyenom tub'i rib' che ruti'jil yey katajin ne rutzirik, yey wa' xa wa'lijinaq ruma ri xk'atik, ek'u ri' raj q'atisan qasa'n kuq'alajisaj uwach ri tikawex utz kaqib' chinuwach Ri'in, ma e ri' xk'ochitaj uwach ri pa xk'at wi.
03013029	We juna achi o juna ixoq kel lo juna ch'a'k kaq'olol uwach che rujolom o che ruketete',
03013030	ek'u ri' raj q'atisan qasa'n karil chi utz sa' ri u'anom wa k'ax, we okinaq b'i chupa ruti'jil yey xa ne takata'l chi ruwi' yey q'anaq'oj katzu'nik. Ek'u ri' raj q'atisan qasa'n kuq'alajisaj e wa tikawex na utz taj kaqib' chinuwach Ri'in, ma ri' e jun yab'il re saal e ruk'il ri lik kak'axk'ob'ik, wa' kel lo che ri jolomaaj yey che ruketete' junoq.
03013031	No'j echiri' raj q'atisan qasa'n karil chi utz sa' ri u'anom wa k'ax, yey we na okinaq ta ne b'i chupa ruti'jil yey na jinta chi ne rismal q'eq chupa, ek'u ri ku'ano e karesaj b'i wuqub' (7) q'iij ri tikawex k'o wa' wa saal che yey ku'ya'a pa juna luwar utukel.
03013032	Chupa k'u ruwuq (7º) q'iij, e raj q'atisan qasa'n karil tanchik sa' ri u'anom ri tikawex yey we ri yab'il re saal na uyenom tub'i rib' che ruti'jil yey na q'anaq'oj tane ri rismal che yey na okinaq ta ne b'i chupa ruti'jil,
03013033	ek'u ri' ri ku'an ri tikawex e kuq'at ruwi', no'j na kuq'at ta pa k'owi ri k'ax, yey ek'u raj q'atisan qasa'n kuya chi wuqub' (7) q'iij che cha' kak'oji' chiri' pa la uya'om wi utukel.
03013034	Chupa k'u ri' ruwuq (7º) q'iij, e raj q'atisan qasa'n karil tanchik sa' ri u'anom ri tikawex yey we e wa yab'il re saal na uyenom tub'i rib' che ruti'jil yey na okinaq ta ne b'i chupa ruti'jil, ek'u ri ku'an raj q'atisan qasa'n e kuq'alajisaj utz kaqib' chinuwach Ri'in. Yey ri ku'an ri tikawex e kuch'aj ruq'uu' yey jek'ula' kakanaj choom.
03013035	Echiri' q'alajisam chi ri tikawex utz kaqib' chinuwach Ri'in, yey e wa yab'il re saal kujeq kuyen b'i rib' che ruti'jil,
03013036	ek'u ri' raj q'atisan qasa'n, chirajawaxik karil chi utz sa' ri u'anom. Yey we wa yab'il re saal xuyen b'i rib' che ronoje ruti'jil, na kajawax ta chi ne ri' karilo we q'anaq'oj u'anom ruwi', ma e ri' xu'an jun tikawex na utz taj kaqib' chinuwach Ri'in.
03013037	No'j we raj q'atisan qasa'n karilo na nimatajinaq ta ri yab'il re saal yey karilo elinaq ne lo uwi' q'eq chupa, ri' e ke'eloq xutzir ri yab'il. Ek'u ri' raj q'atisan qasa'n chirajawaxik kuq'alajisaj ri tikawex utz kaqib' chinuwach Ri'in.
03013038	We juna achi o juna ixoq kel lo ch'a'k saqriq'iroj che ruti'jil,
03013039	ek'u ri' raj q'atisan qasa'n karil chi utz sa' ri u'anom wa'. We ri ch'a'k u'anom saqriq'iroj, ri' xa e rutz'u'malil ru-cuerpo wa'lijinaq, ek'u ri' wa' e jun tikawex utz kaqib' chinuwach Ri'in.
03013040	We juna achi kapuq ruwi' yey kakanaj kan ch'o'x, ri' utz kaqib' chinuwach Ri'in.
03013041	Yey we kapuq ruwi' chwi lo rupalaj yey kakanaj kan ch'o'x, ri' utz kaqib' chinuwach Ri'in.
03013042	No'j we che taq ri pa kapuq wi ruwi' chirij uwi' o chwi lo rupalaj, kawinaqir juna ch'a'k kaq'ololik kakaqin uwach; ri' e jun yab'il kak'axk'ob'ik kel lo pa u'anom wi ch'o'x.
03013043	Ek'u ri' raj q'atisan qasa'n chirajawaxik karil chi utz sa' ri u'anom, yey we ri wa'lijinaq che ri pa ch'o'x wi kakaqin uwach, e jela' pacha' taq ri yab'il kel lo chirij lik kak'axk'ob'ik,
03013044	e ri' wa tikawex e xuk'ul ri yab'il kel lo chirij lik kak'axk'ob'ik, ruk' wa' ri tikawex na utz taj kaqib' chinuwach Ri'in. Ek'u ri' raj q'atisan qasa'n kuq'alajisaj wa tikawex na utz taj kaqib' chinuwach Ri'in, ruma ri ch'a'k kaq'olol pujolom.
03013045	E junoq kuk'ul juna yab'il e ruk'il ri lik kaq'olol che ruti'jil, ri' chirajawaxik e taq ruq'uu' kukojo e ri lik tastas chik, na kajawax ta chi nenare' kuxiy ruwi'. Kel k'u b'i yey kuch'uq ruware' yey kasik'in che ub'i'xikil: «¡Ri'in in ch'ul! ¡Ri'in in ch'ul!» kacha'.
03013046	Yey kaq'alajisax k'u uwach, na utz ta kaqib' chinuwach Ri'in ronoje ruq'ijol kuch'ij ri ch'a'k kaq'olol chirij. Yey ruma wa', chirajawaxik karesaj b'i rib' chikixo'l ri tinamit yey ke'k'ola lo utukel; naj che ri tinamit.
03013047	Echiri' kawinaqir puus che juna k'ul re kakojik tob' re chiij lana o juna k'ul lino,
03013048	o tob' che ri k'ul kemom ruk' chiij, ruk' lana o ruk' lino; o kawinaqir che tz'u'um o che juna chik utz'u'malil awaj;
03013049	yey we ri puus che taq wa' katzu'n pacha' karaxinik o kakaqinik, ri' lik e jun ch'ul re puus na kel ta chik; chirajawaxik ri' ke'k'ut che raj q'atisan qasa'n.
03013050	Karil k'u ri' chi utz sa' ri u'anom ri ch'ul yey ri ku'ano e wuqub' (7) q'iij karesaj b'i ri k'o ch'ul che, re ku'ya'a pa juna chik luwar.
03013051	Chupa k'u ruwuq (7º) q'iij, karil tanchik sa' ri u'anom wa ch'ul, we uyenom chub'i rib' che ri k'ul o ri keem, o che ri tz'u'um o juna chik utz'u'malil awaj: ri' wa ch'ul e jun puus kuq'ayisaj wa'; yey ruma k'u ri' e ronoje taq ri k'ul o pa taq xuch'ulaj wi, kaq'alajisax uwach na utz taj kaqib'isax chinuwach Ri'in.
03013052	E taq k'u ri k'ul kemom ruk' chiij, ruk' chiij lana o ruk' lino; o juna utz'u'malil awaj ri xuch'ulaj wa', chirajawaxik asu kaporox ronoje, ma ri' e ri puus kuq'ayisaj b'i wa'.
03013053	No'j we raj q'atisan qasa'n karil chi utz sa' ri u'anom ri puus yey karil k'ut na uyenom tub'i rib' che ri k'ul re kakojik, che ri keem, o juna utz'u'malil awaj;
03013054	xa k'u kataqan ri' che cha' kach'aj ri ch'ul yey kuya chi wuqub' (7) q'iij che kak'oji' chiri' pa la uya'om wi.
03013055	Ek'uchiri' ch'ajital chi ri ch'ul, e raj q'atisan qasa'n karil tanchik sa' ri u'anom. Yey we xril k'ut e ri ch'ul na elinaq taj, ri' q'axinaq chi ri ch'ul che yey ek'u ri k'ul o tob' sa' che xuch'ulaj wi, chirajawaxik asu kaporoxik; tob' ne ri ch'ul na uyenom tub'i rib' che, ma wa' e puus chik, laj ne umajom chi chupa yey chirij che taq wa'.
03013056	No'j we echiri' raj q'atisan qasa'n, karil chi utz wa' yey karil k'ut e ri ch'ul xsachik ruma ri xch'ajik, ri' utz xa kuq'at b'i wa' che ri k'ul, che ri tz'u'um o che ri keem.
03013057	No'j we ri ch'ul xujeq kawinaqir tanchik yey kujeq kuyen b'i rib' che ri k'ul re kakojik, che ri k'ul kemom ruk' chiij o che juna tz'u'um re awaj, ek'u ri' wa' asu kaporoxik.
03013058	No'j ek'u ri k'ul re kakojik o ri k'ul kemom ruk' chiij, o juna utz'u'malil awaj xch'ajik yey xel k'u ri ch'ul che, ri' kach'aji' tanchi chukalaj yey jela' utz kaqib'isax chinuwach Ri'in.
03013059	E pixab'anik wa' puwi taq ri ch'ul re puus kuq'ayisaj ronoje, kawinaqir che taq ri k'ul re kakojik, wa' tob' re k'ul lana o re k'ul lino, o kawinaqir che ri k'ul kemom ruk' chiij, o che ri tz'u'um o tob' juna sa'ch re juna chik utz'u'malil awaj. Cha' jela' kaq'alajisaxik we utz o na utz taj kaqib' chwa ri QAJAWAL JEHOVÁ.
03014001	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
03014002	«E pixab'anik wa' puwi ruq'alajisaxik uwach ri tikawex kel lo yab'il kaq'ololik che ruti'jil, echiri' utz chik kaqib' chinuwach Ri'in: Wa' ke'b'i'x che raj q'atisan qasa'n,
03014003	ek'u raj q'atisan qasa'n kel lo che rilik chirij ri tinamit cha' karil chi utz sa' ri u'anom. We xril k'ut e ri ch'a'k utzirinaq chik,
03014004	e ri ku'an raj q'atisan qasa'n e kutaq uk'amik juk'ulaj raltaq ko tz'ikin utz ketijik e k'aslik, ruk' juch'aqap che' re chakalte', ruk' juch'aqap k'ul kaq uwach yey jun uq'ab' che' re hisopo; wa' e taq kajawax che ri tikawex cha' utz kaqib' chinuwach Ri'in.
03014005	Raj q'atisan qasa'n kataqan k'u che kakamisax jun chike ri raltaq ko tz'ikin yey wa' ka'an puwi juna ralko k'olib'al re ulew yey nojinaq che ya' petinaq pa juna ak'al.
03014006	Kuk'am k'u ri' ri jun chik ralko tz'ikin k'aslik, ruk' ri ch'aqap che' re chakalte', ri k'ul kaq uwach yey ruq'ab' che' re hisopo, yey kumub'a' k'u ronoje ri' wa' junam ruk' ri ralko tz'ikin k'aslik, chupa rukik' ri ralko tz'ikin kamisam chupa ri ya' re ak'al.
03014007	Tek'uchiri' kukitzika' wuqub' (7) laj, puwi ri tikawex elinaq lo ri ch'a'k kaq'ololik che ruti'jil; wa' e ri katajin uq'alajisaxik uwach, utz chik kaqib' chinuwach Ri'in. Chwi k'u wa' kutzoqopij b'i ri tz'ikin k'aslik.
03014008	Ek'u ri' wa tikawex xq'alajisax uwach, utz chik kaqib' chinuwach Ri'in, chirajawaxik che kuch'aj ruq'uu', kusokaj b'i ronoje ruwi' yey katinik; jek'ula' ri' kakanajik choom. Chwi k'u ri' utz chik kok chupa ri tinamit, no'j cha' utz kok pa ri rocho xa kakirik, karoye'ej na wuqub' (7) q'iij.
03014009	Pa ruwuq (7º) q'iij k'u ri' kusokaj b'i ronoje ruwi', ri rismachi' yey taq ri rismal uwach; tek'uchiri' kuch'aj ruq'uu' yey katinik. Jek'uri'la' wa tikawex kakanajik utz chik kaqib' chinuwach Ri'in.
03014010	Pa uwajxaq (8º) q'iij k'ut, wa' wa tikawex chirajawaxik keb'uk'am lo juk'ulaj q'apoj b'exex lik choom kiwach, yey jun chik q'apoj b'exex ati' k'o jun junab' che, lik choom uwach, yey ek'u ri qasa'n re harina chirajawaxik kuk'am lo oxlajuj (13) libra che ri chomilaj harina, wa' yoq'otal aceite chupa yey kajawax jun tasa re aceite.
03014011	Ek'u raj q'atisan qasa'n, e kaq'alajisan uwach wa tikawex utz chik kaqib' chinuwach Ri'in. Kuya k'u rachi chwach ri okib'al re ri Tabernáculo re Molob'al ib', wa' junam ruk' taq ri qasa'n tz'onom che.
03014012	Tek'uchiri' e raj q'atisan qasa'n kuk'am jun chike ri q'apoj b'exex emama'ib' yey junam ruk' ri jun tasa aceite, kuq'atisaj chinuwach Ri'in, wa' e qasa'n re ri mak eqelem. Kujeq k'u ri' kuyak wa' chinuwach Ri'in, ma e jun qasa'n re kayak chinuwach Ri'in In IWAJAWAL JEHOVÁ.
03014013	Tek'uchiri' kukamisaj ri q'apoj b'exex ma' chupa ri loq'olaj luwar pa kekamisax wi taq rawaj re ri josq'inik yey taq rawaj re ri qasa'n kaporox chinuwach Ri'in. Ma e pacha' rawaj kakamisax ruma ri mak eqelem, jenela' rawaj kakamisaxik re ri qasa'n re ri josq'inik, wa' kaya' che raj q'atisan qasa'n, ma lik loq'olaj uq'ij.
03014014	Ek'u raj q'atisan qasa'n kuk'am jub'iq' che ri kik' re rawaj xkamisax ruma ri mak eqelem, re kusoq' chutza'm ruxikin puwikiq'ab' ri tikawex katajin ujosq'ixik yey jenela' kusoq' che ri nimalaj uwi uq'ab' puwikiq'ab' yey che ri nimalaj uwi raqan puwikiq'ab' cha' utz kaqib' chinuwach Ri'in.
03014015	Tek'uchiri' kuk'am jub'iq' che ri jun tasa aceite, wa' kuq'ej chupa ruq'ab' pamox.
03014016	Kumu' k'u ruwi uq'ab' puwikiq'ab' ruk' raceite k'o che ruq'ab' pamox yey e la' ruk' ruwi uq'ab' kukitzika' raceite wuqub' (7) laj chinuwach Ri'in.
03014017	Che k'u raceite kakanaj puq'ab' raj q'atisan qasa'n, kuk'am jub'iq' re kusoq' chutza'm ruxikin puwikiq'ab', che ri tikawex katajin ujosq'ixik cha' utz kaqib' chinuwach Ri'in yey jenela' kusoq' che ri nimalaj uwi uq'ab' puwikiq'ab' yey che ri nimalaj uwi raqan puwikiq'ab'. E janipa ri ku'an ruk' raceite, wa' ku'an puwi ri kik' re rawaj kamisam ruma ri mak eqelem.
03014018	Ek'u raceite k'a k'o puq'ab' raj q'atisan qasa'n, kusoq' puwi rujolom ri jun katajin ujosq'ixik cha' utz kaqib' chinuwach Ri'in. Ek'u u'anik wa' kukamisaj rawaj re ri qasa'n re tojob'al re rumak ri tikawex.
03014019	Raj q'atisan qasa'n kukamisaj rawaj chinuwach Ri'in re ri qasa'n re tojob'al re rumak re ri jun katajin ujosq'ixik cha' utz kaqib' chinuwach Ri'in; tek'uchiri' kutoq' uqul rawaj re ri qasa'n kaporoxik,
03014020	yey kuq'atisaj k'u rawaj re kaporoxik puwi raltar; junam ruk' ri qasa'n re ri chomilaj harina, yey kukamisaj rawaj chinuwach Ri'in re ri qasa'n re tojob'al re rumak yey jela' kuq'alajisaj e ri tikawex utz chik kaqib' chinuwach Ri'in.
03014021	We ri tikawex nib'a' yey na jinta ruk' janipa ri kajawaxik, ri' utz kuk'am b'i jun q'apoj b'exex ma' re ruqasa'n re ri mak reqelem. Yey wa' kayak k'u chinuwach Ri'in, re ri qasa'n re ri josq'inik. Yey jenela' kuk'am b'i uqasa'n re trigo, wa' e kajib' (4) libra re chomilaj harina yoq'otal aceite chupa yey jun tasa aceite,
03014022	wa' junam kuk' juk'ulaj xmukur o juk'ulaj raltaq ko palomax, e chirij ri kuch'ij kajil. Jun chike rawaj e re kakamisaxik re ri qasa'n re tojob'al re ri mak yey jun chik e re ri qasa'n re kaporoxik.
03014023	Yey chupa k'u ruwajxaq (8º) q'iij che rujosq'inik ri tikawex, kuk'am b'i ronoje wa' wa qasa'n che raj q'atisan qasa'n, kuya k'u chinuwach Ri'in pa ri okib'al che ri Tabernáculo re Molob'al ib', yey jela' utz chik kaqib' chinuwach Ri'in.
03014024	Ek'u raj q'atisan qasa'n kuk'am ri q'apoj b'exex kakamisaxik re ri qasa'n ruma ri reqelem, wa' kuk'am junam ruk' ri jun tasa aceite yey kuyak chinuwach Ri'in, ma wa' e jun qasa'n re kayak chinuwach Ri'in In IWAJAWAL JEHOVÁ.
03014025	Kutoq' k'u uqul ri q'apoj b'exex re ri mak eqelem yey kuk'am jub'iq' che ri kik' re wa'waj yey kusoq' chutza'm ruxikin puwikiq'ab' ri tikawex katajin ujosq'ixik, jenela' kusoq' che ri nimalaj uwi uq'ab' puwikiq'ab' yey che ri nimalaj uwi raqan puwikiq'ab', cha' utz kaqib' chinuwach Ri'in.
03014026	Tek'uchiri' raj q'atisan qasa'n, kuk'am raceite yey kuq'ej lo jub'iq' chupa ruq'ab' pamox;
03014027	ruk' k'u ruwi uq'ab' puwikiq'ab', kuk'am jub'iq' che raceite k'o chupa ruq'ab' pamox yey kukitzika' wuqub' (7) laj chinuwach Ri'in.
03014028	Yey ek'u raceite k'o pa ruq'ab', wa' kusoq' chutza'm ruxikin puwikiq'ab' ri tikawex katajin ujosq'ixik yey jenela' kusoq' che ri nimalaj uwi uq'ab' puwikiq'ab' yey che ri nimalaj uwi raqan puwikiq'ab', cha' utz kaqib' chinuwach Ri'in; kusoq' wa' wa aceite chiri' pa k'owi wi rukik'el rawaj xkamisax ruma rumak reqelem ri tikawex.
03014029	Ek'u ri' ruqax raceite kanajinaq puq'ab' raj q'atisan qasa'n, wa' kusoq' puwi rujolom ri tikawex katajin ujosq'ixik cha' utz kaqib' chinuwach Ri'in.
03014030	Tek'uchiri' kuq'atisaj jun che ri juk'ulaj xmukur o jun che ri juk'ulaj raltaq ko palomax, wa' e chirij ri kuch'ij uya'ik ri kaya'w ri qasa'n.
03014031	Jun chike wa raltaq ko tz'ikin, e re ri qasa'n re ri mak yey ri jun chik e re ri qasa'n re kaporoxik, wa' junam ke'ek ruk' ri qasa'n re ri chomilaj harina. Jela' k'u ri' e raj q'atisan qasa'n, kukamisaj rawaj re tojob'al re rumak re rujosq'inik ri tikawex, cha' utz kaqib' chinuwach Ri'in» xcha'.
03014032	E pixab'anik wa' kaya'i' che rujosq'ixik ri tikawex, wa' e ri xkunutaj che ch'a'k kaq'olol che ruti'jil yey na kuch'ij ta uya'ik ri qasa'n kajawaxik cha' utz kaqib' chwa ri QAJAWAL JEHOVÁ.
03014033	Ri QAJAWAL JEHOVÁ xch'a't tanchi kuk' ri Moisés yey ri Aarón, jewa' xub'i'ij chike:
03014034	«Echiri' ri'ix kixok chupa taq ri luwar re Canaán, ri kanya piq'ab' ri'ix; yey we xin'an Ri'in che juna ja cha' kujeq kel lo juch'ob' puus che ruwa taq xaan,
03014035	ek'u ri' ri rajaw ja chirajawaxik ke'ek ruk' raj q'atisan qasa'n yey kub'i'ij che: “Chupa ri wocho xujeq kel lo juch'ob' puus che ruwa taq xaan” kacha'.
03014036	Ek'u raj q'atisan qasa'n, kataqan che kesax lo ronoje ri b'itaq sa'ch k'o chupa, cha' e taq wa' na kach'ulab' ta che ri xel lo che ruwa taq xaan yey jek'ula' na kakanaj ta kanoq na utz taj kaqib'isax chinuwach Ri'in. Tek'uchiri' kok b'i re ke'rila lo chi utz ri juch'ob' puus k'o chupa ri ja;
03014037	we xril k'u ri' ri puus che ruwa taq ri xaan re ri ja yey wa' karaxinik o kakaqinik yey okinaq b'i chupa ri xaan,
03014038	ek'u ri' ri ku'an raj q'atisan qasa'n e kel lo che ri okib'al re ri ja yey kutz'apij kan wuqub' (7) q'iij wa ja.
03014039	Chupa k'u ruwuq (7º) q'iij katzelej tanchik cha' ke'rila chi utz sa' ri u'anom wa ja; we ri puus ya xuyen b'i rib' che taq ruwa xaan re ri ja,
03014040	ek'u ri' ri ku'an raj q'atisan qasa'n e kutaq resaxik taq rab'aj pa k'owi ri puus, yey ke'kik'aqa k'u b'i pa juna luwar na ya'tal ta panuq'ab' Ri'in, wa' k'o lo chirij ri tinamit.
03014041	Tek'uchiri' kataqan che kajoxjo'x ruwa xaan re upa ri ja yey ek'u ronoje rulew kel lo che wa', ke'k'aq b'i pa juna luwar na ya'tal ta panuq'ab' Ri'in, wa' k'o lo chirij ri tinamit.
03014042	Yey kakik'am k'u jujun chik ab'aj yey kakikoj puk'axel rab'aj xesaxik yey kakik'am k'ak' ulew cha' katz'aq ruwa taq xaan re ri ja.
03014043	No'j we ri puus kujeqo kel tanchi lo che ri ja, tob' ya xk'ot b'i rab'aj pa xel lo wi yey xjoxjo'x ne upa ruwa xaan re ri ja yey xtz'aq ne ruwa taq xaan che ulew,
03014044	ek'u ri' raj q'atisan qasa'n kok b'i yey karil chi utz wa', yey we xrilo pacha' ya xuyen b'i rib' wa puus chupa ri ja; ri' e jun puus kulu' b'i ri ja yey lik na utz ta uwach chinuwach Ri'in.
03014045	Ek'u ri' ri ku'an raj q'atisan qasa'n e kuwulij wa ja ruk' ronoje rab'aj, taq ri che' ruk' ronoje ri tz'aqom chirij; kakesaj k'u b'i ronoje wa' yey ke'k'aq b'i pa juna luwar na ya'tal ta panuq'ab' Ri'in, wa' k'o lo chirij ri tinamit.
03014046	China k'u ri kok chupa wa' wa ja che taq ri q'iij echiri' taqom utz'apixik, ri' kakanaj kanoq na utz ta kaqib' chinuwach Ri'in k'a che ri tzaqib'al q'iij.
03014047	Yey china ri kawar kan chupa wa' wa ja, ri' kuch'aj ruq'uu'; jenela' che junoq kawa' chupa ri ja chirajawaxik che kuch'aj ruq'uu'.
03014048	No'j we e la' xok b'i raj q'atisan qasa'n yey karil k'u ri' chi utz wa puus na uyenom tu b'i rib' chupa ri ja, echiri' k'ak' tz'aqatal tanchi ruwa taq xaan; ri' kuq'alajisaj choom ri ja ma ri puus xsachik.
03014049	Ek'u ri ku'an raj q'atisan qasa'n che ujosq'ixik ri ja, e keb'uk'am juk'ulaj raltaq ko tz'ikin utz ketijik, ruk' juch'aqap che' re chakalte', ruk' juch'aqap k'ul kaq uwach yey jun uq'ab' che' re hisopo.
03014050	Kataqan k'u che kakamisax jun ralko tz'ikin yey wa' ka'an puwi juna k'olib'al re ulew, nojinaq che ya' petinaq pa juna ak'al.
03014051	Kuk'am k'u ri ch'aqap che' re chakalte', ri k'ul kaq uwach, ruq'ab' che' re hisopo, yey kumub'a' k'u ronoje wa' junam ruk' ri ralko tz'ikin k'aslik, chupa rukik'el ri ralko tz'ikin kamisam chupa ri ya' re ak'al yey kukitzika' k'u ri' che ri ja wuqub' (7) laj.
03014052	Jek'ula' ri' kujosq'ij ri ja ruk' rukik'el ri ralko tz'ikin, ruk' ri ya' petinaq pa juna ak'al, ruk' ri ralko tz'ikin k'aslik, ri juch'aqap che' re chakalte', ruq'ab' che' re hisopo yey ri juch'aqap k'ul kaq uwach.
03014053	Tek'uchiri' kutzoqopij b'i ri ralko tz'ikin k'aslik chirij lo ri tinamit pa juyub'. Jela' k'u ri' kuq'atisaj ri qasa'n puk'axel rujosq'ikil ri ja yey kakanaj k'u kan ri' utz kachapab'exik» xcha'.
03014054	E pixab'anik wa' puwi taq ronoje yab'il kel lo chwi ruti'jil junoq, ruk' taq ri yab'il re saal,
03014055	ruk' taq ri puus kel lo che ri k'ul re kakojik yey ri puus che taq ruwa xaan re chupa ri ja,
03014056	yey puwi taq yab'il re wa'lijinaq ruti'jil ri tikawex, ri raltaq ko ch'a'k elinaq lo chirij ri tikawex yey ri ch'a'k saqriq'iroj uwach.
03014057	Jek'ula' kaq'alajinik china ri utz o ri na utz taj kaqib' chwa ri QAJAWAL JEHOVÁ. Ek'u pixab'anik wa' xya' puwi ronoje taq ri yab'il kel lo chirij ri tikawex.
03015001	Ek'u ri QAJAWAL JEHOVÁ xch'a't kuk' ri Moisés yey ri Aarón, jewa' xub'i'ij chike:
03015002	«Chixch'a't kuk' ri tinamit Israel yey chib'i'ij chike: Echiri' juna achi kujeq kak'ajaw puj che ri rulewal, ri' wa' na utz taj kaqib' chinuwach Ri'in.
03015003	Tob' kak'ajaw k'u ri' wa' che rachi o katani' kan chupa ri rulewal, e ri' wa'chi na utz taj kaqib' chinuwach Ri'in.
03015004	E juna warab'al pa kakotz'i' wi ri kak'ajaw puj che ri rulewal yey xa tob' sa' ri xe'tz'ula puwi', ri' wa' na utz taj kaqib'isax chinuwach Ri'in.
03015005	E junoq tob' xa kuchap ruwarab'al ri kak'ajaw puj che ri rulewal, ri' chirajawaxik che kuch'aj ruq'uu' yey katinik; ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015006	Yey e junoq katz'uyi' pa ri luwar pa xtz'uyi' wi ri kak'ajaw puj che ri rulewal, ri' chirajawaxik che kuch'aj ruq'uu' yey katinik; ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015007	Yey jenela', e junoq kuchina'aj ru-cuerpo ri kak'ajaw puj che ri rulewal, ri' chirajawaxik che kuch'aj ruq'uu' yey katinik; ek'u ri' la jun q'iij na utz taj kaqib' chinuwach k'a che ri tzaqib'al q'iij.
03015008	Yey we ri kak'ajaw puj che ri rulewal kachub'an puwi junoq, e ri' wa xchub'axik chirajawaxik che kuch'aj ruq'uu' yey katinik; ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015009	Yey e juna tz'ulib'al re keq'anib'ex uwi kawayu' o camello kutz'ulib'ej ri kak'ajaw puj che ri rulewal, ri' wa' na utz taj kaqib'isax chinuwach Ri'in.
03015010	E junoq k'o kuchap che taq ri pa xk'oji' wi ri kak'ajaw puj che ri rulewal, ek'u ri' la jun q'iij, na utz taj kaqib' chinuwach Ri'in k'a che ri tzaqib'al q'iij. Yey e ri kak'amaw b'i wa' wa pa xk'oji' wi, ri' chirajawaxik kuch'aj ruq'uu' yey katinik, ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015011	Yey we ri kak'ajaw puj che ri rulewal na uch'ajom ta ruq'ab' yey kuchap junoq, e ri' ri xuchapo chirajawaxik che kuch'aj ruq'uu' yey katinik, yey ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015012	E ri kak'ajaw puj che ri rulewal we xuchap juna ulew xun, ri' asu kapaxix ri xun; yey we xuchap juna ub'itaq sa'ch 'anom ruk' che', ri' chirajawaxik kach'aj chi utz ruk' ya'.
03015013	We rachi xkunutaj che ri puj kak'ajaw che ri rulewal, karoye'ej na kik'ow wuqub' (7) q'iij che ruchomaxik. Tek'uchiri' kuch'aj ruq'uu' yey katin k'u pa ya', jela' k'u ri' utz chik kaqib' chinuwach Ri'in.
03015014	Yey chupa k'u ruwajxaq (8º) q'iij keb'uk'am b'i juk'ulaj xmukur o juk'ulaj raltaq ko palomax, yey kak'oji' k'u chinuwach Ri'in che ri okib'al re ri Tabernáculo re Molob'al ib', yey keb'uya k'u puq'ab' raj q'atisan qasa'n.
03015015	Ek'u raj q'atisan qasa'n kuk'am jun chike ri tz'ikin re kuya pa qasa'n ruma ri josq'inik yey e ri jun chik tz'ikin e re ri qasa'n re kaporoxik. Jek'ula' e raj q'atisan qasa'n, kuq'atisaj chinuwach ri qasa'n re ri josq'inik re ri kak'ajaw puj che ri rulewal, cha' jela' utz kaqib' chinuwach Ri'in.
03015016	Echiri' k'o juna achi k'ate kuna'o kaq'ejelaj lo ruya'ul ruxu'manik, ri' chirajawaxik katinik yey e la jun q'iij na utz taj kaqib' chinuwach Ri'in k'a che ri tzaqib'al q'iij.
03015017	Yey e ri k'ul o ri tz'u'um pa xb'elel wi lo ruya'ul ruxu'manik rachi, ri' kach'aj ruk' ya' yey e la jun q'iij na utz taj kaqib'isax chinuwach Ri'in k'a che ri tzaqib'al q'iij.
03015018	We juna achi kakotz'i' ruk' juna ixoq, yey rachi kaq'ejelaj ruya'ul ruxu'manik; ri' kikab'ichal keb'atinik yey ek'u la jun q'iij na utz taj keqib' chinuwach Ri'in k'a che ri tzaqib'al q'iij.
03015019	Echiri' rixoq karil ruyab'il re upa iik', wuqub' (7) q'iij na utz taj kaqib' chinuwach Ri'in. We k'o k'u junoq xchina'an re rixoq, e ri' wa tikawex la jun q'iij na utz taj kaqib' chinuwach Ri'in k'a che ri tzaqib'al q'iij.
03015020	Yey e pa ri kakotz'i' wi o pa ri katz'uyi' wi rixoq xaloq' katajin wa yab'il re upa iik' che, ri' na utz taj kaqib'isax chinuwach Ri'in.
03015021	Ek'u junoq kachina'an re ruwarab'al rixoq, chirajawaxik kuch'aj ruq'uu' yey katinik; ek'u la jun q'iij na utz taj kaqib' chinuwach Ri'in k'a che ri tzaqib'al q'iij.
03015022	Jenela' che junoq kuchap ri teem o ri tz'ulib'al pa xtz'uyi' wi rixoq katajin ri yab'il re upa iik' che, ri' chirajawaxik kuch'aj ruq'uu' yey katinik, ek'u la jun q'iij na utz taj kaqib' chinuwach Ri'in k'a che ri tzaqib'al q'iij.
03015023	Yey e junoq kuchina'aj sa' ri k'o chwa ruwarab'al, o kuchina'aj sa' ri k'o puwi ri pa xtz'uyi' wi rixoq katajin ri yab'il re upa iik' che, e ri' la tikawex la jun q'iij na utz taj kaqib' chinuwach Ri'in k'a che ri tzaqib'al q'iij.
03015024	Yey we juna achi kakotz'i' ruk' rixoq, ri' karetzelaj rib' ruk' wa yab'il re upa iik' re wi'xoq, wuqub' (7) q'iij k'u ri' na utz taj kaqib' chinuwach Ri'in; yey e taq k'u ri warab'al pa kakotz'i' wi rire, na utz taj kaqib'isax chinuwach Ri'in.
03015025	Echiri' juna ixoq kajoq'ojob' ri yab'il re upa iik' che, wa' e ku'ano echiri' kik'ow uwi' ruq'ijol xex karil wi. Ek'u rixoq, xaloq' joq'ojob'inaq wa yab'il che, ri' na utz taj kaqib' chinuwach Ri'in, jela pacha' echiri' karil ruyab'il re upa iik'.
03015026	Xaloq' rixoq k'o kaq'ejelaj lo che, e ruwarab'al pa kawar wi yey e taq ronoje ri katz'uyi' puwi', na utz taj kaqib'isax chinuwach Ri'in; e jela' pacha' echiri' karil ruyab'il re upa iik'.
03015027	We k'o k'u junoq ri' kuchina'aj ruwarab'al o rutz'ulib'al rixoq katajin wa yab'il re upa iik' che, ri' na utz taj kaqib' chinuwach Ri'in yey chirajawaxik k'u ri' kuch'aj ruq'uu' yey katinik; ek'u ri' la jun q'iij na utz taj kaqib' chinuwach Ri'in k'a che ri tzaqib'al q'iij.
03015028	Ek'uchiri' kik'ow ri yab'il re upa iik' che rixoq, karoye'ej na kik'ow wuqub' (7) q'iij che ruchomaxik yey k'atek'uchiri' utz kaqib' chinuwach Ri'in.
03015029	Chupa k'u ruwajxaq (8º) q'iij keb'uk'am juk'ulaj xmukur o juk'ulaj raltaq ko palomax yey keb'uk'am b'i chwach raj q'atisan qasa'n, wa' che ri okib'al re ri Tabernáculo re Molob'al ib'.
03015030	Ek'u raj q'atisan qasa'n, kuq'atisaj jun chike ri tz'ikin re kakamisax ruma ri qasa'n re ri josq'inik; yey e ri jun chik tz'ikin e re ri qasa'n re kaporoxik. Jek'ula', raj q'atisan qasa'n kuq'atisaj chinuwach ri qasa'n re ri josq'inik re rixoq k'o ri yab'il re upa iik' che, cha' jela' utz kaqib' chinuwach Ri'in.
03015031	Jek'uri'la', e ri'ix keb'ipixab'aj ri tinamit Israel che taq wa', cha' na kekam taj. Ma ri' e kakich'ulaj ri Tabernáculo re Molob'al ib'; pa in k'owi Ri'in chikixo'l rike.
03015032	Ek'u pixab'anik wa' che junoq kak'ajaw puj che ri rulewal yey che juna achi kujeq kaq'ejelaj lo ruya'ul ruxu'manik che ri rulewal, keta'maj k'u ri', ruk' wa' na utz taj keqib' chinuwach Ri'in.
03015033	Jenela', che rixoq echiri' karil ruyab'il re upa iik' yey che juna ixoq kajoq'ojob' ri yab'il re upa iik' che o rachi kak'ajaw puj che ri rulewal; yey jenela' che rachi kakotz'i' ruk' rixoq na utz taj kaqib' chinuwach Ri'in» xcha'.
03016001	Ek'u ri QAJAWAL JEHOVÁ xch'a't ruk' ri Moisés, wa' echiri' ekaminaq chi ri keb' uk'ajol ri Aarón; echiri' xeqib' chwa ri QAJAWAL JEHOVÁ yey xkiq'atisaj aq'a'l kaqa'wik, lik junwi chwach Rire.
03016002	Xub'i'ij k'u ri QAJAWAL JEHOVÁ che ri Moisés: «Chab'i'ij che rawatz Aarón, mu'an ri xa tob' sa' chi q'ijol kok chupa ri Loq'olaj Luwar, wa' e chirij lo ri cortina k'o lo pa ja, ma we xu'an wa', ri' kakamik. Ma chupa wa' k'owi ri Kaxa pa k'olotal wi ri Tzij yey ri tz'apib'al uwi' e ri luwar re kuyb'al mak; yey Ri'in kank'utub'ej nuwach chupa ri sutz', ri k'o puwi ri tz'apab'al uwi ri kaxa.
03016003	Ek'u ri' ri Aarón kok chupa ri luwar ya'tal panuq'ab' Ri'in ruk' taq wa': Jun toro re kakamisaxik re ri qasa'n re tojob'al re rumak raj mak yey jun b'exex re ri qasa'n kaporox chwa ri QAJAWAL JEHOVÁ.
03016004	Yey echiri' kok b'i, nab'e na katinik tek'uchiri' kukoj taq ri k'ul ya'tal panuq'ab' Ri'in yey e taq wa': ruwex re upa ruq'uu', rukotoon naj raqan, rupaas kuxim che rupa, yey ri k'ul ch'uqub'al rujolom; ronoje wa' 'anatal ruk' chomilaj k'ul re lino.
03016005	Chike k'u ri tinamit Israel, keb'uk'am keb' (2) kaprux e mama'ib' re kekamisaxik, re ri qasa'n puk'axel ri mak ke ri tinamit yey jun b'exex ma' re ri qasa'n kaporoxik.
03016006	Ek'u ri Aarón kuk'am lo ri toro re rire yey wa' e qasa'n re tojob'al re rumak rire yey re tojob'al re ri kimak ri ralk'o'al yey jek'ula' Ri'in kankuy kimak.
03016007	Tek'uchiri' keb'uk'am ri keb' kaprux e mama'ib' yey keb'uq'atisaj k'u chinuwach Ri'in, wa' ku'an chwach ri okib'al re ri Tabernáculo re Molob'al ib'.
03016008	Ek'u ri Aarón kuk'aq ri raltaq ko ab'aj re ri suerte pakiwi ri keb' kaprux e mama'ib', jun ku'an pa ri nub'i' Ri'in In IWAJAWAL JEHOVÁ yey jun chik ku'an pub'i' ri Azazel.
03016009	Ek'u ri kaprux ma', wa' e ri katzaq ri suerte puwi' re kaya'i' pa ri nub'i' Ri'in; kuq'atisaj ri Aarón chinuwach Ri'in re qasa'n re tojob'al re rumak raj mak.
03016010	No'j ek'u ri kaprux ma', wa' e ri xtzaq ri suerte puwi' re kaya'i' pa rub'i' ri Azazel, ri' e la' k'aslik kuk'am lo chinuwach Ri'in re qasa'n re tojob'al re ri mak, cha' jela' Ri'in kankuy kimak; tek'uchiri' kutaq b'i che ri Azazel pa taq ri luwar katz'intz'otik.
03016011	Ri Aarón kuq'atisaj ri toro cha'tal chik re rire, wa' e ri kutoq' uqul chinuwach Ri'in re ri qasa'n re tojob'al re rumak rire yey re tojob'al re ri kimak taq ri ralk'o'al; yey jek'ula' Ri'in kankuy kimak.
03016012	Tek'uchiri' kuk'am jun porob'al incienso, nojinaq che aq'a'l kaqa'wik esam lo puwi raltar. Wa' e ri k'o chinuwach Ri'in In IWAJAWAL JEHOVÁ iwe'ix, kuk'am k'u keb' moq' che ri incienso jok'om lik ki' ruxlab', yey kuk'am b'i chirij ri cortina k'o lo k'a pa ja.
03016013	Ri Aarón kujopij puwi ri q'aaq', ri incienso lik ki' ruxlab' ruk'a'am b'i chinuwach Ri'in, ek'u ri' rusib'ol wa' kuch'uq uwi' ri luwar re tz'apib'al uwi' ri Kaxa, wa' e re ri kuyb'al mak, ri k'o puwi ri Kaxa re ri Tzij; ri Aarón ku'an wa' cha' jela' na kakam taj.
03016014	Kuk'am k'u jub'iq' che rukik'el ri toro yey ruk' ruwi uq'ab' kukitzika' putzal pa releb'al q'iij che ri luwar re tz'apib'al uwi' ri Kaxa, wa' e re kuyb'al mak, ri k'o puwi ri Kaxa pa k'olotal wi ri Tzij, yey chwach ne wa' ruk' ruwi uq'ab' kukitzika' wuqub' (7) laj wa kik'.
03016015	Tek'uchiri' xel lo ri Aarón re kutoq' uqul ri kaprux ma', ma wa' e awaj re ri qasa'n kakamisax puk'axel ri kimak ri tinamit yey kuk'am k'u b'i ri kik' chirij lo ri cortina k'o lo k'a pa ja chupa ri Loq'olaj Luwar, yey ku'an k'u ruk' jela' pacha' xu'an ruk' rukik'el ri toro: kumak'ama' puwi' yey kumak'ama' chwach ri luwar re tz'apib'al uwi' ri Kaxa, wa' e re kuyb'al mak.
03016016	Jek'ula' ri' ku'an ri Aarón che ujosq'ixik ri Loq'olaj Luwar, ruma taq ri kich'ulil ri tinamit Israel, ruma ri kititz'itikil yey ruma taq ronoje ri kimak. Jenela' ku'an che uchomaxik ri Tabernáculo re Molob'al ib'; wa' e ri k'o chikixo'l ri tinamit yey k'o chuxo'lib'al ronoje ri kich'ulil rike.
03016017	Na jinta k'u junoq kak'oji' pa ri Tabernáculo re Molob'al ib', xaloq' ri Aarón kok b'i chupa ri Loq'olaj Luwar, re kuya ri qasa'n re tojob'al re ri mak re rire, ke taq ri ralk'o'al yey ke konoje ri tinamit Israel yey jela' Ri'in kankuy kimak.
03016018	Ek'uchiri' kel lo ri Aarón chiri', ke'ek ruk' raltar k'o chinuwach Ri'in, cha' ku'an ri josq'inik che: kuk'am k'u jub'iq' che rukik'el ri toro yey rukik'el ri kaprux ma' yey kusoq' che taq ri uk'a' k'o che raltar yey kusoq' pa taq utzal raltar.
03016019	Ruk' k'u ruwi uq'ab', kukitzika' ri kik' puwi' raltar wuqub' (7) laj; jek'uri'la' kuya ri qasa'n re ri josq'inik re ri mak che ri kich'ulil ri tinamit Israel, tek'uchiri' kuya raltar panuq'ab' Ri'in In IWAJAWAL JEHOVÁ iwe'ix.
03016020	Ek'uchiri' ri Aarón kuk'is u'anik ri josq'inik re ri Loq'olaj Luwar, ri josq'inik re ri Tabernáculo re Molob'al ib' yey raltar; kutaq uk'amik ri kaprux ma' e la' k'aslik.
03016021	Karuxlanisaj k'u ukab'ichal ruq'ab' puwi rujolom ri kaprux ma' e la' k'aslik yey kujeq kuq'alajisaj puwi', ronoje ri na utz ta k'ana uwach kaki'an ri tinamit Israel, ronoje ri kititz'itikil yey ronoje ri kimak. Jek'ula' e pacha' kuya b'i ronoje wa' puwi ri kaprux yey kutaq k'u b'i pa taq ri luwar katz'intz'otik, kak'am b'i wa kaprux ruma jun achi lik e uwach ku'an wa' wa chak.
03016022	Ek'uchiri' ke'ek ri kaprux ma', e kuk'am b'i puwi rire ronoje ri lik na utz ta uwach kaki'an ri tinamit, yey wa' kuk'am b'i pa taq ri luwar pa na e jinta wi e jeqelel; katzoqopix k'u kan ri' pa taq ri luwar katz'intz'otik.
03016023	Tek'uchiri' ri Aarón, kok chupa ri Tabernáculo re Molob'al ib' yey e taq k'u ruq'uu' re lino, ri xukojo echiri' xok chupa ri Loq'olaj Luwar; wa' kujolo yey kuya kan chiri'.
03016024	Yey katin k'u chupa juna luwar ya'tal panuq'ab' Ri'in. Ek'uchiri' ukojom chi ruq'uu' xex kukoj wi; kel b'i re kukamisaj rawaj re ri qasa'n kaporox chinuwach Ri'in, wa' e re rire yey rawaj re ri qasa'n re kaporoxik ke ri tinamit. Wa' e xu'an puk'axel rumak rire yey puk'axel ri kimak ri tinamit, cha' jela' kakuytaj kimak.
03016025	Yey kuporoj k'u puwi raltar chinuwach Ri'in ri kimanteki'il rawaj xekamisax puk'axel ri mak.
03016026	Ek'u rachi, ri kacha'ik re kuk'am b'i ri kaprux ma' che ri Azazel; wa' chirajawaxik che kuch'aj ruq'uu' yey katinik, k'a ek'uchiri' utz kok b'i chupa ri tinamit.
03016027	Tek'uchiri' kakesaj b'i chirij ri tinamit, ri toro yey ri kaprux ma'; wa' e ri ekamisam re ri qasa'n re tojob'al re ri mak cha' jela' k'o kuyb'al mak, ri xk'am b'i ri kikik'el chupa ri Loq'olaj Luwar. Yey kaporox k'u chupa ri q'aaq' ri kitz'u'malil, ri kiti'jil yey taq ri kachaq yey wa' ka'an lo chirij ri tinamit.
03016028	Yey e ri kaporow taq wa', chirajawaxik che kuch'aj ruq'uu' yey katinik, k'a ek'uchiri' utz kok b'i chupa ri tinamit.
03016029	Yey ek'u jun taqanik wa' katiki' kanoq chiwe ri'ix: Chupa ri lajuj (10) q'iij che ruwuq (7º) iik'; na kixwa' taj ma ki'an ayuno jun q'iij, na jinta k'u junoq ri' kachakunik; tob' ne e ri alaxel pa taq iwocho o ri na e ta aj Israel e jeqel chixo'lib'al ri'ix.
03016030	Ma chupa wa' wa q'iij, kakamisax rawaj re ri qasa'n puk'axel ri mak ri'ix, cha' jela' kixjosq'itaj che ronoje mak chinuwach Ri'in.
03016031	Chiwe k'u ri'ix e jun q'iij lik k'o uwach re uxlanem yey kiwesaj k'u q'iij ri' che ki'an ayuno. Wa' e jun taqanik asu katiki' kanoq ki'an ri'ix.
03016032	Ek'u ri kaq'atisan re rawaj re ri qasa'n re tojob'al re ri mak, cha' k'o kuyb'al mak, e raj q'atisan qasa'n. Yey wa' e ri xkoji' aceite chwi ujolom yey ya'tal ne puq'ab' kakanaj kan puk'axel ruqaw, kukoj taq k'u ruq'uu' ya'tal panuq'ab' Ri'in, ri 'anatal ruk' chomilaj k'ul re lino,
03016033	yey kujosq'ij ri Loq'olaj Luwar, jenela' ri Tabernáculo re Molob'al ib', ruk' raltar; yey kukamisaj ne rawaj re ri qasa'n re tojob'al re ri kimak raj q'atisan qasa'n yey ri kimak konoje ri tinamit.
03016034	Ek'u jun taqanik wa' katiki' kan chiwe ri'ix, yey e k'u la' julaj chupa ri junab' kiq'atisaj rawaj chinuwach Ri'in re ri qasa'n re tojob'al re ri mak, cha' jela' Ri'in kankuy kimak ri tinamit» xcha'. Ek'u ri Moisés e xu'ano jela' pacha' ri xub'i'ij ri QAJAWAL JEHOVÁ che.
03017001	Ek'u ri QAJAWAL JEHOVÁ xch'a't ruk' ri Moisés, jewa' xub'i'ij che:
03017002	«Chatch'a't ruk' ri Aarón, kuk' taq ruk'ajol yey kuk' konoje ri tinamit Israel; jek'uwa' chab'i'ij chike: E taqanik wa' uya'om ri QAJAWAL JEHOVÁ:
03017003	E juna achi e kuk'il ri tinamit Israel, yey kutoq' uqul juna toro o juna q'apoj b'exex o juna kaprux chupa ri tinamit o chirij lo ri tinamit;
03017004	ri' kareqelej mak ruma rawaj xukamisaj, we na kuk'am tub'i wa' che ri okib'al re ri Tabernáculo re Molob'al, cha' kuya'o re uqasa'n chinuwach Ri'in. Ek'u wa' wa'chi asu kesax b'i chikixo'l ri tinamit.
03017005	Ruchak wa' wa taqanik e cha' ri tinamit e aj Israel, na kekikamisaj ta rawaj puwi juna altar chirij lo ri tinamit; ma e chirajawaxik kakik'am lo che raj q'atisan qasa'n che ri okib'al re ri Tabernáculo re Molob'al ib', jek'ula' kakiq'atisaj awaj kamisam re utzil k'oleem chinuwach Ri'in.
03017006	Ek'u raj q'atisan qasa'n kumak'ama' ri kik' puwi raltar we Ri'in, wa' che ri okib'al re ri Tabernáculo re Molob'al ib', yey kuporoj k'u rumanteki'il rawaj, ma wa' e jun qasa'n re kaya'ik lik kuk'ul nuk'u'x Ri'in.
03017007	Jek'ula' makiya chi k'ana kiqasa'n chikiwach ritzel uxlab'ixel, wa' e taq ri tyoxab' e 'anom jela' pacha' ruk'axwach kaprux, ri lik xkich'ulaj kib' kuk'. Ek'u jun taqanik wa' katiki' kan chiwe ri'ix yey chike taq ri kilema'j iwalk'o'al ketajin loq» xcha'.
03017008	Xub'i'ij tanchi wa' ri QAJAWAL JEHOVÁ che ri Moisés cha' kub'i'ij chike rike: «Echiri' junoq chike raj Israel o junoq chike ri na e ta aj Israel, ejeqel chixo'lib'al ri'ix yey kuq'atisaj juna qasa'n re kaporoxik o re juna awaj re kakamisaxik,
03017009	yey we na kuk'am ta k'u lo che ri okib'al re ri Tabernáculo re Molob'al ib' cha' jela' kuq'atisaj chinuwach Ri'in; ri' wa' wa tikawex asu kesax b'i chikixo'l ri tinamit.
03017010	Echiri' junoq chike raj Israel o junoq chike ri na e ta aj Israel e jeqel chixo'lib'al ri'ix yey kutij ti'ij k'o kik' che, tob' sa' re, ri' kanyak wib' chirij rire yey asu kanwesaj b'i chikixo'l ri tinamit.
03017011	Ma e konoje ri k'o kik'aslemal, ri kik'aslem che ri kikik'el k'owi, yey Ri'in nuya'om ri kik' lik e uwach re kaq'atisax puwi raltar chinuwach puk'axel ruk'aslemal raj mak; ma e ri kik' e ri ka'anaw che cha' kankuy umak ri tikawex.
03017012	Ruma k'u la', lik nub'i'im chike ri tinamit Israel: “Na jinta junoq chiwe ri'ix kutij ti'ij k'o kik' che, tob' ne e ri na e ta aj Israel e jeqel chixo'lib'al”.
03017013	E junoq chike raj Israel o junoq chike ri na e ta aj Israel jeqel chixo'l ri'ix yey kuchap juna awaj e kuk'il ri ketijik yey kukamisaj, wa' tob' ne juna tz'ikin; ek'u ri ku'an che e karoye'ej na kach'uruw b'i ronoje ri kik' che, tek'uchiri' kuch'uq uwi ri kik' ruk' ulew.
03017014	Ma e konoje ri k'o kik'aslemal che ruwachulew, e ri kik' ri kaya'w kik'aslem. Ruma k'u la', lik nub'i'im chi che ri tinamit Israel: “Lik mitij ri kik' k'o che ri kiti'jil taq ri k'o kik'aslemal che ruwachulew, ma e konoje wa', e ri kik' ri kaya'w kik'aslem” yey china k'u ri katijow re ri kik' k'o che ri kiti'jil wa', ri' asu kesax b'i chupa rutinamit.
03017015	Tob' china chi tikawex, we e kuk'il raj Israel o ri na e ta aj Israel; yey xutij k'u ruti'jil juna awaj kaminaq o raqim kan upa ruma juna awaj b'iq'onel, ri' chirajawaxik che kuch'aj ruq'uu' yey katinik; ek'u ri' la jun q'iij kakanajik na utz taj kaqib' chinuwach Ri'in k'a che ri tzaqib'al q'iij, yey k'atek'uchiri' utz chik kaqib' chinuwach.
03017016	No'j we na kuch'aj ta ruq'uu' yey na katin ta nenare', ri' kareqelej ri mak ruma wa'» xcha'.
03018001	E ri QAJAWAL JEHOVÁ xch'a't ruk' ri Moisés yey xub'i'ij che:
03018002	«Chatch'a't kuk' ri tinamit Israel yey chab'i'ij wa' chike: e Ri'in In IWAJAWAL JEHOVÁ, ri DIOS iwe'ix.
03018003	Lik mi'an k'u iwe'ix jela' pacha' taq ri kaki'an raj Egipto, ri luwar pa xixjeqi' wi ri petinaq loq. Mi'an ne iwe'ix jela' pacha' ri kaki'an raj Canaán, wa' e ri luwar pa kixink'am wub'i; lik k'ut mi'an iwe janipa taq ri kib'ano'n rike.
03018004	Lik e chi'ana taq ri nutaqanik tiki'naq kanoq, kixb'in k'u ri' e chirij ri kub'i'ij wa', ma In Ri'in IWAJAWAL JEHOVÁ, ri DIOS iwe'ix.
03018005	E Ri'in In IWAJAWAL JEHOVÁ, ruma k'u ri' lik e chitijoj iwib' che janipa ri nutaqanik tiki'naq kanoq, ma e ri tikawex lik kutaqej u'anik, ri' k'o uk'aslemal ruma taq wa'.
03018006	Ri'in In ri IWAJAWAL JEHOVÁ, ruma ri' lik makotz'i' k'ana junoq ruk' juna tikawex k'o chux che. E pacha' taq wa':
03018007	Lik mak'aq b'i uwa uq'iij raqaw ruma katkotz'i' ruk' rachu; ma rire e achu yey ruma ri' lik na ub'e taj katkotz'i' ruk'.
03018008	Lik matkotz'i' ruk' rixoq uk'amom raqaw; ma ri' e kak'aq b'i uwa uq'iij raqaw.
03018009	Lik matkotz'i' ruk' rawanab', tob' ne e awanab' xa chirij raqaw o xa chirij rachu; tob' ne junam ja ix alaxinaq wi ruk' o petinaq che juna chik ja.
03018010	Lik matkotz'i' ruk' rumi'al rak'ajol, o ruk' ri ralit rami'al; ma ri' e amam yey ruma wa' e kak'aq b'i uwa aq'iij ri'at chawib'il awib'.
03018011	Lik matkotz'i' ruk' rumi'al raqaw chirij ruka'm achu, ma wa' che raqaw upeteb'em wi yey ri' awanab'.
03018012	Lik matkotz'i' ruk' ri ranab' raqaw, ma wa' junam ri kikik'el ruk' raqaw yey ri' atiy.
03018013	Lik matkotz'i' ruk' ri ratz o ruchaq' rachu, ma wa' junam ri kikik'el ruk' rachu.
03018014	Lik matkotz'i' ruk' ri rixoqil rawikan, ma ri' rixoq atiy yey ruma wa' e kak'aq b'i uwa uq'iij rawikan.
03018015	Lik matkotz'i' ruk' rawalib', ma wa' e rixoqil rak'ajol.
03018016	Lik matkotz'i' ruk' ri rixoqil rachaq' o rawatz, ma we ka'an wa' e kak'aq b'i uwa uq'iij rachaq' o rawatz.
03018017	Lik matkotz'i' ruk' juna ixoq yey ruk' ri ralit, yey jenela' matkotz'i' ne ruk' rumi'al ri ralab' o ri ralit junoq chike ri ralit wa' wi'xoq, ma ri' k'o chux chikiwach yey we ka'an wa', ri' lik na utz ta k'ana uwach.
03018018	Lik matk'uli' ruk' ruchaq' o ri ratz rawixoqil yey matkotz'i' ne ruk' e la' k'a k'as rawixoqil, ma ri' kakoj retzelal k'u'x chikiwach kichaq' kib'.
03018019	Lik matkotz'i' ruk' juna ixoq echiri' k'o che ruyab'il re upa iik'.
03018020	Jenela' lik matkotz'i' ruk' ri rixoqil juna chik achi, cha' jela' na kach'ulaj ta awib' ruma wa' wi'xoq.
03018021	Lik ne maya junoq chike rak'ajol re kaporox chwach ri tyox Moloc; ma we e xa'an ri' e kak'aq b'i uwa uq'iij ri nub'i' Ri'in, ma In Ri'in IWAJAWAL JEHOVÁ, ri DIOS iwe'ix.
03018022	Lik ne matkotz'i' ruk' juna awach achi, ka'an che pacha' at kotz'ol ruk' juna ixoq, ma wa' lik kuxa'ij nuk'u'x Ri'in.
03018023	Lik matok ruk' juna awaj yey ka'an che pacha' katok ruk' juna ixoq, ma wa' lik na utz ta k'ana uwach chinuwach Ri'in. Yey e juna ixoq, muya ne rib' chwa juna awaj cha' kok ruk', ma we ku'an wa', ri' lik na utz ta k'ana uwach chinuwach Ri'in.
03018024	Lik k'u ri' mi'an iwe ri'ix taq wa' wa ch'ulilaj b'ano'n, ma e taq wa' ri eyojotajinaq wi ri tikawex kenuwesaj b'i chiwach ri'ix.
03018025	Yey ruma ne wa' e lik xyojotaj ruwu'lew re Canaán, jek'ula' Ri'in keb'enuya pa k'ax taq ri tikawex e jeqel chwach yey ruma ri' e ruwu'lew pacha' keb'uxab'ej b'i echiri' Ri'in keb'enuwesaj b'i chiri'.
03018026	Lik k'u ri' chitijoj iwib' che janipa ri nutaqanik tiki'naq kanoq, yey lik k'ut mi'an iwe janipa taq wa kuxa'ij nuk'u'x Ri'in; tob' ne e ri ix aj Israel o e ri na e ta aj Israel e jeqel chixo'lib'al.
03018027	Ma e ronoje taq wa' lik kuxa'ij nuk'u'x Ri'in, yey e lik xkitaqej u'anik wa' ri xejeqi' nab'e chiwach ri'ix chupa wa luwar, yey jela' e lik xkiyoj ruwa taq ulew.
03018028	Mik'ulumaj k'u iwe ri', e pacha' kixumach'aj lo ruwa taq ulew ruma xiyoj ruk' ri lik na utz ta uwach; e pacha' ri xkik'ulumaj ri tikawex ri xejeqi' nab'e chiwach ri'ix chwach taq wa' wu'lew pa wa kixink'am wub'i.
03018029	Yey china k'u ri ka'anaw junoq che taq wa lik kuxa'ij nuk'u'x Ri'in, ri' asu kesax b'i chikixo'l ri tinamit.
03018030	Lik k'u ri' chitaqej u'anik janipa taq ri nutaqanik Ri'in yey lik mitijoj iwib' che taq wa' wa kib'ano'n ri winaq xejeqi' nab'e chiwach ri'ix che taq wa' wu'lew, jek'ula' na kich'ulaj ta iwib' ri'ix jela' pacha' ri xki'an rike, ma In Ri'in IWAJAWAL JEHOVÁ, ri DIOS iwe'ix» xcha'.
03019001	Ek'u ri QAJAWAL JEHOVÁ xch'a't ruk' ri Moisés yey xub'i'ij che:
03019002	«Chatch'a't kuk' konoje ri tinamit Israel yey chab'i'ij chike: Lik e chichomaj rik'aslemal ri'ix, ma Ri'in lik loq'olaj uwach nuq'iij, ri In IWAJAWAL JEHOVÁ, ri DIOS iwe'ix.
03019003	E la' chijujunal ri'ix, k'ola xi'in ib' iwuk' chwach richu yey chwach riqaw. Lik chichajij taq ri sábado, ri q'iij we Ri'in, ma In Ri'in IWAJAWAL JEHOVÁ, ri DIOS iwe'ix.
03019004	Lik ne mi'an ri kixtzelej che kiternab'exik taq ri tyox, yey meb'i'an ne i-dios ch'ich' pa q'aaq' yijib'am wi, ma In Ri'in IWAJAWAL JEHOVÁ, ri DIOS iwe'ix.
03019005	Echiri' kiq'atisaj juna qasa'n re utzil k'oleem chinuwach, chi'ana chi jusuk' cha' jela' Ri'in kank'ul chi utz.
03019006	Cha' utz ka'an wa', e u'anik wa' kaya chinuwach Ri'in: E rawaj kaq'atisax chinuwach, asu katiji' chupa la q'iij echiri' kaq'atisaxik o chuka'm q'iij; yey ek'u ri kakanaj kan pa rurox q'iij asu kaporox pa q'aaq'.
03019007	No'j we katiji' wa' k'a purox q'iij, ri' na jinta chi ke'elawi ma na e ta xu'an janipa ri b'i'talik yey jela' Ri'in na kank'ul ta chik.
03019008	Yey ek'u ri katijow re, kape ri tojob'al re rumak puwi', ma e xuk'aq b'i uq'iij ri loq'olaj uwach chinuwach Ri'in. Ek'u wa' wa tikawex asu kesax b'i chikixo'l rutinamit.
03019009	Echiri' ka'an ri molonik, ma'an ri lik na'l katmolon k'a che ruchi' rawulew, yey mate'ek ne tanchi che umolik ri kanajinaq kanoq.
03019010	Ma'an ne ri lik na'l kamol taq ri jiq'ob'al che ri tiko'n re uva yey ma'an ne ri kamol taq ri jiq'ob'al che ruq'ab' tzaqinaq, chaya'a kan pach'o'l ke ri nib'a'ib' yey ke ri e aj naj e k'o chupa ri tinamit, ma In Ri'in IWAJAWAL JEHOVÁ, ri DIOS iwe'ix.
03019011	Lik mi'an eleq', mi'an raq'ub'al yey mi'an ne ri kisok iwib' chiwach.
03019012	Lik mak'o mijikib'a' uwach xa ruk' sokoso'nik chupa ri nub'i', ma we ki'an wa' e kik'aq b'i uwa uq'iij ri nub'i' Ri'in, ma In Ri'in IWAJAWAL JEHOVÁ.
03019013	Lik miya pa k'axlaj chak riwatz-ichaq' yey mi'an ne eleq' che. Lik mi'an ne ri kixkanaj ruk' rurajil rajchak kachakun iwuk' yey k'a chuka'm q'iij kiya che.
03019014	Lik mib'i'ij ch'a'teem itzel uwach chirij juna t'o'k, yey mikoj ne latz'anel chupa rub'e juna potz'; e ri chi'ana' e lik k'ola xi'in ib' iwuk' chinuwach Ri'in, ma In Ri'in IWAJAWAL JEHOVÁ.
03019015	We ix aj q'atal tzij, lik mi'an ri na jusuk' taj echiri' kiq'at tzij puwi' junoq, mi'an ne ri xa e kiwaj kixel utz chikiwach ri nib'a'ib' o xa e kiwaj kixel utz chikiwach ri b'eyomab'; e chi'ana ri lik jusuk' chike riwatz-ichaq' echiri' kiq'at tzij pakiwi'.
03019016	Lik mi'an ri kiyak molot chikixo'l taq ri tikawex. Lik mi'an ne ri ix jun kixpichab' che rukamik riwatz-ichaq', ma In Ri'in IWAJAWAL JEHOVÁ.
03019017	Lik mitik oyowal piwanima' chirij riwatz-ichaq'. Ri lik ub'e e kich'ab'ej upa riwatz-ichaq', chi'ana wa' ma jela' na kixpichab' ta ruk' rumak.
03019018	Lik mi'an uk'axel ri na utz taj kaki'an riwatz-ichaq' chiwe yey mik'ol ne oyowal chikij, ma ri jusuk' ki'ano e k'ax cheb'ina'a riwatz-ichaq' jela' pacha' k'ax kina' iwib' ri'ix, ma In Ri'in IWAJAWAL JEHOVÁ.
03019019	E lik chitaqej u'anik janipa taq ri nutaqanik tiki'naq kanoq. Lik meb'ijunimaj rawaj kuk' jujun chik awaj we na kuk'il ta kib', xa e cha' kak'oji' kal. Mitik riwulew ruk' uk'iyal uwach taq ija'. Lik mikoj ne juna iq'uu' we ru'anik kemom e ruk' uk'iyal uwach chiij.
03019020	We juna achi kakotz'i' ruk' juna ixoq ajchak loq'otalik yey ek'u wa' unimam chik kak'uli' ruk' juna achi, no'j k'amaja' tojotal che ri rajaw yey k'amaja' ne elinaq puq'ab' ri rajaw; kikab'ichal k'u ri' keya' pa k'ax, no'j na kaq'at ta tzij re kamik pakiwi' ma e rixoq k'a k'o puq'ab' ri rajaw.
03019021	Ek'u ri' rachi, kuq'atisaj chinuwach Ri'in jun b'exex ma', re ruqasa'n re ri mak reqelem, yey ku'an wa' che ri okib'al re ri Tabernáculo re Molob'al ib'.
03019022	Ruk' k'u ri b'exex ma' re kakamisax puk'axel ri mak eqelem, e raj q'atisan qasa'n kach'aw chinuwach Ri'in ruma rumak wa jun achi; yey jela' kankuy umak che ri xu'ano.
03019023	Ek'uchiri' kixok ri'ix chupa ri luwar pa kixjeqi' wi yey kitik k'u ronoje uk'iyal uwach taq che' kuya ujiq'ob'alil, yey lik k'u ri' na ub'e taj kiwuxu o kitij ri nab'e uwach taq wa' wa che'; oxib' (3) junab' k'ut jela' ki'ano, na kitij ta k'ana rujiq'ob'alil wa'.
03019024	Yey che k'u rukaj junab', ronoje rujiq'ob'alil wa' kaya' panuq'ab' Ri'in pacha' jun qasa'n re yakb'al nuq'ij.
03019025	No'j che k'u ruro' (5º) junab' utz chik kitij rujiq'ob'alil taq wa' wa che'. Jek'ula' ri', kak'iyar uwach rujiq'ob'alil kuya chiwe, ma In Ri'in IWAJAWAL JEHOVÁ, ri DIOS iwe'ix.
03019026	Lik mitij ri ti'ij we e la' k'a k'o kik' che. Lik mi'an ri kitijoj iwib' che cha' kina'ij ri k'amaja' ku'ana' o ri kixu'an aj q'ijab'.
03019027	Lik miq'at rutza'm ri patiiy re riwi' yey miq'at ne rutza'm riwismachi'.
03019028	Lik mijasij ruk' nawaxo riti'jil xa ruma ri b'iis chike ri ekaminaq, yey mikoj ne k'axwach che ri-cuerpo, ma In Ri'in IWAJAWAL JEHOVÁ.
03019029	Lik mak'aq b'i uwa uq'iij rami'al ruma kataq che karetz'ab'ej uwa uq'iij kuk' achijab', ma ri' e lik kayojtaj ri tinamit yey kanoj che ri lik na utz ta uwach.
03019030	Lik chichajij taq ri sábado, ri q'iij we Ri'in yey lik k'ola xi'in ib' iwuk' che ri Tabernáculo pa kayak wi nuq'ij, ma In Ri'in IWAJAWAL JEHOVÁ.
03019031	Lik meb'itzukuj ri kekich'ab'ej ri uxlab'ixel ke ri ekaminaq chik yey meb'itzukuj ne ri e aj q'ijab', ma we e ki'an ri', na utz taj kixqib' chinuwach Ri'in, ma In Ri'in IWAJAWAL JEHOVÁ, ri DIOS iwe'ix.
03019032	Echiri' at k'o chikiwach ri nimaq winaq, chat-tak'aloq yey lik chaloq'oj kiq'iij rike. Lik k'ola xi'in ib' awuk' chinuwach Ri'in, ma In Ri'in IWAJAWAL JEHOVÁ, ri DIOS iwe'ix.
03019033	Echiri' k'o juna aj naj kajeqi' chixo'l chupa ri tinamit, mi'an ri kiya pa k'ax.
03019034	Ri ki'an che juna aj naj k'o chixo'lib'al e k'ax kina'o jela' pacha' k'ax kina' iwib' ri'ix; ma jenela' xik'ulumaj ri'ix echiri' xixe'jeqela chupa ri tinamit Egipto, ma In Ri'in IWAJAWAL JEHOVÁ, ri DIOS iwe'ix.
03019035	Lik mi'an ri na ub'e taj ruk' taq ri pajanik ki'ano, e pacha' ri pajanik ka'an che taq rulew, ri pajanik ka'an ruk' lipro yey ri pajanik e chirij ri kok chupa juna k'olib'al, e lik jusuk' chi'ana che upajik.
03019036	Chirajawaxik lik tz'aqat chi'ana che ri lipro, lik tz'aqat chi'ana che ri k'olib'al re pajb'al kichapab'ej. Ri'in In IWAJAWAL JEHOVÁ, ri DIOS iwe'ix; ri xesan lo iwe chupa ri tinamit Egipto.
03019037	Lik k'u ri' chitaqej ronoje ri nutaqanik tiki'naq kanoq, lik chitijoj iwib' che, ma In Ri'in IWAJAWAL JEHOVÁ» xcha'.
03020001	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
03020002	«Kab'i'ij ne wa' chike taq ri tinamit Israel: E juna achi, xa tob' chinoq chike ri tinamit Israel o junoq chike ri na e ta aj Israel ejeqel pa ri tinamit, yey kukamisaj k'u junoq chike ruk'ajol chwach ri tyox Moloc, ri' wa' wa'chi jikil uwach kakamik: e taq ri tikawex re ri tinamit kaki'an pab'aj yey jela' kakikamisaj.
03020003	Ek'u Ri'in kanyak wib' chirij wa' wa'chi, asu kanwesaj ne b'i chupa rutinamit, ruma xuch'ulaj ri Wocho yey xuk'aq b'i uq'iij ri loq'olaj nub'i' echiri' xukamisaj chwach ri Moloc, jun chike ruk'ajol.
03020004	Yey we ri tikawex re ri tinamit kaki'an pacha' na xkil taj janipa wa xu'an wa'chi yey na kakikamisaj ta k'u ri' ruma xukamisaj jun chike ruk'ajol chwach ri Moloc,
03020005	ri' In ne ri kinyakataj chirij wa'chi yey chikij ri ralk'o'al yey kanwesaj k'u b'i chikixo'l rutinamit, junam kuk' konoje ri xki'an jela' pacha' rire, ma e xretz'ab'ej uwa uq'iij ruk' ri Moloc.
03020006	E juna tikawex keb'utzukuj ri kekich'ab'ej ri uxlab'ixel ke ri ekaminaq chik yey keb'utzukuj raj q'ijab', ri' wa' wa tikawex e lik karetz'ab'ej uwa uq'iij chinuwach Ri'in ruma katerej chikij taq wa'; ruma k'u ri' kank'ut ri woyowal chirij yey kanwesaj ne b'i chikixo'l rutinamit.
03020007	Jek'ula' chiya'a iwib' panuq'ab' Ri'in yey lik chichomaj rik'aslemal; ma In Ri'in IWAJAWAL JEHOVÁ, ri DIOS iwe'ix.
03020008	Lik k'u ri' e chitaqej ri nutaqanik tiki'naq kanoq yey lik chitijoj iwib' che, ma In Ri'in IWAJAWAL JEHOVÁ, ri ka'anaw chiwe cha' ku'an loq'olaj iwach.
03020009	E junoq tzel kach'a't chirij ruqaw o ruchu, ri' kaq'at tzij re kamik puwi rire; ruma e tzel xch'a't chirij ruqaw yey ruchu, ri' e ne rire kutzukuj rukamik chirib'il rib'.
03020010	Echiri' juna achi kamakun chirij ruk'ulanikil, ruma kakotz'i' ruk' ri rixoqil ri ratz-uchaq'; ri' wa' wa'chi junam ruk' rixoq, jikil uwach ri q'atb'al tzij re kamik pakiwi' rike.
03020011	E juna achi kakotz'i' ruk' ri rixoq uk'amom ruqaw, ri' e kuk'aq b'i uwa uq'iij ruqaw; yey wa'chi junam ruk' rixoq kaq'at tzij re kamik pakiwi', ri' e ne rike ketzukuw ri kikamik chikib'il kib'.
03020012	We k'o junoq kakotz'i' ruk' ri ralib', ri' wi'ke junam kape ri q'atb'al tzij re kamik pakiwi'; ma ri' lik na e ta jusuk' chinuwach Ri'in yey ri' e ne rike ri ketzukuw ri kikamik chikib'il kib'.
03020013	We k'o junoq kakotz'i' ruk' juna rach achi, ku'an che pacha' kotz'ol ruk' juna ixoq; ri' lik xab'ib'al uwach ri kaki'ano, junam k'u ri' kaq'at tzij re kamik pakiwi' yey ri' e ne rike ri ketzukuw ri kikamik chikib'il kib'.
03020014	E junoq ku'an rixoqil che juna ixoq yey jenela' ku'an rixoqil che ruchu wa' wi'xoq, ri' wa' e ku'an ri lik na utz ta k'ana uwach. Ek'u ri' wa'chi junam kuk' ri keb' ixoqib', e la' chikik'aslikil keporoxik; cha' jela' na jinta chi k'o ka'anaw re wa' wa na utz ta k'ana uwach.
03020015	We k'o juna achi kok ruk' juna awaj, ku'an che pacha' kok ruk' juna ixoq, ri' kaq'at tzij re kamik puwi'. Yey rawaj asu kakamisaxik.
03020016	Yey we k'o juna ixoq kuya rib' chwa juna awaj cha' wa' kok ruk', e ri' rixoq yey rawaj junam kekamisaxik, yey ri' e ne rike ri ketzukuw ri kikamik chikib'il kib'.
03020017	We k'o junoq kuk'am ri ranab', tob' ne ranab' xa chirij ruqaw o xa chirij ruchu yey kakotz'i' ruk', ri' lik k'ixb'al uwach yey ruma ri' kekamisax junam e la' chikiwach konoje ri tinamit; ma e ruk' ri ranab' xu'an wi wa' yey ruma ri' kareqelej ri mak.
03020018	Yey e juna achi kakotz'i' ruk' juna ixoq echiri' k'o che ruyab'il re upa iik', ri' e karilo sa' ruk'ulumam rixoq yey rixoq e xuq'alajisaj rib' ruk' ruyab'il k'owi; kikab'ichal k'u ri' asu keb'esax b'i chuxo'l ri kitinamit.
03020019	Lik matkotz'i' ruk' ratiiy, tob' ne e ruchaq' rachu o e ri ranab' raqaw, ma we ka'an wa', ri' kak'aq b'i uwa uq'iij ri k'o chux chawe yey junam k'u ri' kiweqelej ri mak.
03020020	E junoq kakotz'i' ruk' ri rixoqil ri rikan, ri' e kuk'aq b'i uwa uq'iij ri rikan, yey junam kakeqelej ri mak, kikab'ichal k'u ri' kekamik e la' na jinta kan kalk'o'al.
03020021	E junoq kakotz'i' ruk' ri rixoqil ruchaq' o ri ratz, ri' e kuk'aq b'i uwa uq'iij ruchaq' o ri ratz, yey wa' lik xab'ib'al uwach yey ruma ri', kikab'ichal e la' na kek'oji' ta kalk'o'al.
03020022	Lik k'u ri' chitijoj iwib' che ronoje ri nutaqanik tiki'naq kanoq, lik chixok iil che ki'ano, cha' na kixumach'aj ta lo ruwa taq ulew pa ri kixink'am wub'i re kixjeqi' chila'.
03020023	Lik mi'an iwe janipa taq ri kib'ano'n ri winaq, wa' e taq ri kenuwoqotaj b'i chiwach chupa ri luwar pa ri kixink'am wub'i; ma e rike lik xkitijoj kib' che taq wa' yey lik xuxa'ij nuk'u'x Ri'in.
03020024	Yey chiwe k'u ri'ix nub'i'im: “E ri'ix kixu'an rajaw ri kulew wa' wa tikawex yey ek'u Ri'in kanya piq'ab' cha' ku'an iwe'ix, ek'u ulew ri' wa' leche yey uwa'al kab' uwach ma lik k'o katijik”. Yey In ri'in IWAJAWAL JEHOVÁ, ri DIOS iwe'ix, In ri xincha'w lo iwe chikixo'l taq ri tinamit.
03020025	Ruma k'u la', chirajawaxik kiweta'maj pachike taq rawaj utz ketijik, pachike ri na utz taj ketijik yey pachike rawaj k'o kixik' utz ketijik yey ri na utz taj ketijik. Lik mu'ana ri na utz taj kixqib' chinuwach Ri'in, xa kuma taq wa'waj yey taq ri tz'ikin yey rawaj kejukuk che taq ruwa ulew; ma wa' e taq rawaj nuq'alajisam kiwach na utz taj ketijik.
03020026	Lik k'u ri' chichomaj rik'aslemal ri'ix, ma e Ri'in In IWAJAWAL JEHOVÁ, lik loq'olaj uwach nuq'iij; yey ix nucha'om lo chikixo'l taq ri tinamit cha' jela' kixu'an we'in.
03020027	Ek'u rachijab' o rixoqib' kekich'ab'ej ri uxlab'ixel ke ri ekaminaq chik o kakiya kib' che ri q'ijonik, ri' kekamisax pab'aj yey ri' e ne rike ri ketzukuw ri kikamik chikib'il kib'» xcha'.
03021001	Ri QAJAWAL JEHOVÁ jewa' xub'i'ij che ri Moisés: «Chatch'a't kuk' taq raj q'atisan qasa'n, wa' e taq ruk'ajol ri Aarón, chab'i'ij chike: Lik meqib' chinuwach Ri'in we kakichap ru-cuerpo juna tikawex kakamik k'o chux chike.
03021002	No'j we ri xkamik e ruchu, e ruqaw, e ruk'ajol o juna ratz o juna uchaq',
03021003	o we e ri ranab' q'apoj ali na k'ulan taj yey ruk' ruxib'al jeqel wi; ri' tob' keb'uchap wa', utz kaqib' chinuwach Ri'in.
03021004	No'j e raj q'atisan qasa'n, lik maqib' chinuwach Ri'in we kuchap ru-cuerpo junoq kaminaq k'o chux che xa ruma ruk'ulel.
03021005	Lik miq'at rutza'm ri patiiy re riwi' yey miq'at ne rutza'm riwismachi' yey mijasij ne ruk' nawaxo riti'jil, xa ruma ib'is chike ri ekaminaq.
03021006	Chirajawaxik chiwe kichomaj rik'aslemal chinuwach Ri'in, yey lik mik'aq b'i uwach nuq'ij; ma e ri'ix ri kixq'atisan taq ri qasa'n porotalik chinuwach yey e wa'im wa' kaya'i' chinuwach Ri'in; ruma k'u ri' lik chirajawaxik kichomaj rik'aslemal.
03021007	E juna aj q'atisan qasa'n, lik mak'uli' ruk' juna ixoq k'aqital b'i uq'iij ruma retz'ab'em uwa uq'iij kuk' achijab', o k'o junoq kotz'i'naq ruk' rixoq tob' e la' na karaj taj o junoq jachom kan ruma ri rachijil; ma e raj q'atisan qasa'n lik ya'tal panuq'ab' Ri'in.
03021008	Ruma k'u la' lik chiwila' cha' e raj q'atisan qasa'n e kuchomaj ruk'aslemal, ma e rire ri kaq'atisan ri wa'im kaya'i' chinuwach Ri'in. Lik k'u ri' chirajawaxik che kuchomaj ruk'aslemal ma Ri'in lik Loq'olaj uwach nuq'iij yey In Ri'in IWAJAWAL JEHOVÁ, In ri kan'an chiwe cha' ku'an loq'olaj iwach ri'ix.
03021009	E rumi'al raj q'atisan qasa'n, lik maqib' chinuwach Ri'in we e la' xujeq karetz'ab'ej uwa uq'iij kuk' taq achijab', yey ri' kuk'aq ne b'i uwa uq'iij ri chomilaj ub'inik ruqaw; ek'u ri' rali lik taqal che kaporox pa q'aaq'.
03021010	E ri ajwach ke raj q'atisan qasa'n, chikixo'l ri eratz-uchaq' e rire ri ya'tal che kukoj ri k'ul ya'tal panuq'ab' Ri'in, yey e rire ri kojotal raceite puwi rujolom, wa' e raceite kakoj puwi taq ri kaya' panuq'ab' Ri'in. Ek'u ri' rire lik na taqal ta che kukiyej ruwi' yey na utz tane kurich'ij taq ruq'uu' ruma kuk'ut rub'iis re rukamik junoq k'o chux che,
03021011	lik na utz tane kok pa juna luwar pa k'owi juna kaminaq; tob' ne e ruqaw o e ruchu, ma we e xu'an ri', na utz taj kaqib' chinuwach Ri'in.
03021012	Lik na utz ta nenare' we ri ajwach ke raj q'atisan qasa'n, ruma juna kaminaq kel lo chupa ri Wocho, ma ri' e kuk'aq b'i uwa uq'iij wa', ma puwi rire kojotal raceite, ri kakoj puwi taq ri kaya'i' panuq'ab' Ri'in. E Ri'in In ri IWAJAWAL JEHOVÁ, ri DIOS iwe'ix.
03021013	E rali kak'uli' ruk' ri ajwach ke raj q'atisan qasa'n, chirajawaxik e junoq k'o che ri chomilaj uq'apojil.
03021014	Lik na utz taj kak'uli' ruk' juna ixoq malka'n o juna ixoq jachom kanoq; o k'o junoq kotz'i'naq ruk' rixoq e la' tob' na karaj taj o juna ixoq retz'ab'em uwa uq'iij kuk' achijab'. Lik chirajawaxik k'u ri', kak'uli' ruk' juna ali k'o che ri chomilaj uq'apojil, yey wa' e kuk'il rutinamit.
03021015	Cha' jela' na kuk'aq tub'i kiq'iij ri ralk'o'al ketajin lo chirij chikixo'l rutinamit, ma Ri'in In ri KAJAWAL JEHOVÁ ke rike, In ri kan'an chike cha' ku'an loq'olaj kiwach rajwach ke raj q'atisan qasa'n» xcha'.
03021016	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03021017	«Chatch'a't ruk' ri Aarón yey chab'i'ij che: E chwi wo'ora yey wa ke'ek chiqawach apanoq, na jinta junoq chike rawalk'o'al ketajin lo chawij e chirij taq ri kilema'j, taqal chike keqib' chinuwach re kakiq'atisaj ri qasa'n re wa'im chinuwach Ri'in, we na tz'aqat ta raqan uq'ab' ru-cuerpo.
03021018	Na jinta k'u juna achi ri' na tz'aqat ta raqan uq'ab' ru-cuerpo taqal che kaqib' chinuwach re kuq'atisaj juna qasa'n: we potz', o jetz', o jeech' rupalaj, o na jusuk' ta ri raqan o ruq'ab',
03021019	o we uq'ajom ri raqan o ruq'ab',
03021020	o k'uyuk'ik ri riij, o t'u's, o sutz' upa ruwach, o waqawa'x riij, o pacha' k'atinaq riij o we ch'unu'n taq rulob' che ri rulewal.
03021021	Na jinta k'u juna ralk'o'al ri' ri Aarón chike ri ketajin lo chirij, k'o juna wa' wa k'ax che yey kaqib' k'ut re kuq'atisaj ri qasa'n porotalik chinuwach. Ma ri' na tz'aqat ta raqan uq'ab' ru-cuerpo, yey ruma wa' na taqal ta che kuq'atisaj ri qasa'n re wa'im chinuwach Ri'in.
03021022	Na ruk' ta k'u ri' e taq ri k'o juna wa' wa k'ax chike, utz kakitij ke ri qasa'n k'o chinuwach Ri'in, ronoje taq ri katijik loq'olaj uwach, tob' wa' lik loq'olaj uwach, utz k'u ri' kakitijo.
03021023	No'j ruma ri na tz'aqat ta raqan uq'ab', lik na utz taj kok pa k'owi lo ri cortina k'a pa ja yey na utz tane kaqib' pa k'owi raltar, yey ku'an wa' cha' e na kuk'aq tub'i uwa uq'iij ri Wocho, ma Ri'in In ri IWAJAWAL JEHOVÁ, In ri kan'an chike cha' ku'an loq'olaj kiwach raj q'atisan qasa'n chinuwach Ri'in» xcha ri DIOS che ri Moisés.
03021024	Jela' ri xub'i'ij ri Moisés che ri Aarón yey chike taq ruk'ajol yey chike konoje ri tinamit Israel.
03022001	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03022002	«Chab'i'ij che ri Aarón yey chike taq ruk'ajol, e lik chirajawaxik kakichajij chi utz taq ri loq'olaj qasa'n kakiq'atisaj ri tinamit chinuwach, cha' jela' na kakik'aq tub'i uq'iij ri loq'olaj nub'i', ma In Ri'in IWAJAWAL JEHOVÁ.
03022003	Chab'i'ij chike, e konoje ri kalk'o'al ketajin lo chikij, e chirij taq ri kilema'j, we k'o junoq chike wa', na utz taj kaqib' chinuwach Ri'in yey kuq'atisaj ri loq'olaj qasa'n kakiya ri tinamit pa nuq'ab', ri' asu kesax b'i chinuwach Ri'in, ma In Ri'in IWAJAWAL JEHOVÁ.
03022004	E junoq chike taq ri e ralk'o'al ri Aarón kel lo yab'il chwi ruti'jil o kujeq kak'ajaw puj che ri rulewal, ri' na utz taj kutij taq ri lik loq'olaj uq'iij ya'tal panuq'ab' Ri'in, ma chirajawaxik che kuchomaj na rib'. E juna aj q'atisan qasa'n we e la' k'o kuchina'aj ruk' ruq'ab' yey ek'u ri' wa' uchina'am ru-cuerpo junoq kaminaq chik, o kuchap ruk' ruq'ab' ri kaq'ejelaj lo ruya'ul re uxu'manik che ri rulewal,
03022005	o kuchap junoq uchapom juna awaj, e kuk'il ri kapoq' kiwach chikik'iyal yey wa' e ri na utz taj ketijik o kuchina'aj junoq, xa tob' sa' ruma kanajinaq kanoq na utz taj kaqib' chinuwach Ri'in;
03022006	ek'u ri' wa tikawex kachina'an taq wa', na utz taj kaqib' chinuwach Ri'in la' la jun q'iij, k'a che ri tzaqib'al q'iij yey chirajawaxik nab'e na katinik, cha' utz kutij janipa ri qasa'n ya'tal panuq'ab' Ri'in.
03022007	Echiri' katzaq b'i ri q'iij, k'a ek'uchiri' utz kaqib' chinuwach Ri'in yey k'a ek'u ri' utz kutij janipa ri qasa'n ya'tal panuq'ab' Ri'in, ma e uwa'im wa' re kutijo.
03022008	E juna aj q'atisan qasa'n, na utz taj kutij ti'ij re awaj kaminaq utukel o kamisam kan kuma awaj e b'iq'onel, ma ri' na utz taj kaqib' chinuwach Ri'in, ma In Ri'in IWAJAWAL JEHOVÁ.
03022009	Chab'i'ij k'u ri' chike raj q'atisan qasa'n, lik kitijoj kib' che taq ri nutzij, cha' na kakik'ul ta ri taqal che wa' wa mak we xkik'aq b'i uq'iij wa nutzij yey ruma k'u ri' kekamik. In ri IWAJAWAL JEHOVÁ iwe'ix, In ri kan'an chike cha' ku'an loq'olaj kiwach.
03022010	Lik na ub'e taj we k'o junoq, na e ta kuk'il ri pamilia ke raj q'atisan qasa'n, kutij re janipa taq ri loq'olaj qasa'n. E pacha' ri b'inel k'o ruk' o ri rajchak k'o pa rocho, lik na taqal ta chike kakitij wa'.
03022011	No'j we raj q'atisan qasa'n uloq'om chwa pwaq ri rajchak, ri' wa jun ajchak utz kutij ri loq'olaj qasa'n; jenela' ri rajchak alaxinaq parocho, utz kutij re ri qasa'n.
03022012	E rumi'al raj q'atisan qasa'n, na utz taj kutij re wa loq'olaj qasa'n, we xk'uli' ruk' juna achi na e ta kuk'il raj q'atisan qasa'n.
03022013	No'j we rumi'al raj q'atisan qasa'n kakanajik malka'n o jachom kan ruma ri rachijil yey na e jinta kan ralk'o'al yey katzelej k'u chirocho ruqaw e ri' utukel tanchik; ri' utz kawa' tanchi ruk' ruqaw jela' pacha' ri petinaq loq. No'j lik na ub'e taj we xa tob' chinoq, e la' na jinta chux che raj q'atisan qasa'n katijow janipa taq ri loq'olaj qasa'n.
03022014	We k'o k'u junoq chike taq wa', na kape ta che kutij wa loq'olaj qasa'n, ri' chirajawaxik kutoj che raj q'atisan qasa'n, e chirij janipa ri xutijo yey k'a k'o ne jun uro' (5ª) parte che wa qasa'n kuya puwi'.
03022015	Ek'u ri' raj q'atisan qasa'n lik makik'aq b'i uwa uq'ij, janipa ri loq'olaj qasa'n kakiya ri tinamit chinuwach Ri'in.
03022016	Ma we kakiya luwar xa tob' china katijow wa qasa'n, ri' e kaki'an che wa' tikawex cha' kareqelej ri mak yey chirajawaxik kutoj che raj q'atisan qasa'n e chirij janipa ri xutijo yey k'a k'o ne jun uro' (5ª) parte che wa qasa'n kuya puwi', ma In Ri'in IWAJAWAL JEHOVÁ, In ri kan'an chike cha' ku'an loq'olaj kiwach raj q'atisan qasa'n» xcha'.
03022017	Jenela', ri QAJAWAL JEHOVÁ xch'a't ruk' ri Moisés, jewa' xub'i'ij che:
03022018	«Chatch'a't ruk' ri Aarón yey junam kuk' taq ruk'ajol, chab'i'ij wa' chike: We k'o junoq chike ri tinamit aj Israel o junoq chike ri na aj ta Israel jeqel chupa ri tinamit yey kuya ruqasa'n re kaporoxik chinuwach Ri'in, ruma ku'an ri uya'om uchi' che ku'ano o juna chik qasa'n kalax pa ranima' kuya'o;
03022019	cha' kank'ul k'u ri' Ri'in, chirajawaxik che kuk'am lo juna awaj ma'; tob' juna toro, juna b'exex o juna kaprux.
03022020	Xew k'u ri' ma chirajawaxik e juna awaj lik choom uwach, ma we na jetala' u'anom; ri' na kank'ul ta Ri'in.
03022021	Jenela', echiri' k'o junoq kuq'atisaj juna qasa'n, re utzil k'oleem re ku'an ri uya'om uchi' che ku'ano, o e juna qasa'n kalax pa ranima' ri tikawex; lik chirajawaxik ri' e juna b'aka o juna b'exex lik choom uwach, cha' jela' lik kuk'ul nuk'u'x Ri'in.
03022022	Lik maq'atisaj juna qasa'n chinuwach Ri'in re juna awaj potz', o q'ajinaq raqan o t'um raqan o waqawa'x riij o wa'lijinaq ruti'jil; maya ne junoq chike wa' re qasa'n kaporox chinuwach puwi raltar.
03022023	Echiri' kaq'atisaj juna aqasa'n chinuwach lik kalax pawanima' kaya'o, utz kaya juna toro o juna b'exex ma' tob' k'o juna raqan más nim o más ch'uti'n, no'j na utz taj kaya'o we re ka'an ri aya'om achi' che ka'an chinuwach Ri'in.
03022024	Lik ne miq'atisaj chinuwach Ri'in juna awaj, we rulob' che ri rulewal u'anom k'ax o ch'unu'n, o raqarob'inaq rij o q'atital b'i. Lik ne mi'an ri' wa' chupa ri tinamit.
03022025	Lik meb'ik'ul taq rawaj we jela' ki'anom, tob' ne qasa'n re junoq na aj ta Israel re kuq'atisaj chinuwach; ma ri' na kank'ul ta Ri'in, ma na tz'aqat ta uwach ru-cuerpo yey na choom ta uwach» xcha'.
03022026	Ri QAJAWAL JEHOVÁ jewa' xub'i'ij che ri Moisés:
03022027	«Echiri' kalax juna meq', juna q'apoj b'exex o juna ralko kaprux, ri' kakanaj ruk' ruchu wuqub' (7) q'iij, no'j chwi k'u ruwajxaq (8º) q'iij utz chik kaya'ik re qasa'n kaporox chinuwach Ri'in.
03022028	Lik mitoq' uqul juna b'aka o juna b'exex junam ruk' ri ral e ri' xa pa jun q'iij.
03022029	Echiri' kikamisaj juna awaj re tyoxib'al chinuwach Ri'in, lik chi'ana chi utz cha' jela' lik kuk'ul nuk'u'x Ri'in.
03022030	Yey wa' wa qasa'n, katiji' chupa ri q'iij echiri' xq'atisax chinuwach Ri'in, na jinta k'o kaya'i' kanoq re chuka'm q'iij, ma In Ri'in IWAJAWAL JEHOVÁ.
03022031	Lik k'u ri' chitijoj iwib' che taq ri nutaqanik yey lik e chi'ana' janipa taq ri kub'i'ij, ma In Ri'in IWAJAWAL JEHOVÁ.
03022032	Lik k'ut mik'aq b'i uq'ij ri loq'olaj nub'i', ma Ri'in kank'utub'ej nuwach, cha' lik kaloq'nimax nuq'iij chi jusuk' chikixo'l ri tinamit Israel, ma In Ri'in IWAJAWAL JEHOVÁ, In ri kan'an chiwe cha' ku'an loq'olaj iwach.
03022033	In ri xinesan lo iwe chupa taq ri luwar re Egipto cha' kinu'an In ri DIOS iwe ri'ix, ma In Ri'in IWAJAWAL JEHOVÁ» xcha'.
03023001	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03023002	«Chatch'a't kuk' ri tinamit Israel yey chab'i'ij chike: E uq'ijol wa' re taq ri loq'olaj nimaq'iij nukojom Ri'in lik e uwach re kayak nuq'ij, ruma k'u la' chupa taq wa' wa q'iij chiq'alajisaj e molob'al iwib' wa' lik loq'olaj uwach. Wa' wa nimaq'iij e taq wa'.
03023003	Waqib' (6) q'iij utz kixchakunik, no'j ruwuq (7º) q'iij e sábado re uxlanib'al yey na jinta juna chak ki'ano; ma e molob'al ib' wa' lik loq'olaj uwach. E jun q'iij wa' re uxlanib'al re kiyak nuq'iij Ri'in, lik chirajawaxik ki'an wa' tob' pa ix jeqel wi ri'ix.
03023004	E taq nimaq'iij wa' lik k'o uq'iij kojotal wuma Ri'in, re molob'al iwib' lik loq'olaj uwach, cha' e kiyak nuq'iij Ri'in yey ki'an wa' chujujunal junab' e chirij taq ruq'ijol:
03023005	Chupa ri kajlajuj (14) q'iij che ri nab'e iik', pa rokib'al aq'ab', e ka'ani' ri Nimaq'iij re Pascua re yakb'al nuq'iij Ri'in.
03023006	Chupa ri uwo' lajuj (15) q'iij che ri nab'e iik', e Loq'olaj Nimaq'iij echiri' katij ri Pam na jinta levadura ruk'; ka'ani' wa' re yakb'al nuq'iij Ri'in, yey wuqub' (7) q'iij k'u ri' kitij wa pam e la' na jinta levadura ruk'.
03023007	Che k'u ri' wa nab'e q'iij e jun q'iij re molob'al ib' lik loq'olaj uwach yey na jinta juna chak ki'ano pacha' ri xex ki'an wi.
03023008	Yey wuqub' (7) q'iij k'u ri', e ri qasa'n kiq'atisaj chinuwach e ri porotal puwi raltar, yey che ruwuq (7º) q'iij e molob'al iwib' lik loq'olaj uwach; yey na jinta juna chak ki'ano pacha' ri xex ki'an wi» xcha'.
03023009	Xch'a't ri QAJAWAL JEHOVÁ ruk' ri Moisés, jewa' xub'i'ij che:
03023010	«Chatch'a't kuk' ri tinamit Israel yey chab'i'ij chike: Echiri' ixokinaq chi chupa ri luwar kanya Ri'in chiwe, yey echiri' ki'an taq rimolonik che ri cebada; kik'am lo juyataj che wa' re raj q'atisan qasa'n, ek'u iqasa'n ri' che ri nab'e uwach rimolonik.
03023011	Che ri jun chik q'iij, echiri' ik'owinaq chi ri q'iij sábado, e raj q'atisan qasa'n, kuyak chinuwach Ri'in wa' wa juyataj cebada, cha' jela' kank'ul chi utz.
03023012	Yey chupa la q'iij echiri' kaq'atisax wa juyataj cebada chinuwach, kikamisaj jun q'apoj b'exex k'o jun junab' che, chirajawaxik lik choom uwach, wa' e awaj re ri qasa'n kaporox chinuwach Ri'in.
03023013	Yey jenela' kik'am lo puwi riqasa'n, b'elejeb' (9) libra che ri chomilaj harina wa' yoq'otal aceite chupa, e k'u jun qasa'n ri' kaya'ik lik kuk'ul nuk'u'x Ri'in In IWAJAWAL JEHOVÁ yey ek'u ri qasa'n re kaq'ej puwi' e jun litro re vino.
03023014	Chupa wa' wa q'iij mitij pam re cebada, mitij ne cebada k'ilim o e la' churaxul, k'a e kitijo echiri' iya'om chi riqasa'n chinuwach Ri'in. Wa' e jun taqanik kakanaj kan chike taq riwalk'o'al ketajin lo chiwij ri'ix, e chirij taq ri kilema'j tob' pachawi taq kixe'jeqela wi.
03023015	Chwi k'u ri' la' la q'iij, echiri' kik'am b'i ri juyataj cebada re iqasa'n re kayak chinuwach Ri'in, wa' e che ri jun chik q'iij, echiri' ik'owinaq chi ri q'iij sábado; kiwajilaj k'u wuqub' (7) semana ri' e chwi xiq'atisaj wa'.
03023016	Ek'u ke'ela ri', pa 50 q'iij e katzaq wi ruwuq (7º) sábado; wa' kujeq lo che ri jun chik q'iij, echiri' ik'owinaq chi ri q'iij sábado; k'a ek'uchiri' kiq'atisaj ri qasa'n chinuwach Ri'in re ri k'ak' trigo.
03023017	Yey ek'u ri ki'ano e kik'am b'i keb' (2) pam, wa' 'anatal piwocho ruk' b'elejeb' (9) libra re ri chomilaj harina, yey kojotal levadura ruk'; ek'u iqasa'n ri' re kiyak chinuwach Ri'in re ri nab'e uwach ri tiko'n.
03023018	Junam k'u ri' ruk' wa pam, kiq'atisaj chinuwach Ri'in wuqub' (7) q'apoj b'exex k'o jun junab' chike, wa' lik choom kiwach yey jun toro yey keb' b'exex e mama'ib'; e taq k'u awaj ri' keb'iporoj chinuwach Ri'in. Yey puwi wa' ke'ek ri qasa'n re ri chomilaj harina, ruk' taq ri vino re kaq'ej puwi', e taq k'u qasa'n ri' re kaporox chinuwach lik kuk'ul nuk'u'x Ri'in In IWAJAWAL JEHOVÁ.
03023019	Yey puwi wa' wa qasa'n, kiq'atisaj jun kaprux ma', ek'u awaj ri' re kakamisaxik re ri qasa'n re tojob'al re ri mak yey keb' b'exex k'o jun junab' chike, wa' e qasa'n re ri utzil chomal.
03023020	Ek'u raj q'atisan qasa'n keb'uq'atisaj wa'waj re ri qasa'n re kayak chinuwach, ku'an wa' junam ruk' ri pam re taq ri nab'e ujiq'ob'alil ri tiko'najik yey ri keb' k'ak'al b'exex. E taq k'u ri' wa' wa qasa'n lik loq'olaj uq'iij yey kakanaj k'u ri' ke raj q'atisan qasa'n.
03023021	Chupa k'u ri' wa' wa q'iij kimol iwib' che jun loq'olaj molob'al ib', na jinta juna chak ki'ano pacha' ri xex ki'an wi. Wa' e jun taqanik kakanaj kan chike taq ri kilema'j riwalk'o'al ketajin lo chiwij, tob' pachawi taq kixe'jeqela wi.
03023022	Echiri' ki'an ri molonik, mi'an ri lik na'l kimol k'a che ruchi' riwulew, yey mixe'ek ne tanchi che umolik ri kanajinaq kanoq. Chiya'a kan wa' ke ri nib'a'ib' yey ke ri na e ta aj Israel e k'o chupa ri tinamit, ma In Ri'in IWAJAWAL JEHOVÁ, ri DIOS iwe'ix» xcha'.
03023023	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03023024	«Chatch'a't kuk' ri tinamit Israel yey chab'i'ij chike: E ri nab'e q'iij che ruwuq (7º) iik' chiya'a kanoq e jun q'iij re uxlanib'al chiwe, chi'ana k'u nimalaj nimaq'iij re kuxtab'al ruk' jun molob'al ib' lik loq'olaj uwach yey ki'an ruk' taq uch'awib'al trompeta.
03023025	Yey na jinta juna chak ki'ano pacha' ri xex ki'an wi yey kiq'atisaj jun qasa'n porotalik chinuwach Ri'in» xcha'.
03023026	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03023027	«Pa lajuj (10) q'iij che wa uwuq (7º) iik', e uq'ijol wa' re kakamisax rawaj Tojob'al re ri Mak; ki'an k'u jun molob'al ib' lik loq'olaj uwach yey la' la jun q'iij na kixwa' taj ma ki'an ayuno yey kiq'atisaj jun qasa'n porotalik chinuwach Ri'in.
03023028	Na jinta k'u juna chak ri' ki'an chupa wa' wa jun q'iij, ma e q'iij wa' re Tojb'al re ri Mak, wa' echiri' raj q'atisan qasa'n, kukamisaj rawaj chinuwach Ri'in re ri qasa'n re ri kuyb'al mak.
03023029	No'j k'u ri na ku'an ta ayuno, kawa' k'u chupa la' la jun q'iij, ri' asu kesax b'i chupa rutinamit.
03023030	Yey e junoq ku'an juna chak chupa wa' wa q'iij, ri' In kinsachaw uwach wa' wa tikawex chikixo'l rutinamit.
03023031	Lik k'u ri' mi'an juna chak. Wa' e jun taqanik kakanaj kan chike taq ri kilema'j riwalk'o'al ri'ix ketajin lo chiwij, tob' pachawi kixe'jeqela wi.
03023032	Wa' e pacha' juna q'iij sábado chiwe ri'ix yey la' la jun q'iij na kixwa' taj ma ki'an ayuno, kijeq b'enaq q'iij che ri ub'elej (9º) q'iij chupa ri iik' yey kik'is k'u ri' b'enaq q'iij che ri jun chik q'iij» xcha'.
03023033	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03023034	«Chatch'a't kuk' ri tinamit Israel yey chab'i'ij chike: Che ri uwo'lajuj q'iij re ri uwuq (7º) iik', kujeq wuqub' q'iij re Nimaq'iij lik k'o Uwach echiri' ka'an taq ri Rancho ruk' Uq'ab' taq Che', wa' e re yakb'al nuq'iij Ri'in.
03023035	Chupa ri nab'e q'iij che wa', kixk'oji' pa jun molob'al ib' lik loq'olaj uwach; na jinta juna chak ki'ano pacha' ri xex ki'an wi.
03023036	Wuqub' q'iij k'u ri' kiq'atisaj iqasa'n e la' porotalik chinuwach Ri'in yey pa ruwajxaq (8º) q'iij kixk'oji' pa jun molob'al ib' lik loq'olaj uwach yey kiporoj jun qasa'n chinuwach; wa' e jun molob'al ib' lik loq'olaj uq'ij, na jinta juna chak ki'ano pacha' ri xex ki'an wi.
03023037	E taq nimaq'iij wa' lik k'o uwach ka'ani' chinuwach Ri'in yey chujujunal wa' kimol iwib' ruk' taq loq'olaj molob'al ib', jek'ula' kiq'atisaj taq ri qasa'n re kaporox chinuwach Ri'in, wa' e pacha' ri re kaporoxik, ruk' ri qasa'n re ri chomilaj harina, ruk' taq rawaj kekamisax puwi raltar yey ri vino kaq'ej puwi taq wa'; ka'ani' k'u ri' chujujunal e la' chupa taq ruq'ijol.
03023038	E taq wa' wa nimaq'iij xa uwi' chi ne taq ri q'iij sábado echiri' kiyak nuq'iij Ri'in yey kiya taq sipanik, ruk' taq riqasa'n re ki'an taq ri iya'om ichi' che ki'ano yey riqasa'n lik pa iwanima' kel wuloq, wa' e ri lik xex kiya wi chinuwach Ri'in.
03023039	No'j che k'u ri uwo'lajuj q'iij che ri uwuq (7º) iik', echiri' i'anom chi ri molonik che taq riwulew, kijeq wuqub' (7) q'iij nimaq'iij re yakb'al nuq'iij Ri'in; e ri nab'e q'iij che wa' e jun q'iij sábado yey che ri uwajxaq (8º) q'iij, katzaq tanchi pa jun q'iij sábado.
03023040	Che k'u ri nab'e q'iij, kik'am lo uq'ab' choom taq che' e la' k'o lo ri jiq'ob'al che, uq'ab' taq palma, uq'ab' taq che' lik mokomaq yey uq'ab' taq che' re álamo re uchi' taq ya'; wuqub' (7) q'iij k'u ri' lik kixki'kot chinuwach Ri'in, ma In Ri'in IWAJAWAL JEHOVÁ, ri DIOS iwe'ix.
03023041	Lik chirajawaxik chujujunal junab' kiyak nuq'iij ruk' jun nimaq'iij kuchap rib' chi wuqub' (7) q'iij. Wa' e jun taqanik kakanaj kan chike taq ri kilema'j riwalk'o'al ketajin lo chiwij; yey ki'an k'u ri' chupa ri uwuq (7º) iik'.
03023042	Kixjeqi' k'u ri' wuqub' q'iij chupa raltaq ko Rancho 'anatal ruk' Uq'ab' Che'; konoje ri e alaxel che ri tinamit Israel kejeqi' chupa wa raltaq ko rancho,
03023043	cha' e taq riwalk'o'al ketajin lo chiwij, kaketa'maj e Ri'in jela' xin'an chike ri tinamit Israel, echiri' xeb'enuwesaj lo chupa ri tinamit Egipto; chupa raltaq ko rancho xejeqi' wi. E Ri'in In IWAJAWAL JEHOVÁ, ri DIOS iwe'ix» xcha'.
03023044	Jek'uri'la' xub'i'ij ri Moisés chike ri tinamit Israel, puwi taq ri nimaq'iij lik k'o uwach ka'an che ri QAJAWAL JEHOVÁ.
03024001	Ri QAJAWAL JEHOVÁ xch'a't ruk' ri Moisés, jewa' xub'i'ij che:
03024002	«Chab'i'ij chike ri tinamit Israel kakik'am lo chawe, chomilaj aceite re oliva ch'ayach'o'm uwi'; cha' ruk' la' xaqi kawolol ri q'aaq' che ri raltaq ko uk'olib'al aceite.
03024003	E uchak wa' ri Aarón kuyijib'a' taq ruk'olib'al aceite re q'aaq', ri k'o pan chwach ri cortina k'o lo k'a pa ja, cha' e chwi katzaq b'i la q'iij, k'a che rusaqrib'al chuka'm q'iij; e la' xaqi kawolol chinuwach Ri'in chupa ri Tabernáculo re Molob'al ib'. Wa' e jun taqanik kakanaj kan chike taq ri kilema'j iwalk'o'al ketajin lo chiwij ri'ix.
03024004	E taq k'u ruk'olib'al aceite re tzijib'al q'aaq', keb'uya lo puwi ri tzuk'ulib'al q'aaq'; wa' e ri 'anatal ruk' saqil oro; cha' jela' xaqi kawolol chinuwach Ri'in.
03024005	Kak'am ri chomilaj harina yey ruk' wa' kachaq'isaj kab'lajuj (12) pam ketekaq, chujujunal pam ka'ani' ruk' b'elejeb' (9) libra che ri chomilaj harina.
03024006	Kaya k'u panuq'ab' Ri'in e la' kalemi' puwi ri mexa re oro, keb' (2) leem ka'an che, waqib' (6) pam chujujunal leem.
03024007	Yey chujujunal leem re pam chajopopej ri saqil incienso puwi', jek'ula' ku'ana jun qasa'n re kuxtab'al, jela' pacha' ri qasa'n lik kuk'ul nuk'u'x Ri'in In IWAJAWAL JEHOVÁ.
03024008	Chujujunal q'iij sábado, lik chirajawaxik wi kaya'i' wa' chinuwach Ri'in kuma raj Israel, pacha' e jun tzij kakanajik kajiki' uwach na jinta utaqexik.
03024009	E taq k'u ri' wa pam e jun qasa'n kanajinaq kanoq na jinta utaqexik ke ri Aarón kuk' taq ri ralk'o'al, wa' lik chirajawaxik kakitij pa juna luwar ya'tal panuq'ab' Ri'in, ma e ruk'il taq ri qasa'n lik k'o uwach ya'om panuq'ab' re kaporoxik, wa' e jun che taq ri qasa'n lik nuyakom uq'iij Ri'in» xcha'.
03024010	Chupa taq la' la q'iij, k'o jun achi e ruchu e kuk'il ri e aj Israel no'j ruqaw aj Egipto. K'o k'u jun q'iij ri', e wa' wa'chi xujeq kach'o'jin chupa la tinamit ruk' jun chike ri e aj Israel.
03024011	Wa' wa'chi ralab' wa jun ixoq, xujeq lik tzel kach'a't chirij ri QAJAWAL JEHOVÁ yey lik itzel uwach ri xub'i'ij. Ruma k'u wa' xk'am b'i chwa ri Moisés, e rub'i' ruchu e Selomit umi'al ri Dibri yey e kuk'il ri mutza'j ralk'o'al kan ri Dan.
03024012	Wa' wa'chi xya' pa cárcel, yey xoye'ex na k'u ri' e chirij sa' ri kub'i'ij ri QAJAWAL JEHOVÁ ka'an che.
03024013	Ek'u ri' ri QAJAWAL JEHOVÁ xch'a't ruk' ri Moisés, jewa' xub'i'ij che:
03024014	«Wa jun achi lik tzel xch'a't chwij, chawesaj b'i chirij ri tinamit yey konoje k'u ri xetaw re janipa ri xub'i'ij, kuxlanisaj ri kiq'ab' puwi rujolom; tek'uchiri' konoje ri tinamit asu kikamisaj e ri' kaki'an pab'aj.
03024015	Yey chike k'u ri tinamit Israel jewa' chab'i'ij: China junoq kub'i'ij ri lik itzel uwach chwij Ri'in, In IWAJAWAL JEHOVÁ, ri' kareqelej mak ruma wa'.
03024016	Ek'u ri' ri tzel xch'a't chwij Ri'in, In IWAJAWAL JEHOVÁ, ri' asu kakamisaxik; kepe konoje ri tinamit chirij rire yey kaki'an pab'aj. Wa' e jun taqanik che ri na aj ta Israel yey jenela' che ri aj Israel, we xub'i'ij ri lik itzel uwach chwij Ri'in, ri' asu kakamik.
03024017	Yey jenela', e ri tikawex kukamisaj juna rach tikawex, ri' asu kaq'at tzij re kamik puwi'.
03024018	Yey e junoq kukamisaj juna awaj na re taj, ruk'axel wa' kuya'o e jun chik awaj k'aslik.
03024019	E junoq ku'an k'ax che juna rach tikawex, ri' e janipa ri k'ax xu'an che ri rach tikawex, jeneri'la' ri ka'an che rire:
03024020	We k'o junoq k'o kuq'aj che rab'aqil ri'at, ri' kaq'ajisax rub'aqil rire, we k'o junoq kupuch' rawach, ri' kapuch' ruwach rire, we k'o junoq kutor b'i juna awe', ri' kator b'i ri re' rire. E chirij sa' ri k'ax ka'an che ri awach tikawex, jela' k'u ri' ka'an chawe ri'at.
03024021	E junoq kukamisaj juna awaj, ruk'axel wa' kuya'o e jun chik awaj k'aslik. No'j e ri tikawex kukamisaj juna rach tikawex, ri' asu kaq'at tzij re kamik puwi'.
03024022	Wa' wa taqanik tz'ib'italik, xa jun uwach ke ri na aj ta Israel yey ke ri e aj Israel, ma In Ri'in IWAJAWAL JEHOVÁ, ri DIOS iwe'ix» xcha'.
03024023	Xch'a't k'u ri Moisés kuk' ri tinamit yey konoje k'u ri' xkesaj b'i rachi chirij ri tinamit, ri xuk'aq b'i uwa uq'iij ri QAJAWAL JEHOVÁ yey jela' xkikamisaj pab'aj. Ri tinamit e xki'ano janipa ri xtaqan ri QAJAWAL JEHOVÁ che ri Moisés ku'ano.
03025001	Ri QAJAWAL JEHOVÁ xch'a't ruk' ri Moisés che ruwi juyub' Sinaí, jewa' xub'i'ij che:
03025002	«Chatch'a't kuk' ri tinamit Israel yey chab'i'ij wa' chike: Echiri' kixok chupa ri luwar kanya Ri'in chiwe, lik chirajawaxik kiwuxlanisaj rulew yey wa' ki'ano e re yakb'al nuq'iij Ri'in.
03025003	Waqib' (6) junab' k'u ri' kitik uwach taq riwulew, waqib' (6) junab' kiq'at uwi' taq ruku'mal ri tiko'n re uva yey kimol rujiq'ob'alil.
03025004	No'j che k'u ruwuq (7º) junab', e taq riwulew ri'ix pa saqil wi kuxlanik; wa' e re yakb'al nuq'iij Ri'in. Ek'u ri' mitik uwach taq riwulew yey miq'at ne uwi' taq ruku'mal ri tiko'n re ri uva.
03025005	Yey mi'an ne molonik che ri trigo elinaq lo utukel e chwi xi'an ri molonik, mich'up ne ri uvas che taq ruq'ab' ruku'mal na q'atom ta uwi'. Lik chirajawaxik k'u ri' ronoje la jun junab' kuxlan taq rulew.
03025006	Tob' ne kuxlan taq rulew, e janipa ri tiko'n kel lo utukel chupa wa' wa junab', ruk' la' xaqare' kixwa' ri'ix, kewa' rachijab' yey rixoqib' e ajchak e k'o iwuk', kewa' rajchak yey ri e aj naj e jeqel iwuk' chupa taq riwocho.
03025007	Jenela' kewa' taq rawaj iwe ri'ix yey kewa' rawaj e aj upa taq che'; ek'u ri' ri kuya ruwach taq ulew la' la junab' lik e uwach xa re katijik.
03025008	Jenela' wuqub' (7) laj kiwajilaj wuqub' (7) Junab' re Uxlanib'al, wa' ke'eloq wuqub' (7) laj kajilax wuqub' (7) junab', ruk' k'u ri' ku'maja pan rib' chi 49 junab'.
03025009	Ek'uchiri' kopon ri lajuj (10) q'iij che ruwuq (7º) iik', chupa ri q'iij echiri' kaq'atisax ri qasa'n re Tojob'al re ri Mak, cha' k'o kuyb'al mak, lik ko yey lik naj kiya che uch'awisaxik ri trompeta pa ronoje ri tinamit.
03025010	Kiq'alajisaj k'u uwach ri' wa 50 junab' e junab' ri' lik loq'olaj uq'ij, e junab' keleb'al lo ke konoje ri tikawex chupa taq ri k'axk'ob'ik. Konoje k'u ri' raj chakib' e loq'otalik ketzelej kuk' taq ri kipamilia pa kocho kik'olib'al yey e taq ri kijamom kulew, kakanax tanchi pakiq'ab'.
03025011	Chupa wa 50 junab', ri junab' keleb'al lo ke konoje ri tikawex che taq ri k'axk'ob'ik; na kixtiko'naj taj, na ki'an tane molonik che ri trigo elinaq lo utukel, na kiq'at tane uwi' taq ruku'mal ri uva yey mich'up ne taq ruwach wa'.
03025012	Ma e junab' wa' re eleb'al loq chupa ri k'ax: Ek'u jun loq'olaj junab' ri' chiwe ri'ix. Kixwa' k'u ri' xew ruk' taq ri elinaq lo utukel che taq ruwu'lew.
03025013	Chupa wa junab' re Eleb'al loq Chupa ri K'ax, chikijujunal ri tikawex kakanaj tanchi pakiq'ab' ri kulew.
03025014	Echiri' kik'ayij o kiloq' ulew che juna iwatz-ichaq', mi'an ri kixsokoso'n ruk' taq wa'.
03025015	Echiri' kiloq' ulew che riwatz-ichaq', e k'ola chik'u'x janipa junab' rik'owik ri junab' re Eleb'al loq Chupa ri K'ax, yey echiri' k'o kik'ayij, e ri kaloq'owik e k'ola chuk'u'x janipa chi junab' kopon wi ri junab' re eleb'al loq chupa ri k'ax.
03025016	E chirij k'u ri', we k'a uk'iyal junab' katiko'naj chwa rulew, wa' e chwach pan ri junab' re uxlanem re rulew, jek'ula' ri' lik k'i rajil rulew, no'j we xa ajilam junab' chik katiko'naj chwach rulew, ri' kaqaj lo rajil rulew. Ma e ruk'ayixik rulew, e chirij janipa junab' ku'an ri molonik chwach.
03025017	Lik mi'an ri na jinta uq'iij juna iwatz-ichaq' ki'ano, e k'ola xi'in ib' iwuk' chinuwach Ri'in, ma In Ri'in IWAJAWAL JEHOVÁ, ri DIOS iwe'ix.
03025018	E lik chixok iil che taq ri nutaqanik tiki'naq kanoq, e lik chi'ana' janipa ri kub'i'ij ma jela' na jinta k'ana kub'isoj ik'u'x kixjeqi' pa ri luwar re Canaán.
03025019	Jenela' e taq ruwu'lew kuya rujiq'ob'alil chiwe yey ri'ix kixwa'ik, kixnojik yey kixjeqi' k'ut e ri' na jinta k'ana kub'isoj ik'u'x.
03025020	Yey laj kitz'onoj k'u ri' chiwach: “¿Sa' ri kaqatij chupa ruwuq (7º) junab', ma na kojtiko'naj taj yey na kaqa'an tane qamolonik?”
03025021	No'j kantaq lo ri utzil uchomalil we Ri'in piwi' chupa ruwuq (7º) junab' yey ku'ana k'u oxib' junab' ri' lik k'o katijik.
03025022	Ek'uchiri' ki'an ri tiko'najik che ruwajxaq (8º) junab', ri' k'a e kixtajin che ri molonik xex k'olotal wi, yey ek'u kixtajin ri' che xaloq' kel lo ri k'ak' molonik ka'anik.
03025023	E taq rulew na utz taj e la' xa jumul kak'ayix kanoq, ma e taq rulew wa' lik we Ri'in, yey e ri'ix xa ix ik'owel, xa ix aj naj iwoqxa'nem iwib' wuk'.
03025024	Ruma k'u ri', we k'o juna ulew k'o piq'ab', chi'ana che cha' e ri kak'ayin chiwe k'o puq'ab' kutoj tanchi ri rajil rulew yey jela' kuloq' tanchik.
03025025	Jek'ula', echiri' juna iwatz-ichaq' kopon pa nib'a'il yey kuk'ayij juch'aqap rulew, ek'u ri ratz o ruchaq' kuloq' ri kuk'ayij; yey ri xk'ayinik, k'o puq'ab' kuloq' tanchi rulew cha' ku'an tanchi ri're.
03025026	Yey we k'o junoq, na jinta juna ratz-uchaq' k'o chux che xloq'ow re ri rulew xuk'ayij, no'j kuriq ri pwaq re kuloq' tanchi ri rulew uk'ayim,
03025027	ek'u ri ku'ano e karajilaj janipa junab' ri' uk'ayim yey kutzelej ri rajil xutoj ri xloq'ow re, jela' k'u ri' kak'oji' tanchi puq'ab' rulew.
03025028	No'j we na katz'aqat ta ruk' ri pwaq kajawaxik cha' katzelex tanchi ri rulew che, ek'u ri' wa' wu'lew kak'oji' na puq'ab' ri loq'oyom re k'a chupa ruq'ijol echiri' kopon ri junab' Eleb'al loq Chupa ri K'ax, k'a ek'uchiri' kel puq'ab' ri loq'oyom re, cha' jela' ku'ana tanchi re ri xex rajaw wi.
03025029	We k'o junoq kuk'ayij juna ja chupa juna tinamit k'o tapya chirij, pa jun junab' uk'ayixik wa' k'a k'o puq'ab' kuloq'o cha' ku'an tanchi re, xa jun junab' ya'talik cha' utz kuloq' tanchik.
03025030	Yey we na xuch'ij ta chi uloq'ik chupa la' la jun junab', e ri' wa ja k'o chupa ri tinamit k'o tapya chirij, xa jumul kakanaj puq'ab' ri kaloq'ow re, ri' wa' ku'ana ne ke ri ralk'o'al ketajin lo chirij; tob' ne xopon ri junab' eleb'al loq chupa ri k'ax, wa' wa ja na kel ta chi puq'ab' ri loq'oyom re.
03025031	No'j e taq ri ja e k'o pa taq tinamit na jinta tapya chirij, ri' jela' ka'an che pacha' ri ka'an taq ruk' rulew kak'ayixik, k'a utz kaloq' tanchik yey we xopon ri junab' re eleb'al loq chupa ri k'ax, wa' kel puq'ab' ri loq'oyom re.
03025032	Yey e taq k'u raj levita, rike k'o pakiq'ab' xa tob' jampala' kakiloq' tanchi ri kocho kik'ayim k'o chupa taq ri kitinamit rike.
03025033	We k'o junoq kuloq' juna ja yey wa' k'o chupa taq ri tinamit ke raj levita, e ri' wa ja chirajawaxik katzelex che raj levita chupa ri junab' re eleb'al loq chupa ri k'ax, ma e taq ri ja k'o chupa ri tinamit ke raj levita, wa' ke rike, ma e raj Israel ri xeya'w wa' chike.
03025034	Yey e taq rulew re kiwa'b'al ri kawaj k'o che ri kitinamit, wa' na kak'ayix taj ma wa' xa jumul pakiq'ab' rike k'owi.
03025035	We k'o junoq chike rawatz-achaq' kopon pa nib'a'il yey katutzukuj k'u ri' ruma runib'a'il, ri' lik chirajawaxik kato'o; ka'an che pacha' junoq na aj ta Israel o pacha' junoq xa aj chiri' karoqxa'nej rib' awuk' yey kaya uk'olib'al cha' kajeqi' awuk'.
03025036	We ku'an juna chaq'i'm chawe, matz'onoj chiq'imab'al re o ma'an ne ri na jinta uq'iij ka'ano cha' katch'akan chirij. Ri ka'ano e lik k'ola xi'in ib' awuk' chinuwach Ri'in yey cha'ana che pacha' juna awatz-achaq' kajeqi' awuk'.
03025037	Matz'onoj chiq'imab'al re ri pwaq kaya pa chaq'i'm yey ma'an ne ri k'o kach'ak che taq ri wa'im kak'ayij che junoq xa e ruma ri' ma xa kuk'aso.
03025038	E Ri'in In IWAJAWAL JEHOVÁ, ri DIOS iwe'ix, In ri xinesan lo iwe chupa taq ri luwar re Egipto cha' e kanya taq ri luwar re Canaán piq'ab' yey cha' e Ri'in kinu'an ri DIOS iwe ri'ix.
03025039	We k'o juna awatz-achaq' kopon pa nib'a'il e ri' k'o awuk', yey kuya k'u rib' paq'ab' cha' kaloq' chwa pwaq; ri' maya pa k'axk'ol laj chak pacha' ka'an che juna ajchak loq'otalik.
03025040	Ri ka'an che e pacha' juna saqil awajchak o pacha' junoq chike ri e aj naj k'o awuk' pawocho, aya'om che kak'oji' awuk' k'a pa ruq'ijol ri junab' re Eleb'al loq Chupa ri K'ax.
03025041	K'a ek'uchiri' utz karesaj b'i rib' chupa rawocho junam kuk' taq ri ralk'o'al, keb'atzelej k'u b'i ri' kuk' ri kipamilia yey keb'e'jeqela chwach taq ri kulew kan ri kati'-kimam.
03025042	E ki'an wa' chike raj Israel ma rike e wajchak, e rike ri xeb'enuwesaj lo pa taq ri luwar re Egipto, na ub'e ta k'u ri' kek'ayixik pacha' ka'an chike ri e ajchakib' e loq'otalik.
03025043	Ma'an ri lik keb'aya pa k'axlaj chak, e ne ri ka'ano e lik k'ola xi'in ib' awuk' chinuwach Ri'in, In ri DIOS iwe ri'ix.
03025044	E taq rawajchak keb'aloq'o keb'ajawax chawe, tob' achijab' o ixoqib', jeb'a'k'ama lo chike taq ri tinamit e k'o lo chanaqaj ri'at.
03025045	Yey utz ne keb'aloq'o cha' keb'u'an e awajchak, ri kalk'o'al yey ri katz-kichaq' ri na e ta aj Israel ejeqel chixo'lib'al yey eb'alaxinaq ne chupa ri tinamit; e taq k'u ri' wa' utz ne keb'u'an eb'awaj chak, e la' asu kek'oji' paq'ab'.
03025046	Yey we xatkamik, utz ne keb'aya kanoq pacha' kuxtab'al awe chike taq rawalk'o'al; cha' jela' kekinimaj rawalk'o'al xaloq' e k'aslik. No'j e raj Israel, ma'an ri pacha' at taqanel pakiwi' yey ma'an ne ri keb'aya pa k'axlaj chak.
03025047	We k'o junoq xa ik'owel o junoq na aj ta Israel roqxa'nem rib' awuk' yey kab'eyomarik, yey k'o k'u junoq chike rawatz-achaq' aj Israel k'o ruk' yey e wa' rire kopon pa nib'a'il; ek'u ri ku'ano e kuya rib' puq'ab' ri jun xb'eyomarik o puq'ab' junoq chik chike rupamilia ri xb'eyomarik, cha' jela' kaloq' chwa pwaq.
03025048	Ek'uchiri' k'ayital chik k'a utz kaloq'i' tanchik. Yey utz junoq chike ri e ratz-uchaq' kaloq'ow tanchi re,
03025049	tob' e ri rikan o e ruk'ajol ri rikan kaloq'ow re, o junoq chike ri k'o chux che kaloq'ow re; no'j we ne katz'aqat ruk' rurajil, e ne ri' rire ri katojow ri rajil chirib'il rib'.
03025050	Junam k'u ri' ruk' ri loq'oyom re, karajilaj janipa junab' uk'ayim rib' che, ku'maja pan k'a chupa ri junab' re eleb'al loq chupa ri k'ax; ek'u ri' ri rajil kutojo e chirij janipa lo junab' ku'ana'. Yey ek'u rutojik ka'anik e chirij ri kuch'ak juna ajchak chupa taq la' la janipa chi junab'.
03025051	Yey we koye'ex na uk'iyal junab' cha' kopon ri junab' re eleb'al loq chupa ri k'ax, ri' chirajawaxik e ri tojob'al re ku'ano e chirij ri rajil xk'ayix wi.
03025052	No'j we xa keb' oxib' junab' chik kopon wi ri junab' re eleb'al loq chupa ri k'ax, xa ek'u karajilaj ri' janipa chi junab' yey e chirij ri' ri kutojo.
03025053	Ka'an k'u ri' che pacha' ri taqal che juna ajchak chokotalik xa re jun junab' uwach. Maya luwar che junoq na aj ta Israel e la' chawach ri'at kuya pa k'axlaj chak rawatz-achaq'.
03025054	We k'o juna aj Israel na xloq' ta chupa taq wa' wa junab', ri' k'a chupa ruq'ijol ri junab' re eleb'al loq chupa ri k'ax, kel puq'ab' ri loq'oyom re.
03025055	Ma e taq ri tikawex re ri tinamit Israel wa' e wajchak Ri'in, lik saqil e wajchak; In ri xinesan lo ke chupa taq ri luwar re Egipto, ma In Ri'in IWAJAWAL JEHOVÁ, ri DIOS iwe'ix.
03026001	Lik k'ut meb'i'an taq ityox, yey meb'i'an kik'axwach xa tob' sa' taq re; lik ne miyak chupa ritinamit taq ri tak'alik ab'aj re kiyak kiq'iij o ab'aj juch'utal taq uwach re kixukub'a' iwib' chikiwach, ma In Ri'in IWAJAWAL JEHOVÁ, ri DIOS iwe'ix.
03026002	Lik chichajij taq ri sábado, ri q'iij we Ri'in yey lik chiyaka uq'iij ri Tabernáculo pa kayak wi nuq'ij. Ma In Ri'in IWAJAWAL JEHOVÁ.
03026003	We e kitaqej taq ri taqanik tiki'naq kanoq yey lik k'u kitijoj iwib' che,
03026004	ri' kantaq lo ri jab' piwi' lik chupa ruq'ijol, yey ek'u ri' ruwachulew kuya ta q ri molonik yey taq ri che' lik kakiya taq ri kijiq'ob'alil.
03026005	E taq ri molonik re ri trigo k'a k'o nenare' echiri' ka'an ri molonik re ri uvas yey e taq wa molonik re uvas ka'anik, ku'maja tanchi k'a chupa ruq'ijol ri tiko'najik; kixwa' k'u ri' yey kixnoj chi utz yey jela' kixjeqi' chi utz yey na jinta k'o kub'isoj ik'u'x chupa ri tinamit.
03026006	Ek'u ri' Ri'in kankoj utzil k'oleem chupa ri tinamit yey kixwar k'ut e ri' na jinta k'ana k'o kixi'ij iwib' che; keb'enuwesaj ne chupa ri tinamit taq rawaj eb'iq'onel yey na jinta ne ch'a'oj kayakataj chiwij ri'ix.
03026007	E taq ri tzel keb'ilow iwe, ix kixternab'en b'i ke cha' keb'animaj b'i yey chiwach ne ketzaq wi echiri' kekamisaxik.
03026008	Tob' k'u xa ix wo'ob' ri' ri'ix, kich'ij kiternab'exik b'i e jun ciento chi winaq, yey tob' ne xa ix jun ciento, kich'ij ne kiternab'exik b'i e lajuj mil chi winaq; e taq ri tzel keb'ilow iwe, ruk' ri espada iwe ri'ix keb'ikamisaj rike.
03026009	Ruma ri kanya ri relej nuk'u'x chiwe, kan'an chiwe lik kek'oji' iwalk'o'al, kapaxir k'u iwach ri' yey kanjikib'a' uwach ri nutzij nu'anom iwuk' ri'ix.
03026010	K'a kitij ne ri' ri trigo ik'olom re uk'iyal junab' yey ku'ana ne ri na kiwaj ta chi ri ojer trigo, ruma e kiwaj kik'ol ri k'ak' trigo.
03026011	Kinjeqi' k'u ri' chixo'lib'al ri'ix yey na kank'aq tub'i k'ana uwach iq'iij.
03026012	Kimb'i'n k'u ri' chixo'lib'al yey In ri IWAJAWAL DIOS iwe'ix yey ek'u ri'ix ix nutinamit.
03026013	Ma In Ri'in IWAJAWAL JEHOVÁ, ri DIOS iwe'ix, In ri xinesan lo iwe chupa taq ri luwar re Egipto, cha' na ix ta chi kajchak rike. Ri'in xinwesaj piwi' ri'ix ri yuku re ri k'ax ix kiya'om wi yey xin'an chiwe ri'ix cha' na jinta ne k'ana k'o kixk'ix che.
03026014	No'j we na kikoj ta k'u nutzij yey na ki'an taj janipa taq ri kub'i'ij ri nutaqanik,
03026015	we e la' kik'aq b'i uwa uq'iij janipa ri taqanik tiki'naq kan chiwach ri'ix yey ki'an pacha' na jinta uchak che taq ri nutzij q'atital chik, yey na kixok tane iil che yey na ki'an ta k'ut janipa ri tzij nujikib'am uwach iwuk',
03026016	ri' jewa' ri kan'an Ri'in iwuk': Kan'an chiwe e ri' xaqik'ate't kape unimal xi'in ib' chiwe, kank'am taq lo kamik yab'il na kuya ta chik kakunaxik, kixqopow pa q'aaq', kujeq nenare' na kixtzu'n ta chik yey ruk' ri' e kaq'ob' richuq'ab'. Na jinta k'u kutiqoj ri' kixtiko'najik, ma ri tzel keb'ilow iwe e ketijow ri molonik ki'an ri'ix.
03026017	Kanwesaj k'u wib' chiwij cha' jela' kixtzaq pakiq'ab' ri tzel keb'ilow iwe. E taq k'u ri tzel keb'ilow iwe kakijeq ketaqan piwi' yey kijeq k'u ri' kixanimajik tob' na jinta oqotayom iwe.
03026018	Yey we ruk' taq wa' na kinimaj ta nutzij, ri' wuqub' (7) laj chik kixinya chiq'ilonik ruma ri mak.
03026019	Kanwesaj chiwe ri ka'anawik lik ki'an nim che iwib', yey kan'an k'u ri' na jinta chi jab' kape che ruwakaj yey ruwachulew ku'an lik ko ruma wa' yey na jinta chi ujiq'ob'alil kuya'o.
03026020	Na jinta chi kutiqoj richuq'ab' kikoj che taq ri chak ki'ano, ma e taq riwulew na jinta chi k'ana kuya'o yey e taq ri che' na jinta chi ujiq'ob'alil kuya'o.
03026021	Yey tob' ne ruk' taq wa', e ri' xaqi e ki'an ri na utz taj chinuwach Ri'in yey na kinimaj ta nutzij, ri' kantaq chi wuqub' (7) laj piwi', ri k'axk'ol laj yab'il ruma ri mak.
03026022	Keb'enumin ne lo rawaj e b'iq'onel chiwij cha' kekik'is kiwach riwalk'o'al, kekisach kiwach taq ri chikop yey kaki'an chiwe cha' kaq'ob' ri ajlib'al iwe ri'ix, jela' k'u ri' kujeq ne ku'an katz'intz'ot upa taq ri nimab'e.
03026023	Yey tob' ne ruk' taq wa' wa kik'ulumaj na kiyijib'a' ta iwib' chinuwach, ma na kiwoq'otaj ta u'anik ri na utz taj chinuwach,
03026024	ek'u Ri'in kinyakataj ne más chiwij, yey wuqub' (7) laj chik kixinya chi q'ilonik ruma taq ri mak.
03026025	Kanya k'u luwar kajeqer ch'a'oj chiwij, ma na xi'an taj janipa ri nutzij nujikib'am uwach iwuk', yey we kixe'ek kitob'ej iwib' pa taq ri tinamit, e Ri'in kantaq lo k'axlaj yab'il na utz ta chik kakunaxik piwi' ri'ix yey kixtzaq k'u ri' pakiq'ab' taq ri tzel keb'ilow iwe.
03026026	We xinsach k'u uwach taq riwulew ri'ix tikib'al re ri trigo, ri' ku'ana nenare' xa pa jun orna e lajuj (10) chi lo ixoqib' kechaq'isan re ri pam iwe ri'ix yey xa kakijach chi k'u chiwe janipa ri kitijo; jek'uri'la' tob' ne kixwa'ik na kixnoj taj.
03026027	Yey tob' ne ruk' taq wa' na kikoj ta nutzij, ma na kiwoq'otaj ta u'anik ri na utz taj chinuwach,
03026028	ek'u ri' Ri'in kinyakataj ne más chiwij re k'utub'al re ri woyowal, yey wuqub' (7) laj chi k'u ri' kixinya chi q'ilonik ruma taq ri mak.
03026029	Kijeq k'u ri' kitij ne ri kiti'jil rimi'al-iwalk'o'al.
03026030	Yey kanwulij ri luwar pa ki'an wi loq'nimanik, kan'an uk'aj che taq raltar pa kib'uqij wi incienso chikiwach ri tyox; kansach k'u iwach yey e la' ixkaminaq chik e taq ri-cuerpo ri'ix kant'ub'a' pakiwi taq ri tyox xa eb'i'anom na jinta kik'aslem. Ek'u ri' Ri'in lik kaxa'ka'n nuk'u'x chiwe ri'ix.
03026031	Kan'an kan jutu'ub'aj chi sotolik xaan che taq ri tinamit, yey kanwulij taq ri loq'olaj luwar pa kiyak wi nuq'iij Ri'in yey na kuk'ul ta chi k'ana nuk'u'x riqasa'n kiya chinuwach Ri'in.
03026032	Kansach na k'u uwach taq rulew iwe ri'ix yey e taq ri tzel keb'ilow iwe echiri' keb'o'l jeqela chupa, kab'irb'ot kik'u'x che ruma xi'in ib' che ri kakilo.
03026033	Kixinkicherisaj k'u b'i chupa taq ri tinamit che ruwachulew, yey kixternab'ex ruk' espada asu pa kamik. E taq k'u rulew keb'u'ana katz'intz'ot upa yey taq ri tinamit kawulix kanoq, e ku'an kan jut'ub'aj chi sotolik xaan upa.
03026034	Lik utz k'u ri' che ruwa taq rulew re Israel ma e janipa junab' xuch'ijo wulim kanoq, wa' xu'ana uxlanib'al che, xaloq' k'u ri' ix k'amom b'i chupa ri tinamit ke ri tzel keb'ilow iwe, lik utz k'u ri' che ruwa taq ulew ma na jinta uxlanem ik'owinaq wi pacha' wa'.
03026035	Janipa junab' k'u ri' xuch'ij ruwa taq ulew wulim kanoq, k'a ek'u ri' kuxlan che ri na uxlaninaq ta wi, e chwi ix jeqel chwach.
03026036	E taq k'u ri jujun k'a kek'asi' kan chiwe chwa taq ri kulew ri tzel keb'ilow iwe, kankoj unimal xi'in ib' chike, tob' ne xa juna uxaq che' katzaq loq keb'animaj chwach, e pacha' chi eb'oqotam ruk' espada yey ketzaq k'u ri' tob' na jinta oqotayom ke.
03026037	Kakipaq'ala' k'u kib' ri' chikiwach pacha' chi keb'animaj chikiwa ri kekamisan ke yey tob' na jinta ternab'eyom ke; na jinta chi k'u junoq ri' chiwe kuch'ij kichuq'ab' ri tzel keb'ilow iwe.
03026038	Kasach k'u iwach ri' chupa taq ri tinamit na itinamit taj yey chikixo'l ri tzel keb'ilow iwe, kak'is wi iwach.
03026039	Yey ek'u ri jujun k'a kek'asi' kan chiwe chwa taq kulew ri tzel keb'ilow iwe, ri' kak'is kiwach ruma ri kimak rike yey ruma taq ri mak ke kan ri kati'-kimam.
03026040	Yey kiq'alajisaj k'u ri' ri na utz ta k'ana uwach k'o pa ri iwanima' ri'ix yey kiq'alajisaj ri xok pa kanima' taq riwati'-imam echiri' rike e xki'an ri lik na jusuk' taj chinuwach Ri'in, ma e lik xki'an ri kakaj rike.
03026041	Ruma taq k'u ri' wa', Ri'in kinyakataj chikij yey keb'enutaq b'i pa taq ri tinamit pa ek'owi ri tzel keb'ilow ke, yey ruma k'u lik na ketan taj yey na kakikoj ta tzij, kaki'an ch'uti'n che kib'; na ruk' ta k'u ri' kakik'ul ri tojob'al re ri kimak.
03026042	Ek'u ri' Ri'in, e kak'un chinuk'u'x ri tzij nujikib'am uwach ruk' ri Jacob, ri tzij nujikib'am uwach ruk' ri Isaac yey ri tzij nujikib'am uwach ruk' ri Abraham yey kak'un chinuk'u'x echiri' ximb'i'ij kanya lo ri utzil chomalil chwi taq rulew re Canaán.
03026043	E taq k'u ri' rulew re Canaán kiwoq'otaj kanoq yey jela' ku'ana uq'ijol re uxlanib'al, che taq rulew echiri' na ix ta chi jeqel chwach. Jela' k'u ri' kixe'ek che utojik janipa ri na utz ta k'ana uwach xi'ano, ma e xik'aq b'i uq'iij yey na xi'an taj janipa ri nutaqanik tiki'naq kanoq.
03026044	Tob' e taq i'anom wa', echiri' ix k'o pa taq ri tinamit pa ek'owi ri tzel keb'ilow iwe, Ri'in na tzel ta kixinwilo yey na kank'aq ta ne b'i iq'iij cha' asu kasach iwach; na kanjolij tane k'ana ri tzij nujikib'am uwach iwuk', ma In Ri'in KAJAWAL JEHOVÁ, ri DIOS ke rike.
03026045	E ne ri kan'ano, e lik k'o chinuk'u'x ri tzij nujikib'am uwach kuk' taq riwati'-imam, wa' echiri' e la' chikiwach taq ri nimaq tinamit xeb'enuwesaj lo pa taq ri luwar re Egipto, cha' jela' kinu'ana In ri KAJAWAL DIOS ke rike, ma In Ri'in IWAJAWAL JEHOVÁ» xcha'.
03026046	E taq wa' ri taqanik tiki'naq kanoq yey ri pixab'anik, ri xuya ri QAJAWAL JEHOVÁ che ri Moisés che ruwi juyub' Sinaí, cha' jela' kuya chikiwach ri tinamit Israel.
03027001	Ek'u ri QAJAWAL JEHOVÁ xch'a't ruk' ri Moisés, jewa' xub'i'ij che:
03027002	«Chatch'a't kuk' ri tinamit Israel yey chab'i'ij chike: Echiri' k'o junoq kuya' uchi' re kuq'atisaj juna tikawex panuq'ab' Ri'in, yey karaj kutojb'ej ri releb'al lo re wa' wa tikawex ya'tal chi panuq'ab' Ri'in; e chirij ri rajil ri tikawex, ri' jewa' ka'an che:
03027003	E rachi paqal uwach pa 20 junab', k'a che ri k'o pa 60 junab', ri' katojb'ex chwa jun libra ruk' nik'aj re saqapwaq, wa' e chirij ri pwaq kachapab'ex chupa ri Tabernáculo.
03027004	Yey we ixoq, e ri' ri tojonik ka'an ruma rire ku'ana pan wo'lajuj (15) onza re saqapwaq.
03027005	Yey e ri paqal uwach pa wo'ob' (5) junab', k'a che ri k'o pa 20 junab', we e la' ala, ri' katojb'ex chwa lajuj (10) onza re saqapwaq, no'j we ali, ri' katojb'ex chwa wo'ob' (5) onza saqapwaq.
03027006	Yey e ri paqal uwach pa jun iik', k'a che ri k'o wo'ob' (5) junab' che, ek'u ri' rala, katojb'ex chwa keb' (2) onza ruk' nik'aj re saqapwaq, no'j rali katojb'ex chwa jun onza ruk' nik'aj re saqapwaq.
03027007	Yey we e la' k'o chi 60 junab' che rachi o xik'ow ne uwi' che wa', ri' katojb'ex chwa wuqub' (7) onza ruk' nik'aj re saqapwaq, yey ek'u rixoq katojb'ex chwa wo'ob' (5) onza re saqapwaq.
03027008	No'j we ri tikawex xuya' uch'a'teem lik pa qatzij wi nib'a' yey na kuch'ij ta utojik ri b'i'talik kutojo, ri' wa' wa tikawex kuk'am b'i ri jun ya'tal panuq'ab' Ri'in, chwach raj q'atisan qasa'n yey chiri' kab'i'x wi che janipa ri tojonik ku'ano, e chirij ri kuch'ij utojik.
03027009	Yey we ri tzij ka'anik e ri kaya' juna awaj chinuwach Ri'in yey wa' e kuk'il ri utz keq'atisax chinuwach; ri' ku'ana lik loq'olaj uwach ruma q'atisam chi chinuwach Ri'in.
03027010	Na utz ta chi k'u ri' kajal juna awaj chwach juna chik awaj más choom uwach o na choom ta uwach, no'j we e la' xjali' juna awaj chwach jun chik awaj, ri ku'ano e kikab'ichal wa' kekanaj panuq'ab' Ri'in.
03027011	Yey we ri tzij ka'anik e ri kaya' juna awaj chinuwach Ri'in e kuk'il ri na utz taj keq'atisax chinuwach, ek'u ri' wa'waj kak'am b'i chwach raj q'atisan qasa'n,
03027012	yey e rire kakojow rajil rawaj, e chirij ruchomal uwach, ek'u chirij ri' janipa ri rajil xukojo, e kakanaj kan wi.
03027013	Yey we ri rajaw rawaj karaj kuloq' tanchi ri rawaj, ri' chirajawaxik kuya ne jun chik uro' (5ª) parte puwi ri rajil b'i'tal chik.
03027014	We k'o junoq kuya ri rocho cha' kak'oji' panuq'ab' Ri'in, e ri' raj q'atisan qasa'n koponik yey kukoj rajil ri ja e chirij ruchomal, ek'u chirij ri' janipa ri rajil xukojo, e kakanaj kan wi.
03027015	No'j we ri jun ri xuya ri rocho panuq'ab', karaj kuloq' tanchi ri ja, ri' chirajawaxik che kuya ne jun chik uro' (5ª) parte puwi ri rajil b'i'tal chik yey jek'uri'la' ku'ana tanchi ri're.
03027016	Yey we k'o junoq kuya juch'aqap rulew cha' wa' kak'oji' panuq'ab' Ri'in, e ri' ri rajil rulew e chirij janipa rija' kuk'am b'i echiri' katikik; jewa' ka'an che: e ri kajib' (4) kintaal ruk' 84 libra re cebada, wa' katoj chwa jun libra ruk' nik'aj re saqapwaq.
03027017	Yey we kuya ri rulew panuq'ab', e chwi lo pa ruq'ijol ri junab' re eleb'al loq chupa ri k'ax, ri' na utz taj kajal ri rajil, e kakanajik janipa ri rajil xex kojotal wi.
03027018	No'j we ik'owinaq chi ri junab' re eleb'al loq chupa ri k'ax echiri' kuya ri rulew panuq'ab', ek'u ri' raj q'atisan qasa'n kukoj ri rajil rulew kajawaxik katojik, e chirij janipa junab' chik kopon wi ri junab' re eleb'al loq chupa ri k'ax, yey ri' kaqaj ne lo jub'iq' ri rajil kutojo.
03027019	Yey we e ri tikawex, ri xuya ri rulew panuq'ab' Ri'in, karaj kuloq' tanchi rulew, ri' k'a k'o ne jun uro' (5ª) parte kuya puwi ri rajil b'i'tal chik, yey jek'uri'la' ku'ana tanchi ri're.
03027020	No'j we ri rajaw na xuloq' ta chik, yey kak'ayix k'u ri' rulew che junoq chik, ri' asu xujamo, na utz ta chik kuloq'o.
03027021	Ek'uchiri' rulew kel puq'ab' ri loq'oyom re chupa ri junab' re eleb'al loq chupa ri k'ax, e ri' wa' wu'lew xa jumul kakanaj kan panuq'ab' Ri'in yey ri' ku'ana re raj q'atisan qasa'n.
03027022	We k'o junoq kuya ri rulew k'ak' xuloq'o cha' kak'oji' panuq'ab' Ri'in, yey wa' na e ta ruk'il ri ya'tal kan che kuma uchu-uqaw,
03027023	e ri' raj q'atisan qasa'n, e la' chwach ri rajaw rulew kukoj ri rajil kajawaxik katojik, e chirij janipa chi junab' kopon wi ri junab' re eleb'al loq chupa ri k'ax yey e wa'chi, chupa la' la jun q'iij kutoj ri rajil b'i'tal chik, yey kuya k'u ri' cha' kak'oji' panuq'ab' Ri'in.
03027024	Chupa k'u ri junab' re Eleb'al loq Chupa ri K'ax, e wa' wu'lew kak'oji' tanchi puq'ab' ri xk'ayin re, ke'elawi, ku'ana tanchi re ri xex rajaw wi.
03027025	Ronoje taq ri kakoji' rajil, chirajawaxik e chirij ri pwaq kachapab'ex chupa ri Tabernáculo, wa' e mey onza.
03027026	E ri nab'e ral juna awaj wa' lik rewi we Ri'in, na utz taj kak'amik yey kaya' tanchi panuq'ab' Ri'in. Tob' meq' o ralko b'exex, ma wa' we'in chik.
03027027	Yey we e junoq chike rawaj na utz taj ketijik, ri' utz kaloq' tanchik e chirij ri rajil b'i'tal chik, yey k'a k'o chi jun uro' (5ª) parte katoj puwi wa' wa rajil; no'j we na kaloq' ta chik, ri' kak'ayix b'i e chirij ri rajil b'i'tal chik.
03027028	We k'o junoq k'o kuya panuq'ab' Ri'in che taq rub'itaq re, wa' tob' e tikawex, o e awaj o ulew ya'tal kan chiwe kuma ichu-iqaw; chiweta'maj wa' na utz ta chik kak'ayixik o ku'an tanchi iwe, ma e ronoje ri ya'tal chi panuq'ab', lik loq'olaj uq'iij chinuwach Ri'in.
03027029	Yey we e juna tikawex nuya'om chi parewi asu re sachib'al uwach, wa' na utz ta chik kakolob'ex che ri kamik yey kakam k'u ri'.
03027030	E taq ri ulajuj parte kesax che taq ri kuya ruwu'lew, wa' e ri kel che taq ri molonik ki'ano, ruk' taq rujiq'ob'alil ri che', wa' chwe Ri'in taqal wi: Lik rewi k'u ri' kaya'i' panuq'ab'.
03027031	We k'o junoq k'o karaj karesaj che ri ulajuj parte taqal chwe Ri'in, ri' k'a k'o ne jun uro' (5ª) parte kuya puwi ri rajil b'i'tal chik.
03027032	Chike lajuj chi awaj, wa' tob' chikop o b'exex kesax jun chike, ek'u ri' ri taqalik kaya'i' panuq'ab' Ri'in.
03027033	Mi'an ne e kicha' kan ri choom uwach yey e kiya ri na choom ta uwach chwe, mijal ne juna awaj chwa jun chik, ma we xi'an ri', ri xex k'owi ruk' ri kik'am loq, ri' kikab'ichal kek'oji' panuq'ab' Ri'in yey na utz ta chi k'u ri' keb'u'an tanchi iwe'ix» xcha'.
03027034	Ek'u taqanik wa' xuya ri QAJAWAL JEHOVÁ che ri Moisés che ruwi juyub' Sinaí, cha' kuya chikiwach ri tinamit Israel.
04001001	Chupa ri nab'e q'iij che ruka'm iik', che ruka'm junab' kelik lo ri tinamit Israel chila' Egipto; ri QAJAWAL JEHOVÁ xch'a't ruk' ri Moisés chupa ri Tabernáculo, wa' che ri luwar katz'intz'otik, yey jewa' xub'i'ij che:
04001002	«Cha'ana ri ajilanik chike konoje ri tinamit Israel e la' chujujunal taq pamilia, e chirij taq rubi' ri ja k'olib'al re ri kiqaw, katz'ib'ax k'u ri' ri kib'i' chikijujunal konoje rachijab'.
04001003	Ek'u ri'at, junam ruk' ri Aarón chitz'ib'aj ri kib'i' ralab'o, e chirij taq ri kimutza'j e k'owi, wa' e ri paqal kiwach pa 20 junab', ri utz chik keb'ek pa ch'a'oj.
04001004	E ru'anik ki'ano e chujujunal ri mutza'j ralk'o'al kan ri Israel, jun chike wa' kixuto'o, wa' e ri jun k'amal uwach che ri ja k'olib'al re ruqaw.
04001005	E taq kib'i' wa' rachijab' kek'oji' iwuk' ri'ix: Che ri mutza'j e ralk'o'al kan ri Rubén, e ri Elisur ruk'ajol ri Sedeur.
04001006	Che ri mutza'j e ralk'o'al kan ri Simeón, e ri Selumiel ruk'ajol ri Zurisadai.
04001007	Che ri mutza'j e ralk'o'al kan ri Judá, e ri Naasón ruk'ajol ri Aminadab.
04001008	Che ri mutza'j e ralk'o'al kan ri Isacar, e ri Natanael ruk'ajol ri Zuar.
04001009	Che ri mutza'j e ralk'o'al kan ri Zabulón, e ri Eliab ruk'ajol ri Helón.
04001010	Che ri pamilia ke ruk'ajol ri José e taq wa': Che ri mutza'j e ralk'o'al kan ri Efraín e kak'oji' iwuk' ri Elisama ruk'ajol ri Amiud. Che ri mutza'j e ralk'o'al kan ri Manasés e ri Gamaliel, ruk'ajol ri Pedasur.
04001011	Che ri mutza'j e ralk'o'al kan ri Benjamín, e ri Abidán ruk'ajol ri Gedeoni.
04001012	Che ri mutza'j e ralk'o'al kan ri Dan, e ri Ahiezer ruk'ajol ri Amisadai.
04001013	Che ri mutza'j e ralk'o'al kan ri Aser, e ri Pagiel ruk'ajol ri Ocrán.
04001014	Che ri mutza'j e ralk'o'al kan ri Gad, e ri Elifaz ruk'ajol ri Deuel.
04001015	Che ri mutza'j e ralk'o'al kan ri Neftalí, e ri Ahira ruk'ajol ri Enán» xcha'.
04001016	Ek'u achijab' wa' e ajwach xecha' chike ri tinamit, e ri e ajwach ke taq ri pamilia; ri e ajwach epetinaq chike taq ri mutza'j pamilia re ri tinamit Israel.
04001017	Ek'u ri Moisés yey ri Aarón xekisik'ij wa' wachijab', ri echa'tal chik re ketob'ik.
04001018	Yey chupa k'u ri nab'e q'iij che ruka'm iik', e xkimol kichi' konoje ri tinamit. Chikijujunal xtz'ib'ax ri kib'i' e la' e chirij taq chujujunal pamilia wi yey e chirij taq ri kib'i' ri ja k'olib'al re ri kiqaw. Jek'ula' xtz'ib'ax ri kib'i' konoje rachijab' ri paqal kiwach pa 20 junab'.
04001019	Ri Moisés jela' xu'an che pacha' ri ub'i'im ri QAJAWAL JEHOVÁ che. E wa' wa jun ajilanik, xu'an ri Moisés echiri' e k'o ri tinamit che ri luwar katz'intz'otik re Sinaí.
04001020	Che ri mutza'j e ralk'o'al kan taq ri kilema'j ri Rubén ri atzixel chike ruk'ajol ri Israel; e xtz'ib'ax kan ri kib'i' e chirij taq ri kimutza'j yey e chirij taq rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001021	Ri kajlib'al ke ri mutza'j e ralk'o'al kan ri Rubén xeb'u'ana e 46,500 chi achijab'.
04001022	Che ri mutza'j e ralk'o'al kan taq ri kilema'j ri Simeón e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001023	Ri kajlib'al ke ri mutza'j e ralk'o'al kan ri Simeón xeb'u'ana e 59,300 chi achijab'.
04001024	Che ri mutza'j e ralk'o'al kan taq ri kilema'j ri Gad xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001025	Ri kajlib'al ke ri mutza'j e ralk'o'al kan ri Gad xeb'u'ana e 45,650 chi achijab'.
04001026	Che ri mutza'j e ralk'o'al kan taq ri kilema'j ri Judá e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001027	Ri kajlib'al ke ri mutza'j e ralk'o'al kan ri Judá xeb'u'ana e 74,600 chi achijab'.
04001028	Che ri mutza'j e ralk'o'al kan taq ri kilema'j ri Isacar e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001029	Ri kajlib'al ke ri mutza'j e ralk'o'al kan ri Isacar xeb'u'ana e 54,400 chi achijab'.
04001030	Che ri mutza'j e ralk'o'al kan taq ri kilema'j ri Zabulón e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001031	Ri kajlib'al ke ri mutza'j e ralk'o'al kan ri Zabulón xeb'u'ana e 57,400 chi achijab'.
04001032	Che ri mutza'j e ralk'o'al kan taq ruk'ajol ri José e taq wa': Che ri mutza'j e ralk'o'al kan taq ri kilema'j ri Efraín e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001033	Ri kajlib'al ke ri mutza'j e ralk'o'al kan ri Efraín xeb'u'ana e 40,500 chi achijab'.
04001034	Che ri mutza'j e ralk'o'al kan taq ri kilema'j ri Manasés e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001035	Ri kajlib'al ke ri mutza'j e ralk'o'al kan ri Manasés xeb'u'ana e 32,200 chi achijab'.
04001036	Che ri mutza'j e ralk'o'al kan taq ri kilema'j ri Benjamín e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001037	Ri kajlib'al ke ri mutza'j e ralk'o'al kan ri Benjamín xeb'u'ana e 35,400 chi achijab'.
04001038	Che ri mutza'j e ralk'o'al kan taq ri kilema'j ri Dan e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001039	Ri kajlib'al ke ri mutza'j e ralk'o'al kan ri Dan xeb'u'ana e 62,700 chi achijab'.
04001040	Che ri mutza'j e ralk'o'al kan taq ri kilema'j ri Aser e xtz'ib'ax kan ri kib'i' e chirij taq ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001041	Ri kajlib'al ke ri mutza'j e ralk'o'al kan ri Aser xeb'u'ana e 41,500 chi achijab'.
04001042	Che ri mutza'j e ralk'o'al kan taq ri kilema'j ri Neftalí e xtz'ib'ax kan ri kib'i' e chirij ri kipamilia wi yey e chirij rub'i' ri ja k'olib'al re ri kiqaw. Chikijujunal xtz'ib'ax ri kib'i' konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj.
04001043	Ri kajlib'al ke ri mutza'j e ralk'o'al kan ri Neftalí xeb'u'ana e 53,400 chi achijab'.
04001044	E taq wa' ri xtz'ib'ax kib'i' kuma ri Moisés yey ri Aarón junam kuk' ri kab'lajuj k'amal kiwach ri tinamit Israel, e chirij taq rub'i' ri ja k'olib'al re ri kiqaw.
04001045	E konoje rachijab' ri paqal kiwach pa 20 junab', wa' e taq ri utz chik keb'ek pa ch'a'oj,
04001046	xtz'ib'ax ri kib'i' e chirij ri kipamilia, xeb'u'ana e 603,550 chi konoje.
04001047	E raj levita na xeb'ajilax ta kuk' taq ri tikawex re ri tinamit,
04001048	ma ri QAJAWAL JEHOVÁ jewa' xub'i'ij che ri Moisés:
04001049	«Echiri' keb'awajilaj raj Israel, na keb'awajilaj ta ri mutza'j e ralk'o'al kan ri Leví kuk' rike.
04001050	Ma e keb'akoj rike cha' kak'oji' pakiq'ab' ri Tabernáculo re Molob'al ib', kakichajij janipa ri b'itaq sa'ch k'o chupa, ruk' taq ri uchapom wi rib' wa'. Raj levita e kek'amaw b'i re wa' wa Tabernáculo re Molob'al ib', ruk' taq ri uchapom wi rib' wa'. E rike kek'oji' chiri' yey kakisut rij cha' kakichajij, cha' jela' na kok tub'i xa tob' chinoq.
04001051	Ek'uchiri' ri Tabernáculo re Molob'al ib' karaj uk'amik b'i, raj levita kakitor b'i yey echiri' ka'an k'oje'em pa juna luwar e rike ri keyakaw tanchi re chiri'. We k'o juna tikawex na e ta kuk'il raj levita yey kaqib' ruk' ri Tabernáculo re Molob'al ib', ri' kaq'at tzij puwi' re kamik.
04001052	Chujujunal pamilia re Israel kakuk'a'aj kib' e chirij taq ri kimutza'j, kek'oji' chuxe' ri ki-bandera e chirij pa e k'owi taq rachijab' e ajch'a'oj ke rike.
04001053	No'j ek'u raj levita kek'oji' chirij ri Tabernáculo re ri Tzij, e la' kakisut rij, cha' Ri'in na kank'ut ta ri woyowal kuk' ri tinamit Israel. Pakiq'ab' k'u raj levita ya'tal wi ri chajib'al re ri Tabernáculo re ri Tzij, cha' jela' na kok tub'i xa tob' chinoq» xcha'.
04001054	Ek'u raj Israel e xki'an ronoje jela' pacha' ri xub'i'ij ri QAJAWAL JEHOVÁ che ri Moisés.
04002001	Ek'u ri QAJAWAL JEHOVÁ jewa' xub'i'ij chike ri Moisés yey ri Aarón:
04002002	«E raj Israel kakisut pan rij ri Tabernáculo chinimanaj, chikijujunal mutza'j kek'oji' chuxe' ri ki-bandera yey kakik'utub'ej kiwach e chirij taq ri ja k'olib'al re ri kiqaw.
04002003	Chwach ri Tabernáculo, pa releb'al q'iij, e kak'oji' ri bandera ke ri mutza'j e ralk'o'al kan ri Judá, e chirij pa kak'oji' wi ri kichola'j rachijab' e ajch'a'oj. Ri k'amal kiwach e ri Naasón ruk'ajol ri Aminadab.
04002004	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 74,600 chi achijab'.
04002005	Chunaqaj ri mutza'j e ralk'o'al kan ri Judá e kak'oji' ri mutza'j e ralk'o'al kan ri Isacar. Ri k'amal kiwach e ri Natanael ruk'ajol ri Zuar.
04002006	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 54,400 chi achijab'.
04002007	Jenela', chunaqaj ri mutza'j e ralk'o'al kan ri Judá kak'oji' ri mutza'j e ralk'o'al kan ri Zabulón. Ri k'amal kiwach e ri Eliab ruk'ajol ri Helón.
04002008	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 57,400 chi achijab'.
04002009	Jek'uri'la' e ri tinamit Judá xeb'u'ana oxib' mutza'j ke achijab' utz keb'ek pa ch'a'oj. Chi konoje wa' e chirij ri ajilanik x'anik, xeb'u'ana e 186,400 chi achijab'. E wa' wi'ke ri kenab'ej b'i chikiwach ri tinamit e chirij pa kak'oji' wi ri kichola'j rachijab' e ajch'a'oj.
04002010	Che rutzal pa sur re ri Tabernáculo, e kak'oji' ri bandera ke ri mutza'j e ralk'o'al kan ri Rubén, e chirij pa kak'oji' wi ri kichola'j rachijab' e ajch'a'oj. Ri k'amal kiwach e ri Elisur ruk'ajol ri Sedeur.
04002011	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 46,500 chi achijab'.
04002012	Chunaqaj ri mutza'j e ralk'o'al kan ri Rubén e kak'oji' ri mutza'j e ralk'o'al kan ri Simeón. E ri k'amal kiwach e ri Selumiel ruk'ajol ri Zurisadai.
04002013	E rachijab' utz keb'ek pa ch'a'oj e chirij ri ajilanik x'anik xeb'u'ana e 59,300 chi achijab'.
04002014	Jenela' chunaqaj ri mutza'j e ralk'o'al kan ri Rubén kak'oji' ri mutza'j e ralk'o'al kan ri Gad, ri k'amal kiwach e ri Eliasaf ruk'ajol ri Reuel.
04002015	E rachijab' utz keb'ek pa ch'a'oj e chirij ri ajilanik x'anik, xeb'u'ana e 45,650 chi achijab'.
04002016	Jek'urila' ri tinamit Rubén keb'u'ana oxib' mutza'j ke achijab' utz keb'ek pa ch'a'oj, chi konoje wa' e chirij ri ajilanik x'anik, xeb'u'ana e 151,450 chi achijab'. Ek'u wa' wi'ke e keb'u'ana uka'm keterej chikij ri tinamit e chirij pa kak'oji' wi ri kichola'j rachijab' e ajch'a'oj.
04002017	Tek'uchiri' katerej ri Tabernáculo, uk'a'am kuma ri tinamit ke raj levita, wa' kak'oji' b'i chikixo'lib'al konoje ri tinamit. Yey keb'ek e chirij taq ri kichola'j 'anom chike, yey keb'in junam chuxe' ri ki-bandera kuk'a'am.
04002018	Che rutzal patzaqib'al q'iij re ri Tabernáculo, e kak'oji' ri bandera ke ri mutza'j e ralk'o'al kan ri Efraín. Ri k'amal kiwach e ri Elisama ruk'ajol ri Amiud.
04002019	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 40,500 chi achijab'.
04002020	Chunaqaj ri mutza'j e ralk'o'al kan ri Efraín e kak'oji' ri mutza'j e ralk'o'al kan ri Manasés. Ri k'amal kiwach e ri Gamaliel ruk'ajol ri Pedasur.
04002021	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 32,200 chi achijab'.
04002022	Jenela' chunaqaj ri mutza'j e ralk'o'al kan ri Efraín kak'oji' ri mutza'j e ralk'o'al kan ri Benjamín. Ri k'amal kiwach e ri Abidán ruk'ajol ri Gedeoni.
04002023	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 35,400 chi achijab'.
04002024	Jek'urila' e ri tinamit Efraín xeb'u'ana oxib' mutza'j ke achijab' utz keb'ek pa ch'a'oj. Chi konoje wa' e chirij ri ajilanik x'anik, xeb'u'ana e 108,100 chi achijab'. Ek'u wa' wi'ke rurox keterej chikij ri tinamit e chirij pa kak'oji' wi ri kichola'j rachijab' e ajch'a'oj.
04002025	Che rutzal pa norte re ri Tabernáculo, e kak'oji' ri bandera ke ri mutza'j e ralk'o'al kan ri Dan, e chirij pa kak'oji' wi ri kichola'j rachijab' e ajch'a'oj. Ri k'amal kiwach e ri Ahiezer ruk'ajol ri Amisadai.
04002026	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 62,700 chi achijab'.
04002027	Chunaqaj ri mutza'j e ralk'o'al kan ri Dan e kak'oji' ri mutza'j e ralk'o'al kan ri Aser. Ri k'amal kiwach e ri Pagiel ruk'ajol ri Ocrán.
04002028	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 41,500 chi achijab'.
04002029	Jenela' chunaqaj ri mutza'j e ralk'o'al kan ri Dan kek'oji' ri mutza'j e ralk'o'al kan ri Neftalí. Ri k'amal kiwach e ri Ahira ruk'ajol ri Enán.
04002030	E taq rachijab' utz keb'ek pa ch'a'oj e chirij ri ajilanik x'anik, xeb'u'ana e 53,400 chi achijab'.
04002031	Ek'u ri tinamit Dan xeb'u'ana oxib' mutza'j re achijab' utz keb'ek pa ch'a'oj. Chi konoje wa' e chirij ri ajilanik x'anik, xeb'u'ana e 157,600 chi achijab'. Ek'u wa' wi'ke e keb'u'ana ri k'isb'al keterej chikij ri tinamit, kek'oji' chuxe' ri ki-bandera e chirij pa e k'owi taq rachijab' e ajch'a'oj» xcha'.
04002032	Ek'u ajilanik wa' x'an chike ri pamilia aj Israel, xtz'ib'ax ri kib'i' e chirij taq ri kib'i' ri ja k'olib'al re ri kiqaw, xeb'u'ana e 603,550 chi achijab' utz keb'ek pa ch'a'oj.
04002033	No'j ek'u raj levita na e ta jun rike xeb'ajilax kuk' raj Israel, ma jela' xub'i'ij ri QAJAWAL JEHOVÁ che ri Moisés.
04002034	Ek'u ri tinamit Israel e xkikoj tzij che ronoje janipa ri ka'anik xub'i'ij ri QAJAWAL JEHOVÁ che ri Moisés. Chikijujunal mutza'j e la' ruk' ri ki-bandera junam keb'in kuk' ri kipamilia e chirij ri kib'i' ri ja k'olib'al re ri kiqaw.
04003001	E tzijob'al wa' pa kariqitaj wi ri kib'i' ri kalk'o'al ri Aarón yey ri Moisés, xtz'ib'ax ri kib'i' chupa la q'iij wi echiri' ri QAJAWAL JEHOVÁ xch'a't ruk' ri Moisés che ruwi juyub' Sinaí.
04003002	E kib'i' taq wa' ruk'ajol ri Aarón: ri Nadab, e rire ri atzixel, ri Abiú, ri Eleazar yey ri Itamar.
04003003	E wa' rike kikajchal e xq'ej aceite chwi kijolom cha' kakiq'atisaj qasa'n chwach DIOS.
04003004	No'j ek'u ri Nadab yey ri Abiú xekam chwa ri QAJAWAL JEHOVÁ echiri' e k'o che ri luwar katz'intz'otik re ri Sinaí, ruma xkiporoj qasa'n ruk' aq'aa'l kaqa'wik lik junwi che ri loq'olaj luwar. Yey wa' rike na jinta kan kalk'o'al. Xew ri Eleazar yey ri Itamar xekanaj kanoq re kakiq'atisaj qasa'n junam ruk' ri kiqaw Aarón.
04003005	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04003006	«Cheb'ak'ama lo ri mutza'j e ralk'o'al kan ri Leví yey cheb'aya'a chwach ri Aarón. Ma raj levita e kakito' rire che wa chak.
04003007	Ek'u kakito' ri Aarón yey kekito' ri tinamit che uchajixik ri Tabernáculo re Molob'al ib' cha' jela' na kok tub'i xa tob' chinoq yey jenela' ketob' che ri chak ka'an che ri Tabernáculo.
04003008	Yey kakichajij ne ronoje ri b'itaq sa'ch re ri Tabernáculo re Molob'al ib', kaki'an wa' wa chak pakik'axel ri e atzixelab' aj Israel, yey wa' wa chak kaki'an che ri Tabernáculo.
04003009	Ek'u keb'akoj raj levita xa jumul e ajchak kek'oji' puq'ab' ri Aarón yey pakiq'ab' ri ralk'o'al rire.
04003010	Ek'u ri Aarón yey taq ruk'ajol kaya chike cha' e ri keq'atisan qasa'n yey kakichajij taq ri k'o chupa ri Tabernáculo. No'j ri xa tob' chinoq na ralk'o'al ta ri Aarón kaqib' chinuwach Ri'in, ri' asu kaq'at tzij re kamik puwi'» xcha'.
04003011	Ri QAJAWAL JEHOVÁ jewa' xub'i'ij che ri Moisés:
04003012	«Ri'in eb'enucha'om raj levita chikixo'lib'al raj Israel. Wa' e kik'axel konoje ri atzixelab' eb'alaxinaq chike ri kalk'o'al raj Israel. Raj levita e we'in.
04003013	Ma e we'in konoje ratzixelab' alab'o eb'alaxinaq chike raj levita. Ma echiri' xink'is kiwach ri e nab'e atzixelab' chike raj Egipto, ek'u xeb'enucha' e we ri'in ratzixelab' chike raj Israel yey chike ri nab'e kal rawaj. E uwari'che e we'in rike, In Ri'in IWAJAWAL JEHOVÁ iwe'ix» xcha'.
04003014	Tek'uchiri' ri QAJAWAL JEHOVÁ jewa' xub'i'ij tanchi che ri Moisés che ri luwar katz'intz'otik re Sinaí:
04003015	«Cha'ana jun ajilanik chike raj levita e la' chuchola'j pamilia yey e chirij taq rub'i' ri ja k'olib'al re ri kiqaw, chatz'ib'aj ri kib'i' raj levita e raltaq ko alab'o paqal kiwach pa jun iik'» xcha'.
04003016	Ri Moisés xu'an k'u ri ajilanik chike, jela' pacha' ri xub'i'ij ri QAJAWAL JEHOVÁ che.
04003017	E taq ruk'ajol ri Leví e ri Gersón, ri Coat yey ri Merari.
04003018	Yey ri ralk'o'al ri Gersón e la' chirij taq pamilia e ri Libni yey ri Simei.
04003019	Ri ralk'o'al ri Coat e la' chirij taq pamilia e ri Amram, ri Izhar, ri Hebrón yey ri Uziel.
04003020	Ri ralk'o'al ri Merari e la' chirij taq pamilia e ri Mahli yey ri Musi. E taq pamilia wa' re ri Leví, e chirij rub'i' ri ja k'olib'al re ri kiqaw.
04003021	Che k'u ri Gersón epetinaq wi ri mutza'j e ralk'o'al kan ri Libni yey re ri Simei. Wa' e taq ralk'o'al ri Gersón.
04003022	Xeb'ajilax k'u ri raltaq ko alab'o paqal kiwach pa jun iik', xeb'u'ana e 7,500.
04003023	Ek'u wa' wa pamilia re Gersón e xekanaj kan che rutzal putzaqib'al q'iij che ri Tabernáculo.
04003024	Ek'u ri k'amal kiwach ke ri ralk'o'al ri Gersón e ri Eliasaf ruk'ajol ri Lael.
04003025	Ek'u ri ralk'o'al ri Gersón xya' chwi kiq'ab' e rike ri keb'uk'an re ri k'ul ch'uqub'al uwi' ri Tabernáculo re Molob'al ib yey ri cortina k'o che ri okib'al b'i re ri Tabernáculo,
04003026	yey e keb'ilow re ri cortina re ruwaja, ri cortina k'o che ri okib'al ri luwar kusut rij ri Tabernáculo yey raltar yey ri laso kachapaw re ri Tabernáculo.
04003027	Che k'u ri Coat epetinaq wi ri mutza'j e ralk'o'al kan ri Amram, ri mutza'j e ralk'o'al kan ri Izhar, ri mutza'j e ralk'o'al kan ri Hebrón yey ri mutza'j e ralk'o'al kan ri Uziel. E wi'ke e pamilia epetinaq che ri Coat.
04003028	Ek'u rike pakiq'ab' k'owi ri Tabernáculo. Xeb'ajilax k'u ri raltaq ko alab'o paqal kiwach pa jun iik' xeb'u'ana e 8,300.
04003029	Ek'u wa' wi'ke e la' xekanaj kan pa sur che ri Tabernáculo.
04003030	E ri k'amal kiwach ke taq wa' wa pamilia re ri Coat e ri Elizafán uk'ajol ri Uziel.
04003031	Ek'u wa' wa pamilia e xya' chwi kiq'ab' e kechajin re ri Kaxa pa k'olotal wi ri Tzij, ri mexa pa kak'oji' wi ri pam ya'tal puq'ab' ri DIOS, rutzuk'ulib'al q'aaq', taq ri altar, ri kachapab'ex chupa ri Tabernáculo, ri cortina re okib'al b'i k'o lo k'a pa ja, e kakichajij k'u ronoje ri kachapab'ex chupa ri Tabernáculo.
04003032	Ri k'amal kiwach raj levita e ri Eleazar ruk'ajol ri Aarón ri kuq'atisaj qasa'n, ek'u rire e ya'om che kuchajij ri ya'tal puq'ab' ri QAJAWAL JEHOVÁ.
04003033	Che k'u ri Merari kepe wi ri pamilia re ri Mahli yey ri Musi. Ek'u pamilia wa' re ri Merari.
04003034	Xeb'ajilax k'u raltaq ko alab'o paqal kiwach pa jun iik', e xeb'u'ana 6,200.
04003035	E ri k'amal kiwach e ri Zuriel uk'ajol ri Abihail. Ek'u wa' wa pamilia re ri Merari xek'oji' putzal pa norte che ri Tabernáculo.
04003036	Ek'u wa' wa pamilia re ri Merari e xya' chwi kiq'ab' kakuk'a'aj taq ri che' chapab'al re ri Tabernáculo, taq ri che' kaq'eb'ax che, taq ri raqan katikik, taq ruchapab'al lo re ruxe' yey ronoje ri kachapab'ex che ri Tabernáculo.
04003037	Yey e kechajin re ri raqan tikitalik kusut rij ruwaja, junam ruk' ri xtaka, taq ri kachapaw re yey ri laso kuxim ri Tabernáculo.
04003038	Chwach ri Tabernáculo pa releb'al q'iij kek'oji' wi ri Moisés yey ri Aarón junam kuk' taq ri kik'ajol, ma rike ya'tal chwi kiq'ab' kakichajij taq ri k'o chupa ri Tabernáculo pakik'axel ri aj Israel. Yey we k'o junoq na e ta kuk'il ri kakiq'atisaj qasa'n kaqib' chupa ri Tabernáculo, ri' kaq'at tzij puwi' re kakamisaxik.
04003039	Ek'uchiri' ri Moisés yey ri Aarón xki'an ri ajilanik chike raj levita. Xki'an chujujunal pamilia jela' pacha' ri xutz'onoj ri QAJAWAL JEHOVÁ. Xeb'ajilax k'u ri raltaq ko alab'o paqal kiwach pa jun iik', xeb'u'ana e 22,000 chi konoje.
04003040	Ri QAJAWAL JEHOVÁ jewa' xub'i'ij che ri Moisés: «Cha'ana jun ajilanik chike konoje ri raltaq ko alab'o e atzixelab'. Cha'ana wa' chike ri paqal kiwach pa jun iik' e k'o che ri tinamit Israel, yey chatz'ib'aj k'u ri kib'i'.
04003041	Tek'uchiri' pakik'axel ratzixelab' alab'o aj Israel e cheb'acha'a raj levita e We'in. Yey jela' cheb'acha'a e We'in ri kichikop raj levita pakik'axel ri nab'e kal ri kichikop raj Israel. In Ri'in IWAJAWAL JEHOVÁ iwe'ix» xcha'.
04003042	Ri Moisés xtaqan che ka'an ri ajilanik chike ratzixelab' alab'o e k'o chike konoje raj Israel, jela' pacha' xutz'onoj ri QAJAWAL JEHOVÁ.
04003043	Chi konoje ralab'o e atzixelal paqal kiwach pa jun iik' xtz'ib'ax kib'i', xeb'u'ana e 22,273.
04003044	Ek'u ri QAJAWAL JEHOVÁ jewa' xub'i'ij che ri Moisés:
04003045	«E cheb'acha'a e We'in raj levita pakik'axel ratzixelab' alab'o chike raj Israel, jela' cheb'acha'a e We'in ri kichikop raj levita pakik'axel ri kichikop raj Israel, ma Ri'in in IWAJAWAL JEHOVÁ iwe'ix.
04003046	No'j ralab'o e atzixelal chike raj Israel, más e k'i chikiwa ri e atzixelal aj levita. Jek'ula' e 273 alab'o e atzixelal chike raj Israel, na jinta aj levita kekanaj kan pa kik'axel.
04003047	Ek'u ri kiloq'ik ka'ano e katz'onoj chikijujunal keb' onza ruk' nik'aj saqapwaq chike, wa' e chirij ri pwaq kachapab'ex pa Tabernáculo.
04003048	E la' la qasa'n e kaya chike ri Aarón yey taq ruk'ajol, ruma ri kiloq'ik ri atzixelab' alab'o e aj Israel» xcha'.
04003049	Ek'u ri Moisés xumol uchi' ri pwaq chikiwi ratzixelab' e alab'o chike raj Israel re loq'ob'al ke.
04003050	Xumol k'u uchi' 34 libra re saqapwaq, wa' e chirij ri pwaq kachapab'ex chupa ri Tabernáculo.
04003051	Tek'uchiri' ri Moisés xuya che ri Aarón yey chike taq ruk'ajol ri meyo re loq'ob'al ke ratzixelab' alab'o, jela' pacha' ri utaqom ri QAJAWAL JEHOVÁ che ka'anik.
04004001	Ek'u ri QAJAWAL JEHOVÁ jewa' xub'i'ij chike ri Moisés yey ri Aarón:
04004002	«Chi'ana jun ajilanik chike ri ralk'o'al ri Coat ri e k'o che ri mutza'j e ralk'o'al kan ri Leví. Wa' ki'ano chikijujunal pamilia, e chirij taq ri kib'i' ri ja k'olib'al re ri kiqaw.
04004003	Che wa' wa ajilanik e kitz'ib'aj ri kib'i' konoje rachijab' e k'o pa 30 k'a che ri 50 kijunab'; wa' e ri utz kechakun che taq ri kajawax u'anik che ri Tabernáculo re Molob'al ib'.
04004004	E ri kichak ri ralk'o'al ri Coat che ri Tabernáculo re Molob'al ib' e kakichajij taq ri chapab'al lik loq'olaj uwach.
04004005	Echiri' raj Israel kakimaj b'i ri kib'e, e ri Aarón kuk' ruk'ajol keb'ok chupa ri Tabernáculo yey kakiqasaj ri cortina re ri Loq'olaj Luwar yey ruk' la' kakich'uq uwi ri Kaxa re ri Tzij We'in.
04004006	Puwi k'u ri' wa' kakich'uq ruk' utz'u'malil awaj tejoon yey puwi' kakilik' jun manta asuul katzu'nik. Tek'uchiri' kakiya taq wa' puwi taq ri b'ara cha' utz katelex b'i.
04004007	Puwi k'u ri mexa re ri pam ya'om panuq'ab' Ri'in, kakilik' jun manta asuul uwach. Yey puwi' wa' kakiya' taq ri nimaq laq, ri nima'q kuchara, taq ri tasa yey ri xaro uk'olib'al ri vino, yey chiri' k'u ri' kak'oji' wi ri pam ya'tal panuq'ab' Ri'in In IWAJAWAL JEHOVÁ iwe'ix ri'ix.
04004008	Puwi k'u ronoje wa' kakirip jun k'ul kaqakoj katzu'nik. Wa' kakich'uq tanchi ruk' jun saqil utz'u'malil awaj tejoon, yey kakiju' taq ri b'ara pa taq utzal cha' utz katelex b'i.
04004009	Tek'uchiri' kakik'am jun k'ul asuul katzu'nik, yey ruk' wa' kakich'uq ri utzuk'ulib'al q'aaq', ruk'olib'al aceite re tzijib'al q'aaq' kawonik, taq ri chupub'al ri mechaa, ri raltaq ko plato re wa' yey ronoje ruk'olib'al aceite re tzijib'al re ri q'aaq'.
04004010	Ronoje wa' e kakipis ri' pa saqil utz'u'malil awaj tejoon. Tek'uchiri' kakikoj taq ri b'ara pataq utzal cha' utz katelex b'i.
04004011	Yey puwi raltar re oro wa' e re ri incienso e kakikoj jun k'ul asuul katzu'nik, yey kakich'uq k'u uwi' ruk' uchomal utz'u'malil awaj tejoon. Tek'uchiri' kakiju' taq ri b'ara pataq utzal cha' utz katelex b'i.
04004012	E kakimol k'u ronoje ri kajawax chupa ri Tabernáculo, yey kakiya chupa jun manta asuul katzu'nik, e kakipis chupa jun uchomal utz'u'malil awaj re tejoon. Tek'uchiri' kakiya b'i puwi taq ri b'ara cha' utz katelex b'i.
04004013	Kakesaj k'u ri chaaj puwi raltar yey kakikoj jun manta kaqakoj katzu'nik puwi'.
04004014	Puwi k'u ri k'ul k'o puwi raltar kakiya ronoje taq ri kachapab'ex chiri': taq ruk'olib'al ri rachiq'a'l, taq ri tenedor, taq ri palaa, taq ri nimaq laq yey ronoje ri kajawax che ruya'ik ri qasa'n. Kakich'uq k'u rij ruk' jun uchomal utz'u'malil awaj tejoon. Tek'uchiri' kakiya b'i puwi taq ri b'ara cha' utz katelex b'i.
04004015	Ek'u ri Aarón yey kuk' ruk'ajol, echiri' kakik'is uch'uqik rij ri Tabernáculo yey ronoje ri kachapab'ex chiri', kak'am b'i ri Tabernáculo pa jun chik luwar. Yey ek'u ri ralk'o'al ri Coat e kek'amaw b'i re, xew k'u na jinta k'o kakichap ruk' ri kiq'ab' che ri ya'tal puq'ab' ri DIOS cha' na kekam taj. Ronoje taq wa' wa kajawaxik re ri Tabernáculo re Molob'al ib' e kek'amaw b'i re ri ralk'o'al ri Coat.
04004016	No'j ri Eleazar ruk'ajol ri Aarón ri kaq'atisan qasa'n, puq'ab' rire kak'oji' wi raceite re wonib'al ri q'aaq', ri incienso lik ki' ruxlab', ri chomilaj harina re qasa'n yey raceite re taq ri kaya'i' panuq'ab' Ri'in. Yey kuchajij ne taq ri k'o pa ri Tabernáculo, ri b'itaq sa'ch yey ronoje ri kajawax che» xcha'.
04004017	Xch'a't tanchi ri QAJAWAL JEHOVÁ kuk' ri Moisés yey ri Aarón, jewa' xub'i'ij chike:
04004018	«Miya luwar che kasach kiwach ri mutza'j e ralk'o'al kan ri Coat ri ek'o chikixo'lib'al ri mutza'j e ralk'o'al kan ri Leví.
04004019	Yey cha' k'u rike kak'oji' kik'aslem yey na kekam taj echiri' keqib' ruk' ri kachapab'exik ri lik ya'tal puq'ab' ri QAJAWAL JEHOVÁ, jek'uwa' ki'ano: E ri Aarón kuk' ruk'ajol kakib'i'ij chike chikijujunal raj Coat sa' ri kaki'ano yey sa' taq ri kakik'am b'i.
04004020	No'j raj Coat na utz tane tob' xa joq'otaj keqib' pan che rilik taq ri kachapab'exik ya'tal puq'ab' ri QAJAWAL JEHOVÁ, cha' na kekam taj» xcha'.
04004021	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
04004022	«Cha'ana jun ajilanik chike ri ralk'o'al ri Gersón, e ka'ano chikijujunal pamilia yey chirij taq ri kib'i' ri ja k'olib'al re ri kiqaw.
04004023	E chatz'ib'aj ri kib'i' rachijab' ri e paqal pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo re Molob'al ib'» xcha'.
04004024	«Ek'u kichak wa' yey e kakik'am b'i wa' ri e ralk'o'al ri Gersón:
04004025	Kakik'am b'i taq ri cortina re ri Tabernáculo re Molob'al ib', wa' e taq ri kakoj chupa yey ri kakoj chirij. Yey kakik'am b'i ri manta re ch'uqub'al uwi' yey ri jun chik utz'u'malil awaj tejoon re ch'uqub'al uwi' ri Tabernáculo. Yey kakik'am b'i ri cortina re ri okib'al re wa'.
04004026	Kakik'am b'i ri cortina re ruwaja, ri cortina re ri okib'al ruwaja ri kusut rij ri Tabernáculo yey ri re raltar; kakik'am b'i ri laso yey taq ri kajawax che ri chak re ri Tabernáculo.
04004027	Ri Aarón yey taq ruk'ajol e kekitaq rupamilia ri Gersón che u'anik ronoje ri chak yey ri taqanik ka'an chike. Ma chwikiq'ab' rike kaya' wi cha' kakuk'a'aj b'i taq ri kajawaxik kak'am b'i.
04004028	Ek'u taq kichak ri' wa' kaki'an ri ralk'o'al ri Gersón chupa ri Tabernáculo re Molob'al ib'. Kaki'an ronoje wa' wa taqanik kuya ri Itamar, ruk'ajol ri Aarón raj q'atisan qasa'n» xcha'.
04004029	«Cha'ana jun ajilanik chike ri ralk'o'al ri Merari, e ka'ano e chirij taq chujujunal pamilia yey e chirij taq ri kib'i' ri ja k'olib'al re ri kiqaw.
04004030	Chatz'ib'aj kib'i' konoje ri paqal kiwach pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo re Molob'al ib'.
04004031	Ri kichak rike che ri Tabernáculo re Molob'al ib', e keb'eqan b'i taq ri che' chapab'al re, ri che' re ke'ek puwi' ri Ja, taq ri che' kaq'eb'ax che, taq ri raqan katikik yey taq ruchapab'al lo re ruxe'.
04004032	Yey e rike keb'uk'an taq re ri che' tikital che rusutib'al rij ri Tabernáculo, taq ri xtaka, taq ri chapayom re yey taq ri laso kajawax che ri chak. Cheb'ataqa che chikijujunal rachijab' sa' taq ri kakik'am b'i che ri Tabernáculo.
04004033	Ek'u kichak wa' kaki'an ri ralk'o'al ri Merari chupa ri Tabernáculo re Molob'al ib', e kaki'an ronoje wa' wa taqanik kuya ri Itamar, ruk'ajol ri Aarón ri kaq'atisan qasa'n» xcha ri QAJAWAL JEHOVÁ.
04004034	Ek'u ri Moisés, ri Aarón yey taq ri k'amal kiwach ri tinamit xki'an ri ajilanik chike ri ralk'o'al ri Coat e la' e chirij taq rupamilia yey chirij taq ri kib'i' ri ja k'olib'al re ri kiqaw.
04004035	E xkitz'ib'aj kib'i' konoje ri paqal kiwach pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo.
04004036	Ek'u ri xeb'ajilaxik chikijujunal pamilia xeb'u'ana e 2,750 chi achijab'.
04004037	E konoje wa' ri xeb'ajilax chike ri ralk'o'al ri Coat, konoje ri kechakun chupa ri Tabernáculo re Molob'al ib'. Rike xeb'ajilax kuma ri Moisés yey ri Aarón, jela' pacha' ri xtaqan ri QAJAWAL JEHOVÁ che.
04004038	X'ani' ri ajilanik chike ri ralk'o'al ri Gersón e chirij taq rupamilia yey e chirij taq ri kib'i' ri ja k'olib'al re ri kiqaw.
04004039	E xkitz'ib'aj kib'i' konoje ri paqal kiwach pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo re Molob'al ib'.
04004040	Ek'u ri xeb'ajilax chikijujunal pamilia e chirij taq ri kib'i' ri ja k'olib'al re ri kiqaw xeb'u'ana e 2,630 chi achijab'.
04004041	E konoje wa' ri xeb'ajilax chike ri ralk'o'al ri Gersón, konoje ri kechakun chupa Tabernáculo re Molob'al ib'. Rike e xeb'ajilax kuma ri Moisés yey ri Aarón, jela' pacha' ri xtaqan ri QAJAWAL JEHOVÁ che.
04004042	X'ani' ri ajilanik chike ri ralk'o'al ri Merari e chirij taq rupamilia yey chirij taq ri kib'i' ri ja k'olib'al re ri kiqaw.
04004043	E xkitz'ib'aj kib'i' konoje ri paqal kiwach pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo re Molob'al ib'.
04004044	Ek'u ri xeb'ajilax chikijujunal pamilia xeb'u'ana e 3,200 chi achijab'.
04004045	E konoje wa' ri xeb'ajilax chike ri ralk'o'al ri Merari. Rike xeb'ajilax kuma ri Moisés yey ri Aarón, jela' pacha' ri xtaqan ri QAJAWAL JEHOVÁ che.
04004046	Konoje raj levita xeb'ajilax kuma ri Moisés, ri Aarón yey taq ri k'amal kiwach ri pamilia yey chirij taq ri kib'i' ri ja k'olib'al re ri kiqaw.
04004047	E xkitz'ib'aj kib'i' konoje ri paqal kiwach pa 30 kijunab' k'a che ri k'o 50 junab' chike; wa' e ri utz kechakun chupa ri Tabernáculo re Molob'al ib',
04004048	ek'u ri xeb'ajilaxik xeb'u'ana e 8,580 chi achijab'.
04004049	Wa' wa ajilanik x'anik ma e utaqanik ri QAJAWAL JEHOVÁ che ri Moisés. Chikijujunal e xetaq che sa' taq ri kaki'ano, sa' taq ri kakik'am b'i echiri' e k'o chib'e, jela' pacha' ri xtaqan ri QAJAWAL JEHOVÁ che.
04005001	Tek'uchiri' ri QAJAWAL JEHOVÁ xch'a't ruk' ri Moisés, jewa' xub'i'ij che:
04005002	«Cheb'ataqa raj Israel cha' keb'ekesaj b'i chikixo'lib'al, konoje ri elinaq lo yab'il chikij, ri kujeq kak'ajaw puj che ri kulewal yey na utz taj kaqib' chinuwach Ri'in ri jun xuchap ru-cuerpo juna kaminaq.
04005003	Tob' achi o tob' ixoq keb'iwesaj b'i iwuk', cha' jek'ula' na kakich'ulaj ta ri nutinamit, ma Ri'in chiri' In jeqel wi» xcha'.
04005004	Jek'ula' xki'an raj Israel, xekesaj b'i chikixo'lib'al taq wa' wa tikawex e chirij ri kub'i'ij ri taqanik chupa ri Tabernáculo; jela' pacha' ri xtaqan ri QAJAWAL JEHOVÁ che ri Moisés.
04005005	Xch'a't ri QAJAWAL JEHOVÁ ruk' ri Moisés yey jewa' xub'i'ij che:
04005006	«Chab'i'ij chike raj Israel wa': Echiri' k'o juna achi o juna ixoq ku'an ri na utz ta uwach che juna tikawex; ri' kamakun chwij Ri'in yey kareqelej rumak xu'ano.
04005007	Ri tikawex ka'anaw wa' chirajawaxik che kuq'alajisaj rumak; yey ku'an jun tojonik puk'axel ri na utz ta uwach xu'ano yey k'a k'o ne jun uro' (5ª) parte che ri jun ciento kuya puwi wa'.
04005008	No'j we kaminaq chi ri tikawex x'an ri na utz taj che yey na jinta juna ratz-uchaq' re ka'an ri tojonik che; ri' ka'an ri tojonik chwe Ri'in In IWAJAWAL JEHOVÁ iwe'ix yey e kak'uluw re ri kuq'atisaj qasa'n, yey junam ruk' wa', kukamisaj jun b'exex ma' tojob'al re rumak chinuwach Ri'in» xcha'.
04005009	«Ronoje k'u ri loq'olaj qasa'n kakiya raj Israel, kakik'am b'i che ri kuq'atisaj qasa'n; ronoje k'u ri' ku'an re rire.
04005010	Yey ronoje k'u wa qasa'n ya'tal panuq'ab' Ri'in, kak'am b'i che ri kuq'atisaj qasa'n yey ronoje wa' ku'an re rire» xcha'.
04005011	Ri QAJAWAL JEHOVÁ xch'a't ruk' ri Moisés jewa' xub'i'ij che:
04005012	«Chatch'a't kuk' raj Israel yey jewa' chab'i'ij chike: We k'o juna ixoq na jusuk' ta uwach ruk'aslemal, yey kujeq kamakun chirij ri rachijil,
04005013	k'o k'u jun chik achi kakotz'i' ruk' yey ri rachijil na kunab'ej taj yey na jinta ne junoq chik kanab'en re. Ek'u ri' rixoq kareqelej mak, tob' na jinta xeq'alajisan chirij yey tob' na xmajtaj tane ruma ri xu'ano.
04005014	Yey we ri rachijil rixoq kujeq kachxoman chirij ri rixoqil, ma pa qatzij wi rixoq u'anom ri na utz taj. O laj rachi xa pa una'oj rire kujeq kachxoman chirij rixoq tob' rixoq na jinta mak u'anom.
04005015	Ek'u ri ku'an rachi e kuk'am b'i ri rixoqil chwach ri kuq'atisaj qasa'n. Yey kuk'am b'i ruqasa'n re kajib' libra re harina re cebada. Yey na kuq'ej ta aceite yey na kukoj ta incienso puwi' la' la qasa'n, ma e jun qasa'n re kaya'ik ruma ri achixomanik, wa' e jun qasa'n re kuq'alajisaj we k'o umak o na jinta umak rixoq.
04005016	Ek'u raj q'atisan qasa'n kuk'am lo rixoq chinuwach Ri'in,
04005017	tek'uchiri' che ri ya' ya'tal panuq'ab' Ri'in, kuya jub'iq' pa jun ulew laq; yey kuk'am jub'iq' upuk'ulew che ruwu'lew re ri Tabernáculo yey kutuk chupa ri ya'.
04005018	Raj q'atisan qasa'n, kuya rixoq chinuwach Ri'in In IWAJAWAL JEHOVÁ iwe'ix yey kukiyib'a' k'u ruwi' rixoq chwach re yab'al uk'ix yey kuya puq'ab' rire ri qasa'n re kuq'alajisaj rumak, wa' e ri qasa'n re achixomanik. Ek'u ri kuq'atisaj qasa'n, kak'oji' chwach rixoq yey karuk'a'aj puq'ab' ri ya' k'a, wa' e ri kuk'am lo itzel uwachlib'al puwi ri x'anaw re ri mak.
04005019	Tek'uchiri' raj q'atisan qasa'n kujikib'a' uwach jun ch'a'teem che rixoq, jewa' kub'i'ij: “We na jinta juna achi kotz'i'naq awuk'; we na awesam ta awib' ruk' rawachijil yey we na awetz'ab'em ta uwa aq'iij che rak'olem ruk' rawachijil; mak'o mu'an chawe wa' wa ya' k'a, ri kab'i'x che e ri kuk'am lo itzel uwachlib'al puwi ri x'anaw re ri mak.
04005020	No'j we a'anom mak chirij rawachijil, at kotz'i'naq k'u ruk' jun chik achi; ruk' wa' kaweqelej ri mak;
04005021	ek'u ri' ri QAJAWAL JEHOVÁ chujikib'a' uwach ruch'a'teem re itzel uwachlib'al pawi' re kuk'utub'ej awach chikixo'lib'al ratinamit, ma e kawa'lij rapa yey jek'ula' na utz taj kek'oji' awalk'o'al.
04005022	Ek'u wa ya' ri kab'i'x che kuk'am lo itzel uwachlib'al pawi', chopon k'a chupa rapa, chuwa'lijisaj rapa yey na utz ta chik kek'oji' awalk'o'al” kacha'. Ek'u rixoq jewa' kuk'ulub'ej uwach: “Amén, Amén” kacha'.
04005023	Tek'uchiri' raj q'atisan qasa'n kutz'ib'aj taq wa tzij itzel uwachlib'al chwa jun wuuj yey kuyoj ruk' ri ya' k'a.
04005024	Ek'u ri ya' k'a, kuya che rixoq re kutijo, wa' e kuk'am lo ri itzel uwachlib'al puwi' we e la' reqelem ri mak.
04005025	Tek'uchiri' ri kuq'atisaj qasa'n, kuk'am puq'ab' rixoq ri qasa'n ruk'a'am re achixomanik; wa' wa qasa'n kuyak chwach ri QAJAWAL JEHOVÁ yey kuya chwi raltar.
04005026	Ek'u ri kuq'atisaj qasa'n kuk'am jumoq' che ri qasa'n re ri chomilaj harina re kuxtab'al re rire yey kuporoj chwi raltar. Ek'uchiri' ri kuq'atisaj qasa'n uya'om chi che rixoq ri ya' k'a,
04005027	we ek'u rixoq reqelem ri mak ma u'anom ri na jusuk' taj che ri rachijil, ek'u ri ya' ri kuya lo itzel uwachlib'al puwi ri ku'an ri na utz ta uwach, wa' kok chupa rupa rixoq, kuk'am lo k'axk'ob'ik che rupa, kawa'lij rupa, na utz ta chik kak'oji' ralk'o'al yey lik itzel uwachlib'al taq ri kilitaj wi chikixo'lib'al rutinamit.
04005028	No'j we ek'u rixoq na reqelem ta ri mak, na jinta k'o kuk'ulumaj ri' yey kek'oji' ralk'o'al.
04005029	Ek'u pixab'anik wa' puwi juna ixoq na choom ta rub'inik usilab'ik, echiri' ku'an ri na jusuk' taj che ri rachijil yey kareqelej ri mak.
04005030	Yey jenela' echiri' juna achi kape che kachixoman chirij ri rixoqil: Ek'u rire e kuya ri rixoqil chwa ri QAJAWAL JEHOVÁ yey raj q'atisan qasa'n ku'an k'u ruk' janipa ri kub'i'ij ri pixab'anik.
04005031	Jek'uri'la' ri rachijil rixoq kakanaj kanoq na jinta umak che, no'j rixoq kuk'ul ruk'axk'olil rumak» xcha'.
04006001	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
04006002	«Jewa' chab'i'ij chike raj Israel: We k'o juna achi o juna ixoq kuya' uchi' chinuwach Ri'in re kuya rib' panuq'ab' re ku'an Nazareo,
04006003	ri ku'ano e na utz taj kutij vino yey ya' re q'ab'arik, na utz taj kutij vinagre yey ri rachb'i'il wa' re q'ab'arik, na utz ta kutij ruwa'al uva kaq'ab'arisanik; yey na utz ta ne kutij uva q'an u'anom yey ri chaqi'j chik.
04006004	Xaloq' k'u ri' wa tikawex k'o che ruq'ijol echiri' uya'om rib' panuq'ab' Ri'in, wa' na jinta kutij che ruche'ul ri uva, na kutij ta k'ana rija'ul yey na kutij ta la rij ri uva.
04006005	Jenela' che ronoje ruq'ijol re ri yab'al rib' panuq'ab' Ri'in, na kuq'at ta ruwi'; k'ate' utz kuq'ato echiri' kak'is ruq'ijol rutzij chinuwach Ri'in. Ronoje wa' wuq'ijol re ri yab'al rib' panuq'ab' Ri'in, e loq'olaj uwach yey na utz ta kuq'at ruwi'.
04006006	Yey jenela' che ronoje k'u wa' wuq'ijol re ri yab'al rib' panuq'ab' Ri'in na utz taj kaqib' ruk' juna anima';
04006007	tob' ne uqaw, uchu o juna ratz o uchaq', o ranab' kakamik, na utz ta kaqib' kuk' cha' na kach'ulab' taj; ma e kutaqej pa qatzij wi ri yab'al rib' u'anom panuq'ab' Ri'in, ma e ri k'utub'al re uya'om rib' panuq'ab' e ruwi' nima'q.
04006008	Ronoje k'u ruq'ijol re ri tzij u'anom re ri ya'b'al rib' panuq'ab' Ri'in, ri' panuq'ab' Ri'in k'owi.
04006009	We k'o junoq xaqik'ate't kakam pa k'owi rachi u'anom tzij re yab'al rib' panuq'ab' Ri'in, ri' e kuch'ulaj ruwi' rachi uya'om rib' panuq'ab'. Ri ku'ano e karoye'ej wuqub' q'iij, tek'uchiri' kuq'at ruwi', cha' utz kaqib' chinuwach Ri'in.
04006010	Che k'u ruwajxaq (8º) q'iij e kuk'am lo che raj q'atisan qasa'n keb' xmukur o keb' raltaq ko palomax. Wa' e kuk'am lo che ri okib'al re ri Tabernáculo re Molob'al ib'.
04006011	E raj q'atisan qasa'n kuk'am jun chike ri tz'ikin re kukamisaj chinuwach Ri'in re tojob'al re ri mak yey ri jun chik qasa'n re kuya chinuwach re kaporoxik. Cha' jek'ula' kuya wa' re tojob'al ri xmakun wi echiri' xk'oji' putzal ri anima'. Ek'u la' la q'iij wi e kuya tanchi luwar kak'iy ruwi' yey jela e kuya' tanchi rib' panuq'ab' Ri'in.
04006012	Kujeq tanchi k'ak' ruq'ijol re ri yab'al rib' panuq'ab' Ri'in. Kukamisaj k'u jun b'exex k'o jun junab' che, re kuya'o re tojob'al ri mak xreqelej chinuwach Ri'in; ma ri nab'e uq'ijol na jinta k'o xe'eloq ruma ri xuch'ulaj rib' ruk' ruwi'.
04006013	E wa' wa kamb'i'ij e pixab'anik puwi' ri tikawex ku'an tzij re kuya rib' panuq'ab' Ri'in, echiri' kuk'is ruq'ijol: kak'un che ri okib'al re ri Tabernáculo re Molob'al ib'.
04006014	Kuk'am k'u lo chinuwach Ri'in, jun q'apoj b'exex ma' k'o jun junab' che yey choom uwach. Wa' re kaya' chinuwach Ri'in re kaporoxik. Yey kuk'am lo jun chik q'apoj b'exex ati' k'o jun junab' che yey choom uwach, re kakamisax chinuwach re tojob'al re ri mak. Yey kuk'am lo jun chik b'exex ma', choom uwach; re ri qasa'n re ri utzil chomal.
04006015	Jenela', kuya jun qasa'n re jun chakach re pam, wa' 'anatal ruk' chomilaj harina, na jinta levadura che yey yoq'om upa ruk' aceite. Yey kuya qasa'n re pam watz'atz' na jinta levadura che kojom aceite puwi, wa' rachb'ilam rib' ruk' ri trigo yey ruk' ri vino.
04006016	E raj q'atisan qasa'n e kuya ronoje wa' panuq'ab' Ri'in: Kukamisaj rawaj re ri qasa'n re tojob'al re ri mak yey kuya rawaj chinuwach re kaporoxik.
04006017	Tek'uchiri' kukamisaj ri b'exex ma' re ri qasa'n re ri utzil k'oleem chinuwach Ri'in, kuq'atisaj junam ruk' ri chakach re ri pam na jinta levadura che, junam ruk' ri qasa'n re ri chomilaj harina yey ri vino.
04006018	Ek'u ri tikawex u'anom tzij re kuya rib' panuq'ab' Ri'in, che ri okib'al re ri Tabernáculo re Molob'al ib' kujos b'i ronoje ruwi', wa' e ri uya'om panuq'ab' Ri'in. Kuk'am k'u ruwi' xujos b'i yey kuk'aq chupa ri q'aaq' kaqa'w chuxe' ri qasa'n re ri utzil chomal.
04006019	Tek'uchiri' raj q'atisan qasa'n kuk'am jun ra' tzakital chik re ri b'exex ma'; kuk'am jun pam na jinta levadura che chupa ri chakach yey jun pam watz'atz' e la' na jinta levadura che yey kuya k'u puq'ab' ri tikawex u'anom ri tzij echiri' uq'atom chi ruwi' ya'tal panuq'ab' Ri'in.
04006020	Raj q'atisan qasa'n kuyak wa' wa qasa'n chinuwach Ri'in, ronoje wa' e ya'tal panuq'ab' e uwach re raj q'atisan qasa'n. Yey jenela' kaya'i' che rire ruwu'k'u'x yey ri ra' rawaj. Tek'uchiri', ri tikawex u'anom tzij re kuya rib' panuq'ab' Ri'in, utz chik kutij ri vino.
04006021	Ek'u taq pixab'anik wa' re ri kab'i'x nazareo che; ke'eloq e ri tikawex ku'an jun tzij re kuya rib' panuq'ab' Ri'in. E taq qasa'n wa' kuya chinuwach yey chwi wa' utz kuya jujun chik qasa'n e chirij ri kuch'ij uya'ik. E chirij ri kuya' uchi' che e jela' ri ku'an ri pixab'anik che ri yab'al rib' panuq'ab' Ri'in» xcha'.
04006022	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04006023	«Ch'a'ta kuk' ri Aarón yey kuk' taq ruk'ajol yey chab'i'ij wa' chike: Jewa' ru'anik ki'ano echiri' kiya ri utzil chomalil pakiwi' ri tinamit Israel, jewa' kib'i'ij:
04006024	“Ri QAJAWAL JEHOVÁ chuya'a lo pawi' ri'at ri utzil uchomalil re Rire, yey chatuch'uqej ri'at,
04006025	Ri QAJAWAL JEHOVÁ lik chuk'ulu uk'u'x rak'aslemal yey chunimarisaj lo pawi' ri k'axnab'al uk'u'x re Rire.
04006026	Ri QAJAWAL JEHOVÁ chatrila lo ri'at ruk' ri rutzil uk'u'x yey chuya'a lo chawe, cha' katk'asi' ruk' ri utzil k'oleem re Rire”.
04006027	Jek'ula' ukuxtaxik ri nub'i' kaki'an pakiwi' raj Israel, ri Aarón yey taq ruk'ajol rire, cha' jek'ula' Ri'in kanya ri utzil chomalil pakiwi' rike» xcha'.
04007001	Echiri' ri Moisés xuk'is u'anik ri Tabernáculo, xuq'ej aceite che junam ruk' ronoje ri kajawax chupa wa' yey jela' xuya puq'ab' ri DIOS. Yey jenela' xu'an che raltar yey taq ri b'itaq sa'ch kajawax che wa'.
04007002	Tek'uchiri' e taq rajwach ke ri mutza'j e ralk'o'al kan ri Israel, wa' e taq ri kiqaw ri ja k'olib'al, ri xetob' che u'anik ri ajilanik xkik'am lo ri kiqasa'n chwa ri QAJAWAL.
04007003	Xkiya k'u chwach ri QAJAWAL JEHOVÁ re kiqasa'n, waqib' chi kareta ch'uqutal uwi' yey kab'lajuj chi b'oyexab', e ke'eloq kakab' chi aj k'amal wach xkiya jun kareta, yey chikijujunal xkiya jujun b'oyex. Ronoje k'u wa' xkiya chwach ri Tabernáculo.
04007004	Xch'a't k'u ri QAJAWAL JEHOVÁ ruk' ri Moisés yey jewa' xub'i'ij che:
04007005	«Chak'ama wa' wa qasa'n chike rike, cha' kachapab'ex che ri chak ka'an chupa ri Tabernáculo. Chaya'a pakiq'ab' raj levita chikijujunal e chirij taq ri kichak kaki'ano» xcha'.
04007006	Ek'u ri Moisés xuk'am taq ri kareta yey ri b'oyexab' yey xuya pakiq'ab' raj levita.
04007007	Chike ri ralk'o'al ri Gersón xuya ka'ib' (2) kareta yey kajib' (4) b'oyexab' e chirij taq ri kichak kaki'ano.
04007008	Chike ri ralk'o'al ri Merari, xuya kajib' kareta (4) yey wajxaqib' (8) b'oyexab', e chirij taq ri kichak kaki'ano. Ri k'amal kiwach e ri Itamar ruk'ajol ri Aarón, raj q'atisan qasa'n.
04007009	No'j ek'u chike ri ralk'o'al ri Coat na jinta k'o xuya chike, ma e kakitelej b'i chwi kiteleb' ri b'itaq sa'ch loq'olaj uwach.
04007010	Ek'u taq rajwach ke ri tinamit xkik'am b'i ri kiqasa'n yey xkiya chwi raltar echiri' xya'i' raltar puq'ab' ri DIOS.
04007011	Yey ri QAJAWAL JEHOVÁ jewa' xub'i'ij che ri Moisés: «Chujujunal q'iij jun chike ri e ajwach re ri pamilia chuk'ama b'i ri kiqasa'n re yab'al raltar panuq'ab' Ri'in» xcha'.
04007012	Ri nab'e q'iij ri xuya ruqasa'n e ri Naasón, uk'ajol ri Aminadab, ajwach ke ri mutza'j e ralk'o'al kan ri Judá.
04007013	Ruqasa'n xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007014	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso.
04007015	Yey e taq rawaj re keporoxik kaya' chwach ri QAJAWAL, e xuya (1) jun toro, jun (1) b'exex ma', jun (1) b'exex jun junab' k'o che.
04007016	Yey e rawaj re kakamisax chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007017	Yey che ri qasa'n re rutzil k'oleem xuya ka'ib' (2) b'oyexab', (5) wo'ob' b'exex mama'ib', wo'ob' (5) kaprux mama'ib' yey wo'ob' (5) b'exex jun junab' k'o chike. Wa' e qasa'n xuya ri Naasón uk'ajol ri Aminadab.
04007018	Che ri uka'm q'iij ri xuya qasa'n e ri Natanael uk'ajol ri Zuar, ajwach re ri mutza'j e ralk'o'al kan ri Isacar.
04007019	Ri qasa'n re rupamilia xuya'o e jun (1) plato re plata kajib' (4) libra ra'lal yey jun xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007020	Chwi k'u wa' xuya jun nimalaj kuchara re oro wo'ob' (5) onza ra'lal, lik nojinaq che incienso,
04007021	Yey e taq rawaj re kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun junab' k'o che.
04007022	Yey e rawaj re kakamisax chwach ri QAJAWAL JEHOVÁ re tojob'al re ri mak, e xuya jun (1) kaprux ma'.
04007023	Yey re ri qasa'n re rutzil choomal xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Natanael ruk'ajol ri Zuar.
04007024	Che ri urox q'iij ri xuya ri qasa'n e ri Eliab, uk'ajol ri Helón, ajwach ke ri ralk'o'al ri Zabulón.
04007025	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007026	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso,
04007027	Yey e taq rawaj kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun junab' k'o che.
04007028	Yey e rawaj kakamisax chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007029	Yey e ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun junab' k'o chike. Wa' e qasa'n xuya ri Eliab ruk'ajol ri Helón.
04007030	Che ri ukaj q'iij ri xuya ri qasa'n e ri Elisur uk'ajol ri Sedeur, ajwach ke ri ralk'o'al ri Rubén.
04007031	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007032	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso.
04007033	Yey e taq rawaj re keporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun junab' k'o che.
04007034	Yey e rawaj kakamisax chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007035	Yey re ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Elisur ruk'ajol ri Sedeur.
04007036	Che ri uro' (5º) q'iij ri xuya ri qasa'n e ri Selumiel, uk'ajol ri Zurisadai, ajwach ke ri ralk'o'al ri Simeón.
04007037	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007038	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso,
04007039	Yey e taq rawaj kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun (1) junab' k'o che.
04007040	Yey e rawaj kakamisaj chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007041	Yey re ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun junab' k'o chike. Wa' e qasa'n xuya ri Selumiel ruk'ajol ri Zurisadai.
04007042	Che ruwaqaq (6º) q'iij ri xuya ri qasa'n e ri Eliasaf uk'ajol ri Deuel, ajwach ke ri ralk'o'al ri Gad.
04007043	Ri qasa'n re rupamilia xuya'o e jun (1) plato re plata kajib' (4) libra ra'lal yey jun xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007044	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso.
04007045	Yey e taq rawaj kaporox chwach ri QAJAWAL, e xuya jun (1) toro, jun (1) b'exex ma', jun (1) b'exex jun junab' k'o che.
04007046	Yey e rawaj kakamisax chwach ri QAJAWAL JEHOVÁ puk'axel ruk'aslemal raj mak, e xuya jun kaprux ma'.
04007047	Yey re ri qasa'n re rutzil k'oleem xuya (2) ka'ib' toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun junab' k'o chike. Wa' e qasa'n xuya ri Eliasaf ruk'ajol ri Deuel.
04007048	Che ri uwuq (7º) q'iij ri xuya ri qasa'n e ri Elisama uk'ajol ri Amiud, ajwach ke ri ralk'o'al ri Efraín.
04007049	Ri qasa'n re rupamilia xuya'o e jun (1) plato re plata kajib' (4) libra ra'lal yey jun xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007050	Chwi k'u wa' xuya jun (1) nimalaj kuchara re oro wo'ob (5) onza ra'lal, lik nojinaq che incienso.
04007051	Yey e taq rawaj xuya chwach ri QAJAWAL JEHOVÁ re kaporoxik e xuya jun (1) toro, jun (1) b'exex ma', jun (1) b'exex jun junab' k'o che.
04007052	Yey e rawaj xukamisaj chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007053	Yey re ri qasa'n re rutzil k'oleem xuya ka'ib' (2) b'oyexab', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun junab' k'o chike. Wa' e qasa'n xuya ri Elisama ruk'ajol ri Amiud.
04007054	Che ri uwajxaqib' (8º) q'iij ri xuya ri qasa'n e ri Gamaliel uk'ajol ri Pedasur, ajwach ke ri ralk'o'al ri Manasés.
04007055	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007056	Chwi k'u wa' xuya jun nimalaj kuchara re oro wo'ob' onza ra'lal, lik nojinaq che incienso.
04007057	Yey e taq rawaj kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun junab' k'o che.
04007058	Yey e rawaj kakamisaj chwach ri QAJAWAL JEHOVÁ re ri tojob'al re ri mak, e xuya jun (1) kaprux ma'.
04007059	Yey re ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Gamaliel ruk'ajol ri Pedasur.
04007060	Che ri ub'elej (9º) q'iij ri xuya ri qasa'n e ri Abidán, uk'ajol ri Gedeón, ajwach ke ri ralk'o'al ri Benjamín.
04007061	Ri qasa'n re rupamilia xuya'o e jun plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007062	Chwi k'u wa' xuya jun (1) nimalaj kuchara re oro wo'ob' (5) onza ra'lal, lik nojinaq che incienso.
04007063	Yey e taq rawaj kaporox chwach ri QAJAWAL, e xuya jun (1) toro, jun (1) b'exex ma', jun (1) b'exex jun junab' k'o che.
04007064	Yey e rawaj xukamisaj chwach ri QAJAWAL JEHOVÁ re tojob'al re ri mak, e xuya jun (1) kaprux ma'.
04007065	Yey re ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Abidán ruk'ajol ri Gedeoni.
04007066	Che ri ulajuj (10º) q'iij ri xuya ri qasa'n e ri Ahiezer uk'ajol ri Amisadai, ajwach ke ri ralk'o'al ri Dan.
04007067	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (2) xaro re plata ka'ib' libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007068	Chwi k'u wa' xuya jun nimalaj kuchara re oro wo'ob' (5) onza ra'lal, lik nojinaq che incienso.
04007069	Yey e taq rawaj xuporoj chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun (1) junab' k'o che.
04007070	Yey e rawaj kakamisax chwach ri QAJAWAL JEHOVÁ re tojob'al re ri mak, e xuya jun kaprux ma'.
04007071	Yey re ri qasa'n re rutzil k'oleem xuya ka'ib' (2) b'oyexab', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Ahiezer ruk'ajol ri Amisadai.
04007072	Che ri junlajuj (11º) q'iij ri xuya ri qasa'n e ri Pagiel uk'ajol ri Ocrán, ajwach ke ri ralk'o'al ri Aser.
04007073	Ri qasa'n re rupamilia xuya'o e jun (1) plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007074	Chwi k'u wa' xuya jun nimalaj kuchara re oro wo'ob' (5) onza ra'lal, lik nojinaq che incienso.
04007075	Yey e taq rawaj kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun (1) junab' k'o che.
04007076	Yey e rawaj kakamisax chwach ri QAJAWAL JEHOVÁ re tojob'al re ri mak, e xuya jun (1) kaprux ma'.
04007077	Yey re ri qasa'n re rutzil k'oleem xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey wo'ob' (5) b'exex jun (1) junab' k'o chike. Wa' e qasa'n xuya ri Pagiel ruk'ajol ri Ocrán.
04007078	Che ri ukab'lajuj (12º) q'iij ri xuya ri qasa'n e ri Ahira uk'ajol ri Enán, ajwach ke ri ralk'o'al ri Neftalí.
04007079	Ri qasa'n re rupamilia xuya'o e jun plato re plata kajib' (4) libra ra'lal yey jun (1) xaro re plata ka'ib' (2) libra ra'lal, wa' e chirij ri pwaq kachapab'ex chupa ri Tabernáculo. Ukab'ichal k'olib'al nojinaq che chomilaj harina yoq'om aceite chupa re ri qasa'n.
04007080	Chwi k'u wa' xuya jun nimalaj kuchara re oro wo'ob' (5) onza ra'lal, lik nojinaq che incienso.
04007081	Yey e taq rawaj kaporox chwach ri QAJAWAL JEHOVÁ, e xuya jun (1) toro, jun (1) b'exex ma', jun (1) b'exex jun (1) junab' k'o che.
04007082	Yey e rawaj kakamisax chwach ri QAJAWAL JEHOVÁ re tojob'al re ri mak, e xuya jun (1) kaprux ma'.
04007083	Yey re ri qasa'n re rutzil choomal xuya ka'ib' (2) toro'ib', wo'ob' (5) b'exex mama'ib', wo'ob' (5) kaprux mama'ib' yey (5) wo'ob' b'exex jun (1) junab' k'o chike. Wa' e qasa'n xuya ri Ahira ruk'ajol ri Enán.
04007084	E taq qasa'n wa' xkiya taq rajwach ke taq ri mutza'j e ralk'o'al kan ri Israel echiri' xkiya raltar puq'ab' ri DIOS: Kab'lajuj (12) plato re plata, kab'lajuj (12) nimaq laq re plata, yey (12) kab'lajuj nimaq kuchara re oro.
04007085	Chujujunal plato re plata kajib' (4) libra ra'lal, chujujunal xaro re plata ka'ib' (2) libra ra'lal. Ronoje k'u ri ra'lal ri plata che taq wa' wa k'olib'al xu'ana 72 libra, wa' e chirij ri pwaq kachapab'ex chupa ri Tabernáculo.
04007086	Chi ronoje ri kab'lajuj (12) nimaq kuchara re oro ri nojinaq che incienso, xu'ana oxib' (3) libra ra'lal, wa' e chirij ri pwaq kachapab'ex chupa ri Tabernáculo.
04007087	Konoje rawaj re kiqasa'n ri xeya' chwach ri QAJAWAL JEHOVÁ re kaporoxik xeb'u'ana e kab'lajuj (12) chi toro, kab'lajuj (12) b'exex mama'ib', (12) kab'lajuj q'apo'j b'exex jun (1) junab' k'o chike. Yey ri xekamisax chwach ri QAJAWAL JEHOVÁ re tojob'al re ri mak xeb'u'ana e kab'lajuj kaprux e mama'ib'.
04007088	Xeya' k'u 24 toro'ib', 60 b'exex mama'ib' yey e 60 ri b'exex jun junab' k'o chike, konoje wa' e xajawaxik re ri qasa'n re rutzil chomal. Ronoje wa' wa qasa'n xajawaxik echiri' xya'i' raltar puq'ab' ri DIOS.
04007089	Echiri' ri Moisés kok b'i chupa ri Tabernáculo re kech'a't ruk' ri DIOS, kuta ruqul ri DIOS kach'a't chuxo'lib'al ri keb' querubines e k'o puwi ri utz'apib'al ri Kaxa re ri Luwar re Kuyub'al mak. Jek'ula' ri DIOS kach'a't ruk' ri Moisés.
04008001	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
04008002	«Jewa' chab'i'ij che ri Aarón: Echiri' katzij ri wuqub' raltaq ko uk'olib'al aceite re tzijib'al q'aaq', e ri ka'an che e kitzu'nisaj ri q'aaq' chwach pa e k'owi» xcha'.
04008003	Jek'ula' xu'an ri Aarón. Xuyijib'a' ri wuqub' raltaq ko uk'olib'al aceite re tzijib'al, e la' junam ketzu'n chwach pa ri e k'owi.
04008004	Ronoje rutzuk'ulib'al ri q'aaq', elinaq lo che ri chapab'al lo re ruxe' yey kopon k'a pa wiqital wi che kotz'i'j, 'anatal ruk' oro ch'ayital uwi' ruk' martillo. Jela' x'an che pacha' ru'anik xuk'ut ri QAJAWAL JEHOVÁ che ri Moisés.
04008005	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04008006	«E chikixo'lib'al raj Israel cheb'acha'a raj levita yey cha'ana ri josq'inik chike cha' utz keqib' chinuwach Ri'in.
04008007	Jek'uwa' ka'an che ri kijosq'ikil: Kamak'ama' ya' pakiwi' ruk' ri loq'olaj ya' re josq'inik. Tek'uchiri' kakijos ri kismal che ronoje ri ki-cuerpo, ek'u rike kakich'aj ri kiq'uu', cha' jela' utz keqib' chinuwach Ri'in.
04008008	Tek'uchiri' kakik'am jun toro, rachb'i'il ri qasa'n re ri chomilaj harina yoq'om aceite chupa, ek'u ri'at Moisés kak'am jun chik toro, wa' e taq awaj kakikamisaj rike chinuwach Ri'in re ri tojob'al re ri mak.
04008009	Yey keb'asik'ij k'u raj levita cha' keqib' pan che ri okib'al re ri Tabernáculo re Molob'al ib', yey kamol kichi' konoje ri tinamit Israel.
04008010	Ek'uchiri' eqib'inaq chi raj levita chinuwach Ri'in, ek'u ri tinamit Israel kakiya ri kiq'ab' pakiwi raj levita.
04008011	Ek'u ri Aarón ruk' ruq'ab' uyakom chikaj, keb'uya raj levita chinuwach Ri'in. Jela' ru'anik pacha' ka'an che ri jun qasa'n echiri' kayak chinuwach Ri'in. Yey jek'ula' raj levita kekanaj kanoq e la' e waj chak Ri'in.
04008012	Tek'uchiri' taq raj levita kakiya ri kiq'ab' pakiwi ri toro'ib'. Jun chike wa' kakamisaj chinuwach Ri'in re tojob'al re ri mak; yey ri jun chik e ri kaya chinuwach Ri'in re kaporoxik, wa' ka'ano re tojob'al ke raj levita.
04008013	Yey keb'aya k'u raj levita chwach ri Aarón yey chikiwach ruk'ajol yey keb'aya k'u chinuwach Ri'in jela' pacha' ri ka'an che ri jun qasa'n kayak chikaj.
04008014	Jek'ula' e keb'acha' raj levita chikixo'lib'al ri tinamit Israel cha' keb'u'an e We'in.
04008015	Chwi k'u wa' kepe raj levita re keb'olchakun chupa ri Tabernáculo re Molob'al ib', ma eb'ajosq'im chik yey xa'an chike pacha' e jun qasa'n re kayak chikaj echiri' xeb'aya chinuwach Ri'in.
04008016	Ma chikixo'lib'al konoje raj Israel, raj levita e we'in. Rike nu'anom we'in chike pakik'axel konoje ratzixelab' alab'o e aj Israel.
04008017	Ma e We'in konoje ri nab'e kalk'o'al e alab'o ke raj Israel. Jela' u'anom kuk' ri tikawex yey jenela' e We'in ri nab'e kal rawaj keb'alaxik. Ma e u'anom lo wa' chwi xekam ri nab'e kalk'o'al raj Egipto, xeb'enucha' e we'in konoje ri atzixelab' e alab'o aj Israel.
04008018	Ek'u xeb'enuk'am konoje raj levita pakik'axel ratzixelab' e alab'o chike raj Israel.
04008019	E nuya'om k'u Ri'in raj levita pacha' e jun sipanik che ri Aarón, cha' jek'ula' kaki'an ri nuchak pakik'axel raj Israel chupa ri Tabernáculo re Molob'al ib'. Yey keya' k'u chinuwach Ri'in pacha' e jun qasa'n puk'axel ri kik'aslem raj Israel; cha' jela' na kantaq ta lo k'axlaj yab'il re kamik uwach pakiwi raj Israel, echiri' rike keqib' chupa ri Tabernáculo» xcha'.
04008020	Ek'u ri Moisés, ri Aarón, yey konoje ri tinamit Israel e xki'an kuk' raj levita janipa ri taqanik xuya ri QAJAWAL JEHOVÁ che ri Moisés pakiwi raj levita. Jek'ula' xki'an ri tinamit Israel kuk' raj levita.
04008021	Raj levita e xkijosq'ij kib' yey xkich'aj ri kiq'uu'. Tek'uchiri' ri Aarón xuyak ruq'ab' chikaj re xeb'uya chwa ri QAJAWAL JEHOVÁ raj levita cha' e jun qasa'n chwach Rire. Yey xeb'ukamisaj rawaj chwa ri QAWAJAL re tojob'al re ri kimak.
04008022	Chwi k'u ri' wa', raj levita xkijeq ri kichak chupa ri Tabernáculo re Molob'al ib'. Xki'an k'u ri kichak ruk' ri kitaqanik ri Aarón yey taq ruk'ajol ri Aarón. E xki'an kuk' raj levita janipa ri taqanik xuya ri QAJAWAL JEHOVÁ che ri Moisés pakiwi rike.
04008023	Tek'uchiri' ri QAJAWAL JEHOVÁ xch'a't ruk' ri Moisés jewa' xub'i'ij che:
04008024	«Raj levita 25 chi ri kijunab' e la' paqal kiwach, keb'ok ri' che ri chak chupa ri Tabernáculo re Molob'al ib'.
04008025	No'j ek'uchiri' keb'opon pa 50 ri kijunab', ri' na kechakun ta chi che ri chak chupa ri Tabernáculo.
04008026	Chwi wa' wa kijunab' e utz kekito' ri kachb'i'il re kakichajij ri luwar, no'j na pakiq'ab' ta chi k'owi ri chak. Jek'ula' uyijib'axik keb'a'an raj levita chwi ri kichak» xcha ri QAJAWAL JEHOVÁ che ri Moisés.
04009001	Tek'uchiri' xch'a't ri QAJAWAL JEHOVÁ ruk' ri Moisés che ri luwar katz'intz'otik re ri Sinaí, che ri nab'e iik' che ruka'm junab' chwi kelik lo raj Israel chila' Egipto, yey jewa' xub'i'ij che:
04009002	«E raj Israel kaki'an ri Nimaq'iij re Pascua chupa ruq'ijol q'atital wi.
04009003	Kaki'an wa' wa nimaq'iij pa ukajlajuj (14º) q'iij che wa' wa iik' oj k'owi, kaki'an k'u wa' putzaqib'al q'iij. Yey jela' kaki'an che pacha' ri nutaqanik» xcha'.
04009004	Ek'u ri Moisés xeb'utaq raj Israel cha' kaki'an ri nimaq'iij re ri Pascua.
04009005	Xki'an k'u ri Pascua, putzaqib'al q'iij chupa ri kajlajuj q'iij che ri nab'e iik'. Chiri' xki'an wi che ri luwar katz'intz'otik re ri Sinaí. Jela' xki'an raj Israel che pacha' ronoje ri ub'i'im ri QAJAWAL JEHOVÁ che ri Moisés.
04009006	No'j e k'o k'u jujun, e chirij ri kub'i'ij ri taqanik xkich'ulaj kib' ruma xkichap jun anima'; yey ruma la' na utz taj kaki'an ri Nimaq'iij Pascua. E wa' wa tikawex xeb'ek ruk' ri Moisés yey ri Aarón yey jewa' xe'kib'i'ij chike:
04009007	—E ri'oj, na utz ta kojq'ib' chwa ri QAJAWAL JEHOVÁ ruma xqachap jun anima'. Ek'u ri' wo'ora, na ub'e taj we ruma wa', na kaya' ta luwar chiqe ri'oj kaqaya ri qasa'n chwa ri QAJAWAL JEHOVÁ chupa ruq'ijol, junam kuk' ri tinamit Israel —xecha'.
04009008	Ri Moisés jewa' xuk'ul uwach chike: —Chiwoye'ej na, ma kantz'onoj che ri QAJAWAL JEHOVÁ sa' ri kub'i'ij chiwe puwi wa' —xcha'.
04009009	Ek'u ri QAJAWAL JEHOVÁ jewa' xub'i'ij che ri Moisés:
04009010	«Chab'i'ij chike raj Israel wa': We k'o junoq chiwe, na utz ta kaqib' chwa ri QAJAWAL JEHOVÁ ruma xuchap juna anima', o we b'enaq k'a naj, tob' k'u jela' ri', utz ku'an ri Nimaq'iij Pascua pa nub'i' Ri'in.
04009011	No'j ek'u rike kaki'an ri nimaq'iij pa tzaqib'al q'iij chupa rukajlajuj q'iij che ruka'm iik'. Kakitij k'u ri q'apoj b'exex ruk' pam na jinta levadura che yey kakitij ruk' taq aq'ees k'a.
04009012	Rike na jinta k'o kakik'ol kan che rawaj re chuka'm q'iij, yey na utz taj we kakiq'ep juna ub'aqil rawaj. E chi'ana chi utz wa' wa Nimaq'iij re Pascua jela' pacha' ru'anik nub'i'im Ri'in.
04009013	No'j we ri tikawex utz kaqib' chwa ri QAJAWAL JEHOVÁ, yey na b'enaq ta ne k'a naj yey na karaj taj ku'an ri nimaq'iij re Pascua, ek'u ri' wa' kesax b'i chikixo'lib'al ri tinamit. Jek'uri'la', wa tikawex kareqelej mak ruma wa', ma na xuya ta ruqasa'n chupa ruq'ijol wi, jela' pacha' ri utz'onom ri QAJAWAL JEHOVÁ.
04009014	Yey we k'o junoq chixo'lib'al na aj ta Israel, yey karaj rire ku'an ri Nimaq'iij Pascua pa nub'i' Ri'in, ri' chirajawaxik che ku'an ronoje ri pixab'anik nub'i'im ka'anik. Wa' wa taqanik xa jun u'anom chike raj Israel yey chike ri na e ta aj Israel» xcha ri QAJAWAL JEHOVÁ.
04009015	Chupa ri q'iij wi echiri' xyak ri Tabernáculo, e ri sutz' xuch'uq uwi'. Chwi k'u echiri' kok raq'ab' yey k'a pusaqrib'al kawinaqir puwi' pacha' chi q'aaq' e ri' k'o puwi ri Tabernáculo.
04009016	Ek'u la' xaqi jela' xu'ano: paq'iij e ri sutz' k'o puwi' yey ek'u ri chaq'ab' pacha' chi q'aaq' kayeni' puwi'.
04009017	Echiri' kayakataj ri sutz' puwi ri Tabernáculo, ri tinamit Israel kakijeq keb'inik. Yey ek'uchiri' katak'i' ri sutz', ri tinamit keb'uxlanik.
04009018	E chirij ri kub'i'ij ri QAJAWAL JEHOVÁ chike ri tinamit Israel rike e kaki'ano, we e ri kakijeq keb'inik o keb'uxlanik. Janipa chi q'iij ri sutz' k'o puwi' ri Tabernáculo, rike e ri' e k'o chiri' pa ri xeb'uxlan wi.
04009019	Echiri' ri sutz' kak'oji' puwi' ri Tabernáculo uk'iyal q'iij, e raj Israel kakikoj utzij ri QAJAWAL JEHOVÁ e ri' e k'o chiri'.
04009020	We ri sutz' na naj ta uwach kakanaj kan puwi Tabernáculo; ri' na naj ta uwach e k'o rike chiri', jela' kaki'ano pacha' ri kub'i'ij ri QAJAWAL JEHOVÁ chike. Yey we ri QAJAWAL JEHOVÁ kataqan che kakiyak b'i kib', rike e kaki'an wa'.
04009021	K'o taq ku'an wi, e ri sutz' xew chaq'ab' kakanaj kan puwi Tabernáculo yey pa usaqarib'al kayakatajik; ek'u ri tinamit kakijeq keb'inik. Yey echiri' jela' ku'ano, tob' chaq'ab' o paq'iij kayakataj ri sutz', e ri tinamit kakijeq keb'inik.
04009022	We ri sutz' kak'oji' puwi' ri Tabernáculo keb' oxib' q'iij, o jun iik', o jun junab', ri tinamit Israel jela' kek'oji' chiri'. No'j we ri sutz' kayakatajik, ek'u ri tinamit kakijeq keb'in rike.
04009023	Ek'u ri QAJAWAL JEHOVÁ e Rire ri kab'i'n re echiri' keb'uxlanik, yey e Rire ri kab'i'n re echiri' keb'inik. Jek'ula', ri tinamit kakinimaj utzij rutaqanik ri QAJAWAL JEHOVÁ, e chirij janipa ri xb'i'x che ri Moisés.
04010001	Ek'u ri QAJAWAL JEHOVÁ xch'a't ruk' ri Moisés jewa' xub'i'ij che:
04010002	«Cha'ana ka'ib' trompeta re plata, ch'ayital uwi' ruk' martillo ka'an che. Wa' e kuriq uchak chawe re sik'ib'al ke ri tinamit yey re ub'i'xikil chike echiri' keyakataj b'i re keb'ek.
04010003	Echiri' kakich'awisaj ukab'ichal ri trompeta, konoje k'u ri tinamit kakimol kib' chuchi' ri okib'al re ri Tabernáculo re Molob'al ib'.
04010004	Yey echiri' xa jun ri trompeta kach'awisaxik; ri' e re molob'al kichi' awuk' ri'at Moisés taq ri e k'amal kiwach ri mutza'j e ralk'o'al kan ri tinamit Israel.
04010005	Echiri' kach'awisax ri trompeta ri nab'e k'utub'al re ka'an b'enam yey katataj ne sik' ruk' wa', kakijeq k'u keb'in ri' ri e k'o pa releb'al q'iij che ri Tabernáculo.
04010006	Ek'uchiri' kach'awisax chukalaj ri trompeta ri k'utub'al re ka'an b'enam yey katataj ne sik' ruk' wa', e kakijeq keb'in ri e k'o pa sur che ri Tabernáculo.
04010007	Yey echiri' re kamol kichi' ri tinamit, ri' junwi uch'awisaxik ri trompeta ki'ano.
04010008	Ek'u ri kekanaj kanoq re kakich'awisaj ri trompeta e raj q'atisan qasa'n, wa' e taq ruk'ajol ri Aarón. Wa' e jun taqanik kakanaj kan chiwe yey chike ri kilema'j iwalk'o'al ketajin loq.
04010009	Echiri' ix k'o chi chupa rulew pa kixjeqi' wi yey kixel k'u b'i pa cha'o'j chikij ri tzel keb'ilow iwe; ri' e kich'awisaj ri trompeta ruk' sik'. Jek'ula' e Ri'in In IWAJAWAL JEHOVÁ, ri DIOS iwe'ix, kixk'un chinuk'u'x yey kixinkolob'ej pakiq'ab' ri tzel keb'ilow iwe ri'ix.
04010010	Yey jenela' kich'awisaj trompeta echiri' kopon ri q'iij re ki'kotemal, kich'awisaj echiri' ki'an nimaq'iij re jeqeb'al re ri k'ak' iik'. Yey kich'awisaj trompeta echiri' kiya ri qasa'n re kaporoxik yey echiri' kiya ri qasa'n re utzil choomal. Ruch'awib'al taq ri trompeta e kuxtab'al chwe Ri'in, ri tzij nu'anom iwuk', ma In Ri'in IWAJAWAL JEHOVÁ, ri DIOS iwe'ix» xcha'.
04010011	Chupa ri q'iij 20, chupa ruka'm iik' che ruka'm junab' che ri kelik lo raj Israel pa ri tinamit Egipto, xyakataj k'u ri sutz' puwi ri Tabernáculo.
04010012	Ri tinamit Israel xkiyak b'i kib' chiri' pa ri e k'owi che ri luwar katz'intz'otik re Sinaí. Ek'u ri sutz' xe'tak'ala k'a che ri luwar re Parán.
04010013	Ek'u nab'e laj wa' xeb'el b'i chiri', jela' pacha' ri xub'i'ij ri QAJAWAL JEHOVÁ chike ruma ri Moisés.
04010014	Yey ri xenab'ej chikiwach che wa b'enam e taq rachijab' e ajch'a'oj re ri tinamit Judá, e la' kuk'a'am ri ki-bandera. E ri k'amayom kiwach rachijab' e ri Naasón ruk'ajol ri Aminadab.
04010015	E ri k'amayom kiwach rachijab' e ajch'a'oj re ri mutza'j e ralk'o'al kan ri Isacar, e ri Natanael ruk'ajol ri Zuar.
04010016	E ri k'amayom kiwach rachijab' e ajch'a'oj re ri mutza'j e ralk'o'al kan ri Zabulón, e ri Eliab ruk'ajol ri Helón.
04010017	Tek'uchiri' torom chi ri Tabernáculo, e ri kalk'o'al ri Gersón yey ri Merari, wa' e ri ya'tal pakiq'ab' kakik'am b'i; rike xkijeq k'u keb'inik.
04010018	Tek'uchiri' xkijeq keb'in rachijab' e ajch'a'oj re ri mutza'j e ralk'o'al kan ri Rubén e la' kuk'am ri ki-bandera. E ri k'amayom kiwach rachijab' e ri Elisur ruk'ajol ri Sedeur.
04010019	E ri k'amayom kiwach rachijab' e ajch'a'oj re ri mutza'j e ralk'o'al kan ri Simeón, e ri Selumiel, ruk'ajol ri Zurisadai.
04010020	E ri k'amayom kiwach rachijab' e ajch'a'oj re ri mutza'j e ralk'o'al kan ri Gad e ri Eliasaf, ruk'ajol ri Deuel.
04010021	Tek'uchiri' xkijeq keb'in raj Coat e ri' kuk'am b'i ri b'itaq sa'ch re ri Tabernáculo ya'tal puq'ab' ri QAJAWAL JEHOVÁ. Ma echiri' k'amaja' ne keb'opon rike, kayak pan ri Tabernáculo.
04010022	Tek'uchiri' xkijeq keb'in rachijab' e ajch'a'oj re ri mutza'j e ralk'o'al kan ri Efraín e la' kuk'a'am ri ki-bandera. E ri k'amayom kiwach rachijab' e ri Elisama ruk'ajol ri Amiud.
04010023	E ri k'amayom kiwach rachijab' e ajch'a'oj re ri mutza'j e ralk'o'al kan ri Manasés, e ri Gamaliel ruk'ajol ri Pedasur.
04010024	E ri k'amayom kiwach rachijab' e ajch'a'oj re ri mutza'j e ralk'o'al kan ri Benjamín e ri Abidán, ruk'ajol ri Gedeoni.
04010025	K'isb'al re e xkijeq keb'in rachijab' e ajch'a'oj re ri mutza'j e ralk'o'al kan ri Dan e la' kuk'a'am ri ki-bandera. Rike xek'oji' chikij konoje ri jujun chik pamilia re ri tinamit. E ri k'amayom kiwach rachijab' e ri Ahiezer ruk'ajol ri Amisadai.
04010026	E ri k'amayom kiwach rachijab' e ajch'a'oj re ri mutza'j e ralk'o'al kan ri Aser, e ri Pagiel ruk'ajol ri Ocrán.
04010027	E ri k'amayom kiwach rachijab' e ajch'a'oj re ri mutza'j e ralk'o'al kan ri Neftalí, e ri Ahira ruk'ajol ri Enán.
04010028	E unuk'ik kib' wa' ri kib'enam rachijab' e ajch'a'oj re ri tinamit Israel, echiri' jachatal kipa chikijujunal pamilia.
04010029	Ek'u ri Moisés jewa' xub'i'ij che rub'aluk Hobab ruk'ajol ri Rehuel aj Madián: —E ri'oj koje'ek chupa ri tinamit ri ub'i'tisim ri QAJAWAL JEHOVÁ chiqe. Katpek'u quk', yey ri'oj lik kaqa'an ri utz chawe, ma ri QAJAWAL JEHOVÁ ub'i'tisim chiqe e ku'an ri utz chiqe ri'oj oj aj Israel —xcha'.
04010030	Ri Hobab xuk'ul uwach che ri Moisés: —Ja'i, na kine'ek taj, ma ri'in kwaj kine'ek pa ri nutinamit, chila' pa e k'owi ri watz-nuchaq' —xcha'.
04010031	No'j ri Moisés lik xelaj che jewa' xub'i'ij che: —Ma'an ko ri' mojaya kanoq. Ma ri'at lik aweta'am upa taq wa luwar pachawi utz kojk'oji' wi che taq wa luwar katz'intz'otik, ek'u ri'at kak'am qawach.
04010032	Ma we xatpe quk', kak'ul awe janipa ri utzil chomalil ub'i'tisim ri QAJAWAL JEHOVÁ chiqe ri'oj —xcha'.
04010033	Jek'ula' xeb'el b'i chiri' che ruwi juyub' Sinaí yey xeb'in oxib' q'iij. Ri Kaxa re ri Tzij re ri QAJAWAL JEHOVÁ e nab'e b'i chikiwach che roxib' q'iij b'e, e la' e kak'utuw re ri luwar pa keb'uxlan wi rike.
04010034	E chwi xeb'el lo ri tinamit pa ri e k'owi, ri sutz' re ri QAJAWAL JEHOVÁ e la' nab'e chikiwach paq'iij.
04010035	E ri jutaq laj echiri' kab'in ri Kaxa re ri Tzij chikiwach rike, ri Moisés jewa' ruch'a'teem kub'i'ij: «¡Yakataj La QAJAWAL JEHOVÁ! E kikicha b'i kib' ri tzel keb'ilow e la, cheb'animaj chiwach La, ri lik tzel kakil La» xcha'.
04010036	No'j ri jutaq laj echiri' ri Kaxa re ri Tzij katak'i'ik, jewa' kub'i'ij ri Moisés: «QAJAWAL JEHOVÁ, e lik moq'otaj ri tinamit La, cheb'ila la konoje ri kik'iyal ri tinamit Israel» xcha'.
04011001	Xopon k'u jun q'iij e ri tinamit Israel xkijeq keraq'unik ruma ri k'axk'ob'ik e k'owi. Echiri' xuta wa' ri QAJAWAL JEHOVÁ, xujeq xuk'ut ri royowal chikij yey xutaq lo jun q'aaq' lik kajumuwik chikixo'l rike yey xuporoj jujun utzal taq ri luwar pa e k'owi.
04011002	Ek'u ri tinamit ruk' sik' xkitz'onoj che ri Moisés cha' keb'uto'o. Ri Moisés xu'an k'u orar pakiwi ri tinamit chwach ri QAJAWAL JEHOVÁ yey jela' ri q'aaq' xchupik.
04011003	Ruma wa' e la' la jun luwar xb'i'x Tabera che, ruma ri q'aaq' xutaq lo ri QAJAWAL JEHOVÁ pakiwi'.
04011004	Ek'u ri winaq na e ta aj Israel e k'o chikixo'l ri tinamit, xpe jun rayinik chike xew e kakich'ob' raqan kewa'ik. Ek'u raj Israel xki'an ki'ke kuk' wa' wa winaq keb'oq'ik yey jewa' xkib'i'ij: «¿China junoq kak'amaw lo qatii' re kaqatijo?
04011005	¡Lik kak'un chiqak'u'x ri kar xa sipam chiqe kaqatij chila' Egipto! Yey lik kaqatij ri pepiin, ri meloon, kaqatij taq ne ri puerros, ri sepoyix yey ri axux.
04011006	¡Ek'u wo'ora na kaqaj ta chik ma xaqi e kaqatijo, ma na jinta k'o kaqil uwach yey xew wa' wa maná k'o quk'!» xecha'.
04011007	Ri maná jela' katzu'nik pacha' rija'ul ri kulanto yey kawonik jela' pacha' ruq'olil che' q'an uwach.
04011008	Ri tinamit keb'el b'i che ujokik loq che ruwu'lew, kakichaq uwi' o kakinach'ana' uwi'. Tek'uchiri' kakitzako o kaki'an pam che, yey ruqusil jela' pacha' chi pam 'anom ruk' aceite.
04011009	Echiri' ruxaqk'aj katzaq ri chaq'ab', ri maná e la' junam katzaq lo pa ri ek'owi rike.
04011010	Ri Moisés xuto keb'oq' ri tinamit chikijujunal kuk' ri kipamilia chwach ri okib'al ri kocho, ruk' wa' ri QAJAWAL JEHOVÁ lik xuk'ut ri royowal yey jenela' ri Moisés na xuk'ul ta uk'u'x wa'.
04011011	Yey jewa' xub'i'ij che ri QAJAWAL JEHOVÁ: —We ri'in in ajchak la, ¿su'chak ri' lik ka'an la k'ax chwe? ¿Su'chak kaxu'yaj la ri utz chwe, ruma kaya la panuwi' wa eqa'n re wa tinamit?
04011012	¿In neb'a kichu o in neb'a kiqaw ri'in wa tinamit ma kab'i'ij la chwe cha' ri'in kenuq'aluj b'i chwa nuk'u'x, jela' pacha' juna ixoq ruk'a'am b'i rune' katz'umanik yey kenuk'am b'i k'a chwa taq rulew ri xb'i'tisij la kaya la chike ri kati'-kimam rike?
04011013	¿Pachawi ki'nk'ama wi uk'iyal ti'ij ri'in re kanya chike konoje wa' wa tikawex? Ma keb'oq'ik kek'un wuk' kakitz'onoj ti'ij chwe.
04011014	¡Ri'in na kanch'ij ta chik e la' xa nutukel kenuk'am b'i wa tinamit; chwe ri'in e jun nimalaj eqa'n wa'!
04011015	¡WAJAWAL, we jela' ka'an la chwe yey we nukochim ri to'b'al e la, ma'an ko la ri', asu chinkamisaj la. Jela' na kanwil ta chi ruk'iyal k'axk'ob'ik petinaq panuwi' ri'in! —xcha'.
04011016	Ek'u ri QAJAWAL JEHOVÁ jewa' xuk'ul uwach che ri Moisés: —Chamolo kichi' chinuwach Ri'in e 70 nimaq winaq chikixo'lib'al rachijab' re Israel, wa' kajawaxik eta'matal kiwach e nimaq winaq yey e ajwach chikiwach ri tinamit. Kamol k'u kichi' che ri okib'al re ri Tabernáculo re Molob'al ib'.
04011017	Ri'in kinqaj lo chiri' yey kinch'a't awuk'. Kank'am k'u k'enoq ri Uxlab'ixel k'o awuk' ri'at yey kanya chike rike, cha' jela' na atukel taj, ma katkito' che uk'amik b'i ri eqa'n uya'om ri tinamit chawe.
04011018	No'j ri tinamit jewa' kab'i'ij chike: “Chiya'a iwib' puq'ab' ri QAJAWAL JEHOVÁ, ma ri chwe'q kitij ti'iij. Ma e ri'ix lik xixoq'ik yey wa' xuta ri QAJAWAL JEHOVÁ echiri' kib'i'ij: ¡China junoq kak'amaw lo qatii' re kaqatijo! ¡Ma e ne lik utz qa'anom Egipto! xixcha'. Jela' k'u ri', ri QAJAWAL JEHOVÁ kuya ri ti'ij chiwe kitz'onoj cha' jela' kitijo.
04011019	Yey wa' wa ti'ij kitijo na xa ta jun q'iij o keb' q'iij, na xa ta ne wo'ob' q'iij, na xa ta lajuj (10) q'iij yey na xa ta ne 20 q'iij uwach,
04011020	ma e ronoje lo jun iik' kitij ti'iij. Kel ne lo ri ti'ij k'a pa taq itza'm yey kuxa'ij ne ik'u'x ruma na kiwaj ta chik kitijo. Wa' e ruma xik'aq kan uq'iij ri QAJAWAL JEHOVÁ, ri Jun k'o chixo'lib'al ri'ix yey xixoq' ne chwach, echiri' kib'i'ij: ¿Su'b'e xojel lo chila' Egipto?” xixcha', katcha chike —xcha ri QAJAWAL JEHOVÁ che ri Moisés.
04011021	Ek'u ri Moisés jewa' xub'i'ij: —Ri tinamit epetinaq wuk' e lo 600,000 xew rachijab' epetinaq chikaqan yey ¿kab'i'ij Rilal kaya la ti'ij chike ronoje lo la jun iik'?
04011022	Tob' ne keqakamisaj konoje ri qab'exex yey taq ri qachikop yey tob' ne keqachap konoje ri kar e k'o chupa ri mar ¿xaqare' nawi keb'u'an konoje wa'? xcha'.
04011023	Ek'u ri QAJAWAL JEHOVÁ jewa' xub'i'ij che ri Moisés: —¿E kami chawach ri'at ma xa q'alaj pa kumaj wi ri nuchuq'ab' Ri'in? Ma kawil k'u wo'ora we e ku'ana wa ximb'i'ij o we na e ta ku'ana' —xcha'.
04011024	Xel k'u lo ri Moisés yey xuya chikiwa ri tinamit taq Ruch'a'teem ri QAJAWAL JEHOVÁ. Tek'uchiri' xumol kichi' ri 70 nimaq winaq chikixo'l rachijab' re Israel. Xumol k'u kichi' putzal ri Tabernáculo.
04011025	Ri QAJAWAL JEHOVÁ xqaj lo chwi ri sutz' yey xch'a't ruk' ri Moisés. Tek'uchiri' xuk'am ri Uxlab'ixel k'o ruk' ri Moisés yey xuya pakiwi ri 70 nimaq winaq. Xew xqaj ri Uxlab'ixel pakiwi wa' wa nimaq winaq, na jampatana xkijeq kakiq'alajisaj ri kub'i'ij ri DIOS; wa' xa julaj xki'ano, na jinta chi julajoq xki'ano.
04011026	E k'o k'u keb' (2) achijab', jun Eldad rub'i' yey ri jun chik Medad rub'i', rike e jun chike ri 70 nimaq winaq, yey na xeb'ek ta che ri molob'al ib' pa k'owi ri Tabernáculo. Rike xkik'ul ri Uxlab'ixel yey xkijeq kakiq'alajisaj ri kub'i'ij ri DIOS chikixo'l ri tinamit.
04011027	K'o k'u jun ala kak'alalik xe'ek ruk' ri Moisés jewa' xu'b'i'ij che: —E ri Eldad yey ri Medad kakiq'alajisaj ri kub'i'ij ri DIOS chikixo'l ri tinamit —xcha'.
04011028	Ek'u ri Josué ruk'ajol ri Nun, wa' e jun chike ri rajchak ri Moisés cha'tal loq e chwi ala, jewa' xub'i'ij che: —Lal wajaw Moisés, ¡cheq'atej la! —xcha'.
04011029	Ri Moisés xuk'ul uwach che: —¿E kawaj b'ane riat e xew ri'in kin'anaw re wa'? Ma e ne lik kwaj ri'in we ta konoje ri tinamit kakijeq keq'alajisanik yey ek'u ri' ri QAJAWAL JEHOVÁ kuya ri Ruxlab'ixel pakiwi rike —xcha'.
04011030	Tek'uchiri' ri Moisés junam kuk' ri nimaq winaq re ri tinamit Israel, xetzelej pa ri luwar pa ejeqel wi.
04011031	Ek'u ri QAJAWAL JEHOVÁ xutaq lo jun tew lik k'o uchuq'ab' chwi ri mar re xeb'uk'am lo uk'iyal kokox, konoje wa' xeteni' chupa ronoje ri tinamit ke raj Israel yey chupa taq ronoje luwar pa ri e jeqel wi. Taq ri kokox kumaj jun q'iij b'e kab'inib'ex ri luwar pa ri xetzaq taq wi; yey ya laj jun metro upimol ri kit'iqilem chwi rulew.
04011032	Ri tinamit xekimol kokox ronoje la jun q'iij yey la jun aq'ab' yey ronoje la chuka'm q'iij. E ri na k'i ta xumolo, xa lajuj t'iqaj kokox xumol uchi'. Yey xekisa' pa taq ronoje luwar pa ri ejeqel wi.
04011033	No'j ek'u ri tinamit, k'a k'o ne ri ti'ij pa kichi', e la' k'a ketajin che echiri' ri QAJAWAL JEHOVÁ xuk'ut lo ri royowal chikij yey xeb'uya pa jun unimal k'axk'ob'ik lik xib'ib'al uwach.
04011034	Ek'u rub'i' la' la jun luwar xkojik e Kibrot-hataava, ma chiri' xemuq wi konoje ri tikawex lik e japjatel.
04011035	Chiri' k'ut Kibrot-hataava xeb'el wub'i ri tinamit yey xkimaj b'i kib'e k'a Hazerot, yey lik naj xekanaj chiri'.
04012001	Tek'uchiri' ri María yey ri Aarón e la' ek'o che ri luwar re Hazerot, xech'a't chirij ri Moisés ruma xk'uli' ruk' jun ixoq na aj ta Israel, ma rire aj Cusita.
04012002	Jewa' xkib'i'ij: «¿Xew b'ane ruk' ri Moisés kach'a't wi ri QAJAWAL JEHOVÁ? ¿Na ch'a'tinaq ta b'ane Rire quma ri'oj?» xecha'. Ek'u ri QAJAWAL JEHOVÁ xuta ri xkib'i'ij rike.
04012003	E ri Moisés e jun achi lik u'anom ch'uti'n che rib', ruch'uti'nal uk'u'x kik'ow uwi' chikiwa konoje rachijab' e k'o che ruwachulew.
04012004	Na jampatana ri QAJAWAL JEHOVÁ jewa' xub'i'ij chike ri Moisés, ri Aarón yey ri María: «Chixpeta ri'ix ix oxib' pa k'owi wa Tabernáculo» xcha', yey xeb'ek k'u koxchal chila'.
04012005	Ek'u ri QAJAWAL JEHOVÁ xqaj lo chupa ri jub'oraj sutz' yey xtak'i' chuchi' ri okib'al re ri Tabernáculo. Xeb'usik'ij k'u ri Aarón yey ri María yey kikab'ichal rike xeqib' apanoq.
04012006	Ri QAJAWAL JEHOVÁ jewa' xub'i'ij chike: «Chita wa' wa kamb'i'ij chiwe. Echiri' k'o juna q'alajisanel we'in chixo'lib'al ri'ix, Ri'in kanq'alajisaj taq k'utub'al we Ri'in chwach rire, yey pa wachik' kinch'a't wi ruk'.
04012007	No'j na jetala' kan'an ruk' ri wajchak Moisés, ma xew rire lik jusuk' uwach ruk'aslemal che ronoje ri nuchak.
04012008	Ma chiwachil Ri'in kinch'a't ruk' rire, yey ruk' ch'a'teem lik q'alaj kinch'a't ruk' rire, yey we chiwachil Ri'in kinch'a't ruk' rire, ¿Su'chak k'u ri' na xixi'ij ta iwib' che xixch'a't chirij?» xcha'.
04012009	Ek'u ri QAJAWAL JEHOVÁ lik xpe royowal chikij rike, yey xe'ek k'ut.
04012010	Ek'uchiri' ri sutz' xel chwi ri Tabernáculo, na jampatana ri María xk'oji' ri yab'il che ruti'jil ri lik k'ayew kutzirik, ronoje ru-cuerpo xu'ana saq uwach pacha' ri nieve. Ek'uchiri' ri Aarón xril ri María k'o wa' wa yab'il che,
04012011	jek'uwa' xub'i'ij che ri Moisés: «Ma'an ko la ri' wajaw, mojya la pa k'axk'ob'ik; ma echiri' xqa'an wa' na xqach'ob' ta raqan chi utz.
04012012	Maya la luwar che ri María jela' ku'an pacha' chi juna ak'a kaminaq chik kalaxik, ruma wa' wu'ti'jil na jinta ta chi uchak u'anom» xcha'.
04012013	Ek'u ri Moisés xutz'onoj che ri QAJAWAL JEHOVÁ jewa' xub'i'ij che: «Ma'an ko la ri' QAJAWAL JEHOVÁ, kunaj la ri María wo'ora» xcha'.
04012014	Jewa' xuk'ul uwach ri QAJAWAL JEHOVÁ che ri Moisés: «We ta e ruqaw ri María ri xuchub'aj rupalaj, ri' kakanaj kan wuqub' q'iij ruq'ijol ruk'ix. Jela' k'u ri', chiwesaj b'i wuqub' q'iij chirij ri tinamit pa ix k'owi yey tek'uchiri' kik'ul tanchik» xcha'.
04012015	Jek'ula' ri María xesax b'i chupa ri tinamit wuqub' q'iij. Ek'u ri tinamit na xeb'el ta ub'i chiri' k'a echiri' ri María xtzelej tanchi kuk'.
04012016	Chwi k'u wa', e ri tinamit xeb'el b'i chiri' Hazerot yey xeb'e'uxlan k'a chupa ri luwar katz'intz'otik re Parán.
04013001	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
04013002	«Cheb'ataqa b'i jujun achijab' re ke'kik'ak'alej rulew re Canaán, ri kanya chike ri tinamit Israel; e keb'ataq b'i jujun chike ri k'o kiwach re chujujunal ja k'olib'al ke ri mutza'j e ralk'o'al kan ri Israel» xcha'.
04013003	E chirij ri xub'i'ij ri QAJAWAL JEHOVÁ che ri Moisés, ri xu'an chike e xeb'utaq b'i cha' xeb'el b'i pa ri luwar katz'intz'otik Parán. Konoje taq wa' wa'chijab' lik k'o kiwach chikixo'l ri tinamit Israel.
04013004	E kib'i' wa': Che ri mutza'j e ralk'o'al kan ri Rubén, e ri Samúa ruk'ajol ri Zacur.
04013005	Che ri mutza'j e ralk'o'al kan ri Simeón, e ri Safat ruk'ajol ri Horí.
04013006	Che ri mutza'j e ralk'o'al kan ri Judá, e ri Caleb uk'ajol ri Jefone.
04013007	Che ri mutza'j e ralk'o'al kan ri Isacar, e ri Igal ruk'ajol ri José.
04013008	Che ri mutza'j e ralk'o'al kan ri Efraín, e ri Oseas ruk'ajol ri Nun.
04013009	Che ri mutza'j e ralk'o'al kan ri Benjamín, e ri Palti ruk'ajol ri Rafú.
04013010	Che ri mutza'j e ralk'o'al kan ri Zabulón, e ri Gadiel ruk'ajol ri Sodi.
04013011	Che ri mutza'j e ralk'o'al kan ri José, wa' e pa qatzij wi pamilia re Manasés, e ri Gadi ruk'ajol ri Susi.
04013012	Che ri mutza'j e ralk'o'al kan ri Dan, e ri Amiel uk'ajol ri Gemali.
04013013	Che ri mutza'j e ralk'o'al kan ri Aser, e ri Setur ruk'ajol ri Micael.
04013014	Che ri mutza'j e ralk'o'al kan ri Neftalí, e ri Nahbi ruk'ajol ri Vapsi.
04013015	Che ri mutza'j e ralk'o'al kan ri Gad, e ri Geuel ruk'ajol ri Maqui.
04013016	E kib'i' wa' rachijab' xetaq b'i ruma ri Moisés re ke'kik'ak'alej rulew. E ri Oseas, uk'ajol ri Nun, rub'i' xukoj ri Moisés e Josué.
04013017	Xeb'utaq k'u b'i ri Moisés, re ke'kik'ak'alej rulew re Canaán, yey jewa' xub'i'ij chike: «Jix nab'e che ri luwar re Neguev, yey tek'uchiri' kixpaqi' che ruwi juyub'.
04013018	Chiwila chi utz ri u'anom ri luwar. Chiwila pe' we ri tikawex e k'o chiri' lik k'o kichuq'ab' o na jintaj, we lik e k'i o na e ta k'i;
04013019	chiwilape' rulew pa ejeqel wi, we utz o na utz taj, chiwila pe taq ri tinamit pa ejeqel wi, we ch'uqutal rij ruk' tapya o we na ch'uqutal ta rij ruk' tapya.
04013020	Yey chiwila pe ri kulew we chomilaj ulew, o na chomilaj ulew taj, we k'o taq che' chwach o na jintaj. Lik chichuq'ub'ej iwib', yey chik'ama lo k'ana rujiq'ob'alil re ruwa taq ulew» xcha chike. Xub'i'ij wa' ma chupa taq wa' wa q'iij e uq'ijol echiri' kamol ri nab'e uwach uva.
04013021	Ri kab'lajuj achijab' xepaqi'ik yey xe'kila rulew; xkijeq uk'ak'alexik che ri luwar katz'intz'otik re Zin k'a che ri Rehob, che ri okib'al re Hamat.
04013022	Xepaqi' che ri Neguev yey xeb'opon k'a Hebrón. Chiri' e jeqel wi ri Ahimán, ri Sesai yey ri Talmai, ri e ralk'o'al ri chak'awas Anac. Ri tinamit Hebrón wuqub' junab' xyak nab'e chwach ri tinamit Zoán re Egipto.
04013023	Xeb'opon chuchi' ri raqana' re Escol, chiri' k'ut xkiq'at wi jun nimalaj chuya'j re uva k'o uwach. E wa' wa jiq'ob'al e keb' xetelen lo re ruk' jun che', yey xkik'am lo granada yey ri jun chik jiq'ob'al higo.
04013024	E la' la jun raqana' xkikoj che Escol ruma ri chuya'j re uva k'o uwach xkiq'at chiri' raj Israel.
04013025	Ek'uchiri' rachijab' xkik'is 40 q'iij re xe'kila' rulew, xetzelej loq.
04013026	Xek'un k'u chwach ri Moisés, ri Aarón yey chikiwach ri tinamit Israel wa' chiri' Cades che ri luwar katz'intz'otik re Parán. Ek'u xkitzijoj chike, ronoje ri xe'kila' yey xkik'ut taq ri jiq'ob'al kuk'a'am loq re rulew.
04013027	Jenewa' xkitzijoj chike: «E ri'oj xojopon che rulew pa xojtaq wub'i la. Wa' pa qatzij wi lik chomilaj luwar ri kab'i'x che leche yey uwa'al kab' uwach ma lik k'o katijik; yey e ujiq'ob'alil uwach wa' quk'a'am loq.
04013028	No'j e ri tikawex e jeqel chila' lik k'o kichuq'ab'; e taq ri kitinamit lik e nima'q yey lik ch'uqutal kij ruk' tapya; yey xeqil ne chiri' taq ri ralk'o'al rachi chak'awas Anac.
04013029	Che ri luwar re Neguev e jeqel raj amalecita, che ruwi juyub' e jeqel raj hitita, raj jebuseo yey raj amorreo. Yey chuxo'lib'al ri mar yey ri nimaya' Jordán chiri' e jeqel wi raj cananeo» xecha'.
04013030	Ek'u ri Caleb xtaqan che cha' ketani' ri tinamit chwach ri Moisés, yey jewa' xub'i'ij: —Jo', chilij alaq, qamaja pakiq'ab' yey chu'ana qe'oj wa' wa tinamit, ma ri'oj más k'o qachuq'ab' chikiwach rike —xcha'.
04013031	No'j rachijab' ri e rachb'i'il ri Caleb, jewa' xkib'i'ij: —Na utz taj kojyakataj pa ch'a'oj chikij la jun tinamit, ma rike lik k'o kichuq'ab' chiqawach ri'oj —xecha'.
04013032	Yey chikixo'l k'u raj Israel xkijeq kakib'i'ij taq ch'a'teem na qatzij ta uwach chirij rulew xe'kila', jewa' kakib'i'ij: —E rulew xe'qila' e keb'ub'iq' taq ri tikawex chwach yey lik na utz taj ka'an jeqelem chila'. Konoje ri tikawex xeqilo e k'o chila' e winaq lik nima'q taq kaqan.
04013033	Yey xeqil ne chila' e nima'q taq achijab' e chak'awas, wa' e ralk'o'al kan ri Anac. E ri'oj e la' chikiwach rike oj pacha' chi raltaq ko sak', yey jela' u'anik kojkil ri'oj.
04014001	Ek'uchiri' konoje ri tinamit la' la jun aq'ab' xesik'inik yey lik xeb'oq'ik.
04014002	Konoje raj Israel xkijeq kakich'a'tib'ej ri Moisés yey ri Aarón. Konoje ri kik'iyal tikawex jewa' xkib'i'ij chike: «¡Tane xojkam kan chila' Egipto! ¡Tane kojkam chupa wa luwar katz'intz'otik!
04014003	¿Su'chak xojuk'am lo ri QAJAWAL JEHOVÁ wara re kojo'lkam pa ch'a'oj kuk' ri tzel keb'ilow qe'oj yey ke'kelaq'aj b'i ri qixoqilal yey ri qalk'o'al? ¡Laj utz we kojtzelej tanchi Egipto!» xecha'.
04014004	Yey jek'uwa' xkib'i'ij chikiwach rike: «Qakojo juna k'amal qawach yey chojtzelej Egipto» xecha'.
04014005	Ek'u ri Moisés yey ri Aarón xkiqasaj ri kipalaj k'a chwa rulew chikiwa konoje ri tinamit Israel.
04014006	Ek'u ri Josué ruk'ajol ri Nun yey ri Caleb ruk'ajol ri Jefone rike e kuk'il ri xekik'ak'alej ri luwar, xkirich'ij ri kiq'uu', wa' ke'eloq lik kab'ison kik'u'x.
04014007	Yey jewa' xkib'i'ij chike raj Israel: —Rulew xe'qak'ak'alej upa ¡e lik utzilaj ulew!
04014008	We ri QAJAWAL JEHOVÁ e kato'w qe ri'oj, e Rire kak'amaw b'i qe'oj chila', Rire kuya chiqe ri'oj ri pa qatzij wi lik chomilaj ulew kab'i'x che leche yey uwa'al kab' uwach ma lik k'o katijik;
04014009	E uwa'riche mi'an ititz'itikil chirij ri QAJAWAL, yey mixi'ij iwib' chike ri winaq e jeqel chupa la' la tinamit, ma na jinta uk'ayewal kaqach'ij kichuq'ab', Ri QAJAWAL JEHOVÁ na jinta kuk' rike, no'j ri QAJAWAL JEHOVÁ k'o quk' ri'oj, mixi'ij iwib' chike —xecha'.
04014010	Ek'u konoje ri tinamit xkich'a'tib'ej kaki'an pab'aj ri Josué yey ri Caleb. No'j e k'u la' la joq'otaj wi xwinaqir k'u ruwonib'al ruchomalil ri QAJAWAL JEHOVÁ chupa ri Tabernáculo, e la' chikiwach konoje ri tinamit Israel.
04014011	Yey ri QAJAWAL JEHOVÁ jewa' xub'i'ij che ri Moisés: —¿Jampa kakoq'otaj wa' wa tinamit e la' kakik'aq b'i nuq'iij? ¿Jampa kakoq'otaj e la' na kakikoj ta ri nuchuq'ab', tob' lik sa'ch taq ri k'utub'al nu'anom Ri'in chikiwach?
04014012	Ek'u Ri'in kantaq b'i jun yab'il re kamik uwach pakiwi', cha' na keb'ok ta chupa ri luwar nub'i'im chike; no'j ri'at kan'an jun nimalaj tinamit chawe yey más kak'oji' achuq'ab' chikiwa rike —xcha'.
04014013	Ek'u ri Moisés jewa' xuk'ulub'ej che ri QAJAWAL JEHOVÁ: —¡Ma'an la ri' la' QAJAWAL JEHOVÁ! Ma Rilal ruk' ri chuq'ab' la xeb'esaj lo la wa tinamit chila' Egipto. Yey we xkita k'u rike wa' wa ka'aj la ka'an la,
04014014	e kakitzijoj k'u ri' chike raj Canaán; yey rike kitom chik e rilal QAJAWAL JEHOVÁ, k'o rilal chiqaxo'lib'al ri'oj, rilal kak'ut ib' la chiwachil, yey ri sutz' e la k'o paqawi'. E ri paq'iij e la' kanab'ej la chiqawach chupa ri jub'oraj sutz', yey ri chaq'ab' e la' k'o la quk' chupa ri jub'oraj q'aaq' k'o paqawi'.
04014015	Jek'ula', we kakamisaj la ri tinamit Israel e la' xa pa julaj, e ruk'iyal tinamit kitom ri 'anom la jewa' kakib'i'ij:
04014016	“Ri KAJAWAL JEHOVÁ ke rike na xuch'ij taj xeb'ukoj b'i ri tinamit che ri luwar ujikib'am kuya chike yey ruma wa' xeb'ukamisaj chupa ri luwar katz'intz'otik” kecha'.
04014017	Ek'u wo'ora QAJAWAL JEHOVÁ, q'alajisaj la ri nimalaj chuq'ab' la, jela' pacha' ri b'i'tisim la.
04014018	Ma jewa' b'i'im la: “E Ri'in lik kinmayin che uk'utik ri woyowal yey k'o unimal utzil nuk'u'x jikil uwach; e lik kankuy imak ri'ix. Tob' k'u Ri'in nujikib'am uwach, e kanq'il ri ralk'o'al, rumamaxel, ruxikin umamaxel yey ruxmut umamaxel juna achi o juna ixoq ruma ri makuninaq” kacha la.
04014019	Ruma k'u ri nimalaj rutzil k'u'x la, kuyu la kimak wa' wa tinamit, ma lik k'utum la runimal k'axna'b'al k'u'x la kuk' wa' wa tinamit chwi xojel lo Egipto k'a wo'ora —xcha'.
04014020	Ek'u ri QAJAWAL JEHOVÁ xuk'ul uwach che ri Moisés: —Utz ri', Ri'in nukuyum chi kimak ma ri'at xatz'onoj chwe.
04014021	No'j Ri'in In k'aslik, lik kanjikib'a' uwach ri nuch'a'teem chupa ri nub'i' yey ruma eta'matal uwach runimal nuchomalil che ronoje ruwachulew.
04014022	Kanjikib'a' k'u uwach wa' chawe: Na jinta junoq chike ri iliyom re ri nuchuq'ab' yey ri k'utub'al re ri nuchuq'ab' chila' Egipto, yey ri eb'iliyom ronoje wa' chupa ri luwar katz'intz'otik; wa' e taq ri xkik'am nupa lajuj (10) laj yey lik na xkikoj ta nutzij,
04014023	na jinta k'u junoq chike rike kok chwach rulew ri ximb'i'tisij chike ri kichu-kiqaw; na jinta junoq chike kopon chila', ma lik xkik'aq b'i nuq'ij.
04014024	No'j ri wajchak Caleb, ri uk'utum jun chomilaj b'inik silab'ik, yey ruma lik ujikib'am uk'u'x wuk'; e rire kank'am b'i k'a chila' pa ri xopon wi, yey junam kuk' ri ralk'o'al kakanaj kan pakiq'ab' rulew.
04014025	Ek'u wo'ora chixtzelejoq yey mixik'ow pa ek'o wi raj amalecita yey raj cananeo e jeqel che ruwaraqan taq'aj, e ri chwe'q e ri'ix chimaja b'i ri b'e ke'ek che ri Mar Kaq —xcha'.
04014026	Ri QAJAWAL JEHOVÁ xch'a't tanchi ruk' ri Moisés yey ri Aarón, jewa' xub'i'ij chike:
04014027	«¿K'a jampa lo e la' kenukuy wa tinamit na jinta kisuk'likil ma lik kech'a't chwij? Nutom chi ri ch'a'tib'enik kaki'an raj Israel chwij.
04014028	Ruma wa', e Ri'in ri IWAJAWAL JEHOVÁ ri k'aslik, kanjikib'a' uwach ri nuch'a'teem chupa ri nub'i', ma kanya k'u rajil uk'axel chike e chirij ri ch'a'tib'enik ki'anom chwij.
04014029	Chupa wa' wa luwar katz'intz'otik, kateli' kan ri cuerpo iwe ri'ix. Konoje ri xeb'ajilaxik, wa' e ri paqal kiwach pa veinte (20) junab' chike ri e ch'a'tinaq chwij, kekam kanoq.
04014030	Na jinta junoq chiwe kok chwa rulew, ri lik xinkijib'a' uwach kanya chiwe. Xew k'u keb'ok ri Caleb ruk'ajol ri Jefone yey ri Josué ruk'ajol ri Nun.
04014031	No'j e k'u ri iwalk'o'al ri'ix keb'ok b'i, ri xib'i'ij chike e keb'eleq'ax b'i kuma ri tzel keb'ilow iwe. E ri iwalk'o'al ri'ix lik kaketa'maj rulew ri xkik'aq b'i uq'iij ri ichu-iqaw.
04014032	Ek'u ri'ix ix nima'q chik kateli' kan ri-cuerpo chupa wa' wa luwar katz'intz'otik echiri' kixkamik.
04014033	Yey ri iwalk'o'al ri'ix aj Israel e la' keb'in che ri luwar, kakichajij b'exex che wa luwar 40 junab'. Jek'ula' rike e ketojow re ri mak iwe ri'ix, k'a echiri' kixkam na iwonoje ri ix nima'q che wa' wa luwar katz'intz'otik.
04014034	Jela' pacha' ruq'ijol xuk'am b'i ri b'enam chila' Canaán, 40 q'iij, jenela' 40 junab' loq kuk'am b'i ri tojob'al mak, wa' ke'eloq ku'ana jun junab' ri jun q'iij xe'ki'ana rike chila'. Jek'ula' kiweta'maj ri'ix sa' ri kik'ulumaj echiri' ri'ix kixyakataj chwij Ri'in» Jela' xub'i'ij ri QAJAWAL JEHOVÁ chike.
04014035	Ek'u ri QAJAWAL JEHOVÁ xub'i'ij tanchi chike: «E Ri'in, ri IWAJAWAL JEHOVÁ iwe'ix kimb'i'n wa': Jek'ula' kan'an chike wa' wa tinamit na jinta chi k'ana kisuk'likil. Che wa' wa luwar katz'intz'otik kek'is wi, na jinta chi junoq kak'asi' kanoq» xcha'.
04014036	Ek'u rachijab' xeb'utaq b'i ri Moisés re ke'kik'ak'alej upa rulew re Canaán, echiri' xetzelej loq kuma rike konoje ri tinamit, xech'a't chirij ri Moisés yey chirij ri luwar pa xeb'opon wi;
04014037	E taq wa' wa'chijab' xech'a'tib'en chirij ri luwar, chupa la' la joq'otaj xekam chwa ri QAJAWAL JEHOVÁ ruma jun yab'il na kakunutaj ta chik.
04014038	No'j ri Josué ruk'ajol ri Nun yey ri Caleb ruk'ajol ri Jefone, xew rike xek'asi' chike la' la'chijab' ri xeb'opon che uk'ak'alexik ri luwar.
04014039	Echiri' ri Moisés xub'i'ij ronoje wa' wa ch'a'teem chike ri tinamit Israel, e rike lik xeb'uchap b'iis ruma.
04014040	Chuka'm q'iij k'ut xewa'lij b'i lik anim tan, yey xepaqi' che ruwi' taq juyub'; yey jewa' xkib'i'ij: —Jo' ri', kojpaqi' che ri luwar ub'i'tisim ri QAJAWAL JEHOVÁ chiqe, ma pa qatzij wi ri'oj oj makuninaq —xecha'.
04014041	Ri Moisés jewa' xub'i'ij chike: —¿Su'chak kipalajij utzij ri QAJAWAL JEHOVÁ? ¡La' la kich'ob' raqan na kixel ta utz ruk'!
04014042	Mi'an la', mixpaqi' che ruwi taq juyub', ma ri QAJAWAL JEHOVÁ na jinta iwuk' ri'ix. Yey jela' ri tzel keb'ilow iwe ri'ix, kixkikamisaj.
04014043	Ma taq raj amalecita yey taq raj cananeo chiri' e jeqel wi, rike kakich'ij ichuq'ab' re kixkikamisaj yey ruma ri xik'aq b'i uwa uq'iij ri QAJAWAL JEHOVÁ, Rire na jinta iwuk' wo'ora —xcha chike.
04014044	No'j wa' wa'chijab' e xki'an ri kakaj rike, ma xeb'el b'i che ruwi juyub'. Tob' ri Moisés yey ri Kaxa re ri Tzij re ri QAJAWAL JEHOVÁ na xesilab' ta chiri' che ri luwar pa e k'owi.
04014045	Ek'u taq raj amalecita yey taq raj cananeo ri e jeqel che ruwi juyub', xeqaj loq yey lik xki'an k'ax chike taq raj Israel; yey xekoqotaj lo k'a che ri luwar re Horma.
04015001	Ek'u ri QAJAWAL JEHOVÁ xch'a't ruk' ri Moisés yey jewa' xub'i'ij che:
04015002	«Ch'a'ta kuk' ri tinamit Israel yey jewa' chab'i'ij chike: We xixok chupa rulew kanya chiwe pa kixjeqi' wi,
04015003	echiri' kiya taq iqasa'n kamuyuy ruxlab' re kaporox chinuwach Ri'in in IWAJAWAL JEHOVÁ iwe'ix, e taq wa' ri kiya'o: Awaj chinuwach Ri'in re kaporoxik, e pacha' juna chikop o juna b'exex re kakamisaxik re ki'an ri iya'om ichi' che, o qasa'n re kel lo chupa ri iwanima' kiya'o, o qasa'n re juna nimaq'iij ki'an chupa ri junab'. E taq wa' wa'waj utz kik'am che ri ichikop o chike ri ib'exex yey chike taq ri ikaprux ri'ix.
04015004	Ek'u ri kaya'w wa' wa qasa'n chinuwach Ri'in, kuk'am lo puwi', wo'ob' (5) libra re chomilaj harina yey yoq'om upa ruk' jun litro re aceite.
04015005	Chujujunal q'apoj b'exex ma' re kaya' chinuwach Ri'in re kaporoxik o re kakamisaxik, chirajawaxik kaya' pa qasa'n jun litro re vino.
04015006	Echiri' ri kakamisaj chinuwach Ri'in e jun b'exex ma', kaya'i' puwi' wa' wajxaqib' (8) libra re ri chomilaj harina yoq'om upa ruk' jun litro ruk' nik'aj re aceite.
04015007	Yey e ri kiq'ej puwi wa', e jun litro ruk' nik'aj re vino, ek'u jun qasa'n ri' wa' lik kuk'ul nuk'u'x Ri'in In IWAJAWAL JEHOVÁ iwe'ix.
04015008	We ri kaya'i' chinuwach Ri'in e jun toro re kaporoxik o re kakamisaxik, yey we e re ki'an ri iya'om ichi' che o re qasa'n re utzil k'oleem chinuwach Ri'in,
04015009	ri' junam ruk' ri toro kaya'i' b'i wo'lajuj (15) libra re chomilaj harina, yoq'om upa ruk' ka'ib' (2) litro re aceite.
04015010	Yey ri kaya' ruk' wa'; e keb' litro re vino, ek'u taq qasa'n ri' wa' poroom pa q'aaq' lik kuk'ul nuk'u'x Ri'in in IWAJAWAL JEHOVÁ iwe'ix.
04015011	Jek'ula' ka'ani' che echiri' kiya juna qasa'n re toro, o juna b'exex ma', o juna q'apoj b'exex o juna ralko kaprux.
04015012	Chujujunal awaj kaya'ik, kaya'i' ri qasa'n rachb'ilam, e chirij wi ri kik'iyal rawaj.
04015013	Konoje raj Israel, jela' u'anik kaki'an ri kiqasa'n echiri' kakiporoj chinuwach, ma wa' wa qasa'n e lik kuk'ul nuk'u'x Ri'in.
04015014	We k'o junoq na aj ta Israel jeqel iwuk', o laj xa ik'owel, karaj kuya uqasa'n poroom lik kuk'ul nuk'u'x Ri'in, ri' e ku'an ronoje janipa ri xintaqan che ki'an ri'ix yey wa' kaki'ano e chirij taq ri kilema'j keb'ik'owik.
04015015	Xa jun uwach ri taqanik katiki' kanoq chiwe ri'ix ix aj Israel yey chike ri na e aj ta Israel e k'o iwuk', ma jela' keb'u'an raj Israel yey ri na e aj ta Israel chinuwach Ri'in. Wa' kakanaj kanoq chike riwalk'o'al e chirij taq ri kilema'j ketajin loq.
04015016	Ri pixab'anik, ri tzij q'atital chik, xa jun uwach iwe ri'ix ix aj Israel yey ke ri na e ta aj Israel» xcha'.
04015017	Xch'a't ri QAJAWAL JEHOVÁ ruk' ri Moisés yey jewa' xub'i'ij che:
04015018	Chab'i'ij chike raj Israel wa': Echiri' ixokinaq chi ri'ix chila' chupa ri luwar pa kixink'am wub'i,
04015019	yey kijeq kitij ruwach rujiq'ob'alil ri trigo elinaq lo che ruwu'lew chila', chirajawaxik wi che wa' kiya iqasa'n.
04015020	Jek'ula' pacha' echiri' kiya chwe Ri'in ri nab'e uwach ri trigo ch'ayitalik, jek'ula' ri' ki'an che ri nab'e q'oor ki'an pam che; e ki'an jun qasa'n re pam we Ri'in.
04015021	E nab'e qasa'n wa' kiya chwe Ri'in che ri q'oor re ri trigo, wa' xaqi ki'ano e chirij taq ri kilema'j ri iwalk'o'al.
04015022	K'axtaj kixtzaq chupa ri mak na u'anikil taj ki'ano, ruma kik'ow chik'u'x ru'anik wa' wa taqanik, ri xinya chawe ri'at Moisés,
04015023	wa' ke'eloq e ronoje ri taqanik we Ri'in ri xinya chiwe ruma ri Moisés chwi lo ri q'iij echiri' xya'i' chikiwach ri kilema'j ri iwalk'o'al re kaki'ano.
04015024	We konoje ri tinamit xki'an ri mak e la' na u'anikil taj xki'ano, ri' kakiya jun toro re kaporoxik, wa' lik kuk'ul nuk'u'x Ri'in. Wa' karachb'ilaj ri qasa'n re ri chomilaj harina yey ri vino, e chirij ri kub'i'ij ri in taqaninaq che yey karachb'ilaj ne jun kaprux ma' re kakamisax chinuwach Ri'in re tojob'al re ri mak.
04015025	Tek'uchiri' raj q'atisan qasa'n e kuya chinuwach Ri'in rawaj kakamisaxik re tojob'al re ri mak ke konoje ri tinamit Israel yey jela' kankuy kimak; ma e jun mak na u'anikil taj xki'ano yey ruma xkiya ne ri kiqasa'n poroom pa q'aaq' yey taq rawaj xkikamisaj chinuwach Ri'in re ri josq'inik re ri kimak.
04015026	Ek'u Ri'in kankuy kimak konoje raj Israel yey ri na e ta aj Israel, ma konoje xki'an ri mak na u'anikil taj xki'ano.
04015027	We e la' xa jun tikawex ri na u'anikil taj xmakunik, e rawaj kukamisaj chinuwach Ri'in re tojob'al re rumak e jun kaprux ati', jun junab' k'o che.
04015028	E raj q'atisan qasa'n e kukamisaj rawaj re tojob'al re ri mak na u'anikil taj x'anik, ek'u Ri'in kankuy umak.
04015029	E wa' wa pixab'anik puwi ri na u'anikil taj xmakunik, xa jun uwach chike ri aj Israel yey chike ri na e ta aj Israel e jeqel chixo'lib'al ri'ix.
04015030	No'j e k'u ri tikawex lik u'anikil wi kamakunik tob' aj Israel o na aj ta Israel, e ku'an ri kuk'aq b'i uq'iij ri QAJAWAL JEHOVÁ, ri' la' la tikawex asu kiwesaj b'i chixo'lib'al ri'ix.
04015031	Jela' ka'an che ruma xuk'aq kan uq'iij ri nutaqanik Ri'in yey na xukoj ta nutzij. Wa' wa tikawex asu kesax b'i chikixo'l ri nutinamit yey kareqelej rumak ruma wa'.
04015032	Echiri' raj Israel e k'o che ri luwar katz'intz'otik, xkiriq jun achi e la' kutzukuj usi' chupa ri sábado ri q'iij re uxlanib'al.
04015033	Ri xeriqow re wa' wa'chi, xkik'am b'i chwa ri Moisés yey ri Aarón yey chikiwa konoje ri tinamit.
04015034	Xkiya k'u chi presoyil, ma na keta'am taj sa' ri ka'an che wa' wa'chi.
04015035	Ek'u ri QAJAWAL JEHOVÁ jewa' xub'i'ij che ri Moisés: «E wa' wa'chi jikil uwach kakamisaxik; chik'ama b'i chirij ri tinamit yey kikamisaj pab'aj» xcha'.
04015036	Konoje k'u ri tinamit xkesaj b'i rachi chirij ri tinamit, xki'an pab'aj yey xkamik jela' pacha' ri xub'i'ij ri QAJAWAL JEHOVÁ.
04015037	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04015038	«Chab'i'ij chike ri tinamit Israel: E ri'ix yey ri iwalk'o'al kuk' taq ri kilema'j ketajin loq, lik chirajawaxik wi ki'an uchiy ruchi' ri iq'uu'. Chutza'm wu'chiy kikoj kordoon asuul katzu'nik.
04015039	Kak'oji' k'u wa' wa chiy che ri iq'uu', jek'ula' echiri' kiwil wa', e kak'un chik'u'x ri lik chirajawaxik e ki'ano janipa ri kub'i'ij ri nutaqanik Ri'in yey na e ta kitaqej ri irayinik ri'ix yey ri karil taq riwach ri kixuk'am b'i pa mak.
04015040	Jek'ula' e kak'un chik'u'x yey ki'an ronoje ri nutaqanik Ri'in, ma jela' e kixu'an jun tinamit loq'olaj iwach.
04015041	In Ri'in IWAJAWAL JEHOVÁ, ri DIOS iwe'ix, ri xesan lo iwe chila' Egipto, cha' kinu'an ri DIOS iwe ri'ix. Ri'in in IWAJAWAL JEHOVÁ, ri DIOS iwe'ix» xcha'.
04016001	K'o k'u jun levita Coré rub'i' uk'ajol ri Izhar, mamaxel re ri Coat yey uxikin mamaxel re ri Leví; yey oxib' achijab' chik, ri Datán, yey ri Abiram, wa' eb'uk'ajol ri Eliab yey ri On uk'ajol ri Pelet; e wa' wi'ke e ralk'o'al kan ri Rubén yey xekimol kichi' ri tikawex.
04016002	Xeyakataj k'u chirij ri Moisés junam kuk' 250 achijab' aj Israel, rike e k'amal kiwach re ri tinamit, k'o kiwach chikiwach ri tikawex lik eta'matal kiwach che ri tinamit.
04016003	Xkimol k'u kib' chirij ri Moisés yey ri Aarón yey jewa' xkib'i'ij chike: —¡K'a wara k'u xojopon wi uk' alaq! Ma konoje ri tinamit e ya'tal puq'ab' ri DIOS re ku'an loq'olaj qawach, yey Rire k'o quk' qonoje ri'oj. ¿Su'chak xyakataj alaq re kak'am alaq kiwach ri tinamit re ri QAJAWAL JEHOVÁ? —xecha'.
04016004	Echiri' xuta wa' ri Moisés, xuqasaj rupalaj k'a chwa rulew.
04016005	Tek'uchiri' xch'aw che ri Coré yey chike konoje ri tikawex e ruk'a'am yey jewa' xub'i'ij chike: —Chwe'q kuk'ut ri QAJAWAL JEHOVÁ chinoq chiqe ri'oj e re Ri're, china ri ya'tal puq'ab' Rire yey e Rire ri kab'i'n re china ri ucha'om yey kuya k'u luwar ri' che cha' kaqib' chwach Rire.
04016006	Jek'uwa' chi'ana ri'ix: E ri'at Coré junam kuk' konoje rawachb'i'il, chik'ama taq lo ri porob'al incienso iwe'ix;
04016007	chwe'q k'ut chikojo rachiq'a'l, yey chik'aqa incienso puwi'. Chiya'a wa' chwa ri QAJAWAL JEHOVÁ. Yey e rachi kucha' ri QAJAWAL JEHOVÁ, e ri' ri ya'tal puq'ab' Rire. ¡E ri'ix aj levita, ix ri na kixkuyutaj ta chik! —xcha'.
04016008	Jewa' xub'i'ij ri Moisés che ri Coré: —Chita pe wo'ora ix ralk'o'al ri Leví:
04016009	¿Lik kami na jinta uwach wa' chiwach ri'ix, ri xu'an ri DIOS ke raj Israel chiwe ma ri'ix xixucha' chikixo'l konoje taq ri tikawex; cha' jek'ula' ri'ix ix k'o chunaqaj Rire, re ki'an ri chak re ri Tabernáculo yey ix k'o chikiwach ri tinamit cha' keb'inimaj rike?
04016010	Ri QAJAWAL JEHOVÁ, xraj chawe ri'at Coré yey chike ri jujun chik pamilia re Leví, cha' kixk'oji' chunaqaj Rire. ¿No'j e k'u wo'ora kirayij kixu'an ix aj q'atisan qasa'n?
04016011	Ek'u ri' ri'at yey ri xb'achok awuk' e chirij ri QAJAWAL JEHOVÁ ix ch'a'tinaq wi. Ma ¿sa' ruwach ri Aarón cha' kixch'a't chirij rire?
04016012	Tek'uchiri' ri Moisés xutaq kisik'ixik ri Datán yey ri Abiram ri eb'uk'ajol ri Eliab. No'j e k'u rike jewa' xkik'ul uwach: —Na kaqaj taj koje'ek pa k'owi ri Tabernáculo —xecha'.
04016013	¿Lik b'ane na iil ta uwach chiwach rilal ri xojesaj lo la, che jun tinamit lik k'o katij chupa ma kab'i'x che leche yey uwa'al kab' uwach. Yey xa re kojo'lkamisaj la che wa' wa luwar katz'intz'otik? ¿Y ka'aj ne la ku'an lal taqanel paqawi' ri'oj?
04016014	E rilal Moisés, na riqom ta la su'anik kojokisaj b'i la che ri luwar lik k'o katij chupa, ri kab'i'x che leche yey uwalkab' uwach yey na ya'om ta ne la chiqe ulew yey tiko'n re uva. ¿Ka'aj kami rilal kojsokosa' la ri'oj? Ja'i, na koje'ek taj —xecha'.
04016015	Ek'u ri Moisés lik xpe royowal che wa', yey jewa' xub'i'ij che ri QAJAWAL JEHOVÁ: —¡Mak'ul la ri kiqasa'n! Ma ri'in na jinta k'o wesam chike. Tob' ta ne xa juna b'uru na nuk'amom ta chike, na jinta ne k'o nu'anom ri'in chike —xcha'.
04016016	Tek'uchiri' xub'i'ij ri Moisés che ri Coré: —Ek'u ri'at, kuk' konoje ri eb'achokom awuk' junam ruk' ri Aarón kixpe chwe'q chwa ri QAJAWAL JEHOVÁ.
04016017	Chijujunal k'ut e kiwuk'a'aj ri porob'al incienso yey kiya incienso chupa, chijujunal k'ut kixqib' chwa ri QAJAWAL JEHOVÁ; chi ronoje wa' ku'ana lo 250 chi porob'al incienso. Ri'at Coré yey ri Aarón, chijujunal kiwuk'a'aj ri porob'al incienso iwe'ix.
04016018	Jek'ula' chikijujunal wa' wachijab', ruk' ri porob'al ki-incienso xkikoj rachiq'a'l chupa, xkijopij incienso puwi' yey xek'oji' chuchi' ri okib'al re ri Tabernáculo re Molob'al ib'; junam ruk' ri Moisés yey ri Aarón.
04016019	Ri Coré umolom chi kichi' ri tinamit eb'uchokom ruk', wa' e k'o che ri okib'al re ri Tabernáculo re Molob'al ib'. Tek'uchiri' runimal uchomalil ri QAJAWAL JEHOVÁ xwinaqir pakiwi' konoje ri tinamit.
04016020	Ri QAJAWAL JEHOVÁ xch'a't ruk' ri Moisés yey ri Aarón yey jewa' xub'i'ij chike:
04016021	—¡Chixel kuk' wa' wa tikawex, cha' Ri'in asu xa jumul kansach kiwach! —xcha'.
04016022	No'j rike xkiqasaj ri kipalaj k'a pulew yey jewa' xkib'i'ij che ri QAJAWAL JEHOVÁ: —¡Lal DIOS, Lal ri kaya'w la ri kik'aslemal konoje ri tikawex! ¿Kape kami oyowal la ri' kuk' konoje ri tinamit xa ruma rumak jun achi? —xecha'.
04016023	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04016024	—Chab'i'ij chike ri tinamit, cheb'el che ri luwar pa k'owi ri kocho xa kakirik re ri Coré, ri Datán yey ri Abiram —xcha'.
04016025	Ri Moisés junam kuk' ri nimaq winaq re Israel xeb'ek pa e k'owi ri Datán yey ri Abiram.
04016026	Yey ri Moisés xch'a't kuk' ri tinamit, jewa' xub'i'ij chike: —Chixela chiri' pa e jeqel wi wa' wa'chijab' e aj makib', yey michap ne ri b'itaq ke, ma k'axtaj kixkam junam kuk' rike ruma ri kimak —xcha'.
04016027	E ri tinamit xeb'el chiri' pa k'owi ri kocho ri Coré, ri Datán yey ri Abiram. E ri Datán yey ri Abiram xeb'el lo che ri okib'al re ri kocho junam kuk' ri kixoqilal yey ri kalk'o'al.
04016028	Yey ri Moisés jewa' xub'i'ij chike: —Ruk' wa' kanq'alajisaj chiwach e ri QAJAWAL JEHOVÁ ri xtaqaw lo we ri'in re kan'an taq wa'. Na kan'an ta xa pa we ri'in.
04016029	We wa'chijab' kok lo saqil kamik chike, jela' pacha' ri kikamik konoje ri tikawex; ri' ke'eloq na e ta ri QAJAWAL JEHOVÁ taqayom lo we'in.
04016030	No'j we ri QAJAWAL JEHOVÁ k'o ri karaj kuk'utu yey we ku'an che rulew cha' kajaqataj upa, yey e lama'm k'u rike kemuqutaj b'i chupa, e la' chi kik'aslikil junam ruk' rub'itaq ke; kiweta'maj k'u ri' ri'ix e wa'chijab' xki'an kititz'itikil chirij ri QAJAWAL JEHOVÁ —xcha'.
04016031	Maji chik ri Moisés xuk'is ub'i'xikil wa'; e rulew pa ri e tak'al wi wa'chijab' xaqik'ate't xjaqataj upa,
04016032	yey e lama'm xemuqutaj b'i chupa ri rujulil rulew; wa' e konoje rachijab' ri xeb'uchok ri Coré, junam kuk' ri kipamilia yey rub'itaq ke.
04016033	Konoje k'u rike ruk' rub'itaq ke, e la' chikik'aslikil xemuqutaj b'i chupa rulew, yey xesach chikixo'lib'al ri tinamit.
04016034	E raj Israel e k'o chikinaqaj echiri' xkito kesik'inik, rike xeb'animajik, jewa' kakib'i'ij: «K'axtaj kojumaj ri'oj rulew jaqitajinaq upa yey jela' kojub'iq' b'i» xecha'.
04016035	Yey e k'u ri QAJAWAL JEHOVÁ na jampatana xutaq lo q'aaq' yey xuk'is kiwach ri 250 achijab' kakiporoj incienso.
04016036	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04016037	«Chataqa ri Eleazar, ruk'ajol ri Aarón, cha' karesaj taq ri porob'al incienso chuxo'lib'al ri q'aaq' kareprotik yey chuk'aqa pan naj ri rachiq'a'l k'o chupa, ma wa' ya'tal panuq'ab' Ri'in.
04016038	Yey e taq wa porob'al ki-incienso wa'chijab' ri xekam ruma ri kimak, chi'ana lámina che, re kich'uq rij raltar ruk', ma wa' ya'tal panuq'ab' Ri'in ruma ri incienso xya' chupa yey wa' e jun k'utub'al chike raj Israel» xcha'.
04016039	Ri Eleazar raj q'atisan qasa'n, xuk'am b'i taq ri porob'al incienso re bronce, wa' e taq ri xkichapab'ej rachijab' xek'atik, yey xu'an lámina che re xch'uqub'ex rij raltar re ri Tabernáculo.
04016040	Wa' e jun kuxtab'al chike raj Israel, na utz taj we junoq na e ta kuk'il ri e ralk'o'al ri Aarón kaqib' chwa ri QAJAWAL JEHOVÁ re kuporoj incienso, ma ri' jela' kuk'ulumaj pacha' ri xkik'ulumaj ri Coré kuk' taq rachijab' xeb'uchok ruk'. Wa' e pacha' ri ub'i'im chi ri QAJAWAL JEHOVÁ chi uchi' ri Moisés.
04016041	Chuka'm q'iij, konoje ri tinamit Israel xkijeq kech'a'tib'en tanchi chirij ri Moisés yey ri Aarón yey jewa' xkib'i'ij: «¡E ralaq e katajin alaq che kikamisaxik ri tinamit re ri QAJAWAL JEHOVÁ!» xecha'.
04016042	Ek'uchiri' ri tinamit xkimol kib' chikij ri Moisés yey ri Aarón, wa' xetzu'n pan pa k'owi ri Tabernáculo re Molob'al ib' yey xkilo e ri sutz' xuch'uq ruwi' yey xilitaj k'u runimal uchomalil ri QAJAWAL JEHOVÁ.
04016043	Ek'u ri Moisés yey ri Aarón xeqib' chwach ri Tabernáculo re Molob'al ib'.
04016044	Yey ri QAJAWAL JEHOVÁ jewa' xub'i'ij che ri Moisés:
04016045	«¡Chixela kuk' wa tikawex, cha' Ri'in asu kansach kiwach xa pa joq'otaj!» xcha'. No'j rike xexuki' k'a chwa rulew.
04016046	Yey ri Moisés jewa' xub'i'ij che ri Aarón: «Chak'ama lo ri porob'al incienso, chakojo rachiq'al chupa che ri k'o puwi raltar yey chajopij incienso puwi'; jat k'ut pa e k'owi ri tinamit yey chakamisaj rawaj re tojob'al re ri kimak chwa ri QAJAWAL JEHOVÁ, ma ri royowal kaqa'w chi pakiwi' yey ri k'axlaj yab'il ya xpe pakiwi' rike» xcha'.
04016047	Ri Aarón xuk'am ri porob'al incienso, jela' pacha' ri xub'i'ij ri Moisés che yey kajumumik xe'ek chikixo'lib'al ri tinamit; ma ri k'axlaj yab'il kamik uwach ya xujeq chupa ri tinamit. Ek'u ri Aarón xujopij ri incienso chupa ri rachpom yey xukamisaj rawaj re tojob'al re ri kimak ri tinamit chwa ri QAJAWAL JEHOVÁ.
04016048	Tek'uchiri' xtak'i' chikixo'lib'al ri ekaminaq yey ri e k'aslik yey jela' xtani' ri kamik katajinik.
04016049	E konoje ri xekam che la' la k'axlaj yab'il kamik uwach, e 14,700 chi tikawex yey na e jinta pa kajlib'al ri xekam ruma rutitz'itikil ri Coré.
04016050	Ek'uchiri' ri k'axlaj yab'il kamik uwach tani'naq chik, ri Aarón xtzelej tanchi che ri okib'al re ri Tabernáculo re Molob'al ib' pa k'owi ri Moisés.
04017001	Tek'uchiri' wa', ri QAJAWAL JEHOVÁ xch'a't ruk' ri Moisés yey jewa' xub'i'ij che:
04017002	«Chab'i'ij chike raj Israel kik'ama lo kab'lajuj (12) b'ara re che', jujun b'ara chikijujunal ajwach re ri ja k'olib'al re ri kiqaw pa kipeteb'em wi raj Israel. Wa' ku'ana lo kab'lajuj chi b'ara. Yey ek'u ri'at katz'ib'aj ri kib'i' chirij ri kib'ara chikijujunal.
04017003	Chirij ri b'ara ke ri mutza'j e ralk'o'al kan ri Leví e katz'ib'aj rub'i' ri Aarón, ma chirajawaxik wi k'o jun b'ara chujujunal pamilia re kan ri kiqaw.
04017004	Wa' wa b'ara kaya chupa ri Tabernáculo re Molob'al ib', chwach ri Kaxa re ri Tzij, wa' e pa kank'ut wi wib' Ri'in chiwach ri'ix.
04017005	Ek'u rub'ara ri jun achi ri kancha' Ri'in, kel lo utux. Jek'ula' e kank'isb'ej uwach ronoje ri ch'a'tib'enik ka'an chiwij ri'ix» xcha'.
04017006	Ri Moisés xch'a't k'u kuk' raj Israel, yey chikijujunal ri e k'amal kiwach xya'i' jun b'ara chike, wa' e lo kab'lajuj. Ri ke'elawi e jun b'ara chujujunal kab'lajuj mutza'j e ralk'o'al kan ri Israel. Chuxo'lib'al wa' k'o ri b'ara re ri Aarón.
04017007	Ri Moisés xuya taq ri b'ara chwa ri QAJAWAL JEHOVÁ chupa ri Tabernáculo.
04017008	Ek'u ri chuka'm q'iij, echiri' ri Moisés xok chupa ri Tabernáculo, chiri' pa k'owi ri Kaxa re ri Tzij; ri xrilo e rub'ara ri Aarón ¡elinaq lo utux, elinaq lo uxaq, k'o ukotz'i'jal yey uya'om uwach almendro lik q'an chik!
04017009	Ek'u ri Moisés xresaj b'i ronoje ri b'ara k'o chwach ri QAJAWAL JEHOVÁ yey xuk'ut chikiwa ri tinamit Israel. Yey chikijujunal raj k'amal wach xkik'am b'i ri kib'ara.
04017010	Ek'u ri QAJAWAL JEHOVÁ jewa' xub'i'ij che ri Moisés: «Chaya'a tanchi ri b'ara re ri Aarón chwach ri Kaxa re ri Tzij yey wa' kak'oji' chiri' na jinta utaqexik. Ma wa' e jun k'utub'al chike ri tinamit e titz'itaq re Israel. Jek'ula' kak'is uwach ri ch'a'tib'enik kaki'an chwij Ri'in, cha' na kekam taj» xcha'.
04017011	Ri Moisés jela' xu'ano pacha' ri xub'i'ij ri QAJAWAL JEHOVÁ che.
04017012	Ek'u ri tinamit Israel jewa' xkib'i'ij che ri Moisés: «¡Ri'oj katajin qakamik! ¡Oj sachinaq! ¡Qonoje k'u ri' kojkam na!
04017013	Ma xa tob' china k'u ri kaqib' chwach ri Tabernáculo re ri QAJAWAL JEHOVÁ, ri' kakamik. ¿Kojk'is nawi ri' qonoje?» xecha'.
04018001	Tek'uchiri' ri QAJAWAL JEHOVÁ jewa' xub'i'ij che ri Aarón: «E ri'at, kuk' taq rak'ajol yey konoje ri ja k'olib'al re kan ri kiqaw ri mutza'j e ralk'o'al kan ri Leví; kiweqelej ri'ix ri na utz ta uwach ka'ani' chirij taq ri k'o chupa ri Tabernáculo yey ri na utz ta uwach ka'ani' chirij ri uq'atisaxik qasa'n.
04018002	Chirajawaxik k'ut e taq ri jujun chik mutza'j e ralk'o'al kan ri Leví, pa at petinaq wi ri'at kepe awuk' re katkito'o. Jela' chatkito'o' ri'at yey taq rak'ajol che ri chak ka'an chupa ri Tabernáculo.
04018003	E rike kekanaj paq'ab' re keb'ataqo che taq ri chak ka'ano yey rike kakichajij ri Tabernáculo cha' jela' na kok tub'i xa tob' chinoq, tob' k'u rike na utz taj keqib' ruk' taq ri chapab'al ya'tal panuq'ab' Ri'in, na utz tane keqib' chunaqaj raltar, ma we e xki'an wa', ri' kekam rike yey kixkam ne ri'ix.
04018004	Ek'u keto'w awe ri'at che taq ri chak yey che ronoje ri karaj uchajixik che ri Tabernáculo re Molob'al ib', cha' jela' na kok tub'i xa tob' chinoq.
04018005	Ma e k'u ri'at Aarón yey rak'ajol ix kixchajin re ri Loq'olaj Luwar yey raltar, cha' jela' na kok tub'i xa tob' chinoq che ri chak ka'an chwi raltar. Jek'ula' Ri'in na kape ta chi woyowal chikij ri tinamit Israel.
04018006	Ma ri'in xeb'enucha' riwatz-ichaq' raj levita chikixo'lib'al ri tinamit Israel. Yey rike e pacha' jun sipanik xeb'enuya chawe re kek'oji' piq'ab' ri'ix, cha' e kaki'an ri chak chupa ri Tabernáculo re Molob'al ib'.
04018007	No'j xew k'u ri'at yey taq rak'ajol kix'anaw re ri chakunik chupa ri Tabernáculo re kiq'atisaj qasa'n, ix kix'anaw re ri chak ka'an chwi raltar yey ri ka'an chupa ri Loq'olaj Luwar. E wa' wa chak e ri'ix kix'anaw re, ma Ri'in pacha' jun sipanik nuya'om piq'ab' ki'an wa' wa chakunem pa ri Tabernáculo. We k'o junoq chik ka'anaw re yey na iwachb'i'il taj, ri' kakamik» xcha'.
04018008	Ri QAJAWAL JEHOVÁ jewa' xub'i'ij che ri Aarón: «Ri'in nuya'om ne paq'ab' ri chajib'al re taq ri loq'olaj qasa'n kakik'am lo raj Israel chinuwach Ri'in. Ronoje ri qasa'n kakiya ri tinamit panuq'ab', kanya chawe ri'at yey chike taq rak'ajol ma wa' e taqal chiwe ri'ix. Wa' e jun taqanik katiki' kanoq.
04018009	Yey chawe ri'at taqal wi taq ri loq'olaj qasa'n ri na kaporox ta puwi raltar. Yey k'o awe'at che taq ri qasa'n kakik'am lo raj Israel, wa' e taq ri chomilaj harina, ronoje awaj kakamisax re tojob'al re ri mak yey taq rawaj kakamisax puk'axel ri mak keqelexik. Wa' wa kakiya ri tinamit chwe Ri'in, e lik loq'olaj taq uq'iij kaya' chawe ri'at yey chike taq rak'ajol.
04018010	E konoje rachijab' e k'o chixo'lib'al ri'ix utz kakitij taq wa' wa qasa'n. No'j e chirajawaxik wi kakitij chiri' chupa ri Tabernáculo, ma wa' wa qasa'n e lik loq'olaj uq'ij.
04018011	Yey awe ne ri'at, ke taq rak'ajol yey ke taq rami'al ejeqel awuk', ri loq'olaj qasa'n kayak chinuwach Ri'in echiri' kakiya ri tinamit Israel. Wa' e jun taqanik katiki' kanoq. China k'u chike rami'al-awalk'o'al utz keqib' chinuwach Ri'in, e ri' ri lik taqal che kutijo.
04018012	Yey kanya ne chawe ri'at ri nab'e uwach taq ujiq'ob'alil ri tiko'najik kakik'am lo raj Israel chinuwach Ri'in, wa' e ri lik choom che raceite, che ri k'ak' vino yey che ri trigo.
04018013	Jenela' ri nab'e uwach re ronoje tiko'n k'o che ruwu'lew kakik'am lo chwe Ri'in, wa' awe'at. China k'u chike rami'al-awalk'o'al ri utz kaqib' chinuwach Ri'in, e ri' ri lik taqal che kutijo.
04018014	Ronoje k'u ri kaya' panuq'ab' Ri'in kuma raj Israel ruma juna tzij kaki'ano, wa' awe'at.
04018015	Konoje k'u ralab'o e atzixelab' chike raj Israel, konoje ri nab'e kawaj keb'alaxik kakik'am lo chwe Ri'in, wa' awe'at. No'j chike ralab'o e atzixelab' yey ri nab'e kal taq rawaj na ketij taj, utz pakik'axel rike keloq' chwa pwaq, ke'elawi e pakik'axel wa' e kaki'an jun tojonik chiwe.
04018016	Echiri' ri ralko ala atzixel chike raj Israel k'o jun iik' che, ri tojonik kaki'an ruchu-uqaw puk'axel e keb' onza re saqapwaq, wa' e chirij ri pwaq kachapab'ex chupa ri Tabernáculo.
04018017	No'j e na utz taj kaya' pwaq puk'axel ri nab'e ral ri b'aka, ri nab'e ral ri b'exex yey ri nab'e ral ri kaprux: ma wa' e ya'tal panuq'ab' Ri'in. Kekamisax k'u ri' yey e ri kikik'el kamak'amo'x chwi raltar yey e ri kimanteki'il kaporoxik, wa' re qasa'n lik kuk'ul nuk'u'x Ri'in IWAJAWAL JEHOVÁ.
04018018	No'j ek'u awe'at ruti'jil rawaj, awe'at ruwu'k'u'x wa' e ri qasa'n kayak chinuwach Ri'in yey awe'at ri ra' puwikiq'ab'.
04018019	Ronoje ri qasa'n kakiya raj Israel chwe Ri'in, kanya k'u chawe ri'at, chike taq rak'ajol yey taq rami'al e jeqel awuk'. Wa' e jun taqanik katiki' kanoq. E jun tzij lik jikil uwach, ma e pacha' ratz'aam na kel ta chi rutzayul, jela' k'ut na kak'is ta uwach wa' wa tzij» xcha'.
04018020	Jewa' xub'i'ij ri QAJAWAL JEHOVÁ che ri Aarón: «Ri'at na jinta awulew kakanaj paq'ab' che ri b'itaq ke raj Israel, jinta herencia kak'ul che ri kulew rike. Ma In ra-herencia awe ri'at chikixo'lib'al raj Israel.
04018021	E ri herencia kakik'ul raj levita e ronoje ri ulajuj parte kakiya raj Israel, ruma ri kichak kaki'an rike chupa ri Tabernáculo re Molob'al ib'.
04018022	Ek'u ri tinamit Israel na utz ta keqib' chunaqaj ri Tabernáculo re Molob'al ib', ma we xki'an wa', ri' kaki'an jun mak ruk'a'am lo kamik chike.
04018023	No'j raj levita e rike ri k'o pakiq'ab' kaki'an ri chak chupa ri Tabernáculo re Molob'al ib'. We k'o ri na utz ta uwach x'ani' chupa ri Tabernáculo, ri' e rike keb'uk'an b'i re ri mak. Ri taqanik kakanaj kan chike taq riwalk'o'al e chirij taq ri kilema'j ketajin lo chiwij e wa': Raj levita na jinta herencia re kulew kakik'ul chikixo'lib'al raj Israel.
04018024	Ma chike rike nuya'om re ki-herencia, ri ulajuj parte kakiya ri tinamit Israel echiri' kakiya ri qasa'n chwe Ri'in, ruma wa' nub'i'im na jinta herencia re kulew kakik'ul chikixo'lib'al raj Israel» xcha'.
04018025	Ri QAJAWAL JEHOVÁ jewa' xub'i'ij che ri Moisés:
04018026	«Chab'i'ij chike raj levita, echiri' kakik'ul ri ulajuj parte ri kakiya ri tinamit Israel ri nujikib'am uwach re ki-herencia rike; e lik chirajawaxik kakesaj ri ulajuj parte che wa' wa ulajuj parte kakik'ul rike, ma wa' e jun qasa'n kayak chinuwach Ri'in in IWAJAWAL JEHOVÁ iwe'ix.
04018027	Wa' wa qasa'n kakiya rike, e junam ruk' ri qasa'n kakiya raj Israel echiri' kakiya ri kiqasa'n re ri molonik re ri trigo yey ri vino.
04018028	Jek'ula', e raj levita kakiya chwe Ri'in ri kiqasa'n re ronoje ri ulaluj parte kakik'ul chike raj Israel yey kakiya k'u che ri Aarón ri aj q'atisan qasa'n, ma wa' e qasa'n esam we Ri'in in IWAJAWAL JEHOVÁ.
04018029	Che k'u ronoje ri' ri kakik'ul raj levita, kakesaj ri kiqasa'n chwe Ri'in. Yey e ri kakesaj re kakiya chwe Ri'in e ri lik choom uwach.
04018030	Chab'i'ij ne wa' chike: “Ek'uchiri' iya'om chi ri chomilaj qasa'n chwe Ri'in, e ke'eloq e xiya ri qasa'n elinaq lo chwa ri wulew, wa' re ri vino yey re ri trigo.
04018031	Che ri qasa'n kanajinaq kanoq, lik utz kitij wa' tob' pachawi, yey kitij junam kuk' ri pamilia. Wa' e iwajil ri'ix ruma ri chak ki'an chupa ri Tabernáculo re Molob'al ib'.
04018032	Echiri' iya'om chi ri ulajuj parte che taq ri ulajuj parte kik'ulu, na mak taj we kitij ri qasa'n kanajinaq kanoq. Ruk' wa' e kiyak uq'iij ri loq'olaj qasa'n kakiya ri tinamit Israel; yey jela' na kixkam taj”» xcha'.
04019001	Ek'u ri QAJAWAL JEHOVÁ xch'a't kuk' ri Moisés yey ri Aarón, yey jewa' xub'i'ij chike:
04019002	«E Ri'in in IWAJAWAL JEHOVÁ k'o jun nupixab'anik chiwe jewa' kub'i'ij: Chab'i'ij chike ri tinamit Israel kakik'am lo jun b'akilo kaq rij, lik choom uwach, na jinta yab'il che yey k'amaja' ne kaya' pa yuku.
04019003	Kaya k'u che ri Eleazar, raj q'atisan qasa'n. Rire kataqan che cha' kesax b'i ri b'akilo chirij ri tinamit yey e la' chwach rire kakamisaxik.
04019004	Ek'u ri Eleazar, raj q'atisan qasa'n, kumu' ruwi' ruq'ab' chupa ri kik' yey wuqub' laj kumak'ama' ruk' ruwi' ruq'ab' ri kik' che pan ri pa k'owi ri Tabernáculo re Molob'al ib'.
04019005	Yey ri b'akilo e la' chwach ri Eleazar kaporoxik. Kaporox ronoje rutz'u'malil, ruti'jil, rukik'el yey kaporox ne ri rachaq.
04019006	Tek'uchiri' ri Eleazar, kuk'am uq'ab' che' re chakalte' yey re hisopo yey k'ul kaq yey kuk'aq chupa ri q'aaq' pa katajin wi uporoxik ri b'akilo.
04019007	Tek'uchiri' kuch'aj ruq'uu' yey katinik; yey na utz ta k'u ri' kaqib' chinuwach Ri'in k'a che ri tzaqib'al q'iij yey k'a echiri' utz kok chupa ri tinamit.
04019008	Jek'ula', e rachi xporow re ri b'akilo, kuch'aj ruq'uu' yey katinik yey na utz ta k'u ri' kaqib' chinuwach Ri'in k'a che ri tzaqib'al q'iij.
04019009	E juna achi taqal che kaqib' chinuwach Ri'in, e ri' ri kajokow ri chaaj re ri b'akilo yey ku'ya'a chirij lo ri tinamit pa jun luwar yijb'italik lik e uwach re wa'. Ri tinamit Israel kakik'ol wa' wa chaaj re kakichapab'ej ruk' ri loq'olaj ya' re tojob'al re ri mak.
04019010	E rachi xjokow re ri chaaj re ri b'akilo, kuch'aj ruq'uu', yey na utz ta k'u ri' kaqib' chinuwach Ri'in k'a che ri tzaqib'al q'iij. Wa' e jun taqanik katiki' kanoq ke konoje ri tinamit Israel yey ke ri na e ta aj Israel ejeqel chikixo'l.
04019011	We k'o junoq kuchap ru-cuerpo juna tikawex kaminaq, ruma wa' na utz taj kaqib' chinuwach Ri'in wuqub' q'iij.
04019012	Yey churox q'iij k'u ri' yey pa ruwuq (7º) q'iij, kamak'amo'x ri ya' re chomanik che yey jela' utz kaqib' chinuwach Ri'in. No'j we na kujosq'ij ta rib' ruk' ri ya' re ri josq'inik chupa taq wa' wa q'iij b'i'talik, ri' na utz taj kaqib' chinuwach Ri'in.
04019013	We k'o junoq kuchap ru-cuerpo juna tikawex kaminaq, yey na kamak'amo'x ta ri ya' re chomanik puwi', ri' kuk'aq b'i uq'iij ri Tabernáculo we Ri'in. Ri' la' la tikawex asu kesax b'i chikixo'l ri tinamit Israel, ruma na xkoj ta ri loq'olaj ya' puwi' re ri josq'inik. Kakanaj k'u kanoq na utz taj kaqib' chinuwach Ri'in yey e la' jela' kakanaj kanoq.
04019014	E pixab'anik wa' puwi' echiri' k'o junoq kakam chirocho: Konoje ri e k'o chupa la ja, yey china taq ri keb'ok chupa ri ja, ri' wuqub' q'iij na utz taj keqib' chinuwach Ri'in.
04019015	Ronoje k'olib'al re kachapab'exik k'o chupa la' la ja, we teq'el uchi' o na tz'apital ta kan uchi' chi utz, kakanaj kanoq na utz taj kachapab'exik.
04019016	E junoq b'enaq pa juyub' yey kuchap juna tikawex kamisam kanoq o xkamik ruma juna yab'il, o laj ne xuchap ub'aqil tikawex kaminaq o xuchap muqub'al anima'; ri' wuqub' q'iij na utz taj kaqib' chinuwach Ri'in.
04019017	Cha' kajosq'itaj k'u ri tikawex, e kak'am k'ana ri chaaj re ri b'akilo xporoxik re tojob'al re ri mak; kapuq' chupa k'ana ya' re juna ak'al pa juna k'olib'al.
04019018	Tek'uchiri' e juna achi taqal che kaqib' chinuwach Ri'in, kuk'am uq'ab' che' re hisopo, kumu' chupa ri ya' yey kujab'aja' puwi ri ja xa kakirik, puwi ri b'itaq sa'ch k'o chiri' yey kujab'aja' pakiwi' ri tikawex e k'o chiri'. Yey jela' ku'an che ri jun uchapom rub'aqil juna tikawex kaminaq, ri kamisan kanoq o ri xkam ruma yab'il, o ri xuchap juna muqub'al anima'.
04019019	E rachi utz kaqib' chinuwach Ri'in, che rurox q'iij yey che ruwuq (7º) q'iij kumak'ama' ya' puwi ri jun tikawex na taqal ta che kaqib' chinuwach Ri'in. Chupa k'u ruwuq (7º) q'iij, e wa' wa tikawex utz chik kaqib' chinuwach Ri'in. Kuch'aj k'u ri' ruq'uu' yey katinik yey utz k'u ri' kaqib' chinuwach Ri'in k'a che ri tzaqib'al q'iij.
04019020	E ri tikawex na taqal ta che kaqib' chinuwach Ri'in yey na kujosq'ij ta rib' ruk' ri loq'olaj ya', ri' kesax b'i chikixo'lib'al ri tinamit. Ma e wa' wa tikawex kich'ulam ri Tabernáculo we Ri'in yey lik na utz taj ku'an wa'.
04019021	Wa' e jun taqanik kakanajik. Yey e ri kamak'amo'n re ri loq'olaj ya', chirajawaxik kuch'aj ruq'uu'. We k'o juna tikawex kuchap ri loq'olaj ya', ri' na utz taj kaqib' chinuwach Ri'in k'a che ri tzaqib'al q'iij.
04019022	Yey wa' wa tikawex ri' e ronoje ri kuchapo na utz taj kachapab'ex chinuwach Ri'in. Yey e junoq kachapaw re rire, ri' na utz taj kaqib' chinuwach Ri'in k'a che ri tzaqib'al q'iij» xcha'.
04020001	Che ri nab'e iik' re ri junab' 40, xeb'opon konoje ri tinamit Israel che ri luwar katz'intz'otik rub'i' Zin yey chiri' xek'oji' wi Cades. Ri María chiri' xkam wi yey chiri' xmuq wi.
04020002	Yey ruma na jinta ya' re kakitij, ri tinamit xkiyak k'u kib' chirij ri Moisés yey ri Aarón.
04020003	Yey jewa' ru'anik xkich'o'jij che ri Moisés: «¡Tane xojkam kan junam kuk' taq ri jujun chik aj Israel xekam chwa ri QAJAWAL JEHOVÁ!
04020004	¿Su'chak xek'am lo la rutinamit ri QAJAWAL JEHOVÁ che wa jun luwar katz'intz'otik, re kojo'lkam wara yey re keb'o'lkam ri qawaj?
04020005	¿Su'chak xojesaj lo la Egipto yey xojk'am lo la wara che wa jun qi'tzel laj luwar? Ma ri wara na jinta k'o katiko'naj wi jun, na jinta che' re higo, na jinta tiko'n re uva, na jinta tiko'n re granado, yey na jinta ne ya' re katijik» xecha'.
04020006	Ri Moisés yey ri Aarón xeb'el pa e k'owi ri tinamit yey xeb'ek che ri okib'al re ri Tabernáculo re Molob'al ib' yey xkiqasaj ri kipalaj k'a chwa rulew. Ek'u runimal uchomalil ri QAJAWAL JEHOVÁ xwinaqir chikiwach rike.
04020007	Yey ri QAJAWAL JEHOVÁ jewa' xub'i'ij che ri Moisés:
04020008	«Chak'ama b'i ri b'ara yey chamolo kichi' ri tinamit, ek'u ri'at yey e la' junam ruk' rawatz Aarón, katch'aw k'u che ri nimalaj ab'aj chikiwach ri tinamit. Yey ri nimalaj ab'aj kel lo ya' chupa. Jek'ula' kakitij kiya' konoje ri tinamit yey junam kuk' taq ri kichikop» xcha'.
04020009	Ek'u ri Moisés xuk'am ri b'ara, pa k'olotal wi chwach ri QAJAWAL JEHOVÁ jela' pacha' ri xtaq che.
04020010	Ri Moisés yey ri Aarón xkimol k'u kichi' ri tinamit chwach ri nimalaj ab'aj, yey jewa' xub'i'ij ri Moisés chike: «¡Chitape' k'u ri'ix ix titz'itaq! ¿Kaqesaj kami lo ya' ri' ri'oj re iwe'ix chupa wa' nimalaj ab'aj?» xcha'.
04020011	Xuyak k'u ruq'ab' ri Moisés yey ruk' ri b'ara xuk'opij kalaj che ri nimalaj ab'aj. Xel k'u lo uk'iyal ya' yey xkitij kiya' ri tinamit yey taq ri kichikop.
04020012	No'j ri QAJAWAL JEHOVÁ jewa' xub'i'ij chike ri Moisés yey ri Aarón: «Ruma na xkub'i' ta ik'u'x wuk' Ri'in pa utz'aqatal, yey na xiloq'oj tane nuq'iij Ri'in chikiwa ri tinamit; ek'u wo'ora na kixok ta ri'ix kuk' ri tinamit che rulew nub'i'tisim chiwe» xcha'.
04020013	E wa' wa ya' e ri kab'i'x che, ri ya' xch'o'jixik. Ma chiri' xkiyak wi kib' raj Israel chirij ri QAJAWAL JEHOVÁ yey chiri' Rire xuk'ut wi e lik loq'olaj uwach uq'iij.
04020014	Echiri' k'a e k'o ri Moisés che ri luwar re Cades xeb'utaq b'i achijab' re kakik'utub'ej uwach rire chwa ri rey re Edom, yey jewa' xe'kib'i'ij che: «Jewa' kub'i'ij ri chaq' la Israel: “Rilal eta'am la ronoje taq ri k'axk'ob'ik oj ik'owinaq wi.
04020015	Ma e taq ri qati'-qamam xeqaj Egipto, yey chila' xoj-jeqi' wi'. Yey chila' e raj Egipto lik xki'an k'ax chiqe ri'oj yey junam kuk' ri qati'-qamam.
04020016	Xojsik'in k'u pan che ri QAJAWAL JEHOVÁ chwi wa' yey Rire xojuto, xutaq lo ru-ángel yey jela' xojresaj lo chila' Egipto. Wo'ora oj k'o Cades, jun tinamit k'o chunaqaj ri tinamit rilal.
04020017	Ma'an ko la ri', ya'a la luwar chiqe kojik'ow chupa taq rulew e la. Na kaqaq'axuj ta ulew re tiko'najik, re tiko'n re uva, na kaqachap ta ne ya' re juna jul k'otom re uk'olib'al ya'. E kaqamaj b'i ri nimab'e, na kaqatzalij ta puwikiq'ab', ni pamox; e la' jusuk' koje'ek che ri qab'e, k'a pa xojopon wi che ri k'isb'al re ri tinamit ralaq”» xecha'.
04020018	No'j ri rey Edom jewa' xuk'ul uwach: —Ja'i, ri'ix na kixik'ow ta wara chupa wa nutinamit. Ma we xi'ano, ri' kinyakataj chiwij kuk' taq ri achijab' we' ri'in e ajch'a'oj yey kinch'o'jin iwuk' —xcha'.
04020019	Rachijab' aj Israel xkik'ulub'ej tanchi uwach: —Ri'oj e kaqamaj b'i ri xex b'e wi yey we e la' xqachap ri ya' alaq re kaqatijo yey ke taq ri qawaj, ri' kaqatoj ri rajil che'la. Ma xew kaqaj kaqatz'onoj che'la cha' kaya la luwar chiqe kojik'ow chiqaqan chupa rulew alaq —xecha'.
04020020	No'j ri Edom xuk'ul uwach: —¡Ja'i, na kixik'ow taj! —xcha'. Ek'u ri Edom xyakataj lo chikij ri tinamit Israel kuk' uk'iyal achijab' re ch'a'oj lik k'o kichuq'ab' yey kuk'a'am kichapab'al.
04020021	Na xuya ta k'u luwar ri' ri Edom keb'ik'ow ri tinamit Israel chupa ri kiluwar, ek'u ri' raj Israel xkitzukuj b'i jun chik b'e.
04020022	Konoje ri tinamit Israel xeb'el b'i chiri' Cades, yey xeb'opon chiraqan ri juyub' Hor rub'i'.
04020023	Ri QAJAWAL JEHOVÁ xch'a't ruk' ri Moisés yey ri Aarón che ruwi juyub' re Hor, wa' e chuchi' ri luwar re Edom, jewa' xub'i'ij chike:
04020024	«Ri Aarón na naj ta chi k'owi lo rukamik, ma na kok ta rire chwach rulew nub'i'tisim chike ri tinamit Israel, ma ikab'ichal ri'ix na xikoj ta nutzij chiri' chuchi' ri ya' xch'o'jixik .
04020025	Chak'ama b'i ri Aarón yey ruk'ajol Eleazar, yey kixpaqi' che ruwi juyub' Hor rub'i'.
04020026	Kawesaj k'u ruq'uu' ukojom re aj q'atisan qasa'n yey wa' kakoj che ruk'ajol Eleazar. Ma ri Aarón chiri' kakam wi» xcha'.
04020027	Ri Moisés e xu'an janipa ri xub'i'ij ri QAJAWAL JEHOVÁ che. Xepaqi' che ruwi juyub' re Hor, e la' chikiwach konoje ri tinamit Israel.
04020028	Tek'uchiri' ri Moisés xresaj ruq'uu' ri Aarón re aj q'atisan qasa'n yey xukoj che ruk'ajol Eleazar. Chiri' xkam wi ri Aarón chutza'm ruwi juyub' Hor. Ek'u ri Moisés yey ri Eleazar xeqaj lo che ruwi juyub'.
04020029	Echiri' xketa'maj konoje ri tinamit Israel puwi rukamik ri Aarón, 30 q'iij lik xkoq'ej.
04021001	Echiri' ri rey ke raj cananeo re ri tinamit Arad, ri jeqel chiri' Neguev, xuto katajin koponik raj Israel chupa ri b'e re Atarim; xyakataj pa ch'a'oj chikij ri tinamit Israel yey xeb'uyut b'i jujun chike.
04021002	Ek'u ri' raj Israel xkiya kichi' che ri QAJAWAL JEHOVÁ, jewa' xkib'i'ij: «We Rilal kojto' la che uya'ik pa qaq'ab' wa' wa tikawex, ri' asu kaqasach kiwach ronoje ri kitinamit» xecha'.
04021003	Ri QAJAWAL JEHOVÁ xuta ri kich'a'teem raj Israel; yey xeb'uto' che usachik kiwach wa' wa tikawex aj cananeo. Ruma la' rub'i' wa jun luwar xkojik e Horma, xcha'.
04021004	Ri tinamit Israel xeb'el chiri' che ruwi juyub' Hor yey xkimaj b'i ri b'e ke'ek che ri Mar Kaq; re xkisut rij ri luwar re Edom. No'j ri tinamit e xekos che ri b'e.
04021005	Xkijeq ri tinamit kech'a't chirij ri DIOS yey chirij ri Moisés jewa' kakib'i'ij: «¿Su'chak xojesaj lo la chila' Egipto re kojo'lkam wara chupa wa luwar katz'intz'otik? Ma na jinta pam, na jinta ne ya', ya xik'ow qak'u'x che wa' wa jun wa'im na qus ta k'enoq» xecha'.
04021006	Ek'u ri QAJAWAL JEHOVÁ xeb'utaq lo chikij ri tinamit, kumatz kekamisan ruk' ri kikiis, cha' xekiti' raj Israel, jek'ula' xekam uk'iyal chike ri tinamit.
04021007	Ek'u ri tinamit jewa' xe'kib'i'ij che ri Moisés: «Oj makuninaq, ruma ri xojch'a't chirij ri DIOS yey chi'ij rilal. Tz'onoj la che ri QAJAWAL JEHOVÁ, cha' keb'eresaj b'i taq ri kumatz chiqaxo'l» xecha'. Ek'u ri Moisés xujeq kach'aw pakiwi' chwach ri QAJAWAL JEHOVÁ.
04021008	Yey ri QAJAWAL JEHOVÁ jewa' xuk'ul uwach che: «Cha'ana uk'axwach jun kumatz re bronce jela' pacha' ri e k'o chikixo'l ri tinamit, yey chatzayab'a' lo chikaj che juna che'. Ma konoje ri keti'taj ruma juna kumatz, e kakitzu' pan ri kumatz tzayal chikaj yey jela' kekunutajik» xcha'.
04021009	Ri Moisés xu'an uk'axwach jun kumatz re bronce yey xutzayab'a' lo chikaj che jun che' . Ek'uchiri' k'o junoq kati'taj ruma juna kumatz, e kutzu' pan ri kumatz re bronce, yey jela' na kakam taj.
04021010	Tek'uchiri' xkimaj tanchi b'i kib'e ri tinamit Israel yey xeb'e'k'ola chila' che ri luwar Obot rub'i'.
04021011	Yey xeb'el k'u chiri' Obot yey xeb'e'k'ola chila' Ije-abarim, che ri luwar katz'intz'otik pa releb'al q'iij che ri Moab.
04021012	Xeb'el tanchi chiri' yey xeb'e'k'ola che ruwaraqan taq'aj re Zered.
04021013	Chiri' xeb'el wub'i yey xeb'ek'ola' ch'aqa ya' che ri nimaya' re Arnón, ri k'o che ri luwar katz'intz'otik yey chiri' kel lo wi che ri pa ejeqel wi raj amorreo, ma ri nimaya' Arnón e kajachaw upa taq ri luwar ke raj Moab kuk' raj amorreo.
04021014	Puwi wa' kach'a't wi ri tz'ib'ital kan chupa ri Wuuj re taq ri Tzijob'al re ri Ch'a'oj re ri QAJAWAL JEHOVÁ, echiri' jewa' kub'i'ij: «Xojb'inik xoj'ek k'a che ri Mar Kaq, che taq ruwaraqan taq'aj yey chuchi' taq ri nimaya' re Arnón.
04021015	Che taq ruchi' ri raqana', ri kopon k'a chupa taq ri luwar re Ar yey ke'tzaqa k'a chila' che ruchib'al taq ri luwar re Moab» kacha'.
04021016	Tek'uchiri' xeb'opon che ri luwar re Beer; wa' e jul re ya' pa xub'i'ij wi ri QAJAWAL JEHOVÁ che ri Moisés: «Chamolo kichi' ri tinamit ma kanya ri ya' chike re ri kitzajin chi'» xcha'.
04021017	E uwari'che raj Israel chupa la' la q'iij wi xkib'ixoj wa jun b'iix: «¡Chel na lo ri ya' chupa ri jul re ya'! ¡Chib'ixoj ri jul re ri ya'!
04021018	Wa jun jul re ya' e ri xkik'ot rachijab', wa' e rachijab' k'o kiwach re ri tinamit, yey xkik'ot ruk' taq ri kib'ara yey ri kich'ami'y» jela' xkib'ixoj. Tek'uchiri' xeb'el b'i ri tinamit che ri luwar katz'intz'otik yey xeb'ek k'a chila' Matana,
04021019	xeb'el Matana, xeb'ek k'a Nahaliel, xeb'el k'u Nahaliel xeb'ek k'a Bamot,
04021020	yey xeb'el chiri' Bamot, xeb'ek k'a che ruwaraqan taq'aj re ri luwar re Moab, yey k'isb'al k'u re xeb'opon k'a chutza'm ruwi juyub' re Pisga, wa' e pa kaq'alajin wi lo ri luwar katz'intz'otik re Jesimón.
04021021	Ek'u raj Israel xekitaq b'i achijab' kuk'utub'ej kiwach chwa ri Sehón, wa' e ri rey ke raj amorreo, jewa' xe'kib'i'ij che:
04021022	«Ya'a la luwar chiqe kojik'ow chupa taq rulew e la. Na kaqaq'axuj ta ulew re tiko'najik, re tiko'n re uva, na kaqachap ta ne ya' re juna jul k'otom re uk'olib'al ya'. E kaqamaj b'i ri nimab'e, e la' jusuk' koje'ek che ri qab'e, k'a pa xojopon wi che ri k'isb'al re ri tinamit ralaq» xecha'.
04021023	No'j ri Sehón na xuya ta luwar chike raj Israel keb'ik'ow chupa ri kiluwar; ri xu'an rire e xumol kichi' konoje rachijab', yey xeb'ek chupa ri luwar katz'intz'otik. Xyakataj k'u chikij ri tinamit Israel yey echiri' xopon k'a Jahaza, chiri' xujeq wi ch'a'oj kuk' raj Israel.
04021024	No'j raj Israel xkikamisaj ruk' espada ri Sehón, yey jela' xkich'ij uchuq'ab'. Xkimaj k'u taq rulew k'o puq'ab' rire, wa' xujeq b'i che ri nimaya' Arnón yey xopon k'a che ri luwar re Jaboc, wa' ke'elawi k'a che ruchib'al ri pa e jeqel wi raj amonita yey ri kitinamit wa' sututal kij ruk' taq tapya.
04021025	Raj Israel xu'an ke taq wa' wa tinamit yey xejeqi' chupa ronoje taq ri tinamit k'o puq'ab' ri rey Sehón, wa' e ri tinamit Hesbón yey ri jujun chik raltaq ko tinamit.
04021026	Ma e ri Hesbón e tinamit pa jeqel wi ri Sehón, ri rey ke raj amorreo. E wa' ri lik u'anom ch'a'oj ruk' ri taqanel re Moab yey umajom taq ne ri rulew k'a che pan ri nimaya' re Arnón.
04021027	Ruma la' jewa' kakib'i'ij ri e aj yab'al tzij: «¡Chixpeta pa ri tinamit Hesbón! ¡Chiyaka tanchi wa tinamit re ri Sehón!
04021028	Ma elinaq lo q'aaq' chupa ri tinamit Hesbón, lik kareplan ri q'aaq' che rutinamit ri rey Sehón, xuporoj ri tinamit Ar k'o pa taq ri luwar re Moab, yey xuporoj ruwi taq juyub' ek'o chikaj che ri Arnón.
04021029	¡Toq'o awach ri'at Moab! ¡Asu xsach awach ri'at utinamit ri dios re Quemos! E ra-dios xuya luwar xek'am b'i rak'ajol, yey xuya luwar xeyut b'i rami'al, xek'am b'i rike ruma ri Sehón, wa' e ri rey ke raj amorreo.
04021030	Asu xqasach uwach ronoje ri kitaqanik rike, xujeqeb'ej lo che Hesbón yey xopon k'a Dibón, ruk'atib'al ri q'aaq' xopon k'a che ri tinamit Nofa, yey xqasach k'u kiwach ri' k'a che ri tinamit Medeba» xecha'.
04021031	Jek'ula' ri tinamit Israel xejeqi' chwach taq ri kulew raj amorreo.
04021032	Ri Moisés xutaq uk'ak'alexik upa ri luwar re Jazer; xeb'ok k'u chupa yey xki'an ke che ri raltaq ko tinamit, xekesaj b'i raj amorreo e jeqel chiri'.
04021033	Echiri' xetzelej loq, e xkimaj b'i ri b'e ke'ek Basán. Ek'u ri Og, ri rey re Basán xyakataj lo chikij raj Israel cha' kach'o'jin kuk' chiri' pa ri tinamit Edrei.
04021034	Ek'u ri QAJAWAL JEHOVÁ jewa' xub'i'ij che ri Moisés: «Maxi'ij awib' chwach rire, ma Ri'in kanya paq'ab' junam kuk' konoje rutinamit yey ri luwar pa ri ejeqel wi. Jela' ka'an ruk' rire pacha' ri xa'an ruk' ri Sehón, ri rey ke raj amorreo, ri jeqel che ri luwar re Hesbón» xcha'.
04021035	Jek'ula', raj Israel xkikamisaj ri rey Og, kuk' taq ruk'ajol yey konoje rachijab' e ajch'a'oj ek'o puq'ab'; yey na jinta chi junoq xkik'asib'a' kanoq yey xki'an k'u ki'ke che ronoje ri kulew rike.
04022001	Ek'u ri tinamit Israel xkimaj tanchi ub'i ri kib'e yey xeb'e'k'ola chila' che ri taq'aj re Moab, pa releb'al q'iij che ri nimaya' Jordán, chwach ri tinamit Jericó.
04022002	Ek'u ri Balac, ri rey re Moab ruk'ajol ri Zipor, xril ronoje ri ki'anom raj Israel chike raj amorreo,
04022003	ek'u ri' raj Moab xok lo jun nimalaj xi'in ib' kuk', wa' pa qatzij wi lik xok chikik'u'x ri xkita chike raj Israel, ruma lik e uk'iyal achijab'.
04022004	Raj Moab jewa' xkib'i'ij chike ri nimaq winaq aj Madián: «Konoje wa' wa winaq e kakik'is uwach ri qulew, jela' pacha' ri ku'an juna b'oyex echiri' kumol uwach raq'ees pa juyub'» xecha'. Chupa taq la' la q'iij wi, ri Balac ruk'ajol ri Zipor, rire e rey re ri tinamit Moab.
04022005	Ri xu'ano e xeb'utaq b'i achijab' ruk' ri Balaam, ruk'ajol ri Beor, k'a chila' Petor, ri k'o chunaqaj ri nimaya' Éufrates, chiri' chwa ri kulew raj Amav. Rachijab' e taqom b'i, jewa' ri e taqom b'i che ub'i'xikil: «K'o jun tinamit eb'elinaq lo chila' Egipto, yey wa' ruma lik e kikichom kib' che rulew pa wa oj k'owi.
04022006	Kantz'onoj ko che'la, peta la wara cha' katz'onoj la itzel b'anoj pakiwi wa' wa tinamit, ma rike más lik k'o kichuq'ab' chiqawach ri'oj. Yey laj jek'ula' ri'in kanch'ij kichuq'ab' yey kenuwoqotaj b'i chwach wu'lew. Ri'in weta'am, echiri' rilal katz'onoj la rutzil chomalil puwi junoq, ri' kuk'ul rutzil chomalil; no'j echiri' katz'onoj la itzel uwachlib'al puwi junoq, ri' kuk'ul ritzel uwachlib'al» xcha'.
04022007	Ek'u ri nimaq winaq re Moab yey ri nimaq winaq re Madián, xkimaj b'i kib'e yey kuk'a'am b'i pakiq'ab' ri pwaq re tojob'al re raj q'iij. Xeb'opon pa k'owi ri Balaam yey xe'kiya'a chwach ronoje rub'i'im b'i ri Balac.
04022008	Ri Balaam jewa' xuk'ul uwach: —Chixkanaj kan waq'ab' wara. K'ate kank'ul uwach chiwe, e chirij ri kub'i'ij ri QAJAWAL JEHOVÁ chwe ri'in —xcha'. Jek'ula' e taq ri e ajwach re Moab xekanaj kan la' la q'ab' chiri'.
04022009	E la' laq'ab' wi, ri DIOS xwinaqir chwach ri Balaam yey jewa' xub'i'ij che: —¿China wa' wa'chijab' e kanajinaq kan awuk'? —xcha'.
04022010	Ri Balaam jewa' xuk'ul uwach che ri DIOS: —Wa' e utaqo'n lo ri Balac, ruk'ajol ri Zipor, rey re Moab, rire jewa' utaqom lo ub'i'xikil chwe:
04022011	“K'o jun tinamit eb'elinaq lo chila' Egipto yey wa' ruma lik ek'i, e kikichom kib' che rulew pa wa oj k'owi. Peta k'u la wara cha' katz'onoj la itzel b'anoj pakiwi rike. Yey laj jek'ula' ri'in kanch'ij kichuq'ab' yey kenuwoqotaj b'i chupa ri nutinamit” —xcha'.
04022012	Ek'u ri DIOS jewa' xub'i'ij che ri Balaam: —Mate'ek kuk' rike, yey na katz'onoj ta ne itzel uwachlib'al pakiwi raj Israel, ma rike e jun tinamit lik nuya'om ri utzil chomalil pakiwi' —xcha'.
04022013	Ri Balaam xwa'lij chuka'm q'iij yey jewa' xub'i'ij chike rachijab' k'o kiwach eb'utaqom b'i ri Balac: —Oj alaq, tzelej alaq pa ri tinamit alaq, ma ri QAJAWAL JEHOVÁ na kuya ta luwar chwe kine'ek uk' alaq —xcha'.
04022014	Ek'u rachijab' e ajwach re Moab xetzelej lo pa jeqel wi ri Balac, yey jewa' xkib'i'ij che: —Ri Balaam na xraj taj xpe quk' —xecha'.
04022015	Ri Balac xeb'utaq b'i jujun chik achijab' e ajwach, wa' más ek'i yey más k'o kiwach chikiwach ri nab'e xeb'opon chila'.
04022016	Xeb'opon k'u ruk' ri Balaam yey jewa' xkib'i'ij che: —Jewa' kub'i'ij ri Balac, ruk'ajol ri Zipor: “Ma'an ko la ri', majek' ib' la kape la wuk'.
04022017	Ma ri'in lik kanloq'oj ne q'iij la, yey kanya che'la janipa ri katz'onoj la. Ma'an ko la ri', peta la, yey katz'onoj la itzel b'anoj pakiwi wa' wa tinamit” —xcha'.
04022018	Ek'u ri Balaam jewa' xuk'ul uwach chike: —Tob' ri Balac kusipaj chwe ri rocho nojinaq che plata yey che oro; lik na utz taj kampalajij rutaqanik ri QAJAWAL JEHOVÁ, ri nu-DIOS; tob' ne xa jub'iq' ri kan'ano o laj lik k'i.
04022019	Kantz'onoj ko che alaq kakanaj kan alaq waq'ab' wara, cha' kanweta'maj sa' tanchi ri kub'i'ij ri QAJAWAL JEHOVÁ chwe —xcha'.
04022020	Ek'u ri DIOS xwinaqir chwach ri Balaam chaq'ab' yey jewa' xub'i'ij che: «We wa'chijab' epetinaq re katkisik'ij b'i kuk', jat k'u ri' kuk'. No'j ri'at xew ka'an janipa ri kamb'i'ij Ri'in chawe ka'ano» xcha'.
04022021	Ri Balaam xwa'lij b'i lik anim tan, xuyijib'a' b'i rutz'ulib'al re ruwi ru-axna yey xe'ek junam kuk' rachijab' k'o kiwach re Moab.
04022022	Ek'uchiri' eb'enaq chik, lik xpe royowal ri DIOS ruk' ri Balaam ruma ri xe'ek kuk' rachijab'. E uwa'riche ri Ángel re ri QAJAWAL JEHOVÁ xuya rib' chunik'ajal ri b'e cha' na kik'ow taj. Ri Balaam e la' b'enaq puwi ru-axna, erachb'ilam b'i keb' rajchak.
04022023	Ek'uchiri' ri-axna xril uwach ri Ángel re ri QAJAWAL JEHOVÁ k'o chunik'ajal ri b'e. Ri ángel uyijib'am chi rib' ruk' ri espada puq'ab', ek'u ri axna xel chupa ri b'e yey xumin b'i rib' pa taq raq'ees. No'j ri Balaam e xuch'ay ri axna, cha' katzelej tanchi chupa ri b'e.
04022024	Ek'u ri Ángel re ri QAJAWAL JEHOVÁ, xk'oji' chupa jun b'e kik'ow pa tiko'n re uva yey pa taq utzal kojotal koral-ab'aj che yey na utz taj ka'an ik'owem.
04022025	Echiri' ri axna xril ri Ángel re ri QAJAWAL JEHOVÁ, ri xu'ano e xulatz'atz'ej rib' chwa rab'aj yey jela' e xuqol ri raqan ri Balaam chwa rab'aj. Ruma k'u ri', rire xuch'ay tanchi ru-axna.
04022026	E tanchi k'u ri Ángel re ri QAJAWAL JEHOVÁ xnab'ej pan más chikiwach yey xtak'i' pa jun b'e lik ch'uti'n uwach yey na utz ta ka'an elem pa uwikiq'ab', ni pamox.
04022027	Echiri' ri axna xril ri Ángel re ri QAJAWAL JEHOVÁ, ri xu'ano e xpuyi' pulew e la' k'o ri Balaam puwi'. Ri Balaam lik xpe royowal ruma wa' yey ri xu'ano e xuch'ay ri axna ruk' ru ch'ami'y.
04022028	Ri QAJAWAL JEHOVÁ e xu'ano cha' xel uch'a'teem ri axna yey ri axna jewa' xub'i'ij che ri Balaam: —¿Sa' ri nu'anom che'la, ma e uroxlaj wa' kinch'ay la? —xcha'.
04022029	—¡Aa, ri'in xatinch'ayo ma e ri'at lik 'anom nuq'iij ri'in! ¡We ta k'o juna espada panuq'ab', asu katinkamisaj wo'ora! —xcha'.
04022030	Ri axna jetanchi wa' xub'i'ij che ri Balaam: —¿Na paq'ab' ta b'ane rilal in k'o wi ri'in? Ma e la' kinaq'anib'ej la k'a che waq'ij ora. ¿K'o neb'a julajoq nu'anom wa' che'la, pacha' ri xin'an wo'ora? —xcha'. Ri Balaam xuk'ul uwach: —Ja'i, na 'anom ta wa' —xcha ri Balaam.
04022031	Ek'u ri QAJAWAL JEHOVÁ xujaq ruwach ri Balaam, jela' e rire xril uwach ri Ángel re ri QAJAWAL JEHOVÁ k'o chunik'ajal ri b'e, uyijib'am chi rib' ruk' ru-espada puq'ab'.
04022032	Ri Ángel re ri QAJAWAL JEHOVÁ jewa' xub'i'ij che ri Balaam: —¿Su'chak oxib' laj xach'ay ra'axna? Ma In ri in tz'apiyom re rab'e, ma e rab'enam k'a chila' Moab lik na kuk'ul ta nuk'u'x Ri'in.
04022033	E ri axna xinrilo, e uwari'che elinaq chinuwach Ri'in oxib' laj; we tamaji rire elinaq chinuwach, ri' laj at nukamisam chik, yey e rawaj kank'asib'a' kanoq —xcha'.
04022034	Ek'u ri Balaam jewa' xub'i'ij che ri Ángel re ri QAJAWAL JEHOVÁ: —In makuninaq ri'in, ma na weta'am taj we e Rilal k'o la chupa ri b'e chinuwach ri'in. Jek'ula', we e wa' lik na utz ta uwach chwach Rilal, ri' kintzelejik —xcha'.
04022035	No'j ri Ángel re ri QAJAWAL JEHOVÁ jewa' xub'i'ij che ri Balaam: —Jat kuk' wa'chijab'; no'j xew kab'i'ij ri kwaj Ri'in kab'i'ij ri'at —xcha'. Jek'ula' ri Balaam xe'ek kuk' rachijab' k'o kiwach etaqom lo ruma ri Balac.
04022036	Echiri' ri Balac xuto ri Balaam katajin roponik, xuk'ulu' pan che jun tinamit Moab, k'o che ruchib'al ri ya' re Arnón, chiri' pa k'isb'al wi re ri kulew.
04022037	Yey ri Balac jewa' xub'i'ij che ri Balaam: —Xintaq sik'ixik la, ma lik iil uwach kape la. ¿Su'chak na ka'aj ta la kape la? ¿E kami chiwach rilal ma na kanya ta rajil uk'axel ri petik la? —xcha'.
04022038	E k'u ri Balaam jewa' xuk'ulub'ej uwach che ri Balac: —Ri'in in k'o chi wara re ko'lnuwila la. No'j wo'ora na ya'tal ta chwe xaqi sa' ri kamb'i'ij, ma xew kamb'i'ij Ruch'a'teem ri DIOS ri kuya chwe kamb'i'ij —xcha'.
04022039	Tek'uchiri' xe'ek ri Balaam ruk' ri Balac yey xeb'opon che ri luwar re Quiriat-huzot.
04022040	Ri Balac xutaq kikamisaxik chikop, b'exex yey xutaq b'i nimanik re wa'im chike ri Balaam yey chike rachijab' e ajwach e k'o ruk'.
04022041	Chuka'm q'iij, ri Balac xuk'am b'i ri Balaam yey xepaqi' che ruwi juyub' re Bamot-baal; yey chwi k'u ri', ri Balaam xril pan jub'iq' che ri tinamit Israel.
04023001	E k'u ri Balaam jewa' xub'i'ij che ri Balac: —Yaka la chwe wuqub' (7) altar re qasa'n, yey yijib'a' la chwe wuqub' (7) toro'ib' yey wuqub' (7) b'exex emama'ib' re keb'enukamisaj —xcha'.
04023002	Ri Balac jela' xu'ano pacha' ri xub'i'ij ri Balaam che, xkikamisaj jun toro yey jun b'exex ma' puwi' chujujunal raltar.
04023003	Jetanchi wa' xub'i'ij ri Balaam che ri Balac: —Kanaja kan la wara chutzal wa qasa'n katajin uporotajik, ma ri'in e wa' ki'nwila' we k'o kub'i'ij ri QAJAWAL chwe. Yey ri'in kanya che reta'maxik che'la janipa ri kub'i'ij Rire chwe —xcha'. Yey ri Balaam xe'ek che jun uwi juyub' katz'intz'otik.
04023004	Ek'u ri DIOS xk'un ruk' ri Balaam yey ri Balaam jewa' xub'i'ij che: —Wuqub' chi altar re qasa'n nuyijib'am yey chujujunal altar nukamisam puwi' jun toro yey jun b'exex ma' —xcha'.
04023005	Ek'u ri QAJAWAL JEHOVÁ xuya jun tzij che ri Balaam yey jewa' xub'i'ij che: —Chat-tzelej pa k'owi ri Balac yey chab'i'ij che sa' ri nub'i'im chawe —xcha'.
04023006	Ri Balaam xtzelej pa k'owi ri Balac yey rire k'a tak'al chutzal ruqasa'n, e la' e rachb'ilam taq rachijab' e ajwach re Moab.
04023007	Ek'u ri Balaam xujeq uya'ik wa jun tzij, jewa' xub'i'ij: «Chila' Aram xinuk'am wi lo ri Balac, ri rey re Moab, xinuk'am lo k'a che taq ruwi juyub' pa releb'al q'iij. “Peta la k'ut yey wuma ri'in, e tz'onoj la ri itzel b'anoj puwi ri Jacob; Peta la, e rayij la ri na utz ta uwach chike raj Israel”
04023008	No'j ¿Cha'taj kantz'onoj itzel b'anoj puwi rire, ri na utz'onom ta wa' ri DIOS puwi'? ¿Su'chak kank'aq b'i uq'iij ri'in, ri na kuk'aq tub'i uq'iij ri DIOS?
04023009	Ma keb'enuwil pan ri tinamit, keb'enuwil pan che ruwi nimaq taq ab'aj, lik k'a che taq ruwa juyub' kenuwil apanoq, ma e jun tinamit lik ujachom rib'; wa' lik na kujunimaj ta rib' ruk' jujun chik tinamit.
04023010	Ma wa tinamit e pacha' rupuk' rulew. ¿China kach'ijow kajilaxik ri e ralk'o'al ri Jacob? ¿China keta'man re janipa ri kik'iyal? ¿China kajilan ke tob' xa panik'aj che ri panik'aj chike? ¡E ri kwaj ri'in kinkam jela' pacha' ri kikamik rike!, ma rike lik e jusuk' chwach ri DIOS, e lik kwaj k'u ri'in e ri k'isb'al nuwach, e jela' ku'ana pacha' ri ki'ke» xcha'.
04023011	Ek'u ri Balac jewa' xub'i'ij che ri Balaam: «¿Su'chak la' jela' x'an la chwe? Ri'in xink'am lo la wara cha' ko'ltz'onoj la itzel b'anoj pakiwi ri tzel keb'ilow we'in, yey rilal e xtz'onoj la rutzil chomalil pakiwi' rike» xcha'.
04023012	Ri Balaam jewa' xuk'ul uwach che ri Balac: —Xojkanaj kan uk' la, e ri'in xew kamb'i'ij janipa ri kub'i'ij ri QAJAWAL JEHOVÁ chwe —xcha'.
04023013	Ri Balac jewa' xub'i'ij: —Peta la wuk' che wa jun chik luwar, ma chiri' keb'il pan la tob' na konoje taj, no'j kil pan la jun utza'm ri tinamit; yey jela' katz'onoj la itzel b'anoj pakiwi' —xcha'.
04023014	Ri Balac xuk'am b'i ri Balaam che ri luwar re Sofim, che rutza'm juyub' re Pisga. Chiri' k'ut, ri Balac xuyak wuqub' (7) altar, yey xukamisaj jun toro yey jun b'exex ma' puwi chujujunal altar.
04023015	Ek'u ri Balaam jewa' xub'i'ij che ri Balac: —K'ola la putzal wa' wa qasa'n re kaporoxik, ma ri'in e kinta' sa' ri kub'i'ij ri DIOS chwe —xcha'.
04023016	Ek'u ri QAJAWAL JEHOVÁ xel lo che uk'ulik ri Balaam yey xukoj wa' wa ch'a'teem puchi' cha' kub'i'ij, jewa' xub'i'ij che: —Jat chila' pa k'owi ri Balac yey chab'i'ij che janipa wa kamb'i'ij chawe —xcha'.
04023017	Ri Balaam xopon k'u ruk' ri Balac, rire k'a tak'al putzal ruqasa'n, e la' e rachb'i'il rachijab' k'o kiwach re Moab. Ri Balac jewa' xutz'onoj che ri Balaam: «¿Sa' ri xub'i'ij ri QAJAWAL JEHOVÁ che'la?» xcha'.
04023018	Ek'u ri Balaam xujeq uya'ik wa jun tzij, jewa' xub'i'ij: «E rilal Balac, yakataj la yey tana la wa kamb'i'ij; chinta la rilal, lal uk'ajol ri Zipor:
04023019	Ri DIOS na e ta jela' pacha' taq rachijab'; ma Rire na ku'an ta raq'ub'al, yey na e ta pacha' juna achi; ma na kujalk'atij ta uwach ruch'a'teem. Rire e lik ku'an ri kub'i'ij, yey kuya'o janipa ri kub'i'tisij.
04023020	Ma xya' taqanik chwe re kanya ri rutzil chomalil, na utz ta k'u ri' we junwi ri kamb'i'ij.
04023021	Chike raj Israel na kilitaj ta k'ax kawuluwub' lo pakiwi', chike ri ralk'o'al ri Jacob, na kilitaj ta k'axk'olil b'iis, ma ri QAJAWAL JEHOVÁ, ri DIOS ki'ke k'o kuk' ri tinamit, rike e lik ki'anom ki-rey che Rire.
04023022	Ri KAJAWAL DIOS xeb'eresaj lo chila' Egipto, e uwa'riche chikiwach rike ri KAJAWAL DIOS e pacha' chi juna chikop búfalo, e kuna'o k'o uchuq'ab' ruma taq ri ruk'a'.
04023023	Ma chikiwach ri tinamit re ri Jacob, na jinta uwach ri ku'an raj q'iij, chikij raj Israel, na jinta uwach ri ku'an raj itz. Ma wo'ora kab'i'x chike rutinamit ri Jacob yey raj Israel: ¡Unimal tzij ri u'anom ri IWAJAWAL DIOS iwuk'!
04023024	Wa' wa tinamit lik e yakatajinaq jela' ri kiyakib'al pacha' ruyakib'al juna koj ati', jela' ri kiyakib'al pacha' ruyakib'al juna koj ma', ma wa' waj na keb'uxlan taj we na e ta nab'e kakitij rikitii', echiri' kiqumum chi ri kikik'el ri ekamisam, k'atek'uchiri' keb'uxlanik» xcha'.
04023025	Ek'u ri Balac jewa' xub'i'ij che ri Balaam: —We na utz taj katz'onoj la itzel b'anoj pakiwi wa tinamit, matz'onoj chi la ri' rutzil chomalil pakiwi' —xcha'.
04023026	Ri Balaam jewa' xub'i'ij che ri Balac: —¿Na nub'i'im neb'a che'la, e ronoje ri kub'i'ij ri QAJAWAL JEHOVÁ chwe e kan'an ri'? —xcha'.
04023027	Tek'uchiri' xub'i'ij ri Balac che ri Balaam: —Ma'an ko la ri' peta la wuk', ma kank'am b'i la pa jun chik luwar. Ma k'axtaj chiri' e ri DIOS kuk'ul uk'u'x' ri katz'onoj la itzel b'anoj pakiwi wa' wa tinamit —xcha'.
04023028	Ri Balac xuk'am b'i ri Balaam k'a che rutza'm ruwi juyub' re Peor, ri katzu'n pan chwi ri luwar katz'intz'otik.
04023029	Ek'u ri Balaam jewa' xub'i'ij che ri Balac: —Yaka la chwe wuqub' altar, yey yijib'a' la chwe wuqub' toro'ib' yey wuqub' b'exex emama'ib' re keb'enukamisaj —xcha'.
04023030	Ri Balac e xu'ano pacha' ri xub'i'ij ri Balaam che; xukamisaj jun toro yey jun b'exex ma' yey xuya puwi' chujujunal raltar.
04024001	Jenela' ri Balaam xunab'ej e ri QAJAWAL JEHOVÁ e lik kuk'ul uk'u'x ri kuya rutzil uchomalil pakiwi raj Israel; ruma ri' na xu'an ta chik pacha' ri u'anom loq, ma na xutzukuj ta chi tzij kuk' raj q'ijab'. E ri xu'ano e xtzu'n pan chwi ri luwar katz'intz'otik.
04024002	Ek'uchiri' ri Balaam xril apanoq, e ri tinamit Israel e la' kuk'a'am kib' chi mutza'j, e k'u ri Ruxlab'ixel ri DIOS xqaj lo puwi'.
04024003	Xujeq k'u ri' xel lo chi uchi' wa jun tzij, jewa' xub'i'ij: «Jewa' kub'i'ij ri Balaam ruk'ajol ri Beor, jewa' kub'i'ij rachi ri lik kumaj usuk' ri karilo,
04024004	Jewa' kub'i'ij ri kataw re Ruch'a'teem ri DIOS, wa' e ri jun karil ri k'utub'al re q'alajisanik re ri k'o Ronoje Unimal Chuq'ab' Puq'ab'; uya'om k'u rib' ri' rire puq'ab', echiri' kaya' ri k'utub'al re q'alajisab'al chwach.
04024005	¡E ri'at Jacob, lik choom taq rawocho xa kakirik, ri'at Israel, lik choom taq ri pa at jeqel wi!
04024006	Pacha' chi uchola'j palma e tikitalik, pacha' chi werta e k'o chuchi' ri nimaya'; pacha' chi jutiq che' ki' ruxlab' ruwa'al, tikital ruma ri QAJAWAL JEHOVÁ, pacha' chi che' re chakalte' tikital chuchi' ri ya'.
04024007	Ri ya' lik kapumput che ri tinamit, lik k'o ri ya' re katijik yey re kaja'ax ri tiko'n. Ri rey re wa tinamit e kuch'ij uchuq'ab' ri Agag, yey rutaqanik e lik kanimar uwach.
04024008	Ri DIOS xeb'eresaj lo chila' Egipto, e uwa'riche chikiwach rike ri DIOS e pacha' chi juna chikop búfalo, e kuna'o k'o uchuq'ab' ruma taq ri ruk'a'. Ri tinamit Israel keb'uk'is ri nimaq tinamit, wa' e taq ri tzel keb'ilow re, rire kuq'ep upa ri kib'aqil rike, yey kuch'ap taq ru-flecha che ri ki-cuerpo.
04024009	Echiri' kuxlan ri tinamit Israel, e jela' pacha' juna koj echiri' kapuyi'ik. ¡Na jinta junoq kaqib' ruk'! ¡Lik nim kiq'iij ri ketz'onow rutzil chomalil pawi' ri'at! ¡Yey itzel kiwachlib'al ri kakitz'onoj itzel b'anoj pawi ri'at!» xcha'.
04024010	Ek'u ri Balac lik xpe royowal ruk' ri Balaam, yey ruma ri' xujeq kupoq'ij upa ruq'ab', jewa' xub'i'ij che ri Balaam: —Xintaq sik'ixik la re katz'onoj la itzel b'anoj pakiwi ri tzel keb'ilow we ri'in; no'j rilal ya e oxlaj la' katz'onoj la rutzil chomalil pakiwi' rike.
04024011	Ek'u wo'ora, Choqotaj tzelej la chupa ri tinamit la. Ma ximbi'tisij kanya jun chomilaj sipanik che'la, no'j ri QAJAWAL JEHOVÁ na xuya ta chi wa' che'la.
04024012	Ri Balaam xuk'ul uwach che: —Ri'in xin-nab'esaj ri nuch'a'teem chike rachijab' xetaq b'i la wuk', ma jewa' ximb'i'ij chike:
04024013	“Tob' ri Balac kusipaj chwe ri rocho nojinaq che plata yey che oro; lik na utz taj kampalajij rutaqanik ri QAJAWAL JEHOVÁ re kan'an ri utz o ri na utz ta uwach; no'j ek'u janipa ri karaj ri QAJAWAL JEHOVÁ, e kamb'i'ij ri'in”.
04024014	Ri'in kine'ek k'u wo'ora pa nutinamit, no'j tape la, ma e kanq'alajisaj che'la sa' ri kuk'ulumaj ri tinamit la puq'ab' ri tinamit Israel che wa' wa chiqawach apanoq.
04024015	Ek'u ri Balaam xub'i'ij wa' wa jun tzij: «Jewa' kub'i'ij ri Balaam uk'ajol ri Beor, jewa' kub'i'ij rachi ri lik jaqatal chi utz ruwach,
04024016	Jewa' kub'i'ij ri kataw re Ruch'a'teem ri DIOS, ri jun lik reta'am sa' ri kuch'ob' ri Jun lik k'o Uwach Uq'ij, wa' e ri jun karil ri k'utub'al re q'alajisab'al re ri k'o Ronoje Unimal Chuq'ab' Puq'ab'; uya'om k'u rib' ri' rire puq'ab', echiri' kaya' ri k'utub'al re tzij chwach.
04024017	K'o jun kanwilo katajin lo chiqawach; k'o ri kanwilo tob' naj k'owi chwe: Wa' e jun ch'umil kel lo che ri Jacob; kel lo Jun k'o taqanik puq'ab' che ri tinamit Israel. Rire ku'an tz'akatz'ik che rujolom ri Moab, yey kuk'is kiwach konoje ri eralk'o'al ri Set.
04024018	Ri tinamit Israel kuch'ij uchuq'ab' ri Edom, jenela' ri tinamit Seir kach'ijitaj uchuq'ab' kuma ri tzel keb'ilow ke, no'j ri tinamit Israel e kuk'ut runimal ruchuq'ab'.
04024019	K'o jun lik k'o uchuq'ab', wa' kel lo che ri Jacob, e rire kusach kiwach ri k'a ek'as kan che ri tinamit Ar» xcha'.
04024020	Tek'uchiri' ri Balaam xril pan ri tinamit re ri Amalec, yey xub'i'ij wa' wa jun tzij: Ri tinamit Amalec e lik k'o uwach chike ri nimaq tinamit; no'j ek'u ri k'isb'al uwach rire; e pa qatzij wi kasach na uwach.
04024021	Yey ri Balaam echiri' xeril pan raj ceneo, xub'i'ij wa' wa jun q'alajisanik: «E ri'ix lik k'o uchuq'ab' ri pa ix jeqel wi; chwi taq ri nimaq pek k'owi ri ijeqeleb'al.
04024022	No'j e ri'ix ix aj ceneo; kach'ijitaj na ichuq'ab', echiri' raj Asiria kixkiyutu re kixkik'am b'i» xcha'.
04024023	Tek'uchiri' ri Balaam xub'i'ij wa' wa jun tzij: «¡Lik toq'o' iwach! Ma ¿China ri kak'asi' kanoq echiri' ri DIOS ku'ana ronoje wa'?
04024024	Ma kek'un taq ri barcos, epetinaq chila' che ri tinamit Chipre, re kaki'an k'ax che ri Asiria yey ri Heber; no'j ri ke'anaw re wa', asu kasach kiwach» xcha'.
04024025	Ek'u ri Balaam xyakataj b'i yey xtzelej tanchi pa rutinamit; yey ri Balac jela' xu'ano xumaj b'i rub'e xe'ek.
04025001	Echiri' ri tinamit Israel e k'o che ri luwar Sitim rub'i', e rachijab' xkijeq kaketz'ab'ej uwa kiq'iij kuk' rixoqib' e aj Moab.
04025002	Ri xki'an rixoqib' e aj Moab e xekik'am b'i rachijab' e aj Israel kuk', re kekikamisaj awaj chikiwach taq ri ki-dios rike. Ek'u ri tinamit xewa' chikiwach taq ri ki-dios rike yey xkixuk kib' chikiwach.
04025003	Jek'ula' ri tinamit e xkiya kib' che kakiyak uq'iij ri Baal chiri' che ri luwar re Peor. Ruma wa' ri QAJAWAL JEHOVÁ lik xpe royowal chikij ri tinamit Israel.
04025004	Ek'u ri QAJAWAL JEHOVÁ jewa' xub'i'ij che ri Moisés: —Cheb'achapa konoje ri e k'amal kiwach ri tinamit Israel, yey e la' paq'iij, cheb'atzayab'a' re keb'ajitz'aj chinuwach Ri'in, cha' jela' e ri woyowal lik kach'oqoch'otik, kel chikij rike —xcha'.
04025005	Ri Moisés jewa' xub'i'ij chike raj q'atal tzij ke raj Israel: —Chekamisaj alaq chikijujunal rachijab' ek'o paq'ab' alaq, chike ri xemakunik ruma xkiyak uq'iij ri dios Baal-peor —xcha'.
04025006	K'o k'u jun chike rachijab' aj Israel, xk'unik ruk'a'am lo jun ixoq aj Madián, wa' kutzutza' ri Moisés yey e la' chikiwach konoje ri tinamit Israel. E xu'an wa' echiri' ri tinamit keb'oq' che ri okib'al re ri Tabernáculo re Molob'al ib'.
04025007	Echiri' xril wa' ri Finees raj q'atisan qasa'n, ruk'ajol ri Eleazar yey mamaxel re ri Aarón; xyakataj k'u chikixo'lib'al ri tinamit yey xuk'am jun lanza puq'ab'.
04025008	Yey xe'ek xuternab'ej b'i rachi aj Israel yey echiri' xeb'ok chupa ri ja junam ruk' rixoq madianita, ri xu'ano e xrik'owisaj ri lanza pa kipa yey xeb'ukamisaj kikab'ichal. Jek'ula' xtani' ri kamik katajin che ri tinamit Israel.
04025009	Ri xekam che la' la k'axk'ol laj yab'il e lo 24,000 chi tikawex.
04025010	Ek'u ri QAJAWAL JEHOVÁ xch'a't ruk' ri Moisés, jewa' xub'i'ij che:
04025011	«Ri xu'an ri Finees, ruk'ajol ri Eleazar yey mamaxel re ri Aarón raj q'atisan qasa'n; wa' xuq'ob'isaj ri woyowal chikij raj Israel, ma ri xu'an rire e k'utub'al re ri na karaj ta k'enoq kayak uq'iij junoq chik chinuwach Ri'in. Ruma la' na xink'is ta kiwach konoje ri tinamit Israel.
04025012	Chab'i'ij k'u che ri Finees: “E wo'ora ruk' rire, kanjikib'a' uwach jun tzij re utzil k'oleem lik na jinta k'owi.
04025013	E kanya k'u che rire yey chike taq ri ralk'o'al ketajin lo chirij, ri chak re kakiq'atisaj qasa'n yey wa' kaki'ano na jinta utaqexik. Ruma ri xu'an lik ub'is uk'u'x rire, xuk'utu xew Ri'in kayak nuq'iij, e ruk' wa' xu'an ri tojob'al re rimak ri'ix aj Israel chinuwach Ri'in”» xcha'.
04025014	E rachi aj Israel xkam junam ruk' rixoq aj madianita e Zimri rub'i', uk'ajol ri Salu, k'amal kiwach re jun chike taq ri mutza'j e ralk'o'al kan ri Simeón.
04025015	Yey rixoq aj Madián xkamik e Cozbi rub'i', wa' e umi'al ri Zur, k'amal kiwach re jun pamilia re ri tinamit Madián.
04025016	Xch'a't ri QAJAWAL JEHOVÁ ruk' ri Moisés yey jewa' xub'i'ij che:
04025017	—Chixyakataj pa ch'a'oj chikij raj Madián yey cheb'ikamisaj.
04025018	Ma e rike jela' xki'an chiwe ri'ix echiri' xixkimin chupa ri na utz ta uwach kaki'an rike, ma jela' k'ut e xiyak uq'iij ri Baal re ri luwar re Peor. Yey ruma ri na utz ta uwach xu'an rixoq Cozbi, rumi'al jun k'amal wach re Madián yey xkam chupa ruq'ijol wi echiri' xk'un ri k'axlaj yab'il kamik uwach, ruma e xuyak uq'iij ri tyox Baal re ri luwar re Peor —xcha'.
04026001	Echiri' ik'owinaq chi ri k'axlaj yab'il kamik uwach, e ri QAJAWAL JEHOVÁ jewa' xub'i'ij che ri Moisés yey ri Eleazar ruk'ajol ri Aarón, raj q'atisan qasa'n:
04026002	«Chi'ana ri ajilanik chike konoje ri tinamit Israel, ri paqal kiwach pa veinte kijunab'; katz'ib'ax ri kib'i' e chirij taq chujujunal pamilia, wa' e chike rachijab' lik k'o kichuq'ab' keb'ek pa ch'a'oj chike raj Israel» xcha'.
04026003	Ri Moisés yey ri Eleazar raj q'atisan qasa'n, xech'a't kuk' ri tinamit che ruwaraqan taq'aj re Moab, chutzal ri nimaya' Jordán, ri k'o chwach ri tinamit Jericó. Jewa' xkib'i'ij chike ri tinamit:
04026004	«E cheb'iwajilaj konoje rachijab' paqal kiwach pa veinte kijunab', jela' pacha' ri xub'i'ij ri QAJAWAL JEHOVÁ che ri Moisés» xecha chike. Chike k'u ri tinamit Israel xeb'el lo chila' Egipto e taq wa':
04026005	Ri Rubén e atzixel chike raj Israel. E taq ruk'ajol ri Rubén e ri Enoc, ri Falú, ri Jezrón yey ri Carmi. Chike wa' rike xepe wi taq ri pamilia kab'i'x chike e aj Enoc, e aj Falú,
04026006	ri e aj Jezrón yey raj Carmi.
04026007	E konoje mutza'j wa' xepe lo che ri mutza'j e ralk'o'al kan ri Rubén. Chi konoje xeb'u'ana e 43,730 chi achijab'.
04026008	Ri Falú xa jun ruk'ajol xk'oji'ik, wa' e ri Eliab.
04026009	E taq ruk'ajol ri Eliab e ri Nemuel, ri Datán, yey ri Abiram. E wa' wa Datán yey ri Abiram e xeb'u'an k'amal kiwach ri tinamit echiri' xki'an ri kititz'itikil chike ri Moisés yey ri Aarón; wa' e ri jumutza'j xeb'uchok ri Coré ruk' echiri' xuyak rib' chirij ri QAJAWAL JEHOVÁ.
04026010	Echiri' rulew xjaqataj upa yey junam ruk' ri Coré lama'm xetzaq b'i chupa ri jul re rulew. Jek'ula' xekamik yey ri q'aaq' xeb'uporoj ri e 250 achijab'; e wa' wa xilitajik xu'ana jun k'utunik chike ri tinamit cha' na kaki'an ta ki'ke.
04026011	No'j ri ralk'o'al ri Coré na xekam taj.
04026012	E taq ruk'ajol ri Simeón chujujunal pamilia e taq wa': e ri Nemuel, ri Jamín, ri Jaquín, ri Zera, yey ri Saúl. Chike wa' rike xepe wi taq ri pamilia kab'i'x chike e aj Nemuel, raj Jamín, raj Jaquín;
04026013	raj Zera yey raj Saúl.
04026014	E konoje mutza'j wa' xepe che ri mutza'j e ralk'o'al kan ri Simeón. Chi konoje xeb'u'ana e 22,200 chi achijab'.
04026015	E taq ruk'ajol ri Gad chujujunal pamilia e taq wa': e ri Zefón, ri Haguí, ri Suni, ri Ozni, ri Eri, ri Arod, ri Areli. Chike wa' rike xepe wi taq ri pamilia kab'i'x chike e aj Zefón, raj Haguí, raj Suni;
04026016	raj Ozni, raj Eri,
04026017	raj Arod yey raj Areli.
04026018	E konoje mutza'j wa' xepe che ri mutza'j e ralk'o'al kan ri Gad. Chi konoje xeb'u'ana e 40,500 chi achijab'.
04026019	E taq ruk'ajol ri Judá: e ri Er yey ri Onán. Ri Er yey ri Onán e xekam che taq rulew re Canaán.
04026020	Tek'uchiri' xek'oji' ri Sela, ri Fares yey ri Zera. Chike wa' rike xepe wi taq ri pamilia kab'i'x chike: raj Sela, raj Fares, raj Zera.
04026021	E taq ruk'ajol ri Fares: e ri Hezrón yey ri Hamul. Chike wa' rike xepe wi taq ri pamilia kab'i'x chike: raj Hezrón yey raj Hamul.
04026022	E konoje mutza'j wa' xepe che ri mutza'j e ralk'o'al kan ri Judá. Chi konoje xeb'u'ana e 76,500 chi achijab'.
04026023	E taq ruk'ajol ri Isacar chujujunal pamilia: e ri Tola, ri Fúa, ri Jasub, yey ri Simrón. Chike wa' rike xepe wi taq ri pamilia kab'i'x chike: raj Tola, raj Fúa;
04026024	raj Jasub, raj Simrón.
04026025	E konoje mutza'j wa' xepe che ri mutza'j e ralk'o'al kan ri Isacar. Chi konoje xeb'u'ana e 64,300 chi achijab'.
04026026	E taq ruk'ajol ri Zabulón chujujunal pamilia: e ri Sered, ri Elón, yey ri Jahleel. Chike wa' rike xepe wi taq ri pamilia kab'i'x chike: raj Sered, raj Elón yey raj Jahleel.
04026027	E konoje mutza'j wa' xepe che ri mutza'j e ralk'o'al kan ri Zabulón. Chi konoje xeb'u'ana e 60,500 chi achijab'.
04026028	E taq ruk'ajol ri José chujujunal pamilia: e ri Manasés yey ri Efraín.
04026029	E taq ruk'ajol ri Manasés e ri Maquir. Yey taq ruk'ajol ri Maquir e ri Galaad. Chike wa' rike xepe wi taq ri pamilia kab'i'x chike: raj Maquir yey taq ri xepe chike raj Galaad.
04026030	E taq ruk'ajol ri Galaad: e ri Jezer; chike wa' xepe wi raj Jezer; che ri Helec, chike wa' xepe wi raj Helec;
04026031	che ri Asriel, chike wa' xepe wi raj Asriel; che ri Siquem, chike wa' xepe wi raj Siquem;
04026032	che ri Semida, chike wa' xepe wi raj Semida; che ri Hefer, chike wa' xepe wi raj Hefer.
04026033	Ri Zelofehad uk'ajol ri Hefer na xk'oji' ta uk'ajol, xew xek'oji' umi'al. Ri kib'i' rumi'al: e ri Maala, ri Noa, ri Hogla, ri Milca yey ri Tirsa.
04026034	E konoje mutza'j wa' xepe che ri mutza'j e ralk'o'al kan ri Manasés. Chi konoje xeb'u'ana e 52,700 chi achijab'.
04026035	E taq ruk'ajol ri Efraín chujujunal pamilia: e ri Sutela, ri Bequer yey ri Tahán. Chike wa' xepe wi raj Sutela, raj Bequer yey raj Tahán.
04026036	Yey e taq uk'ajol wa' ri Sutela: Ri Erán, chike wa' xepe wi raj eranita.
04026037	E konoje mutza'j wa' xepe che ri mutza'j e ralk'o'al kan ri Efraín. Chi konoje xeb'u'ana e 32,500 chi achijab'. Konoje wa' wa mutza'j xepe che ri mutza'j e ralk'o'al kan ri José.
04026038	E taq ruk'ajol ri Benjamín chujujunal pamilia: e ri Bela, ri Asbel, ri Ajirán, ri Sufán, ri Hufam. Chike wa' xepe wi raj Bela, raj Asbel, raj Ajiran;
04026039	raj Sufán, raj Hufam.
04026040	Yey e taq ruk'ajol ri Bela e ri Ard yey ri Naamán. Chike wa' xepe wi raj Ard yey raj Naamán.
04026041	E konoje mutza'j wa' xepe che ri mutza'j e ralk'o'al kan ri Benjamín. Chi konoje xeb'u'ana e 45,600 chi achijab'.
04026042	E taq ruk'ajol ri Dan: e ri Súham, chike wa' xepe wi raj Súham. E konoje mutza'j wa' xepe che ri mutza'j e ralk'o'al kan ri Dan.
04026043	Chi konoje ri pamilia ke raj Súham xeb'u'ana e 64,400 chi achijab'.
04026044	E taq ruk'ajol ri Aser chujujunal pamilia e ri Imna, ri Isúi yey ri Bería. Chike wa' xepe wi raj Imna, raj Isúi yey raj Bería.
04026045	E taq ruk'ajol ri Bería e ri Heber, chike wa' xepe wi raj Heber. Che ri Malquiel, chike wa' xepe wi raj Malquiel.
04026046	E rub'i' rumi'al ri Aser e ri Sera.
04026047	Chi konoje ri mutza'j xepe che ri mutza'j e ralk'o'al kan ri Aser, xeb'u'ana e 53,400 chi achijab'.
04026048	E taq ruk'ajol ri Neftalí chujujunal pamilia: e ri Jahzeel, ri Guni, ri Jezer yey ri Silem. Chike wa' xepe wi raj Jahzeel, raj Guni,
04026049	raj Jezer yey raj Silem.
04026050	Chi konoje ri mutza'j xepe che ri mutza'j e ralk'o'al kan ri Neftalí, xeb'u'ana e 45,400 chi achijab'.
04026051	Chi konoje ri xeb'ajilax che ri tinamit Israel xeb'u'ana e 601,730 chi aj Israel e achijab'.
04026052	Ri QAJAWAL JEHOVÁ xch'a't ruk' ri Moisés yey jewa' xub'i'ij che:
04026053	Chike wa' wa tikawex kajach wi rulew cha' e herencia wa' ke rike, e chirij ri ajilanik xa'ano.
04026054	Che ri pamilia más ek'i, e kaya ri herencia más nim chike. E ri na e ta k'i e kaya ri na lik ta nim chike. Jela' ka'ano, kaya ri herencia chike e chirij ri kik'iyal.
04026055	E rujachik rulew ka'ano e ka'an ruk' sorteo, kajacho e chirij taq ri mutza'j e ralk'o'al kan ri kiqaw.
04026056	E chirij ri kuk'ut ri sorteo ka'ano, e jela' u'anik rujachik ka'ano; we ri mutza'j ch'uti'n o we ri mutza'j ek'i.
04026057	E ri xeb'ajilax chike ri mutza'j e ralk'o'al kan ri Leví, e la' chirij taq ri pamilia e wa': Che ri Gersón, chike wa' xepe wi raj Gersón, che ri Coat, chike wa' xepe wi raj Coat, yey che ri Merari, chike wa' xepe wi raj Merari.
04026058	Chike raj Leví xepe wi wa' rike: e raj Libni, raj Hebrón, raj Mahli, raj Musi yey raj Coré. Ri Coat e xalax ruk'ajol Amram.
04026059	Ri rixoqil ri Amram e ri Jocabed, rumi'al ri Leví; rire xalax chila' Egipto. Ek'u ri Amram xek'oji' ralk'o'al chirij rixoq Jocabed yey e taq wa': ri Aarón, ri Moisés yey ri María kanab' wa' wa'chijab'.
04026060	Ri Aarón e xu'an kiqaw ri Nadab, ri Abiú, ri Eleazar yey ri Itamar.
04026061	Ek'u ri Nadab yey ri Abiú, xekamik ruma xkiya jun q'aaq' qasa'n na e ta ri xutz'onoj ri QAJAWAL JEHOVÁ chike.
04026062	Chike k'u raj Leví xeb'ajilax chi konoje, xeb'u'ana e 23,000 chi achijab'; konoje wa' e ri k'o jun iik' chike e ch'uti'q paqal kiwach xeb'ajilaxik. E wa aj Leví na xeb'ajilax ta junam kuk' ri tinamit Israel, ruma na jinta herencia ke rike chikixo'lib'al raj Israel.
04026063	E taq wa' ri xeb'ajilax kuma ri Moisés yey ri Eleazar raj q'atisan qasa'n; xki'an wa' wa ajilanik chike ri tinamit Israel echiri' e k'o che ruwaraqan taq'aj re Moab, chuchi' ri ya' Jordán yey chwach ri tinamit Jericó.
04026064	Chike wa' wa xeb'ajilax wara na jinta chi junoq chike ri xeb'ajilax kuma ri Moisés yey ri Aarón raj q'atisan qasa'n, wa' echiri' xki'an rike ri ajilanik chupa ri luwar katz'intz'otik re Sinaí.
04026065	Ma chike rike, e ri QAJAWAL JEHOVÁ xujikib'a' uwach: «Kixkam kan che ri luwar katz'intz'otik» xcha'. Yey na jinta chi k'u junoq xkanaj kan chike, xew chi xekanaj kan ri Caleb ruk'ajol ri Jefone yey ri Josué ruk'ajol ri Nun.
04027001	K'o jun q'iij xu'an wa' che ri mutza'j e ralk'o'al kan ri Manasés, echiri' e k'o wo'ob' ixoqib', ri kib'i' e: ri Maala, ri Noa, ri Hogla, ri Milca yey ri Tirsa. Rike e umi'al ri Zelofehad, ruk'ajol ri Hefer, mamaxel re ri Galaad yey uxikin umam ri Maquir. Konoje wa' rike e pamilia re ri Manasés ruk'ajol ri José.
04027002	E wa wo'ob' ixoqib' xeb'opon chwach ri Moisés, chwach ri Eleazar raj q'atisan qasa'n, chikiwach raj k'amal wach yey chikiwach konoje ri tinamit; wa' e che ri okib'al re ri Tabernáculo re Molob'al ib' yey jewa' xe'kib'i'ij:
04027003	«E ri qaqaw xkam kan pa taq ri luwar katz'intz'otik, no'j rire na e ta jun chike ri erachb'i'il ri Coré ri xki'an kititz'itikil chirij ri QAJAWAL JEHOVÁ, ma e ri qaqaw ri'oj xkam ruma umak yey jela' na jinta uk'ajol xeb'uya kanoq.
04027004	¿Kasach kami uwach ri' rub'i' ri qaqaw che ri pamilia oj k'owi xa ruma na jinta juna uk'ajol xk'oji'ik? E uwari'che, ya'a alaq k'ana qulew cha' kojkanaj kan chikixo'lib'al ri eratz-uchaq' kan ri qaqaw» xecha'.
04027005	Ri Moisés xuk'am b'i chwach ri QAJAWAL JEHOVÁ wa' wa kakitz'onoj rixoqib'.
04027006	Yey ri QAJAWAL JEHOVÁ jewa' xuk'ul uwach che ri Moisés:
04027007	«Ri kakitz'onoj rumi'al rachi Zelofehad utz uwach. Kaya pakiq'ab' k'ana kulew ke rike chikixo'lib'al ri ratz uchaq' ri kiqaw. E ri herencia re ri kiqaw kaq'atisaj pakiq'ab' rike.
04027008	Chike k'u ri tinamit Israel jewa' kab'i'ij: “We k'o juna achi kakamik yey na jinta juna uk'ajol, e ri herencia re rire kaq'ax puq'ab' rumi'al.
04027009	Yey we rachi na jinta umi'al, ri' kaya' ri herencia re rire che ruchaq' o che ri ratz rachi.
04027010	Yey we na jinta uchaq' o ratz rachi, e ri herencia re rire kaya'i' che ri ratz o ruchaq' ruqaw.
04027011	Yey we ruqaw rachi na jinta ratz o na jinta uchaq', ri herencia kaya' che junoq xa naqaj u'anom wi k'o chux che rupamilia, che k'u ri' wa' kaya'i' wi” xcha'. Wa' wa jun taqanik kakanaj kan chike ri tinamit Israel, jela' pacha' ri xintaq Ri'in che ri Moisés» xcha'.
04027012	Ri QAJAWAL JEHOVÁ jewa' xub'i'ij che ri Moisés: —Chatpaqal che ruwi juyub' Abarim yey chiri' kawil pan rulew nuya'om chike ri tinamit Israel.
04027013	Ek'uchiri' awilom chi pan wa' wu'lew, e ri'at katkamik, jela' pacha' ri xu'an rawatz Aarón.
04027014	Yey e ri'ix ikab'ichal na xikoj ta utzij ri nutaqanik, ma echiri' xiwesaj lo ya' chwa rab'aj, na xiyak ta nuq'iij Ri'in chikiwa ri tinamit che ri luwar katz'intz'otik re Zin. Wa' echiri' ri tinamit xech'o'jin chwij ruma ri ya' —xcha'. E wa' wa ya' re Meriba k'o chila' pa Cades, chupa taq ri luwar katz'intz'otik re Zin.
04027015	Ek'u ri Moisés jewa' xuk'ul uwach che ri QAJAWAL JEHOVÁ:
04027016	—Lal QAJAWAL JEHOVÁ, e Rilal kaya'w la kik'aslemal konoje ri tikawex: Ma'an ko la ri', kojo la junoq cha' kak'oji' chikiwach ri tinamit la.
04027017	Wa' e juna achi kuk'am kiwach pa keb'ek wi yey keb'uk'am tanchuloq echiri' ketzelej loq; yey jek'ula' ri tinamit la na keb'u'ana ta pacha' jupuq b'exex na jinta chajinel ke —xcha'.
04027018	Ri QAJAWAL JEHOVÁ jewa' xub'i'ij che ri Moisés. —E chasik'ij ri Josué ruk'ajol ri Nun, ma rire e jun achi k'o ri Wuxlab'ixel Ri'in ruk' yey lik kojol tzij; chaya'a k'u raq'ab' puwi rire.
04027019	Tek'uchiri' chak'ama b'i chwa ri Eleazar, raj q'atisan qasa'n yey chikiwa konoje ri tinamit, chaya'a k'u che ri chak re aj k'amal kiwach ri tinamit.
04027020	Chaya'a re ri Josué ri taqanik k'o paq'ab' ri'at, cha' ri tinamit Israel kakikoj utzij rire.
04027021	Yey ri Josué chirajawaxik kopon chwach ri Eleazar, raj q'atisan qasa'n, wa' echiri' k'o ri kutz'onoj chwe Ri'in yey kareta'maj k'u ri' ruma ri Urim ka'an chinuwach Ri'in. Ek'u ri' ri Josué ri kataqaw ke raj Israel echiri' keb'el b'i pa ch'a'oj yey e rire ri kataqaw ke echiri' ketzelej lo chikocho junam ruk' rire —xcha'.
04027022	Ri Moisés e xu'ano pacha' ri xtaqan ri QAJAWAL JEHOVÁ che. Ma xuk'am b'i ri Josué yey xu'ya'a chwach ri Eleazar raj q'atisan qasa'n yey chikiwach konoje ri tinamit.
04027023	Xuya taq k'u ruq'ab' puwi ri Josué yey xuya ri chak puq'ab', jela' pacha' ri xtaqan ri QAJAWAL JEHOVÁ che.
04028001	Tek'uchiri' xch'a't ri QAJAWAL JEHOVÁ ruk' ri Moisés yey jewa' xub'i'ij che:
04028002	«Chaya'a wa' wa jun taqanik chike ri tinamit Israel, jewa' kab'i'ij chike: Lik chichajij iwib' che ri kiya chupa ruq'ijol taq ri qasa'n We'in; ma e ri qasa'n kaya'ik lik kuk'ul nuk'u'x Ri'in, wa' e nuwa'im Ri'in.
04028003	Yey jenewa' kab'i'ij chike: E qasa'n wa' chirajawaxik kiporoj chinuwach Ri'in ronoje q'iij, ma e taq awaj wa' kaporox chinuwach: e ka'ib' (2) q'apo'j b'exex jun junab' k'o chike yey choom kiwach.
04028004	Jun (1) q'apo'j b'exex ma' kakamisax chinuwach ri aniim yey ri jun chik kakamisax b'enaq q'iij.
04028005	Ri qasa'n re ri chomilaj harina e kiya kajib' (4) libra yoq'om upa ruk' jun litro re aceite re oliva.
04028006	Wa' e awaj re kaporoxik kaya' ronoje q'iij chinuwach Ri'in yey e jun taqanik xinya'o echiri' ix k'o chiraqan ri juyub' Sinaí; yey e jun qasa'n kaya'ik lik kuk'ul nuk'u'x Ri'in.
04028007	Junam ruk' ri q'apoj b'exex kakamisaxik, kiq'ej jun litro re vino puwi'. Ri vino kiq'ej chinuwach Ri'in re yakab'al nuq'iij chupa ri Tabernáculo.
04028008	Ek'u ruka'm q'apoj b'exex ma' kikamisaj b'enaq q'iij, jela' u'anik ki'an che pacha' ri xi'an che ri re aniim yey e la' junam kiq'ej ri vino puwi'. Ma wa' e jun qasa'n kaporoxik lik kuk'ul nuk'u'x Ri'in IN IWAJAWAL JEHOVÁ.
04028009	Yey chupa ri sábado ri q'iij re uxlanib'al e kikamisaj keb' (2) q'apo'j b'exex jun junab' k'o chike yey choom kiwach. Yey wa' kiq'ej vino puwi' yey junam ruk' junlajuj (11) libra re harina yoq'om aceite chupa.
04028010	E awaj wa' kiya chinuwach Ri'in re kaporoxik, wa' kiya chupa ri sábado ri q'iij re uxlanib'al, yey parewi ri qasa'n kiya ronoje q'iij, e la' junam kaq'ej ri vino puwi'.
04028011	Echiri' kopon ri nab'e q'iij che taq ri jujun iik', e rawaj re kiya chinuwach Ri'in re kaporoxik, e keb' toro'ib', jun b'exex ma' yey wuqub' q'apoj b'exex k'o jun junab' chike yey choom kiwach.
04028012	Chujujunal toro karachb'ilaj oxlajuj (13) libra re chomilaj harina yoq'om upa ruk' aceite. Yey che ri b'exex ma' karachb'ilaj b'elejeb' (9) libra re chomilaj harina yoq'om upa ruk' aceite.
04028013	Yey chujujunal q'apoj b'exex ma', kiya kajib' (4) libra re chomilaj harina yoq'om upa ruk' aceite. Ma wa' e awaj kaya' chinuwach Ri'in re kaporoxik yey lik kuk'ul nuk'u'x Ri'in.
04028014	Yey ri vino kaq'ej puwi': e ka'ib' litro chujujunal toro kiya'o. Yey kiya jun litro ruk' nik'aj chujujunal b'exex ma' yey jun litro chujujunal q'apoj b'exex ma'. E taq awaj wa' kiya chinuwach Ri'in re kaporoxik ronoje jeqeb'al ri iik' che ri junab'.
04028015	Yey parewi che wa', kikamisaj jun kaprux ma' re tojob'al re ri mak chinuwach Ri'in.
04028016	No'j che ri kajlajuj (14) q'iij che ri nab'e iik' re ri junab', e ki'an ri Nimaq'iij re Pascua re ri QAJAWAL JEHOVÁ.
04028017	Yey che ri wo'lajuj (15) q'iij re wa' wa iik', kajeqer jun Loq'olaj Nimaq'iij; wuqub' q'iij k'u ri' kitij pam na jinta levadura che.
04028018	Che ri nab'e q'iij re wa' wa jun semana, kimol iwib' che jun loq'olaj nimaq'iij yey na jinta k'ana junoq ku'an juna chak.
04028019	E taq k'u rawaj kiya chinuwach Ri'in re kaporoxik, e keb' (2) toro'ib', jun (1) b'exex ma' yey waqib' (6) q'apoj b'exex jun junab' k'o chike, e wa' wa'waj lik choom kiwach.
04028020	Chujujunal toro karachb'ilaj oxlajuj (13) libra re ri chomilaj harina yoq'om upa ruk' aceite yey b'elejeb' (9) libra karachb'ilaj ri b'exex ma' kiya'o.
04028021	Yey chujujunal ri wuqub' (7) q'apoj b'exex ma' kiya kajib' (4) libra re ri chomilaj harina yoq'om upa ruk' aceite.
04028022	Yey jenela' kiya chinuwach Ri'in, jun kaprux ma' re kakamisaxik re tojob'al re rimak ri'ix.
04028023	Ronoje wa' wa qasa'n kiya ri'ix, yey parewi rawaj re kaporoxik kiya chinuwach Ri'in ronoje anim.
04028024	Jek'ula' ki'an chujujunal q'iij che ri wuqub' q'iij kumaj b'i ri nimaq'iij Pascua; wa' e jun wa'im poroom pa q'aaq' lik kuk'ul nuk'u'x Ri'in. Wa' kiya'o, parewi che rawaj re kaporoxik kiya chinuwach Ri'in ronoje anim, yey rachb'ilam ri qasa'n re vino kaq'ej puwi'.
04028025	Che k'u ruwuq (7º) q'iij kimol iwib' che jun loq'olaj nimaq'iij yey na jinta k'ana junoq ku'an juna chak.
04028026	Yey echiri' kik'am lo ri nab'e uwach taq rujiq'ob'alil ri k'o iwuk', wa' kab'i'x che Nimaq'iij re ri Molonik, echiri' kiya chinuwach Ri'in ri nab'e uwach rujiq'ob'alil ri tiko'n; kimol k'u iwib' ri' che jun loq'olaj nimaq'iij; yey na jinta k'ana junoq ku'an juna chak.
04028027	E taq k'u rawaj kiya chinuwach Ri'in re kaporoxik, ri lik kuk'ul nuk'u'x Ri'in, e keb' (2) toro'ib', jun (1) b'exex ma' yey wuqub' (7) q'apoj b'exex jun junab' k'o chike.
04028028	Chujujunal toro karachb'ilaj oxlajuj (13) libra re ri chomilaj harina yoq'om upa ruk' aceite. Yey ruk' ri b'exex ma' kiya b'elejeb' (9) libra re ri chomilaj harina yoq'om upa ruk' aceite.
04028029	Yey jenela', chikijujunal ri wuqub' (7) q'apo'j b'exex, kiya kajib' (4) libra re ri chomilaj harina yoq'om upa ruk' aceite.
04028030	Yey jenela' kiya chinuwach Ri'in, jun kaprux ma' re kakamisaxik re tojob'al ri mak ri'ix.
04028031	Ronoje wa' wa qasa'n kiya' junam ruk' ri vino kaq'ej puwi'; parewi che rawaj re kaporoxik kiya chinuwach Ri'in ronoje anim. E taq rawaj chirajawaxik lik choom kiwach.
04029001	Echiri' kopon ri nab'e q'iij che ruwuq (7º) iik' re ri junab', kimol iwib' che jun loq'olaj nimaq'iij. Yey na jinta ne junoq ku'an juna chak. Ruk' uch'awib'al trompeta ka'an wi rub'i'xikil la' la q'iij.
04029002	E taq k'u rawaj kiya chinuwach Ri'in re keporoxik, ri lik kuk'ul nuk'u'x Ri'in, e jun (1) toro, jun (1) b'exex ma' yey wuqub' (7) q'apoj b'exex jun junab' k'o chike yey lik choom kiwach.
04029003	Junam ruk' ri toro kiya oxlajuj (13) libra re ri chomilaj harina yoq'om upa ruk' aceite; yey ruk' ri b'exex ma', kiya b'elejeb' (9) libra re wa' wa harina.
04029004	Yey chikijujunal ri wuqub' q'apo'j b'exex emama'ib', kiya kajib' (4) libra re wa' wa harina.
04029005	Yey jenela' kiya chinuwach Ri'in, jun kaprux ma' re kakamisaxik re tojob'al re ri mak ri'ix.
04029006	Ronoje wa' wa qasa'n junam kiya ruk' ri qasa'n re ri chomilaj harina yey karachb'ilaj ri vino kaq'ej puwi'. Yey parewi rawaj kiya chinuwach Ri'in re kaporox ri jujun iik', yey ri kaporox ronoje q'iij. Wa' e jela' ki'an che pacha' ri q'atital kanoq. Ronoje wa' e jun qasa'n lik kuk'ul nuk'u'x Ri'in.
04029007	Che ri lajuj q'iij re ri uwuq (7º) iik' kimol iwib' che jun loq'olaj nimaq'iij. E la' la q'iij wi ki'an ayuno yey na jinta k'ana chak ki'ano.
04029008	E taq k'u rawaj kiya chinuwach Ri'in re kaporoxik, ri lik kuk'ul nuk'u'x Ri'in, e jun (1) toro, jun (1) b'exex ma' yey wuqub' (7) q'apoj b'exex jun junab' k'o chike yey lik choom kiwach.
04029009	Junam ruk' ri toro kiya oxlajuj (13) libra re ri chomilaj harina yoq'om upa ruk' aceite; yey ruk' ri b'exex ma', kiya b'elejeb' (9) libra re wa' wa harina.
04029010	Yey chikijujunal ri wuqub' (7) q'apo'j b'exex emama'ib', kiya kajib' (4) libra re wa' wa harina.
04029011	Yey jenela' kiya chinuwach Ri'in, jun kaprux ma' re kakamisaxik re ri josq'inik re ri mak ri'ix. Wa' e parewi che taq rawaj kekamisaxik re ri josq'inik re ri mak yey taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029012	Che ri wo'lajuj q'iij re ruwuq (7º) iik', kimol iwib' che jun Loq'olaj Nimaq'iij. Na jinta k'ana chak ki'ano. Yey ronoje k'u la' la wuqub' q'iij ki'an nimaq'iij re yakab'al nuq'iij Ri'in.
04029013	Che k'u ri nab'e q'iij re wa' wa semana, e taq rawaj kiya chinuwach Ri'in re keporoxik, ri lik kuk'ul nuk'u'x Ri'in, e oxlajuj (13) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun (1) junab' chike, lik choom kiwach.
04029014	Chikijujunal ri oxlajuj (13) toro'ib' kiya oxlajuj (13) libra re ri chomilaj harina yoq'om upa ruk' aceite. Yey chikijujunal ri ka'ib' (2) b'exex emama'ib', kiya b'elejeb' (9) libra re wa' wa chomilaj harina yoq'om upa ruk' aceite.
04029015	Yey chikijujunal ri kajlajuj (14) q'apoj b'exex emama'ib' kiya kajib' (4) libra re ri chomilaj harina e la' yoq'om upa ruk' aceite.
04029016	Yey jenela' kiya chinuwach Ri'in, jun (1) kaprux ma' re kakamisax puk'axel ri mak iwe ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029017	Che k'u ruka'm q'iij re wa' wa semana, e taq rawaj kiya chinuwach Ri'in re keporoxik, e kab'lajuj (12) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun (1) junab' chike, lik choom kiwach.
04029018	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029019	Yey jenela' kiya chinuwach Ri'in, jun (1) kaprux ma' re kakamisaxik re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029020	Che k'u rurox q'iij re wa' wa semana, e taq rawaj kiya chinuwach Ri'in re keporoxik, e junlajuj (11) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun junab' chike, lik choom kiwach.
04029021	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029022	Yey jenela' kiya chinuwach Ri'in, jun (1) kaprux ma' re kakamisaxik re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj trigo yey ri vino kaq'ej puwi'.
04029023	Che k'u rukaj q'iij re wa' wa semana, e taq rawaj kiya chinuwach Ri'in re keporoxik, e lajuj (10) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun junab' chike, lik choom kiwach.
04029024	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029025	Yey jenela' kiya chinuwach Ri'in, jun (1) kaprux ma' re kakamisaxik re ri josq'inik re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj trigo yey ri vino kaq'ej puwi'.
04029026	Che k'u ruro' (5º) q'iij re wa' wa semana, e taq rawaj kiya chinuwach Ri'in re keporoxik, e b'elejeb' (9) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun (1) junab' chike, lik choom kiwach.
04029027	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029028	Yey jenela' kiya chinuwach Ri'in, jun (1) kaprux ma' re kakamisaxik re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029029	Che k'u ruwaqaq (6º) q'iij re wa' wa semana, e taq rawaj kiya chinuwach Ri'in re keporoxik, e wajxaqib' (8) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun junab' chike, lik choom kiwach.
04029030	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029031	Yey jenela' kiya chinuwach Ri'in, jun (1) kaprux ma' re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029032	Che k'u ruwuq (7º) q'iij re wa' wa semana, e taq rawaj kiya chinuwach Ri'in re keporoxik, e wuqub' (7) toro'ib', ka'ib' (2) b'exex emama'ib' yey kajlajuj (14) q'apoj b'exex k'o jun junab' chike, lik choom kiwach.
04029033	Junam k'ut kuk' taq ri toro'ib', taq ri b'exex emama'ib' yey taq ri q'apoj b'exex, e karachb'ilaj ri qasa'n re ri chomilaj harina yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029034	Yey jenela' kiya chinuwach Ri'in, jun (1) kaprux ma' re kakamisaxik re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj trigo yey ri vino kaq'ej puwi'.
04029035	Che k'u ruwajxaq (8º) q'iij e ki'an jun nimalaj nimaq'iij lik choom ki'an che, yey na jinta k'ana chak ki'ano.
04029036	E taq k'u rawaj kiya chinuwach Ri'in re keporoxik, ri lik kuk'ul nuk'u'x Ri'in, e jun (1) toro, jun (1) b'exex ma' yey wuqub' (7) q'apoj b'exex jun junab' k'o chike yey lik choom kiwach.
04029037	Junam k'ut ruk' ri toro, ri b'exex ma' yey taq ri q'apoj b'exex, karachb'ilaj ri qasa'n re ri chomilaj trigo yey ri vino kaq'ej puwi', wa' kiq'atisaj e chirij janipa ri kik'iyal rawaj yey e chirij ri kub'i'ij ri suk'ulik tzij.
04029038	Yey jenela' kiya chinuwach Ri'in, jun (1) kaprux ma' re kakamisaxik re tojob'al re rimak ri'ix. Wa' e parewi che taq rawaj re kaya' chinuwach Ri'in re kaporox ronoje q'iij, junam ruk' ri qasa'n re ri chomilaj harina yey ri vino kaq'ej puwi'.
04029039	E taq qasa'n wa' kiq'atisaj chinuwach Ri'in, wa' ki'ano e chirij taq ri nimaq'iij q'atitalik ki'ano. Ma parewi la' la jujun chik qasa'n iya'om ichi' che kiya'o yey ri qasa'n kiya'o lik chupa ri iwanima' kel wuloq. K'o taq ne la' la qasa'n re awaj kaporoxik, ri qasa'n re ri chomilaj harina, ruk' ri vino kaq'ej puwi' yey taq ri qasa'n re ri utzil k'oleem kiya chinuwach Ri'in» xcha ri QAJAWAL JEHOVÁ.
04029040	Ek'u ri Moisés xuya chikiwach raj Israel, ronoje ri xub'i'ij ri QAJAWAL JEHOVÁ che, cha' ri tinamit kaki'ano.
04030001	Ek'u ri Moisés xch'a't kuk' ri k'amal kiwach taq ri mutza'j e ralk'o'al kan ri Israel yey jewa' xub'i'ij chike: «Ri QAJAWAL JEHOVÁ jewa' utaqom ki'ano:
04030002	We k'o juna achi kuya uch'a'teem o kujikib'a' uwach uch'a'teem che ri QAJAWAL JEHOVÁ, ri' lik chirajawaxik che e chu'ana' janipa ri kub'i'ij.
04030003	No'j we k'o juna ali kuya' uchi' chwach ri QAJAWAL JEHOVÁ, o k'o karaj kuya rib' chupa ku'ano yey rire k'a k'o chirocho ruqaw;
04030004	we ruqaw xunab'ej ri xuya' uchi' che o ri xraj rire kuya rib' chupa ku'ano yey we ruqaw na jinta k'o kub'i'ij che; ri' e ronoje ri xuya' uchi' rali che yey ronoje ri xuya rib' chupa ku'ano, puq'ab' rire k'owi lik e ku'ana' janipa ri ub'i'im.
04030005	No'j we ruqaw rali xunab'ej wa' yey na kuya ta luwar che rumi'al ku'an ronoje k'u ri xuya' uchi' che yey taq ri uya'om rib' chupa ku'ano, na jinta k'o ke'elawi. Ek'u ri QAJAWAL JEHOVÁ kukuy umak rali ruma e ruqaw ri na xya'w ta luwar che.
04030006	Yey we k'o juna ali k'o kuya' uchi' che o kel chuchi' k'o kuya rib' chupa ku'an chwach ri QAJAWAL JEHOVÁ yey na xuch'ob' tana ri xub'i'ij yey xk'uli'ik;
04030007	we ri rachijil xunab'ej ri xuya' uchi' che o ri xraj rire kuya rib' chupa ku'ano yey we ri rachijil na jinta k'o kub'i'ij che; ri' e ronoje xuya' uchi che yey ronoje ri xuya rib' chupa ku'ano, puq'ab' rire k'owi lik e ku'ana' janipa ri ub'i'im.
04030008	No'j we ri rachijil rali xunab'ej wa' yey na kuya ta luwar che ku'ano ri uya'om uchi' che ku'ano yey ri uya'om rib' chupa ku'ano yey ri na xuch'ob' tana xub'i'ij, na jinta k'o ke'elawi ri' yey ek'u ri QAJAWAL JEHOVÁ kukuy umak rali.
04030009	No'j we ri uya'om uch'a'teem o ri ujikib'am uwach ri ku'ano e juna ixoq malka'n o jachom kan ruma rachijil, ri' puq'ab' rire k'owi ku'an janipa ri ub'i'im.
04030010	Echiri' k'o juna ixoq k'ulanik k'o karaj kuya uchi' che ku'ano yey lik kujikib'a' uwach ruch'a'teem che u'anik, yey e la' jeqel chirocho ri rachijil;
04030011	we ri rachijil xunab'ej ri xuya' uchi' che o ri xraj rire kuya rib' chupa ku'ano yey we na jinta k'o kub'i'ij che yey na kuq'atej tane che; ri' e ronoje ri ujikib'am uwach yey ronoje ri xuya rib' chupa ku'ano, puq'ab' rire k'owi lik e ku'ana' janipa ri ub'i'im.
04030012	No'j we ri rachijil rixoq xunab'ej wa'; yey na kuya ta luwar che ri rixoqil ku'ano, ri' e ronoje ri xuya' uchi' che ku'ano yey ronoje ri xuya rib' chupa ku'ano, na jinta k'o ke'elawi; yey ek'u ri QAJAWAL JEHOVÁ kukuy umak rixoq, ruma e ri rachijil ri na xya'w ta luwar che.
04030013	Ma e rachi ri' k'o puq'ab' we kuya luwar che ri rixoqil o we kuq'atej che ri kuya uchi' che ku'ano yey ri kujikib'a' uwach ruk' ruch'a'teem chwach ri QAJAWAL JEHOVÁ.
04030014	No'j we kik'ow uk'iyal q'iij yey ri rachijil rixoq na jinta k'o kub'i'ij che echiri' kareta'maj wa', ri' ke'eloq e rachi kuk'ul uk'u'x ronoje ri uya'om uchi' che yey ri uya'om rib' rixoq che ku'ano, ma na jinta k'o xub'i'ij che echiri' xunab'ej wa'.
04030015	No'j we rachi kuya naj che ruq'ijol re kujolij taq wa', ek'u ri' rachi keqelen ri mak re ri rixoqil ruma wa'» xcha ri QAJAWAL JEHOVÁ.
04030016	Ek'u taqanik wa' xuya ri QAJAWAL JEHOVÁ che ri Moisés puwi' ri kib'inik kisilab'ik rachi ruk' ri rixoqil chikiwach, yey puwi rub'inik rali ruk' ruqaw echiri' rali k'a k'o puq'ab' ruqaw.
04031001	Ek'u ri QAJAWAL JEHOVÁ jewa' xub'i'ij che ri Moisés:
04031002	—Chaq'ata tzij pakiwi' raj Madián cha' jela' ka'an uk'axel chike ruma xekimin pa mak ri tinamit Israel. Tek'uchiri' katkamik yey keb'ariqa taq ri e awati'-amam ekaminaq chik —xcha'.
04031003	Ek'u ri Moisés jewa' xub'i'ij chike ri tinamit Israel: —Cheb'icha'a jujun achijab' chikixo'lib'al ri pamilia iwe ri'ix yey chiya'a kichapab'al cha' keb'e'ch'o'jin kuk' raj Madián yey jek'ula' ke'ki'ana uk'axel chike rike janipa ri na utz taj xki'an che ri QAJAWAL JEHOVÁ.
04031004	Chujujunal mutza'j e ralk'o'al kan ri Israel e kekitaq b'i 1,000 chi achijab' re keb'ek pa ch'a'oj —xcha'.
04031005	Jek'ula' xki'ano, xekicha' e 1,000 chi achijab' chujujunal mutza'j e ralk'o'al kan ri Israel. Chi konoje xeb'u'ana e 12,000 chi achijab' k'o kichapab'al re keb'ek pa ch'a'oj.
04031006	Ek'u ri Moisés xeb'utaq b'i pa ri ch'a'oj ri 1,000 chi achijab' chujujunal mutza'j yey xutaq b'i ri Finees, ruk'ajol ri Eleazar, raj q'atisan qasa'n. Ma rire puq'ab' k'owi ri b'itaq sa'ch re ri Tabernáculo yey puq'ab' rire k'owi taq ri trompeta, ri kach'awisaxik echiri' kajeqer ri ch'a'oj.
04031007	Xeb'opon k'u Madián yey jela' pacha' ri xub'i'ij ri QAJAWAL JEHOVÁ chike, xeb'ok pa ch'a'oj yey xekikamisaj konoje rachijab'.
04031008	Xekikamisaj ri wo'ob' (5) reyes re Madián: Wa' e ri Evi, ri Requem, ri Zur, ri Jur yey ri Reba. Yey jenela' xkikamisaj ruk' espada ri Balaam ruk'ajol ri Beor.
04031009	E taq rachijab' e ajch'a'oj ke raj Israel xekichap b'i rixoqib' yey junam kuk' rak'alab' e alab'o ke raj Madián, yey xekimaj b'i konoje ri kichikop, ri kib'exex yey ri b'itaq ke xkik'am b'i ronoje, ma e xkich'ak wa' che ri ch'a'oj.
04031010	Tek'uchiri' xekiporoj ronoje taq ri kitinamit yey ri kich'ut tinamit pa taq e jeqel wi rike.
04031011	Ek'u konoje rixoqib', taq rawaj, ri chikop yey ronoje ri b'itaq ke, xkimol uchi';
04031012	yey ronoje taq wa' xkik'am b'i chwach ri Moisés, chwach ri Eleazar, raj q'atisan qasa'n yey chikiwa konoje ri tinamit Israel e k'o che ruwaraqan taq'aj re Moab, wa' k'o chutzal ri nimaya' Jordán chwach ri tinamit Jericó.
04031013	Ek'u ri Moisés, ri Eleazar, raj q'atisan qasa'n yey raj k'amal kiwach ke taq ri mutza'j e ralk'o'al kan ri tinamit Israel, xeb'e'kik'ulu pan rachijab' e ajch'a'oj tza'm ja re ri tinamit.
04031014	No'j ri Moisés lik xpe royowal kuk' raj k'amal kiwach ke 1,000 chi achijab' ajch'a'oj yey kuk' ri k'amal kiwach ke 100 chi achijab' ajch'a'oj chike ri epetinaq pa ch'a'oj.
04031015	Yey jewa' xutz'onoj chike: —¿Su'chak ri'ix xeb'ik'asib'a' kan rixoqib'?
04031016	Ma e wa' wi'xoqib' e ri xya' kina'oj ruma ri Balaam, re xekimin ri tinamit Israel che ri makunik xki'an chirij ri QAJAWAL JEHOVÁ chiri' Baal Peor. Yey ruma ri' ek'i ri xekam che ri tinamit chiri'.
04031017	Ek'u wo'ora cheb'ikamisaj konoje ri k'omab' e alab'o yey taq rixoqib' e k'oji'naq chi achijab' kuk';
04031018	no'j e cheb'ik'asib'a' kan ralito na jinta achijab' eb'ik'owinaq kuk', chek'ola kan rike iwuk'.
04031019	Ek'u chiwe ri'ix, e konoje rachijab' xekamisanik o we xkichina'aj juna anima', chirajawaxik wi kekanaj kan chirij ri tinamit wuqub' (7) q'iij. Yey purox q'iij yey che ruwuq (7º) q'iij, ri' kijosq'ij iwib' ri'ix yey kakijosq'ij kib' konoje ri xekiyut loq.
04031020	Yey kijosq'ij ne ronoje ri iq'uu' ri'ix, ronoje ri tz'u'um, ri 'anatal ruk' rutz'u'malil kaprux yey ronoje ri b'itaq iwe 'anatal ruk' che' —xcha'.
04031021	Ek'u ri Eleazar, raj q'atisan qasa'n, jewa' xub'i'ij chike rachijab' epetinaq pa ch'a'oj: —Jewa' kub'i'ij ri pixab'anik, ri xuya ri QAJAWAL JEHOVÁ che ri Moisés:
04031022	Pa qatzij wi ri oro, ri plata, ri bronce, ri ch'ich', ri estaño yey ri plomo;
04031023	ruk' ronoje ri na kak'at ta pa ri q'aaq', chirajawaxik wi kiwik'owisaj pa q'aaq' pacha' kajosq'itajik. Na ruk' ta k'u ri', kijosq'ij taq ne wa' chupa ri loq'olaj ya' re josq'inik. No'j e ronoje taq ri na kuch'ij ta uchuq'ab' ri q'aaq', wa' xew chupa ri loq'olaj ya' kiwik'owisaj wi.
04031024	Ek'u che ruwuq (7º) q'iij re la' la semana e ri'ix kich'aj ri iq'uu' yey jek'ula' kixjosq'itaj kanoq yey utz k'u ri' kixok tanchi chupa ri tinamit —xcha'.
04031025	Tek'uchiri' ri QAJAWAL JEHOVÁ jewa' xub'i'ij che ri Moisés:
04031026	«E ri'at, yey ri Eleazar, raj q'atisan qasa'n yey taq ri k'amal kiwach chujujunal pamilia re Israel, e chikojo utz'ib'alil konoje ri tikawex yey taq rawaj xeb'ichap lo pa ri ch'a'oj.
04031027	Ek'u ronoje wa' wa k'amom lo pa ch'a'oj ki'an keb' che. Panik'aj kiq'atisaj chike rachijab' xeb'opon pa ch'a'oj yey ri panik'aj chik kiq'atisaj chike ri tinamit.
04031028	Che ri kakik'ul rachijab' xeb'opon pa ch'a'oj, katz'onoj chike cha' e kakiq'atisaj ri qasa'n chwe Ri'in. Ri kakiya che taq wa' e jun chike taq ri 500 tikawex, yey jenela' kaki'an kuk' ri axna, taq ri chikop yey taq ri b'exex.
04031029	Wa' kak'am che ri kik'ulum rachijab' e ajch'a'oj, yey e wa' wa qasa'n kaya' chwe Ri'in, kaya che ri Eleazar, raj q'atisan qasa'n chinuwach Ri'in.
04031030	Che ri kakik'ul ri tinamit Israel e katz'onoj cha' kakiq'atisaj jun re qasa'n chike taq ri 50 tikawex e chapom loq, yey jenela' kaki'an kuk' ri axna, taq ri chikop yey ri b'exex. Ronoje wa' kaya chike raj levita, ma e rike ri e k'o chwach re kakichajij ri Tabernáculo» xcha'.
04031031	Ek'u ri Moisés yey ri Eleazar, raj q'atisan qasa'n, e xki'ano janipa ri xtaqan ri QAJAWAL JEHOVÁ che ri Moisés.
04031032	E taq rachijab' e ajch'a'oj, k'o ri xkik'am rike parewi che ri b'itaq ke raj Madián. No'j e ronoje ri xkikoj utz'ib'alil che ri xkich'ak pa ri ch'a'oj, xu'ana e 675,000 chi b'exex;
04031033	ruk' 72,000 chi chikop;
04031034	yey 61,000 chi axna
04031035	yey 32,000 chi alito na ek'oji'naq ta achijab' kuk'.
04031036	Ek'u rachijab' xeb'opon pa ch'a'oj e taq xkik'ul wa': E 337,500 chi b'exex;
04031037	che taq wa', xekiq'atisaj 675 b'exex re qasa'n che ri QAJAWAL JEHOVÁ.
04031038	Yey xkik'ul 6,000 chikop, che taq wa' xekiq'atisaj 72 chikop re qasa'n che ri QAJAWAL JEHOVÁ.
04031039	Xkik'ul 30,500 chi axna, che taq wa' xekiq'atisaj 61 re qasa'n che ri QAJAWAL JEHOVÁ.
04031040	Yey chike k'u ralito xekik'ulu xeb'u'ana e 16,000 chi konoje, che taq wa' xekiq'atisaj e 32 re qasa'n che ri QAJAWAL JEHOVÁ.
04031041	Ek'u ri qasa'n re kaya'i' che ri QAJAWAL JEHOVÁ, e ri Moisés xuya che ri Eleazar, raj q'atisan qasa'n, jela' pacha' ri taqaninaq ri QAJAWAL JEHOVÁ che ka'anik.
04031042	Ek'u ri panik'aj chik che ri xkich'ak lo rachijab' pa ch'a'oj, che wa' xuk'am wi ri Moisés ri ke ri tinamit Israel.
04031043	Ek'u xkik'ul wa' ri tinamit: 337,500 chi b'exex;
04031044	e 36,000 chi chikop,
04031045	e 30,500 chi axna,
04031046	yey e 16,000 chi alito.
04031047	Che wa' wa xkik'ul ri tinamit Israel, ri Moisés xuk'am jun chike taq ri 50 tikawex, jun chike taq ri 50 awaj, jela' pacha' ri taqaninaq ri QAJAWAL JEHOVÁ che. Yey ronoje wa' xuya chike raj levita, ma e rike ri e k'o chwach re kakichajij ri Tabernáculo.
04031048	Ek'u raj k'amal kiwach ke taq ri e 1,000 chi achijab' e ajch'a'oj yey raj k'amal kiwach ke taq ri e 100 chi achijab' e ajch'a'oj re Israel, xeqib' ruk' ri Moisés
04031049	yey jewa' xkib'i'ij che: —E ri'oj oj ajchak e la, xeqajilaj k'u konoje rachijab' e ajch'a'oj e ya'tal paqaq'ab' yey wa' e tz'aqat konoje.
04031050	Ruma wa', e ri'oj quk'a'am lo ri qaqasa'n che ri QAJAWAL JEHOVÁ re tyoxib'al, wa' e taq ri oro xqariq chiqajujunal pa ri ch'a'oj, wa' e taq: wiqib'al q'ab'aaj, karena, mapaq'ab', sansilo yey wawaj. Ronoje wa' quk'a'am lo ri'oj pacha' e awaj kakamisax re qasa'n puk'axel qak'aslemal chwa ri QAJAWAL JEHOVÁ —xecha'.
04031051	Ek'u ri Moisés yey ri Eleazar, raj q'atisan qasa'n, xkik'ul ronoje wa qasa'n re oro.
04031052	Ronoje wa' wa oro, ri xkiya raj k'amal wach ke ri e 1,000 chi achijab' e ajch'a'oj yey raj k'amal wach ke ri e 100 chi achijab' e ajch'a'oj; xkik'am loq re kiqasa'n che ri QAJAWAL JEHOVÁ. Yey ek'u ri ra'lal chi ronoje wa' xu'ana 420 libra.
04031053	Chikijujunal rachijab' chike ri xeb'ek pa ch'a'oj xkik'am taq ke rike che ri xkiriq chila' pa ch'a'oj.
04031054	E uwa'riche ri Moisés yey ri Eleazar, raj q'atisan qasa'n, xkik'am ri oro pakiq'ab' raj k'amal kiwach rachijab' e ajch'a'oj. Yey xkik'am b'i ronoje wa' chupa ri Tabernáculo re Molob'al ib', ma e kuxtab'al wa' che ri QAJAWAL JEHOVÁ, e ri tinamit Israel puq'ab' Rire e k'owi.
04032001	Echiri' xeb'opon ri tinamit Israel che rulew re Jazer yey re Galaad, e ri mutza'j e ralk'o'al kan ri Rubén yey re Gad xkil rulew lik utz re kik'olib'al ri kichikop, ma lik k'iyarinaq kiwach ri kichikop.
04032002	Xeb'e'ch'a't k'u ruk' ri Moisés yey ruk' ri Eleazar, raj q'atisan qasa'n yey kuk' raj k'amal kiwach ri tinamit, jewa' xkib'i'ij chike:
04032003	—E taq rulew re Atarot, re Dibón, re Jazer, ri Nimra, re Hesbón, re Eleale, re Sebam, re Nebo yey re Beón;
04032004	ronoje taq wa' wu'lew e ri QAJAWAL JEHOVÁ xujach che ri tinamit Israel, yey wa' xqilo e lik utz re kik'olib'al wawaj.
04032005	Ma'an ko alaq ri', kaya alaq wa' wu'lew chiqe cha' ku'an qe'oj, yey jela' na koje'jeqela ta chi ch'aqa ya' che ri Jordán —xecha'.
04032006	Ek'u ri Moisés jewa' xuk'ul uwach chike wa' wa keb' pamilia: —¿Utz nawi katatajik xew riwatz-ichaq' ri'ix keb'e'ch'o'jin ch'aqa ya' che ri nimaya' Jordán yey ri'ix kixkanaj kan wara?
04032007	Ma ri QAJAWAL JEHOVÁ uya'om chi ronoje la' lu'lew che ri tinamit Israel. Iwuma ri'ix ri' we ri jujun chik pamilia re ri tinamit kapax kik'u'x yey jela' na kakaj ta chik keb'ek chila'.
04032008	Ma jenela' xki'an ri ichu-iqaw ri'ix echiri' oj k'o chila' Cades-Barnea yey xenutaq b'i cha' ke'keta'maj upa ri luwar.
04032009	Xe'kila k'u rulew che ruwaraqan taq'aj re Escol yey echiri' xetzelej loq, e lik xkipaxij kik'u'x ri tinamit Israel, cha' jela' na keb'ek ta chik che rulew ub'i'tisim chi ri QAJAWAL JEHOVÁ chike.
04032010	Ek'u la' la q'iij wi ri QAJAWAL JEHOVÁ lik xpe royowal yey jewa' xub'i'ij xujikib'a' uwach:
04032011	“Ruma na jusuk' ta uwach ri kik'aslemal chinuwach, na jinta junoq chike ri xeb'el lo Egipto ke'kila rulew ri xinjikib'a' uwach ruk' ri nuch'a'teem chike ri Abraham, ri Isaac yey ri Jacob.
04032012	Na jinta junoq chik chike rike ke'kila rulew, ma xew ri Caleb ruk'ajol ri Jefone yey ri Josué ruk'ajol ri Nun, ma rike ruk' ronoje kanima' e xki'an ri lik jusuk' uwach chinuwach Ri'in” xcha ri QAJAWAL JEHOVÁ.
04032013	Jek'ula' lik xpe royowal ri QAJAWAL JEHOVÁ chikij ri tinamit Israel, yey xu'an chike xeb'in pacha' esachel 40 junab' che ri luwar katz'intz'otik, wa' e k'a pa xekam wi konoje ri kilema'j xemakunik.
04032014	¡Yey ek'u wo'ora ri'ix, ix kalk'o'al kan winaq e aj makib', ma ix jela' pacha' ri ichu-iqaw e kipetisaj ri royowal ri QAJAWAL JEHOVÁ kuk' ri tinamit!
04032015	We ri'ix kiwesaj iwib' chirij ri QAJAWAL JEHOVÁ, Rire keb'ukanaj tanchi kan konoje wa' wa tinamit chupa ri luwar katz'intz'otik, yey imak k'u ri'ix we xekam konoje ri tinamit —xcha ri Moisés.
04032016	Ek'u ri mutza'j e ralk'o'al kan ri Rubén yey re Gad xeqib' tanchi ruk' ri Moisés yey jewa' xkib'i'ij che: —Ri kaqaj ri'oj e xew kaqayijib'a' kikoraal ri qachikop yey kaqayak taq tinamit k'o tapya chirij ke ri qapamilia yey ri qixoqilal che wa' wa luwar.
04032017	No'j ri kaqa'ano e kaqak'am ri qachapab'al re ch'a'oj yey kojnab'ej b'i chikiwa ri tinamit Israel cha' keb'eqajacha k'a chila' pa kiluwar. Yey e taq ri qapamilia yey qixoqilal keb'eqaya kan chupa taq ri tinamit k'o tapya chirij, cha' e ch'uqutal rike chikiwa ri ejeqel che wa' wa luwar.
04032018	K'ate kojtzelej lo chiqocho echiri' chikijujunal taq ri tinamit Israel k'o chi pakiq'ab' ri kulew.
04032019	Yey na jinta k'o kaqatz'onoj chike rike chila' che ri ch'aqaya' re ri nimaya' Jordán, ma ri'oj kaqaj koj-jeqi' wara yey ek'u ri' ri qa-herencia k'o wara pa releb'al q'iij che ri nimaya' Jordán —xecha'.
04032020	Ek'u ri Moisés jewa' xub'i'ij chike: —We ri'ix lik e ki'ano pacha' ri xib'i'ij, chik'ama' b'i ri' ri ichapab'al yey jix k'u pa ri ch'a'oj.
04032021	Ek'u la' ruk' ri ichapab'al ri'ix chiq'axuj ri nimaya' Jordán yey ruk' ruto'b'al ri QAJAWAL JEHOVÁ, chixch'o'jinoq k'a jampa xeb'eresaj Rire ri tzel keb'ilow iwe chiwach ri'ix.
04032022	Echiri' rulew ya k'o chi puq'ab' ri tinamit Israel chwa ri QAJAWAL JEHOVÁ, k'a ek'uchiri' utz kixtzelej lo chi'wocho; ma ri' e xi'an janipa ri xib'i'ij chwach ri QAJAWAL JEHOVÁ yey chikiwach ri tinamit Israel. Jek'urila' e wa' wu'lew ku'ana iwe'ix chwach ri QAJAWAL JEHOVÁ.
04032023	No'j we na ki'an ta wa', e kixmakun chwach ri QAJAWAL JEHOVÁ. Yey ri' lik jikil uwach kitij ri k'axk'ob'ik ruma ri mak.
04032024	Chiyaka k'u ri tinamit kib'i'ij ri'ix re taq ri iwixoqilal yey ri ipamilia, chi'ana k'u taq ri kikoraal ri ichikop, no'j e mik'ow chik'u'x ri ib'i'im —xcha ri Moisés.
04032025	Ek'u ri mutza'j e ralk'o'al kan ri Gad yey ri mutza'j e ralk'o'al kan ri Rubén jewa' xkib'i'ij che ri Moisés: —E ri'oj oj chak e la, yey lik k'ut e kaqa'ano janipa ri xojtaq la che.
04032026	Che k'u taq wa tinamit re Galaad kekanaj kan ri qixoqilal yey ri qapamilia yey jenela' konoje ri qachikop yey taq ri qab'exex;
04032027	no'j ek'u ri'oj oj ajchak e la, kaqaq'axuj ri nimaya' Jordán re koje'ch'o'jin jela' pacha' ri kojutaq ri QAJAWAL JEHOVÁ che, jela' pacha' ri b'i'im rilal chiqe —xecha'.
04032028	Jek'ula' ri Moisés xuya wa' wa taqanik che ri Eleazar, raj q'atisan qasa'n, che ri Josué uk'ajol ri Nun yey chike ri k'amal kiwach taq ri mutza'j e ralk'o'al kan ri tinamit Israel. Jewa' xub'i'ij chike:
04032029	—We ri mutza'j e ralk'o'al kan ri Gad yey ri mutza'j e ralk'o'al kan ri Rubén kuk'a'am ri kichapab'al re keb'ek pa ch'a'oj yey kakiq'axuj ri nimaya' Jordán junam iwuk' ri'ix yey kakich'ij k'u kichuq'ab' ri tinamit jela' pacha' taqaninaq ri QAJAWAL JEHOVÁ che; ek'u ri' ri'ix kiq'atisaj chike rike, re kiya pakiq'ab' rulew re Galaad.
04032030	No'j we na kakiq'axuj ta ri nimaya' Jordán, ek'u ri' rike kakik'ul ri kulew chixo'lib'al ri'ix chila' Canaán —xcha'.
04032031	Ek'u ri mutza'j e ralk'o'al kan ri Gad yey ri mutza'j e ralk'o'al kan ri Rubén jewa' xkik'ulub'ej uwach: —Ri'oj oj ajchak e la e kaqa'ano janipa rutaqanik ri QAJAWAL JEHOVÁ —xecha'.
04032032	Jela' kaqa'ano, kaqaq'axuj ri nimaya' Jordán yey koje'ek k'a chila' Canaán ruk' ri qachapab'al re ch'a'oj. No'j ri qa-herencia jewa' k'owi che wa nimaya' Jordán —xecha'.
04032033	Tek'uchiri' ri Moisés xuya chike ri mutza'j e ralk'o'al kan ri Gad yey ri mutza'j e ralk'o'al kan ri Rubén yey chike ri panik'aj mutza'j e ralk'o'al kan ri Manasés, wa' e uk'ajol ri José, ri luwar pa kataqan wi ri Sehón ri rey amorreo; ri pa kataqan wi ri Og, ri rey re Basán. Wa' xya'i' chike junam kuk' taq ri tinamit k'o chwach yey taq ri kulew ri tikawex k'o chwach.
04032034	Ek'u ri e kalk'o'al kan ri mutza'j e ralk'o'al kan ri Gad, e rike xeyakaw taq re ri tinamit Dibón, ri Atarot, ri Aroer;
04032035	yey ri tinamit Atarot-sofán, ri Jazer, ri Jogbeha,
04032036	ri tinamit Bet-nimra yey ri Bet-arán, ronoje wa' e taq tinamit k'o tapya chirij yey xki'an ne kikoraal ri kawaj chiri'.
04032037	Ek'u ri e kalk'o'al kan ri mutza'j e ralk'o'al kan ri Rubén e rike xeyakaw re ri tinamit Hesbón, Eleale, Quiriataim,
04032038	ri tinamit Nebo, ri Baal-meón yey ri Sibma; yey xkikoj k'ak' kib'i' taq wa' wa tinamit xekiyako.
04032039	Yey ri kalk'o'al kan ri mutza'j e ralk'o'al kan ri Maquir, ruk'ajol kan ri Manasés; rike xeb'ek chila' Galaad yey xki'an ki'ke che ri luwar, yey xekoqotaj b'i konoje raj amorreo e jeqel chiri'.
04032040	Ek'uchiri' ri Moisés xuya ri Galaad pakiq'ab' ri nik'aj pamilia re ri Maquir, ri e ralk'o'al kan ri Manasés. Ek'u rike xejeqi' chiri' chwach taq rulew.
04032041	Jenela' ri Jair, ruk'ajol ri Manasés, xe'ek xu'chapa taq ri ch'ut-tinamit e k'o chiri' yey xu'an ri're che ri luwar yey xukoj rub'i' wa' wa luwar Havot-jair.
04032042	Jek'ula' xu'an ri Noba, xe'ek che taq ri ch'ut-tinamit e k'o chiri', xu'an ri're che ri luwar yey xukoj rub'i' rire che: Noba.
04033001	Echiri' ri tinamit Israel xeb'el lo Egipto e taq kib'inab'al wa' xki'ano. Ri Moisés yey ri Aarón e k'amal kiwach, e la' chuchola'j keb'inik pacha' chi achijab' e ri' keb'ek pa ch'a'oj.
04033002	Ri QAJAWAL JEHOVÁ xutaq ri Moisés che cha' kutz'ib'aj ronoje rub'i' ri luwar pa taq ri keb'el wi yey pa taq ri keb'opon wi. Ek'u luwar wa' pa taq xeb'ik'ow wi:
04033003	Che k'u ri wo'lajuj q'iij re ri nab'e iik' re ri junab', jun q'iij rik'owik ri nimaq'iij Pascua, ri tinamit Israel xeb'el b'i Egipto ruk' unimal uchuq'ab' ri QAJAWAL JEHOVÁ, e la' chiwachil chikiwa konoje raj Egipto.
04033004	E la' la q'iij wi raj Egipto e ri' xekimuq ratzixelab' alab'o, wa' e ri xeb'ukamisaj ri QAJAWAL JEHOVÁ raq'ab' ik'owinaq. Ma e la' la q'iij wi ri QAJAWAL JEHOVÁ xuq'at tzij pakiwi taq ruk'iyal taq ki-dios raj Egipto.
04033005	Ri tinamit Israel xeb'el b'i chiri' Ramesés yey xeb'e'k'ola k'a Sucot.
04033006	Xeb'el k'u b'i chiri' Sucot yey xeb'e'k'ola k'a Etam, wa' e che ruchib'al ri luwar katz'intz'otik.
04033007	Xeb'el b'i chiri' Etam, no'j xetzelej tanchi pa ri luwar re Pi-hahirot, pa releb'al q'iij che ri Baal-zefón yey xeb'e'k'ola k'a Migdol.
04033008	Xeb'el b'i chiri' Pi-hahirot, xkiq'axuj ri Mar Kaq yey xeb'opon k'a che ri luwar katz'intz'otik. Tek'uchiri' xeb'in oxib' q'iij che ri luwar katz'intz'otik re Etam yey xeb'e'k'ola k'a Mara.
04033009	Xeb'el b'i chiri' Mara yey xkimaj b'i kib'e k'a Elim, chiri' k'owi kab'lajuj ak'al re ya', yey k'o 70 che' re palma yey chiri' k'u ri' xeb'e'k'ola wi.
04033010	Xeb'el b'i chiri' Elim yey xeb'e'k'ola k'a chunaqaj ri Mar Kaq.
04033011	Xeb'el b'i chiri' chunaqaj ri Mar Kaq yey xeb'e'k'ola che ri luwar katz'intz'otik re Sin.
04033012	Xeb'el b'i chiri' che ri luwar katz'intz'otik re Sin yey xeb'e'k'ola k'a Dofca.
04033013	Xeb'el b'i chiri' Dofca yey xeb'e'k'ola k'a Alús.
04033014	Xeb'el b'i chiri' Alús yey xeb'e'k'ola k'a Refidim, wa' e echiri' ri tinamit na jinta ya' xkil uwach.
04033015	Xeb'el k'u b'i chiri' Refidim yey xeb'e'k'ola che ri luwar katz'intz'otik re Sinaí.
04033016	Xeb'el b'i che ri luwar katz'intz'otik re Sinaí yey xeb'e'k'ola che ri luwar re Kibrot-hataava.
04033017	Xeb'el b'i chiri' Kibrot-hataava yey xeb'e'k'ola k'a Hazerot.
04033018	Xeb'el b'i chiri' Hazerot yey xeb'e'k'ola k'a Ritma.
04033019	Xeb'el b'i chiri' Ritma yey xeb'e'k'ola k'a Rimón-peres.
04033020	Xeb'el b'i chiri' Rimón-peres yey xeb'e'k'ola k'a Libna.
04033021	Xeb'el b'i chiri' Libna yey xeb'e'k'ola k'a Rissa.
04033022	Xeb'el b'i chiri' Rissa yey xeb'e'k'ola k'a Ceelata.
04033023	Xeb'el b'i chiri' Ceelata yey xeb'e'k'ola k'a che ruwi juyub' Sefer.
04033024	Xeb'el b'i chiri' che ruwi juyub' Sefer yey xeb'e'k'ola k'a Harada.
04033025	Xeb'el b'i chiri' Harada yey xeb'e'k'ola k'a Macelot.
04033026	Xeb'el b'i chiri' Macelot yey xeb'e'k'ola k'a Tahat.
04033027	Xeb'el b'i chiri' Tahat yey xeb'e'k'ola k'a Tara.
04033028	Xeb'el b'i chiri' Tara yey xeb'e'k'ola k'a Mitca.
04033029	Xeb'el b'i chiri' Mitca yey xeb'e'k'ola k'a Hasmona.
04033030	Xeb'el b'i chiri' Hasmona yey xeb'e'k'ola k'a Moserot.
04033031	Xeb'el b'i chiri' Moserot yey xeb'e'k'ola k'a Bene-jaacán.
04033032	Xeb'el b'i chiri' Bene-jaacán yey xeb'e'k'ola che ruwi juyub' re Gidgad.
04033033	Xeb'el k'u chiri' che ruwi juyub' Gidgad yey xeb'e'k'ola k'a Jotbata.
04033034	Xeb'el b'i chiri' Jotbata yey xeb'e'k'ola k'a Abrona.
04033035	Xeb'el b'i chiri' Abrona yey xeb'e'k'ola k'a Ezión-geber.
04033036	Xeb'el b'i chiri' Ezión-geber yey xeb'e'k'ola che ri luwar re Cades pa k'owi ri luwar katz'intz'otik re Zin.
04033037	Xeb'el b'i chiri' Cades yey xeb'e'k'ola che ruwi juyub' re Hor, che ruchib'al ri nimalaj tinamit Edom.
04033038	Wara k'ut ri QAJAWAL JEHOVÁ xutaq ri Aarón che cha' kapaqi' che ruwi juyub' re Hor. Chiri' xkam wi ri Aarón, wa' e che ri nab'e q'iij che ruro' (5º) iik', che ri 40 junab' kelik lo ri tinamit Israel chila' Egipto.
04033039	K'o 123 junab' che ri Aarón echiri' xkam che ruwi juyub' re Hor.
04033040	E taq la' la q'iij wi, e ri rey re Arad; ri jeqel che ri luwar katz'intz'otik re Neguev, wa' e che taq rulew re Canaán, rire xunab'ej k'ut e ri tinamit Israel katajin koponik chiri' pa la jeqel wi.
04033041	Ek'u ri tinamit Israel xeb'el b'i chiri' che ruwi juyub' re Hor yey xeb'e'k'ola k'a Zalmona.
04033042	Xeb'el b'i chiri' Zalmona yey xeb'e'k'ola k'a Punón.
04033043	Xeb'el b'i chiri' Punón yey xeb'e'k'ola k'a Obot.
04033044	Xeb'el b'i chiri' Obot yey xeb'e'k'ola k'a Ije-abarim, wa' e che ruchib'al taq ri luwar re Moab.
04033045	Xeb'el b'i chiri' Ijé-abarim yey xeb'e'k'ola k'a Dibón-gad.
04033046	Xeb'el b'i chiri' Dibón-gad yey xeb'e'k'ola k'a Almón-diblataim.
04033047	Xeb'el b'i chiri' Almón-diblataim yey xeb'e'k'ola pa k'owi taq ruwi juyub' re Abarim, chunaqaj ruwi juyub' re Nebo.
04033048	Xeb'el b'i chiri' Abarim yey xeb'e'k'ola che ruwaraqan taq'aj re Moab, chutzal ri nimaya' Jordán, chwach ri tinamit Jericó.
04033049	Chiri' k'ut xek'oji' wi chutzal ri nimaya' Jordán, wa' kujeq b'i che ri Bet-jesimot k'a che ri luwar re Abel-sitim che ruwaraqan taq'aj re Moab.
04033050	Chiri' k'ut che ruwaraqan taq'aj re Moab, xa chunaqaj ri nimaya' Jordán chwach ri tinamit Jericó, ri QAJAWAL JEHOVÁ jewa' xub'i'ij che ri Moisés:
04033051	«Chatch'a't kuk' ri tinamit Israel yey chab'i'ij chike, echiri' kakiq'axuj ri nimaya' Jordán yey ek'o chi chwach taq rulew re Canaán,
04033052	chirajawaxik wi kekesaj b'i chupa ri tinamit, konoje ri e jeqelel chiri'. Chekiwulij ronoje taq ri tyox re ab'aj ki'anom, ronoje ri tyox re ch'ich' kitz'aqom yey chekiwulij taq ri luwar pa kaki'an wi loq'nimanik.
04033053	Chejeqela k'u ri' chwa rulew yey chu'ana ki'ke, ma Ri'in nuya'om chike rike re ki-herencia.
04033054	Yey rulew e chirajawaxik wi kakijach chirij sorteo. E taq ri mutza'j e ralk'o'al kan ri Israel más ek'i, más nim ri kulew kakik'ulu. Yey e taq ri pamilia na lik ta e k'i, ri' na lik ta nim ri kulew kakik'ulu. E chirij ri kuk'ut ri sorteo ka'anik, e ki'ke ri' kakik'ul chikijujunal. Jek'ula' kakik'ul ri ki-herencia e chirij taq ri mutza'j e ralk'o'al kan ri kiqaw.
04033055	No'j we ri'ix na keb'iwoqotaj tub'i ri ejeqelel ek'o chwach wa' wu'lew nub'i'tisim Ri'in chiwe; yey keb'iya kan chiri', ri' wa' wa winaq kakiya ya'lk'ayew chiwe, jela' keb'u'ana pacha' chi uk'aj che' kutoq'ota' piwach yey pacha' chi k'iix e ch'ikital pa taq ik'alk'a'x. Yey kakipaxij k'u ik'u'x ri' chwach rulew pa ri kixe'jeqela wi.
04033056	Yey jek'ula' kan'an iwuk' ri'ix, kixinya na pa k'ax pacha' ri nub'i'im kan'an chike raj Canaán keb'enuya pa k'ax» xcha ri QAJAWAL JEHOVÁ.
04034001	E k'u ri QAJAWAL JEHOVÁ jewa' xub'i'ij che ri Moisés:
04034002	«Chab'i'ij chike ri tinamit Israel echiri' keb'ok chwach taq rulew re Canaán, ri kanya Ri'in chike re ki-herencia; e taq uchib'al wa' rulew kanya chike:
04034003	E ruchib'al rulew re Canaán pa sur e kakanaj kan chutzal ri luwar katz'intz'otik re Zin, ri k'o chunaqaj ri Edom. Ri kujeqeb'ej wub'i ruchib'al wa' wu'lew e pa releb'al q'iij che ri Mar K'achatz'aam.
04034004	Tek'uchiri', e wa' wu'chi'b'al rulew, kumaj b'i k'a pa k'owi ri paqalik re Acrabim, yey kopon k'a pa ri luwar re Zin. Yey kumaj tanchi ub'i k'a pa kopon wi che Cades-barnea yey ke'ela k'a Hasar-adar yey Asmón.
04034005	Yey chiri' Asmón, e ruchib'al wa' wu'lew kusut b'i che ri raqana' re Egipto yey ku'k'isib'ej k'a chuchi' ri nimalaj Mar.
04034006	Yey e ruchib'al rulew putzal pa tzaqib'al q'iij, e ri nimalaj Mar.
04034007	Ek'u ruchib'al rulew putzal pa norte, wa' kajeqer b'i chuchi' ri nimalaj Mar yey kopon k'a pa k'owi ruwi juyub' re Hor.
04034008	Yey kel pa k'owi ruwi juyub' re Hor kumaj b'i k'a pa rokib'al re Hamat yey kumaj chub'i k'a pa kopon wi che ri luwar re Zedad.
04034009	Yey kumaj chub'i k'a pa kopon wi che Zifrón yey ku'k'isib'ej k'a Hazar-enán. Ronoje wa' e taq uchib'al rulew re Canaán, che rutzal pa norte.
04034010	Yey ruchib'al rulew re Canaán putzal pa releb'al q'iij, kajeqer b'i che Hazar-enán yey ke'ela k'a Sefam.
04034011	E ruchib'al wa' wu'lew kaqaj k'a Ribla, wa' k'o pa releb'al q'iij che ri Aín. Ek'u la' kaqaj ruchib'al, kopon k'a che rutaq'ajal ri Mar re Galilea.
04034012	Yey tek'uchiri', e ruchib'al kaqaj pa k'owi ri nimaya' Jordán yey ku'k'isib'ej k'a pa k'owi ri Mar K'achatz'aam. E taq k'u iwulew ri' wa' ruk' rukajchal uchib'al usutum rij» xcha ri QAJAWAL JEHOVÁ.
04034013	Ek'u ri Moisés jewa' xub'i'ij chike ri tinamit Israel: «E taq ulew wa' re Canaán re kajachi' chirij sorteo chiwach ri'ix. Ri QAJAWAL JEHOVÁ ub'i'im kajachi' wa' wu'lew xew chikiwach ri b'elejeb' mutza'j e ralk'o'al ruk' ri nik'aj chik mutza'j e ralk'o'al kan ri Israel;
04034014	ma e ri mutza'j e ralk'o'al kan ri Rubén yey ri Gad yey ri panik'aj che ri mutza'j e ralk'o'al kan ri Manasés ya xkik'am ri kulew rike.
04034015	Ek'u wa' wa keb' mutza'j ruk' ri panik'aj chik che ri jun mutza'j, kik'amom chi ri herencia ke rike pa releb'al q'iij che ri nimaya' Jordán, chwach ri tinamit Jericó» xcha'.
04034016	Ri QAJAWAL JEHOVÁ jewa' xub'i'ij che ri Moisés.
04034017	«E taq kib'i' wa' rachijab' kejachaw upa rulew re herencia chike ri tinamit: Ri Eleazar, raj q'atisan qasa'n, yey ri Josué ruk'ajol ri Nun.
04034018	Yey junam kuk' rike keb'icha' jujun chike raj k'amal wach chujujunal mutza'j e ralk'o'al kan ri Israel, cha' ketob' che ujachik taq rulew.
04034019	E taq kib'i' wa' rachijab' e aj k'amal wach keb'icha' chujujunal mutza'j e ralk'o'al kan ri Israel: Che ri mutza'j e ralk'o'al kan ri Judá, e kicha' ri Caleb ruk'ajol ri Jefone.
04034020	Che ri mutza'j e ralk'o'al kan ri Simeón, e kicha' ri Semuel ruk'ajol ri Amiud.
04034021	Che ri mutza'j e ralk'o'al kan ri Benjamín, e kicha' ri Elidad ruk'ajol ri Quislón.
04034022	Che ri mutza'j e ralk'o'al kan ri Dan, e kicha' raj k'amal wach Buqui ruk'ajol ri Jogli.
04034023	Che ri mutza'j e ralk'o'al kan ri José, wa' ke'eloq e ri mutza'j e ralk'o'al kan ri Manasés, e kicha' raj k'amal wach Haniel ruk'ajol ri Efod.
04034024	Che ri mutza'j e ralk'o'al kan ri Efraín, wa' e uk'ajol ri José; e kicha' raj k'amal wach Kemuel ruk'ajol ri Siftán.
04034025	Che ri mutza'j e ralk'o'al kan ri Zabulón, e kicha' raj k'amal wach Elizafán ruk'ajol ri Parnac.
04034026	Che ri mutza'j e ralk'o'al kan ri Isacar, e kicha' ri Paltiel ruk'ajol ri Azán.
04034027	Che ri mutza'j e ralk'o'al kan ri Aser, e kicha' raj k'amal wach Ahiud ruk'ajol ri Selomi.
04034028	Yey che ri mutza'j e ralk'o'al kan ri Neftalí, e kicha' raj k'amal wach Pedael ruk'ajol ri Amiud» xcha ri QAJAWAL JEHOVÁ.
04034029	E taq k'u achijab' wa' xya' pakiq'ab' ruma ri QAJAWAL JEHOVÁ, re kakijach rulew re herencia chike ri tinamit Israel che taq rulew re Canaán.
04035001	Echiri' ri tinamit ek'o che ruwaraqan taq'aj re Moab, xa chunaqaj ri nimaya' Jordán, chwach ri tinamit Jericó, ri QAJAWAL JEHOVÁ xch'a't ruk' ri Moisés, jewa' xub'i'ij che:
04035002	«Chab'i'ij chike ri tinamit Israel, echiri' kakik'ul ri kulew re herencia, kiya'a chike raj levita jujun tinamit pa kejeqi' wi rike yey che rulew k'o lo chunaqaj taq wa' wa tinamit, kiya'a chike re kiwa'b'al taq ri kawaj.
04035003	Cha' jela' raj levita k'o kitinamit pa kejeqi' wi, yey kak'oji' kulew re kiwa'b'al taq ri kichikop, taq ri kib'exex yey konoje ri kawaj.
04035004	Ek'u rulew re kiwa'b'al awaj kakik'ul raj levita chike raj Israel, wa' e ri k'o lo chirij taq ri tinamit, chirajawaxik kak'oji' lo 450 metro che ri tapya re ri tinamit.
04035005	Che k'u ruchib'al ri tinamit, e ri'ix kipaj 900 metro pa releb'al q'iij, kipaj 900 metro pa sur, kipaj 900 metro pa tzaqib'al q'iij yey 900 metro pa norte. Ek'u ri tinamit kakanaj kan chunik'ajal. E taq ulew ri' wa' re kiwa'b'al ri kichikop raj levita.
04035006	Yey e taq ri tinamit kakik'ul raj levita, waqib' (6) chike wa' ku'ana tinamit pa kakito'b'ej wi kib' ri tikawex kaki'an juna kamik yey na u'anikil taj. E taq wa' wa tinamit e re kuto'b'ej wi rib' junoq echiri' u'anom kamik. Yey parewi che wa' wa waqib' (6) tinamit, kiya chi 42 tinamit chike.
04035007	Chi ronoje taq ri tinamit kiya chike raj levita, ku'ana 48 chi tinamit, puwi wa' k'o ri wajxaqib' (8) re kiwa'b'al taq ri kawaj.
04035008	Ek'u chujujunal pamilia re ri tinamit Israel, chike ri kakiya taq tinamit chike raj levita; wa' kakiya'o e chirij runimal rulew xkik'ulu re herencia. Ri ke'elawi, e ri pamilia más ek'i, más k'i ri kakiya'o. No'j ri pamilia más ch'uti'n, na lik ta ek'i ri tinamit kakiya chike raj levita» xcha'.
04035009	Ri QAJAWAL JEHOVÁ xch'a't ruk' ri Moisés:
04035010	jewa' chab'i'ij chike ri tinamit Israel: «Echiri' kiq'axuj ri nimaya' Jordán yey kixopon che rulew re Canaán;
04035011	chirajawaxik wi kicha' jujun tinamit re pa kuto'b'ej wi rib' junoq kakamisanik yey na u'anikil taj ku'an che.
04035012	E ri xu'an kamik utz ke'rewaj rib' chupa taq ri tinamit re ku'tob'ej rib', wa' e chwach ri ternab'eyom b'i re ku'an uk'axel ri kamik xu'ano. Jek'ula' ku'kolob'ej rib' yey na kakam tana we k'amaja' kaq'at tzij puwi' kuma ri tinamit.
04035013	Waqib' k'u ri tinamit kicha' ri'ix re kakanaj kanoq tinamit re to'b'al kib' ri kaki'an kamik.
04035014	Oxib' tinamit kakanaj kan pa releb'al q'iij che ri nimaya' Jordán yey oxib' chik kakanaj che taq rulew re Canaán.
04035015	E wa waqib' (6) tinamit kakanaj kanoq re to'b'al kib' raj Israel yey ri na e ta aj Israel, tob' e taq ri e jeqelel chiri' o ri na e ta jeqelel chiri'. Ma we k'o juna achi xukamisaj junoq yey wa' na u'anikil taj xu'an che, ri' utz ke'rewaj rib' chupa ri tinamit re to'b'al ib'.
04035016	We e la' k'o junoq kuch'ay ruk' ch'ich' juna tikawex yey wa' kakamik; ri ka'anaw re wa', ri' e jun kamisanel yey jela' kaq'at tzij re kamik puwi'.
04035017	We e la' k'o junoq kuch'ay ruk' ab'aj juna tikawex yey wa' kakamik; ri ka'anaw re wa', ri' e jun kamisanel, yey jela' kaq'at tzij re kamik puwi'.
04035018	We k'o junoq kuch'ay ruk' che' juna tikawex yey wa' kakamik; ri ka'anaw re wa', ri' e jun kamisanel, yey jela' kaq'at tzij re kamik puwi'.
04035019	Ek'u ri' ri jun xa naqaj u'anom wi k'o chux che ri xkamik, e ri' ri k'o puq'ab' kukamisaj ri kamisanel.
04035020	We k'o junoq xukamisaj juna tikawex e la' xumin b'i ruk' oyowal, o we k'o xutz'ir pan che re kamisab'al uwach yey lik u'anikil xu'an che;
04035021	o laj xuraw juna t'o'y che ruma tzel kakil kib', ri ka'anaw re wa' ri' e jun kamisanel, yey jela' kaq'at tzij re kamik puwi'. Ek'u ri' ri jun xa naqaj u'anom wi k'o chux che ri xkamik, e ri' ri k'o puq'ab' kukamisaj ri kamisanel.
04035022	No'j we k'o junoq na kape ta che xumin b'i juna tikawex, o we na u'anikil taj k'o xutz'ir pan che;
04035023	o laj na u'anikil taj xutzoqopij b'i juna ab'aj puwi' yey kakam k'u ri' wa' wa tikawex. E k'u wa' wa tikawex na e ta ruma tzel kakil kib', yey na u'anikil tane xu'an ri na utz taj che;
04035024	ek'u ri tinamit kuta uchi' ri x'anaw re wa', junam ruk' ri jun k'o chux che ri xkamik cha' kakiyijib'a' wa' e chirij taq ri kub'i'ij ri tzij q'atital chik.
04035025	Ri tinamit ste'ena kuto' uwi' ri kamisanel chwach ri jun k'o chux che ri xkamik. Yey we ri xu'an ri kamik, na u'anikil taj xu'ano, Kakiya k'u luwar che ri kamisanel katzelej tanchi chupa ri tinamit pa xuto'b'ej wi rib' echiri' xu'an ri kamik. Yey kakanaj k'u kan chiri' k'a che rukamik rajwach ke raj q'atisan qasa'n.
04035026	No'j we ri kamisanel kel b'i che ri tinamit pa ri kuto'b'ej wi rib',
04035027	yey ek'u ri jun k'o chux che ri xkamik, we xuriq ri kamisanel chirij ri tinamit, ri' utz kukamisaj. We xu'an wa' wa kamik rachi xa k'o chux che ri xkamik, ri' na kaq'ab'ax ta che wa' wa kamik.
04035028	Ruma k'u wa' e chirajawaxik che ri kamisanel, k'ola chupa ri tinamit pa kuto'b'ej wi rib', wa' k'a che rukamik rajwach ke raj q'atisan qasa'n. Chwi k'u wa', rachi utz chik katzelej tanchi chwa ri rulew.
04035029	E taq wa' wa taqanik kakanaj kan chike konoje ri iwalk'o'al e chirij taq ri kilema'j ketajin lo chiwij, tob' pa taq e jeqel wi.
04035030	Xew k'u kiq'at tzij re kamik puwi junoq we ek'o keb' oxib' ri kakijikib'a' uwach ri kamik xu'ano. Na utz taj kakamisax junoq we xa jun ri kajikib'an uwach ri kamik xu'ano.
04035031	Na utz taj we kik'ul pwaq puk'axel ruk'aslemal juna kamisanel, ma wa' q'atom chi tzij re kamik puwi' yey jela' ste'ena kakamik.
04035032	Yey jenela' na utz taj we kik'ul pwaq puk'axel ri kamisanel k'o chupa ri tinamit re kuto'b'ej wi rib', xa ruma karaj katzelej tanchi chwa ri rulew yey we k'amaja' ne kakam rajwach ke raj q'atisan qasa'n.
04035033	Mich'ulaj rulew pa ix jeqel wi. Ma echiri' kakam juna tikawex, e rukik'el kelik, wa' kuch'ulaj rulew. Yey xew k'u ruk' rukamik ri x'anaw re wa', kajosq'itaj rulew che ri kamik x'anik.
04035034	Mich'ulaj k'u rulew pa ix jeqel wi, ma Ri'in chiri' in k'owi, Ri'in in Iwajawal ri'ix, In jeqel chixo'lib'al ri'ix ri tinamit Israel» xcha ri QAJAWAL JEHOVÁ.
04036001	Ek'u ri e ajwach ke taq ri mutza'j e ralk'o'al kan ri Galaad xeb'e'ch'a't ruk' ri Moisés yey kuk' ri jujun chik k'amal kiwach re taq ri mutza'j e ralk'o'al kan ri Israel. Wa' e ri Galaad uk'ajol ri Maquir yey mamaxel re ri Manasés yey ruma wa' e ruk'il ri mutza'j e ralk'o'al kan ri José.
04036002	Jekuwa' xe'kib'i'ij che ri Moisés: —Echiri' ri QAJAWAL JEHOVÁ xub'i'ij che'la Moisés kajach la rulew ruk' sorteo chike ri tinamit Israel, yey xub'i'ij Rire kaya' ru-herencia ri Zelofehad chike rumi'al, ma rire na e jinta uk'ajol.
04036003	No'j ek'u wa'lito we xek'uli' kuk' achijab' re jun chik pamilia re Israel yey na e ta kuk'il ri eralk'o'al kan ri Manasés, ek'u ri' rulew xkik'ul rike kajachi' b'i re ku'ana re ri pamilia ke ri kachijilal. Ruma wa' k'o ri kamajtaj che ri qulew xqak'ulu echiri' xjachik.
04036004	Ku'an k'ut echiri' kopon ruq'ijol ri junab' re eleb'al loq chupa ri k'ax chike ri tinamit Israel, ek'u rulew ke rixoqib' ek'ulinaq ku'ana ke ri mutza'j e ralk'o'al ke ri kachijilal. Ek'u wa' wu'lew re ri qapamilia kaqajam k'u ri' ri'oj ma na qe'oj ta chik —xecha'.
04036005	E uwa'riche ri Moisés xub'i'ij chike ri tinamit Israel wa' wa taqanik xuya ri QAJAWAL JEHOVÁ che, jewa' xub'i'ij chike: —Ri pamilia re kan ri ralk'o'al ri José lik are' ri kakib'i'ij.
04036006	Ma jewa' xtaqan ri QAJAWAL JEHOVÁ pakiwi' rumi'al ri Zelofehad: “E ralito utz china ruk' kek'uli' wi, xew ta we ne kuk' juna pamilia k'o che ri mutza'j e ralk'o'al kan ri José kek'uli' wi.
04036007	Na jinta k'u juna ulew re herencia uk'ulum juna mutza'j e ralk'o'al kan ri Israel kaq'ax puq'ab' jun chik mutza'j, ma chirajawaxik wi chujujunal mutza'j e ralk'o'al kan raj Israel na kuyolopij ta ru-herencia ya'tal che.
04036008	Chirajawaxik wi chike konoje ralito aj Israel kakik'ul ri ki-herencia re ulew, e kek'uli' chikiwach e mutza'j e ralk'o'al kan ri pa e jeqel wi. Ma jek'urila' chujujunal mutza'j e ralk'o'al kan ri Israel na kusach ta uwach ri rulew xuk'ulu re u-herencia.
04036009	Na jinta k'u juna ulew re herencia jachitalik, e kaq'ax puq'ab' jun chik mutza'j e ralk'o'al kan ri Israel, ma chirajawaxik chujujunal mutza'j e na kusach ta uwach rulew uk'ulum re herencia” —xcha'.
04036010	Ek'u ralito umi'al ri Zelofehad xki'an janipa ri xtaqan ri QAJAWAL JEHOVÁ che ri Moisés.
04036011	Ralito e taq kib'i' wa': Ri Maala, ri Tirsa, ri Hogla, ri Milca yey ri Noa. Ri xki'an wa' wa alito e xek'uli' kuk' ri kikaq' wa' e kik'ajol taq ri kikan,
04036012	e wa' wa e k'o chux chike e ri ralk'o'al kan ri Manasés uk'ajol ri José. Jek'uri'la' ri kulew ki-herencia xkanaj kan che ri mutza'j e ralk'o'al kan ri kipamilia e k'owi.
04036013	Ek'u taqanik taq wa' yey e taq tzij q'atital chik xuya ri QAJAWAL JEHOVÁ che ri Moisés re kakita ri tinamit Israel echiri' e k'o che ruwaraqan taq'aj re Moab, xa chunaqaj ri nimaya' Jordán ri k'o chwach ri tinamit Jericó.
05001001	Ek'u taq wa' ruch'a'teem Moisés ri xub'i'ij ri' chike konoje ri tinamit Israel echiri' k'amaja' kakiq'axuj ri nimaya' Jordán, wa' e chupa taq ri luwar katz'intz'otik Arabá kecha che, chwach pan ri luwar re Suf; chunaqaj lo wa' e k'o taq lo ri tinamit Parán, ri Tofel, ri Labán, ri Hazerot yey ri Dizahab.
05001002	Che k'u ri' ruwi juyub' Horeb yey cha' kopon k'a pa taq ri luwar re Cades-barnea kajawaxik kab'inib'ex junlajuj (11) q'iij, e kak'am b'i rub'eyal taq ri juyub' re Seir, kecha che.
05001003	Yey pa 40 junab' k'u ri' che ri kelik lo Egipto, chupa ri nab'e q'iij che ri junlajuj (11º) iik', e ri Moisés xch'a't kuk' ri tinamit Israel puwi taq ri taqanik uya'om ri QAJAWAL JEHOVÁ che cha' rike keb'ek che u'anik wa'.
05001004	K'amaja' naj ik'owinaq che taq wa' wa q'iij, echiri' ri Moisés kuk' raj Israel xkich'ij uchuq'ab' ri Sehón, wa' e rey ke ri amorreo, ri jeqel pa taq ri luwar re Hesbón, yey echiri' xkich'ij uchuq'ab' ri Og, ri rey re Basán, ri jeqel pa taq ri luwar re Astarot, pa taq ri luwar re Edrei.
05001005	Xu'an wa' echiri' e k'o pa releb'al q'iij che ri nimaya' Jordán, chwach taq rulew re Moab, ek'u ri Moisés xujeq uya'ik taq wa' wa pixab'anik, xub'i'ij k'u ri':
05001006	«E ri QAJAWAL JEHOVÁ jewa' ri xub'i'ij chiqe echiri' k'a oj k'o chila' Horeb: “E ri'ix lik naj chik ix k'oji'naq wara che wa jun uwi juyub'.
05001007	Chiyijib'a' b'i ri ub'itaq iwe yey jix che ruwi taq juyub' pa ek'owi raj amorreo yey pa taq ri luwar e k'o lo xa naqaj: ri luwar re Arabá, che taq ruwi juyub', che taq ruwa juyub' kaqaj pa tzaqib'al q'iij, pa taq ri luwar re Neguev, che taq ri taq'aj che ruchi' ri mar, pa taq ri kiluwar raj cananeo, yey che taq ri luwar re Líbano, kixopon k'a chuchi' ri nimalaj nimaya' re Éufrates.
05001008	Chiwila k'u ri', ma e taq wa' wu'lew Ri'in nuya'om chi piq'ab'; chixok k'u b'i chwach yey chu'ana iwe'ix, ma e herencia wa' xinjikib'a' uwach kanya chike riwati'-imam, ri Abraham, ri Isaac yey ri Jacob, kuk' konoje ri kalk'o'al ketajin lo chikij echiri' na e jinta chi rike”» xcha'.
05001009	Chupa taq k'u ri' la' la q'iij echiri' ix k'o che ruwi juyub' Horeb, ri'in xinch'a't iwuk', ximb'i'ij chiwe: «Ri'in e la' xa nutukel na kanch'ij ta ik'amik b'i.
05001010	Ma e ri QAJAWAL JEHOVÁ e x'anaw chiwe cha' lik xpaxir iwach, ek'u ri' wo'ora, ix jun tinamit lik xk'iyar iwach, ix pacha' ruk'iyal taq ri ch'umil e k'o che ruwakaj.
05001011	¡Ek'u ri' ri QAJAWAL JEHOVÁ, ri DIOS ke ri qati'-qamam, e chuk'iyarisaj iwach juna mil laj chik chwa ri ik'iyal wo'ora yey chuya'a k'u lo ri utzil chomalil piwi', jela' pacha' ri ub'i'tisim chiwe!
05001012	¿Su'anik kank'am b'i ri'in taq ri paxib'al ik'u'x, ri ik'axk'olil yey ruk' taq ri ch'a'oj kiyako?
05001013	Ruma k'u ri', cheb'icha'a chujujunal ri mutza'j e ralk'o'al kan ri tinamit Israel, achijab' lik k'o uk'u'xib'al na'oj kuk', lik keta'am sa' ri kaki'ano yey lik kakiriq u'anikil ri ketaq che, cha' e taq k'u ri' wa' kenukojo e ajwach piwi' ri'ix» xincha chiwe.
05001014	Ek'u ri' ri'ix xik'ul uwach yey xib'i'ij chwe: «Janipa la kach'ob' la raqan lik kuk'ul qak'u'x» xixcha'.
05001015	Jek'uri'la', xeb'enucha' rajwach chike taq ri pamilia, wa' e achijab' lik k'o uk'u'xib'al kina'oj yey lik kakiriq u'anikil ri ketaq che, xenukoj k'u ri' e ajwach piwi'; pakiwi taq ri tikawex, pakiwi jun mil, pakiwi jun ciento, pakiwi nik'aj ciento yey pakiwi e lajuj; yey e k'o ne ri xeb'u'an e taqanel pakiwi' chujujunal pamilia.
05001016	Yey xinya ne wa' wa pixab'anik chike raj q'atal tzij enukojom piwi': «Lik chita ronoje sa' taq ri kakiya riwatz-ichaq' chiwach, yey lik jusuk' chi'ana ri q'atb'al tzij pakiwi', wa' tob' chike ri e aj chiqawach e aj Israel o chike ri na e ta aj Israel.
05001017	Echiri' kiq'at tzij, mi'an ri xa kicha' chikixo'l ri tikawex, ma ri karaj e ki'an ri jusuk' che ri tikawex na jinta uwach yey jenela' ki'an che ri tikawex lik k'o uwach. Mak'o ne mixi'ij iwib' chwach, ma ri q'atb'al tzij e ri QAJAWAL JEHOVÁ kojoyom re. We ek'u la' k'o xya'i' chiwach yey na kiriq ta uyijib'axik, ek'u ri' wa' kik'am lo chinuwach ri'in, cha' jela' ri'in kanto sa' ri u'anom» xincha chike raj q'atal tzij.
05001018	Chupa taq k'u ri' la' la q'iij lik xintaqan che puwi taq ri lik chirajawaxik ki'ano.
05001019	Ek'uchiri' xojel b'i che ruwi juyub' Horeb, xqamaj b'i qab'e che ruwi taq juyub' ke raj amorreo, e xqa'an ri' ma e xqanimaj utzij ri taqanik xu'an ri QAJAWAL JEHOVÁ chiqe. Xojb'in k'u ri' che taq ri nimalaj luwar katz'intz'otik, wa' xiwilo lik xib'ib'al uwach, xojopon na k'u ri' chupa taq ri luwar re Cades-barnea.
05001020	Ek'uchiri' ri'in ximb'i'ij chiwe: «Oj k'o chi che ruwi taq juyub' ke raj amorreo, yey e luwar wa' kuya ri QAJAWAL JEHOVÁ paqaq'ab'.
05001021	Chiwilape', ma e ri QAJAWAL JEHOVÁ uya'om chi wa' wu'lew kak'oji' piq'ab' ri'ix. Chixok k'u b'i chwach yey chu'ana iwe'ix, jela' pacha' ri ub'i'im chi lo ri QAJAWAL JEHOVÁ, ri DIOS ke kan ri qati'-qamam. Mixi'ij k'u iwib' ri' yey mapaxir ne ik'u'x» xincha'.
05001022	No'j ek'u ri' ri'ix xixqib' iwonoje wuk' yey jewa' xib'i'ij chwe: «Nab'e na cheqataqa b'i jujun achijab' chila', cha' ke'kik'ak'alej sa' ri u'anom taq wa luwar yey jek'ula' ri' ko'lkitzijoj chiqe sa' rub'eyal kaqamaj b'i yey pa taq chike ri tinamit utz kojok wi» xixcha'.
05001023	Ek'u ri' wa xib'i'ij chwe lik xuk'ul nuk'u'x yey xeb'enucha' k'u kab'lajuj (12) achijab' chiqaxo'lib'al, jun chujujunal pamilia che ri tinamit Israel.
05001024	Ek'u ri' wa' wa kab'lajuj achijab', xkimaj b'i kib'e che ruwi taq juyub' yey xeb'opon k'a che ruwaraqan taq'aj re Escol, chiri' k'u ri' e xkik'ak'alej upa wa' wa luwar.
05001025	Tek'uchiri' xkik'am lo chiqe jujun k'utub'al re rujiq'ob'alil ruwach taq rulew, yey jewa' ri xo'lkib'i'ij chiqawach: «¡Lik sa'chi ruchomalil taq rulew ri kuya ri QAJAWAL JEHOVÁ chiqe!» xecha'.
05001026	Na ruk' ta k'u ri', na xiwaj taj xixe'ek, ma e xiyak iwib' chirij ri taqanik uya'om chi ri QAJAWAL JEHOVÁ, ri DIOS qe ri'oj.
05001027	Yey chupa taq k'u ri' riwocho xijeq kixch'a'tib'en chirij ri QAJAWAL JEHOVÁ jewa' kib'i'ij: «Ri QAJAWAL JEHOVÁ lik tzel kojrilo; ri xojresaj wi lo Egipto xa e cha' kojolu'ya'a' pakiq'ab' raj amorreo yey jek'ula' kusach qawach.
05001028	¿Pa k'u koj'ek wi ri' wo'ora? Ma e taq ri qatz-qachaq', ri xetaq b'i che uk'ak'alexik upa taq ri luwar, lik kikojom xi'in ib' chiqak'u'x, echiri' kakib'i'ij: “E taq ri winaq e k'o chila' lik k'o kichuq'ab' yey más e nima'q taq achijab' chiqawach ri'oj, yey e taq ri tinamit lik e nima'q, wa' sututal rij ruk' tapya elinaq b'i k'a chikaj, yey xekil ne kiwach ri eralk'o'al kan ri nimalaj chak'awas Anac rub'i'”» xixcha'.
05001029	Yey ximb'i'ij k'u ri' ri'in chiwe: «Lik muxi'ij rib' ik'u'x yey mixb'irb'ot ne k'ana chikiwach.
05001030	Ma ri QAJAWAL JEHOVÁ, ri DIOS qe ri'oj, ri jun nab'e chiqawach, e Rire ri kach'o'jin quma ri'oj; e pacha' ri xiwilo xu'an iwuma ri'ix chila' Egipto
05001031	yey ri xu'an pa taq ri luwar katz'intz'otik. Che taq k'u ri' ri b'e qa'anom loq yey e la' xojk'un ne k'a wara pa taq wa luwar, lik iwilom su'anik ri QAJAWAL JEHOVÁ nab'e lo chiqawach; ri u'anom chiqe e pacha' ri ku'an juna achi ruk' ruk'ajol echiri' kuk'am uwach» xincha chiwe.
05001032	No'j na ruk' ta k'u ri', na xkub'i' ta ik'u'x ruk' ri QAJAWAL JEHOVÁ, ri DIOS iwe'ix,
05001033	tob' k'u ri' Rire e nab'e chiqawach, ma e xtzukuw re pachawi taq xojkanaj wi. E taq k'u ri' ri chaq'ab' xutzij ri qab'e ruk' q'aaq' pa la xojb'in wi, yey e taq ri paq'iij xuk'utub'ej ri qab'e ruk' jun sutz'.
05001034	Ek'uchiri' ri QAJAWAL JEHOVÁ xuta ri ch'a'tib'enik ki'an chirij Rire, lik xpe royowal che, yey xujikib'a' uwach ruch'a'teem ruk' wa':
05001035	«Na jinta junoq chike wa' wa julemaj tikawex e titz'itaq re waq'ij ora, ke'kila uwach taq ri chomilaj ulew, ri xinjikib'a' uwach kanya chike riwati'-imam,
05001036	xew ri Caleb ruk'ajol ri Jefone, rire ke'rila na, yey kanya k'u ri' che rire, junam kuk' taq ri ralk'o'al ronoje rulew pa taq ik'owinaq wi, ma e lik jusuk' uwach ruk'aslemal chinuwach Ri'in» xcha'.
05001037	Yey jenela', iwuma ri'ix ri QAJAWAL JEHOVÁ xpe royowal chwij ri'in, xub'i'ij k'u chwe: «At ne jun ri'at na katok tub'i chupa taq wa' wu'lew.
05001038	Pak'axel ri'at, e kok b'i ri jun to'yom awe, wa' e ri Josué ruk'ajol ri Nun, chanimarisaj uk'u'x, ma e rire ri kaq'atisan taq wa' wu'lew pakiq'ab' ri tinamit Israel.
05001039	Yey e riwalk'o'al e ch'uti'q, wa' e ri xich'ob'o kemaj na chiwe, ri k'a jinta kina'oj puwi' we utz o na utz ta ri kaki'ano, e wa' rike ri keb'ok b'i chwa taq rulew; kanya k'u ri' pakiq'ab' cha' ku'ana ke.
05001040	No'j ek'u ri'ix, chixtzelej tanchi chupa taq ri luwar katz'intz'otik, e chik'ama b'i rub'eyal ri Mar Kaq» xcha'.
05001041	Ek'u ri' ri'ix xik'ul uwach yey jewa' xib'i'ij chwe: «Lik xojmakun chwa ri QAJAWAL JEHOVÁ no'j wo'ora koj'ek yey kojok k'u ri' pa ch'a'oj, jela' pacha' ri oj taqom che ruma ri QAJAWAL JEHOVÁ» xixcha'. Yey xik'am taq k'u b'i ri chapab'al re pa ch'a'oj yey xiyijib'a' b'i iwib', e chiwach ri'ix lik na k'ayew ta ki'an ri ch'a'oj che ruwi taq juyub'.
05001042	No'j ek'u ri QAJAWAL JEHOVÁ xub'i'ij chwe: «Chab'i'ij chike: Na utz taj keb'ek, yey makiya ne kib' keb'e'ch'o'jinoq, ma Ri'in na in jinta kuk', cha' jela' na ketzaq ta pakiq'ab' ri tzel keb'ilow ke» xcha'.
05001043	Ek'u ri'in xinq'atisaj wa' chiwach, no'j na xita ta we ri'in, e xi'an ri titz'itikil ri'ix yey na xixok ta iil che ri xub'i'ij ri QAJAWAL JEHOVÁ yey lik xi'an nim che iwib' xixel b'i che ruwi taq juyub'.
05001044	Yey ek'u raj amorreo, ri e jeqel che ruwi taq juyub', xeb'el lo chiwe yey kejomom k'u ri' pacha' e aqaj xepe chiwij yey xixtzaq pakiq'ab' pa taq ri luwar re Seir yey xixkiternab'ej b'i k'a pa taq ri luwar re Horma.
05001045	Ek'uchiri' xixtzelejik, lik xixoq' chwa ri QAJAWAL JEHOVÁ, no'j Rire na xixuta taj yey na xok tane iil chiwe.
05001046	Ruma k'u ri', lik naj xixkanaj kan pa taq ri luwar re Cades.
05002001	Tek'uchiri' xoje'ek, xqamaj b'i qab'e pa taq ri luwar katz'intz'otik, che rub'eyal ri Mar Kaq, jela' pacha' ri ub'i'im ri QAJAWAL JEHOVÁ chwe ri'in, yey lik naj k'u ri' xojb'inik e ri' kojsutin chirij ri luwar re Seir.
05002002	Ek'u ri' ri QAJAWAL JEHOVÁ xub'i'ij chwe:
05002003	«Lik naj chik ix sutininaq pa taq wa luwar k'ache'laj uwach, ku'an na la', ek'u wo'ora chimaja b'i ib'e pa norte.
05002004	Chab'i'ij k'u chike ri tinamit: E ri'ix kixik'ow pa taq ri luwar ke ri iwatz-ichaq', ri e ralk'o'al kan ri Esaú, wa' e ri e jeqel pa taq ri luwar re Seir; ek'u ri' rike lik kakixi'ij kib' chiwach, no'j ri'ix lik chichajij iwib';
05002005	mixch'o'jin kuk', ma Ri'in na jinta k'o kanya chiwe ri'ix che taq ri kulew rike, tob' ne xa pa e ri tak'al wi junoq, ma ri k'ache'laj re Seir wa' In xinya'w che ri Esaú cha' ku'an ri're.
05002006	E taq k'u ri kitijo chiloq'o chike chwa pwaq, cha' jela' utz kixwa'ik; jenela' kiloq' riya' chike kitij ri'ix.
05002007	Ma e Ri'in In IWAJAWAL JEHOVÁ, ri DIOS iwe'ix, nuya'om lo ri utzil nuchomalil piwi' che ronoje taq ri ki'an ruk' taq riq'ab', e chwi k'u wa 40 junab' e la' lik in k'o iwuk' yey ix nuchajim chi utz che taq ri b'e i'anom lo chupa taq wa unimal luwar katz'intz'otik yey na jinta k'u ajawaxinaq ri' chiwe» xcha'.
05002008	Tek'uchiri' xoj'ek chik, xojik'ow pakitzal ri qatz-qachaq' e ralk'o'al kan ri Esaú, wa' e taq ri e jeqel pa taq ri luwar re Seir, pa ri b'e ke'ek che ruwaraqan taq'aj re Arabá, ri petinaq pa ri tinamit Elat yey Ezión-geber; tek'uchiri' xqamaj b'i ri b'e kik'ow chupa pa taq ri luwar katz'intz'otik re Moab.
05002009	Ek'u ri' ri QAJAWAL JEHOVÁ xub'i'ij chwe: «Meb'ich'i' raj Moab yey mixch'o'jin ne kuk', ma che taq ri kulew rike na jinta k'o kanya piq'ab' ri'ix, yey wa' wa tinamit Ar, Ri'in nuya'om pakiq'ab' ri e ralk'o'al kan ri Lot.
05002010	E wa' wa jun tinamit ojertan xejeqi' raj emita chupa, wa' e jun nimalaj tinamit na kach'ijitaj ta kajilaxik yey rachijab' lik e chak'awas, e jela' pacha' taq ri e ralk'o'al kan ri Anac.
05002011	Jeneri'la' xb'i'x chike rike e chak'awas, e pacha' ri e ralk'o'al kan ri chak'awas Anac; no'j ri kib'i' xkib'i'ij raj moabitas chike, e raj emita xecha'.
05002012	E ri petinaq loq, e pa taq ri luwar re Seir xejeqi' wi raj horeos, yey ri xeb'oqotan b'i ke e taq ri e ralk'o'al kan ri Esaú, wa' xekoqotaj b'i, tek'uchiri' xejeqi' kan rike pakik'axel; e xki'ano pacha' ri xki'an ri tinamit Israel echiri' xeb'ok chwach taq rulew ya'tal chi pakiq'ab' ruma ri QAJAWAL JEHOVÁ cha' ku'ana ki'ke» xcha'.
05002013	Chixyakataj k'u ri' wo'ora, yey chiq'axuj ri raqana' Zered —xcha ri QAJAWAL JEHOVÁ chiqe. Ek'u ri' ri'oj xqaq'axuj ri raqana' Zered.
05002014	E chwi xojel lo Cades-barnea k'a echiri' xqaq'axuj ri raqana' Zered, xu'ana k'u pan 38 junab' ri' oj b'ininaq. Chupa taq la' la q'iij ekaminaq chi konoje ri kilema'j rachijab' e tijotal pa ch'a'oj che ri tinamit, wa' e xu'ano janipa ri ub'i'im chi lo ri QAJAWAL JEHOVÁ ku'an kuk'.
05002015	Ek'u ri' ri QAJAWAL JEHOVÁ xuyak rib' chikij ruk' ruchuq'ab', cha' kuk'isb'ej kiwach chupa ri tinamit, yey xekam na k'u ri' konoje.
05002016	Ek'uchiri' ekaminaq chi konoje rachijab' e tijotal pa ch'a'oj che ri tinamit,
05002017	e ri QAJAWAL JEHOVÁ xch'a't wuk', yey xub'i'ij chwe:
05002018	“Ek'u waq'ij kixe'ek yey kiwik'owib'ej ruchib'al ri tinamit Moab yey kimaj b'i ri b'e pa ri tinamit Ar,
05002019	yey ek'uchiri' kixopon che ruchib'al ri kitinamit raj amonita, wa' meb'ich'i'o yey mixch'o'jin ne kuk', ma na jinta k'o kanya chiwe che taq ri kulew ri e ralk'o'al kan ri Amón, ma wa' nuya'om chi pakiq'ab' ri e ralk'o'al kan ri Lot.
05002020	E ri petinaq loq, e taq wa' wa luwar ke ri refaítas kab'i'x che lik e kiluwar ri e chak'awas. Ek'u ri' ri kib'i' kakib'i'ij raj amonita e ri e zomzomeos.
05002021	(Wa' e jun nimalaj tinamit na kach'ijitaj ta kajilaxik yey rachijab' lik e chak'awas, e jela' pacha' taq ri e ralk'o'al kan ri Anac. E taq wa' ri xuk'isb'ej kiwach ri QAJAWAL JEHOVÁ echiri' raj amonita xeb'ekesaj b'i; yey echiri' e kesam chub'i e xekanaj kan rike pakik'axel.
05002022	Wa' e pacha' ri xu'an ri QAJAWAL JEHOVÁ kuk' ri e ralk'o'al kan ri Esaú, ri ejeqel pa taq ri luwar re Seir, ma chikiwach wa' xuk'isb'ej kiwach raj horeos; e ri xki'ano e xekesaj taq b'i wa' chwach taq rulew, cha' jela' kejeqi' kan rike chiri' k'a waq'ij ora.
05002023	Yey jenela' xkik'ulumaj raj aveos, ri e jeqel lo che taq ri ch'ut tinamit chunaqaj ri tinamit Gaza, e taq ri e aj caftoreos epetinaq Creta xkik'isb'ej kiwach yey xejeqi' k'u kan ri' rike pakik'axel).
05002024	Xub'i'ij tanchi k'u ri Moisés: Jewa' xub'i'ij ri QAJAWAL JEHOVÁ: ¡Chimaja chub'i ri b'e yey chiq'axuj k'u ri nimaya' Arnón! Ma Ri'in nuya'om chi chiwe cha' kich'ij uchuq'ab' ri Sehón ri rey re Hesbón, raj amorreo; kuk' konoje rutinamit. Chijeqa ri ch'a'oj ruk' rire, cha' kijeq ku'an iwe'ix wa' wu'lew.
05002025	Ma e waq'ij kanjeq kankoj xi'in ib' chike konoje ri tinamit e k'o che taq ruxe' kaj che ruwachulew, cha' kakijeqo kakixi'ij kib' chiwach; echiri' kakita ri tzijob'al iwe ka'anik, kakijeq keb'irb'otik yey ri' lik kok b'iis chikik'u'x iwuma ri'ix” xcha ri QAJAWAL JEHOVÁ.
05002026	E k'u ri'in Moisés, xeb'enutaq b'i che ri luwar katz'intz'otik Cademot, jujun e taqo'n ruk' ri Sehón, ri rey re Hesbón, yey lik pa utzil ch'a'teem xintaq ub'i'xikil wa' che:
05002027	“Chaya'a luwar chiqe kojik'ow chupa ri b'e re ratinamit, e kaqataqej ri nimab'e yey na kojok ta pa juna chik luwar.
05002028	E taq ri qawa kaqatoj chawe, cha' jela' utz kojwa'ik; yey ri qaya' jenela' kaqatoj chawe, cha' jela' k'o qaya' re kaqatijo; xew kaqatz'onoj chawe cha' kaya luwar chiqe kojik'owik e la' chiqaqan.
05002029	Jela' cha'ana pacha' ri xki'an ri e ralk'o'al kan ri Esaú chiqe, ri ejeqel pa taq ri luwar re Seir, yey e pacha' ne ri xki'an raj moabitas chiqe, ri e jeqel pa taq ri tinamit Ar. Ma'an ko ri', cha'ana wa' chiqe k'a echiri' kaqaq'axuj ri nimaya' Jordán yey kojopon k'u ri' chwach taq rulew, wa' e ri kuya na ri QAJAWAL JEHOVÁ chiqe” jela' xintaq ub'i'xikil che.
05002030	No'j ek'u ri Sehón, ri rey re Hesbón, na xraj taj kojik'ow chwach taq ri rulew, yey wa' e ri QAJAWAL JEHOVÁ x'anaw che cha' xu'an lik ko che ri ranima' yey na xuya ta k'u qab'e ri' kojik'owik; no'j ri QAJAWAL JEHOVÁ xu'an wa' che ma jela' e xuya taq ri kulew rike paqaq'ab' ri'oj jela' pacha' u'anom k'a waq'ij ora.
05002031	Ek'u ri' ri QAJAWAL JEHOVÁ xub'i'ij chwe ri'in: “E wa' xinjeq b'i kanya ri rey Sehón piq'ab', junam ruk' taq ronoje rulew re rutinamit. Chixok k'u b'i chwach yey kakanaj piq'ab' wu'lew” xcha'.
05002032	Xel k'u lo ri' ri Sehón chiqe kuk' konoje rachijab' e ajch'a'oj re rutinamit cha' kech'o'jin quk' chupa taq ri luwar re Jahaza.
05002033	No'j e ri QAJAWAL JEHOVÁ, ri qa-DIOS xeb'uya paqaq'ab' yey jek'uri'la' xqach'ij kichuq'ab' rire, kuk' taq ruk'ajol yey konoje rutinamit.
05002034	Jela' k'u ri', xu'an qe'oj ronoje taq ri kitinamit yey asu xqasach kiwach ri tikawex: xeqakamisaj achijab', ixoqib' yey ak'alab', na jinta chi junoq xqaya kan uk'aslem.
05002035	Xew xojkanaj kan ri' kuk' taq ri kichikop, ruk' taq ri ub'itaq sa'ch k'i rajil xqariq chupa taq ri tinamit xeb'u'an qe'oj.
05002036	Xqajeq k'u b'i ri' che ri tinamit Aroer, wa' kakanaj ajsik che rutaq'ajal ri ya' Arnón yey che k'u ri jun tinamit k'o che ruwaraqan taq'aj, yey xe'qak'isa k'a chupa ri tinamit Galaad. Na jinta k'u juna tinamit ri' xanimaj chiqawach; konoje xeb'uya ri QAJAWAL JEHOVÁ paqaq'ab'.
05002037	No'j na xojopon ta chi che taq ri kulew raj amonita yey che taq ri e k'o chuchi' ri raqana' Jaboc, ruk' taq ri tinamit e k'o che taq ruwi juyub'; yey na xojok ta pa juna luwar we na ya'tal ta chiqe ruma ri QAJAWAL JEHOVÁ.
05003001	Tek'uchiri' xqamaj tan chub'i jun b'e yey xoj'ek che ri b'e ke'ek pa ri tinamit Basán. Ek'u ri' ri Og, wa' e ri rey re Basán, xel lo chiqe pa ch'a'oj kuk' konoje rachijab' e ajch'a'oj re rutinamit, pa taq ri luwar re Endrei.
05003002	Yey e ri QAJAWAL JEHOVÁ xub'i'ij chwe ri'in: “Maxi'ij awib' chwach, ma rire kuk' konoje rachijab' e ajch'a'oj yey rutinamit e nuya'om chi piq'ab', jek'ula' ri' ki'an che pacha' ri xi'an che ri Sehón, ri rey ke raj amorreo jeqel pa taq ri luwar re Hesbón” xcha'.
05003003	Ek'u ri' ri QAJAWAL JEHOVÁ xuya ne paqaq'ab' ri Og, ri rey re Basán yey kuk' konoje rachijab' e ajch'a'oj, konoje k'u ri' xqasach kiwach, yey na jinta chi junoq xqaya kan uk'aslem.
05003004	Xu'an k'u qe'oj ri' ronoje taq ri kitinamit. Na jinta juna tinamit xkanajik mataji xu'an qe'oj, chi konoje e 60 chi tinamit, ronoje taq rulew re pa taq ri luwar re Argob, pa taq kataqan wi ri Og, ri rey re Basán.
05003005	Konoje taq wa' wa tinamit lik ch'uqutal kij chi utz ruk' tapya lik naj uwi', kojotal nimaq taq pwerta ruk' taq b'alul re ch'ich' che, yey na jinta ne pa rajlib'al taq ri uk'iyal tinamit na kojotal ta tapya che.
05003006	Yey asu xqasach kiwach ri tikawex, jela' pacha' xqa'an che ri Sehón, ri rey re Hesbón, xeqakamisaj achijab', ixoqib' yey ak'alab'.
05003007	Xew k'u xojkanaj kan kuk' taq ri kichikop yey ri ub'itaq sa'ch k'i rajil xqariq chupa ri tinamit.
05003008	Jek'uri'la', chupa taq la' la q'iij xu'an kan qe'oj taq rulew kumaj b'i che ri nimaya' Arnón k'a che ruwi juyub' Hermón, ri k'o pakiq'ab' ri keb' reyes e amorreo, wa' e ri e k'o pa releb'al q'iij che ri nimaya' Jordán.
05003009	(Raj sidonio, Sirión kecha che ruwi juyub' Hermón, yey raj amorreo, Senir kecha che).
05003010	Konoje taq k'u ri' ri tinamit che rutaq'ajal ruwi juyub', ruk' taq ronoje ri tinamit Galaad yey Basán, xopon k'a che taq ri tinamit Salca yey ri Endrei, wa' e pa kataqan wi ri rey Og, che taq ri luwar re Basán, konoje wa' xek'oji' paqaq'ab'.
05003011	E ri Og, ri rey re Basán, xew chi rire kanajinaq kan chike ri e chak'awas. Ruch'aat re uwarab'al 'anatal ruk' ch'ich', yey kajib' metro raqan yey ka'ib' metro ruwach. Wa' wa ch'aat re warab'al k'a kilitaj uwach chikixo'l raj amonita pa ri tinamit Rabá.
05003012	Yey chupa taq la' la q'iij echiri' ya xu'an qe'oj taq rulew, e chike taq k'u ri mutza'j e ralk'o'al kan Rubén yey re Gad e xinya taq rulew, ri kujeq b'i chiri' Aroer ri k'o chuchi' ri raqana' re Arnón yey ku'k'isa k'a chunik'ajal ruwi taq juyub' re Galaad, ruk' taq ri tinamit e k'o chiri'.
05003013	Yey e taq rulew ri xkanaj kanoq re Galaad, ruk' taq ronoje ri luwar re Basán, e pa xtaqan wi ri Og: wa' e ronoje taq rulew re Argob, ri xb'i'xik e taq kulew wa' ri e chak'awas, wa' e xinya chike ri panik'aj ri mutza'j e ralk'o'al kan Manasés.
05003014	Ek'u ri Jair, uk'ajol kan ri Manasés, e xuya che ronoje taq rulew re Argob, k'a pa ku'maja wi ruchib'al taq rulew re Gesur yey Maaca, yey e xukoj rub'i' che taq wa' wu'lew re Basán: Havot-jair, wa' k'a e ub'i' waq'ij ora.
05003015	Yey e taq k'u rulew re Galaad, che ri Maquir xinya wi.
05003016	Yey ek'u ri mutza'j e ralk'o'al kan Rubén kuk' ri mutza'j e ralk'o'al kan Gad, k'a k'o xinya chike che taq ri luwar re Galaad yey ku'k'isa k'a punik'ajal ri nimaya' Arnón yey wa' ku'maja pan ri nimaya' re Jaboc, wa' e uchib'al ri kitinamit raj amonita.
05003017	E k'u ruchib'al pa tzaqib'al q'iij e taq wa': Ri nimaya' Jordán, ri lago re Cineret kujeq pa norte yey kopon k'a che ri Mar K'achatz'aam wa' kakanaj kan che ruwa taq juyub' re Pisga k'a pa sur.
05003018	Che la' la q'iij wi, jewa' ximb'i'ij k'u chike taq la' la pamilia: «E ri QAJAWAL JEHOVÁ, ri DIOS iwe'ix, e kaya'w taq wa' wu'lew piq'ab' cha' ku'an iwe'ix. Ek'u ri' rachijab' e tijotalik re pa ch'a'oj, kik'ama b'i ri kichapab'al yey kenab'ej b'i chikiwach ri kachb'i'il, wa' e ri tinamit Israel.
05003019	Ek'u ri kekanaj kan chupa taq ri tinamit nuya'om chi chiwe, xew taq rixoqib', kuk' taq riwalk'o'al yey ruk'iyal ichikop, ma weta'am lik e k'o ichikop,
05003020	Echiri' ri QAJAWAL JEHOVÁ uya'om chi chike riwatz-ichaq' kejeqi' chi utz che la' la luwar, jela' pacha' u'anom iwuk' ri'ix, yey ki'ke chi taq rulew ri kuya na ri QAJAWAL JEHOVÁ, ri DIOS chike rike, wa' e ri ch'aqaya' che ri nimaya' Jordán; ek'u ri' ri'ix utz kixtzelej tanchi lo che wa' wa luwar nuya'om chiwe» xincha'.
05003021	Yey chupa taq la' la q'iij ximb'i'ij che ri Josué: «Ri'at lik xawil ruk' rawach ronoje ri xu'an ri QAJAWAL JEHOVÁ kuk' ri keb' (2) reyes; jek'ula' ri' ku'an ri QAJAWAL JEHOVÁ chike ri jujun chik reyes pa katik'ow wi.
05003022	Maxi'ij k'u awib' ri' chikiwach rike, ma e ri QAJAWAL JEHOVÁ, ri DIOS, e Rire ri kach'o'jin iwuma ri'ix» xincha che.
05003023	Chupa taq la' la q'iij ri'in xin'an orar chwa ri QAJAWAL JEHOVÁ yey ximb'i'ij che:
05003024	«Lal ri WAJAWAL JEHOVÁ, Lal ri Ajwach k'o chwi ronoje, Rilal jeqom la kak'ut la chinuwach wa in ajchak la, ri unimal chuq'ab' la, ruk' taq ronoje ri kach'ij la u'anikil, ma ¿china chi juna dios k'o chila' chikaj o k'o che ruwachulew ku'an ri chak yey ri nimaq taq k'utub'al jela' pacha' taq ri ka'an Rilal?
05003025	Kantz'onoj ko che'la ya'a ko la chwe kanq'axuj ri nimaya' Jordán, ma lik kwaj ki'nwila la uchomal ulew, ki'nwila la uchomal uwi taq juyub' junam ruk' taq ri Líbano» xincha che.
05003026	No'j ri QAJAWAL JEHOVÁ lik petinaq royowal chwij iwuma ri'ix, ruma k'u ri' na xuta ta we'in, xub'i'ij k'u ri' chwe: «¡Makuxtaj chi wa'! Mak'o chi mab'ib'a' chwe puwi wa'.
05003027	Ri cha'ana' e chatpaqal b'i che rutza'm ruwi juyub' re Pisga yey chat-tzu'n pan pa tzaqib'al q'iij, pa norte, pa sur yey pa releb'al lo q'iij yey lik k'u ri' chawila pan ruk' rawach, ma ri'at na kaq'axuj ta ri nimaya' Jordán.
05003028	E chapixab'aj ri Josué, chanimarisaj uk'u'x, yey lik chatch'a't ruk' cha' kak'oji' uchuq'ab', ma e rire ri kanab'ej b'i chikiwach wa tinamit yey e taq wa' wu'lew kawil apanoq, e wa' ri kuya pakiq'ab' rike» xcha chwe.
05003029	Yey xojkanaj k'u ri' che ruwaraqan taq'aj, chwach pan ri tinamit Bet-peor.
05004001	Ek'u wo'ora, ri'ix ix tinamit Israel, e lik chita' janipa ri taqanik yey janipa ri tzij q'atital chik, ri kink'ut chiwe, lik chitijoj iwib' che cha' k'o ik'aslemal yey jek'ula' kixok chwach yey kixjeqi' ri' chwach taq rulew ri kaya'i' na chiwe, ruma ri QAJAWAL JEHOVÁ, ri DIOS ke ri qati'-qamam.
05004002	Lik k'u ri' mikoj uwi' janipa taq wa kixintaq che, yey mak'o ne miwesaj che, e lik chi'ana' janipa taq ri kub'i'ij ri taqanik re ri QAJAWAL JEHOVÁ, ri DIOS, ma e wa' ri kixintaq che ki'ano.
05004003	Ri'ix lik ruk' riwach xiwilo janipa ri xu'an ri QAJAWAL JEHOVÁ echiri' ri tinamit xkiloq'nimaj uq'iij ri tyox Baal re ri luwar re Peor, ma e konoje ri xki'an wa', Rire asu xusach kiwach chixo'lib'al.
05004004	No'j ek'u ri'ix, ri xitaqej chi jusuk' ri QAJAWAL JEHOVÁ, ri DIOS, e la' iwonoje k'a k'o ne ik'aslem.
05004005	Lik chiwila k'u ri', ma e ri'in nuk'utum chiwach janipa ri taqanik yey janipa ri tzij q'atital chik, jela' pacha' ri xinutaq ri WAJAWAL JEHOVÁ, ri nu-DIOS che, cha' e wa' ri kitijoj iwib' ri'ix che chupa taq rulew kak'oji' piq'ab' ri'ix.
05004006	Lik k'u ri' e chi'ana wa' yey chitijoj iwib' che, ma ruk' wa' e kik'ut jun saqil ina'oj ri'ix yey e kik'ut wi lik iweta'am sa' taq ri ki'ano, kaq'alajin k'u ri' chikiwach konoje taq ri tinamit, yey ek'uchiri' kaketa'maj janipa wa taqanik, ri' kakib'i'ij: «Pa qatzij wi wa jun tinamit lik k'o uk'u'xib'al na'oj kuk' yey lik keta'am sa' taq ri kaki'ano» kecha'.
05004007	Ma ¿k'o nawi juna chik nimalaj tinamit e k'o taq ki-dios lik xa naqaj chike, jela' pacha' ri k'owi lo ri QAJAWAL JEHOVÁ chiqe ri'oj yey kojuto'o echiri' kaqach'ab'ej quk'? ¡Na jintaj!
05004008	Yey ¿k'o chi nawi juna nimalaj tinamit kikojom taqanik yey kikojom tzij q'atital chik, jela' pacha' taq wa pixab'anik kanya ri'in chiwach wo'ora? ¡Lik na jintaj!
05004009	Jela' k'u ri', ¡lik chichajij iwib'! E lik mimesk'utaj janipa taq ri iwilom. ¡Lik ne miwesaj wa' chupa ri iwanima' ri'ix tob' janipa lo junab' xixk'asi'ik! E ne ri ki'ano e kik'ut wa' chikiwach riwalk'o'al yey chikiwach taq ne ri e imam.
05004010	Lik mimesk'utaj ri q'iij echiri' ri'ix xixk'oji' pa k'owi ri juyub' Horeb chwa ri QAJAWAL JEHOVÁ, ri DIOS, ek'u ri' Rire xub'i'ij chwe ri'in in Moisés: «Chamolo kichi' ri tinamit chinuwach Ri'in cha' kanya che utayik ri nuch'a'teem chike, yey jela' kakimajo kakiloq'oj nuq'iij che ronoje ri kik'aslemal che ruwachulew, yey kakik'ut k'u ri' chike ri kalk'o'al cha' jela' rike kakimajo» xcha'.
05004011	Ek'u ri' ri'ix xixqib' chiraqan ri juyub', yey ruwi juyub' kajumuw che q'aaq' elinaq k'a chikaj, yey katzepep k'u ri' ri sutz', sutz' utum q'equ'm upa.
05004012	Ek'u ri QAJAWAL JEHOVÁ xch'a't lo iwuk' e la' chupa ri q'aaq'; xita k'u ruqul kach'a'tik, no'j wa' xew xito ma na xiwil ta ruk'axwach.
05004013	E u'anik wa' xuq'alajisaj chiwach ri'ix rutzij xujikib'a' uwach iwuk', yey xixutaq k'u ri' cha' lik e kitijoj iwib' che: Wa' e taq ri lajuj (10) utaqanik Rire, yey wa' xutz'ib'aj chwach keb' (2) pera'j ab'aj.
05004014	Yey ri QAJAWAL JEHOVÁ xinutaq ne che cha' kank'ut chiwach janipa ri taqanik yey taq ri tzij q'atital chik, cha' e lik kitijoj iwib' che taq wa' echiri' ix k'o chi chila' chwach taq rulew pa ri kixek'ola wi.
05004015	Echiri' ri QAJAWAL JEHOVÁ xch'a't lo iwuk' chuxo'l ri q'aaq' che ruwi juyub' Horeb, ri'ix na xiwil ta ruk'axwach,
05004016	ruma ri' chichajij iwib' cha' na kixyojotaj ta ruma ri mak yey kijeq k'u ri' ki'an taq ityox, tob' sa' taq chi k'axwach, tob' uk'axwach achi o re ixoq,
05004017	tob' uk'axwach juna awaj k'o che ruwachulew o junoq chike ri kexik'ik' chikaj,
05004018	o uk'axwach junoq chike rawaj kecharar pulew, o junoq chike ri kar kemuxan chupa ri ya' chuxe' rulew.
05004019	Yey jenela' mik'ulumaj k'u ri', kijeqo kixtzu'n chwa ri kaj, yey kiwil k'u pan ri q'iij, ri iik', taq ri ch'umil, ruk' taq ronoje ri k'o che ruwakaj, yey mok ne k'u ri' pa rijolom kixukub'a' iwib' chikiwach yey kijeq ne kinimaxik, yey e ne k'u ri' ri QAJAWAL JEHOVÁ, ri DIOS 'anayom re ronoje ri k'o che ruwakaj, cha' e taq wa' kawon pakiwi konoje taq ri tinamit che ronoje ruwachulew.
05004020	No'j ek'u ri'ix, e ri QAJAWAL JEHOVÁ, xixuk'amo yey e pacha' xixresaj lo chupa ri orna pa kaporox wi ri ch'ich', wa' e ri tinamit Egipto, yey xu'an k'u utinamit chiwe k'a waq'ij ora.
05004021	Ek'u ri' ri QAJAWAL JEHOVÁ lik xpe royowal chwij ri'in iwuma ri'ix, yey xujikib'a' k'u uwach ri' chwe, na kanq'axuj ta ri'in ri nimaya' Jordán yey na kinok ta ne ub'i chupa ruchomal ulew, ri kuya ri QAJAWAL JEHOVÁ chiwe, cha' ku'ana iwe ri'ix.
05004022	Jek'ula' ri', ri'in kinkam chwach taq wa' wu'lew, yey na kanq'axuj ta ri nimaya' Jordán; no'j ek'u ri'ix kixik'owik yey ku'ana iwe'ix taq ri', wa chomilaj ulew.
05004023	Lik k'ut chichajij iwib' cha' na kimesk'utaj ta ri tzij, wa' e ri xujikib'a' uwach ri QAJAWAL JEHOVÁ, ri DIOS iwuk' ri'ix, yey mi'an k'u ityox ri' o tob' sa' taq chi k'axwach, wa' e taq ri kayajan ri QAJAWAL JEHOVÁ che.
05004024	Ma ri QAJAWAL JEHOVÁ, ri DIOS e pacha' ri q'aaq', kuporoj ronoje ri na utz ta uwach, Rire e jun DIOS lik achixom chiwij.
05004025	Ek'uchiri' ri'ix e k'o chi iwalk'o'al yey e k'o chi imam, yey xixu'an k'u ix nimaq winaq ri' chwach taq wa' wu'lew, yey kok k'u pijolom ri sachib'al re ri mak ma kijeq ki'an ityox, xa tob' sa' taq chi k'axwach yey jek'uri'la' kijeq ki'an ri lik na utz taj chwa ri QAJAWAL JEHOVÁ, ri DIOS, yey kipetisaj ri royowal rire piwi' ri'ix.
05004026	Ek'u ri' wo'ora kamb'i'ij chiwe, e ruwakaj yey ruwachulew e kenukojo cha' e rike ri ilol re, ma na naj ta chik ku'ana wi echiri' ri'ix xa jumul kasach na iwach chwach taq wa' wa ulew kanya piq'ab', echiri' ix k'o chi ch'aqaya' che ri Jordán. Na uk'iyal ta q'iij ri' kixk'asi' chwach taq wa' wu'lew, ma kasach na iwach iwonoje.
05004027	Ek'u ri' ri QAJAWAL JEHOVÁ kixukicherisaj b'i chikixo'l taq konoje ri tinamit, yey xa ix chi ne ajilam ri kek'asi' kan chiwe chupa taq wa tinamit pa kixuk'am wub'i ri QAJAWAL JEHOVÁ.
05004028	Chila' k'u ri', keb'iloq'nimaj taq ri dios xa e 'anom kuma rachijab', wa' e 'anatal ruk' che' yey ruk' ab'aj, na ketzu'n taj, na ketan taj, na kewa' taj yey na keb'uxlab' ta nenare'.
05004029	No'j we chila' pa la ix k'owi ri'ix kitzukuj ri QAJAWAL JEHOVÁ, ri DIOS iwe'ix; ri' kiriqo we xitzukuj ruk' ronoje iwanima' yey ruk' ronoje ik'u'x.
05004030	Ek'uchiri' ix k'o pa ri k'ax yey kik'ulumaj ronoje taq wa' yey echiri' pa k'isb'al re e kixtzelej tanchi ruk' ri QAJAWAL JEHOVÁ, ri DIOS iwe'ix, yey e kito janipa taq ri kub'i'ij chiwe,
05004031	ma e ri QAJAWAL JEHOVÁ, ri DIOS iwe'ix, lik k'o ri k'axna'b'al uk'u'x chiwe: Na kixuya ta k'u kan ri', na kusach ta ne iwach yey na kumesk'utaj ta rutzij xujikib'a' uwach chike taq riwati'-imam.
05004032	Chitz'onob'ej k'u ri' wo'ora, che ruq'ijol taq ri junab' ik'owinaq chi chiwach ri'ix, e chwi lo ri q'iij echiri' ri DIOS xu'an ri tikawex che ruwachulew, chich'ob'o k'u ri' che ronoje ruwachulew yey chitz'onoj we k'o tatajinaq wi o k'o xeta'max wi, puwi juna chik ch'a'teem lik k'o unimal uchuq'ab' pacha' wa' ri ri'.
05004033	¿K'o b'ane juna chik tinamit tayom re ruqul ri DIOS kach'a't lo chunik'ajal ri q'aaq', jela' pacha' ri xita ri'ix yey e la' na jinta xik'ulumaj?
05004034	O ¿k'o b'ane juna dios jela' u'anom ucha'om juna tinamit chikixo'l taq ri jujun chik tinamit, yey ruk' taq k'amb'al kipa, ruk' taq k'utub'al re ruchuq'ab' ri QAJAWAL JEHOVÁ, ruk' taq q'alajisab'al xilitajik, ruk' taq ch'a'oj yey e ruq'ab' lik k'o uchuq'ab' xuya pakiwi', ma k'o ne ri lik xib'ib'al uwach xuk'utu? Jela' pacha' taq ri xilitajik xu'an ri QAJAWAL JEHOVÁ, ri DIOS iwe'ix, chila' Egipto, yey wa' iwuma ri'ix xu'ano, lik xiwil k'u ri' ruk' taq riwach.
05004035	Chiwe k'u ri' xk'ut wi wa', cha' jela' kiweta'maj e ri QAJAWAL JEHOVÁ, e Rire ri DIOS k'aslik yey na jinta junoq chik kajunimax ruk'.
05004036	Ri QAJAWAL JEHOVÁ xch'aw lo chila' chikaj chiwe cha' xixupixab'aj loq, yey wara che ruwachulew e xuk'ut lo rib' chiwach chupa ri nimalaj q'aaq' yey chupa k'u wa' lik xito xch'a't lo iwuk'.
05004037	E ri QAJAWAL JEHOVÁ lik k'ax xeb'una' ri qati'-qamam, yey ek'u xeb'ucha' ri' ri e kalk'o'al kanoq, jela' k'u ri' e Rire xixresaj lo ri'ix chila' Egipto ruk' unimal uchuq'ab'.
05004038	E la' chiwach ri'ix xeb'umach'aj b'i nimaq taq tinamit, wa' más ek'i yey lik ne k'o kichuq'ab' chiwach ri'ix, xu'an k'u wa' chike cha' e ri'ix kixok chwach taq ri kulew rike yey kuya k'u chiwe re herencia, jela' pacha' ri u'anom wo'ora.
05004039	Ruma k'u ri', chiweta'maj yey lik k'ola wa' chupa ri iwanima' ma ri QAJAWAL JEHOVÁ, Rire e DIOS kataqan chila' chikaj yey k'o wara che ruwachulew; yey na jinta junoq chik kajunimax ruk' Rire.
05004040	Lik k'u ri' e chi'ana taq ri rutaqanik katiki' kanoq, wa' e taq ri kanya chiwach wo'ora, cha' jela' lik kixel pan chi utz ri'ix yey taq riwalk'o'al ketajin lo chiwij, yey kanajtir rik'aslemal ri'ix chwach taq rulew, ri kuya chiwe ri QAJAWAL JEHOVÁ, ri DIOS iwe'ix, wa' na jinta utaqexik.
05004041	Ek'u ri' ri Moisés xucha' oxib' tinamit pa releb'al q'iij che ri nimaya' Jordán,
05004042	ek'u ruchak ri' wa' e we k'o juna tikawex na u'anikil taj kukamisaj juna ratz uchaq', ma na tzel tane kakil kib' chikiwach; e k'u ri' ri kakamisanik utz kanimaj b'i chupa juna wa tinamit cha' kukolob'ej ruk'aslem.
05004043	E taq k'u ri' wa' wa tinamit: Ri Beser, wa' che ruwaraqan taq'aj k'owi, pa taq ri luwar katz'intz'otik, wa' ke ri mutza'j e ralk'o'al kan Rubén. Yey ri Ramot, wa' pa taq ri luwar re Galaad k'owi, wa' ke ri mutza'j e ralk'o'al kan Gad, yey ri Golán, wa' pa taq ri luwar re Basán k'owi, yey wa' ke ri mutza'j e ralk'o'al kan Manasés.
05004044	E taq k'u pixab'anik wa' xuya ri Moisés chikiwach ri tinamit Israel.
05004045	E taq pixab'anik wa' yey taqanik katiki' kanoq yey tzij q'atital chik xuya chikiwach ri tinamit echiri' 40 junab' chik eb'elinaq lo Egipto,
05004046	wa' echiri' k'amaja' kakiq'axuj ri nimaya' Jordán, che ruwaraqan taq'aj chwach pan ri luwar re Bet-peor, chwach taq ri kulew ri Sehón, ri rey ke raj amorreo; wa' xtaqan pa ri tinamit Hesbón, ri xech'o'jin ri Moisés yey ri tinamit Israel ruk' yey wa' wa rey xkich'ij uchuq'ab'.
05004047	Yey ek'u ri tinamit Israel xu'ana ki'ke taq ri kulew yey jenela' xu'an ki'ke ri kulew ri Og, ri rey re Basán, wa' e keb' reyes ke raj amorreo, e k'o pa releb'al q'iij che ri nimaya' Jordán.
05004048	E taq k'u wa' wu'lew kujeq b'i Aroer, wa' chuchi' ri ya' Arnón k'owi yey kopon k'a che ruwi juyub' Sión, ri kab'i'x Hermón che,
05004049	kik'ow k'u ri' pa taq ri luwar re Arabá, jelowa' che ri nimaya' Jordán pa releb'al q'iij, kopon k'a che ri Mar K'achatz'aam, chiraqan taq ruwa juyub' re Pisga.
05005001	Ek'u ri Moisés xeb'usik'ij konoje ri tinamit Israel, xub'i'ij k'u chike: Lik chita k'u ri' ri'ix tinamit Israel, janipa taq ri taqanik, ruk' taq ri tzij q'atital chik, ma e wa' ri kanq'atisaj chixikin. Lik k'u ri' chimaja chi utz yey chikojo utzij ri taqanik ruk' ronoje iwanima', yey lik chitijoj iwib' che.
05005002	E ri QAJAWAL JEHOVÁ, ri qa-DIOS, xujikib'a' uwach jun tzij quk' ri'oj che ruwi juyub' Horeb.
05005003	Ma tob' xujikib'a' wa tzij kuk' ri qati'-qamam, e quk' ri'oj ku'an wa' wa tzij wi waq'ij ora, ma wa' iwe'ix wa' wa tzij.
05005004	E ri QAJAWAL JEHOVÁ e la' chiwachil xch'a't lo iwuk' ri'ix che ruwi ri juyub' chupa ri q'aaq'.
05005005	Chupa taq la' la q'iij ri'in xink'am iwach chwa ri QAJAWAL JEHOVÁ, cha' e kanq'atisaj Ruch'a'teem Rire chiwach, ma e ri'ix e lik xixi'ij iwib' che ri q'aaq' yey na xiwaj taj kixpaqi' che ruwi juyub'. Ek'u ri' Rire xub'i'ij:
05005006	Ri'in In ri AWAJAWAL JEHOVÁ, ri DIOS awe'at, ri xatinwesaj lo chwach taq rulew re Egipto, pa at ya'tal wi pa k'ax.
05005007	Mayak kiq'iij jujun chik dios ke ri jujun chik tinamit chinuwach Ri'in.
05005008	Ma'an uk'axwach jun chik tyox, ma'an ne uk'axwach junoq che taq ri k'o che ruwakaj, che taq ri k'o che ruwachulew yey che taq ri k'o chuxe' rulew chupa lo ri mar.
05005009	Matxuki' ne chikiwach rike yey maloq'nimaj kiq'iij. Ma Ri'in In ri AWAJAWAL JEHOVÁ, ri DIOS awe'at, yey lik In achixom chawij. Echiri' ri kichu-kiqaw ri tikawex kaki'an wa' wa mak, Ri'in keb'enuya pa k'axk'ob'ik ri kalk'o'al, yey wa' kab'in pakiwi' ri kimam, ri uxikin kimam, yey ri kixmut kimam.
05005010	No'j kank'ut ri utzil nuk'u'x jikil uwach chike ri uk'iyal lema'j tikawex k'ax kinkina'o yey lik e kaki'ano janipa ri kub'i'ij taq ri nutaqanik.
05005011	Lik mawetz'ab'ej uwa nuq'iij Ri'in che ri kab'i'ij yey che ri ka'ano, ma e ri ka'anaw re wa', kuk'ul na ri' ri k'ax kape puwi'.
05005012	Lik mik'ow chak'u'x ri sábado e ri q'iij re uxlanib'al ma e jun q'iij re kaya' chwe Ri'in, jela' pacha' ri in taqaninaq che.
05005013	Waqib' (6) q'iij ri' katchakunik yey ka'an ronoje rachak ri'at,
05005014	no'j ek'u che ruwuq (7º) q'iij, ri sábado ri q'iij re uxlanib'al re kaya chwe Ri'in, ri In AWAJAWAL JEHOVÁ, ri DIOS awe'at. Ma'an juna chak chupa wa' wa q'iij, machakun ne rak'ajol, machakun ne rami'al, machakun ne rachi yey rixoq eloq'otalik kechakun awuk'; mechakun ne taq rab'oyex riat, ra-axna, yey tob' ne junoq chike taq rawawaj. Mechakun ne taq ri tikawex na e ta aj Israel e jeqel chupa ratinamit, pacha' katuxlan riat junam ruk' rachi yey rixoq kachakun awuk'.
05005015	E lik k'una chak'u'x ma e riat, jela' xatu'an chila' Egipto at ajchak loq'otalik, yey ek'u Ri'in In AWAJAWAL JEHOVÁ, ri DIOS awe'at, xatinwesaj lo chila' ruk' ri nuq'ab', ruk' runimal nuchuq'ab' pawi'. Ruma k'u la', katintaq che cha' katuxlan chupa ri sábado, ri q'iij re uxlanib'al.
05005016	Lik chaloq'oj kiq'iij rachu-aqaw jela' pacha' ri at nutaqom Ri'in che In AWAJAWAL JEHOVÁ, ri DIOS awe'at, cha' jela' kanajtir rak'aslemal riat yey xaqi katel pan chi utz che ronoje, chwach taq rulew ri kanya kan Ri'in chawe.
05005017	Matkamisanik.
05005018	Matmakun chirij ri k'ulanikil.
05005019	Ma'an eleq'.
05005020	Matz'aq raq'ub'al chirij juna awatz-achaq'.
05005021	Marayij uwach ri rixoqil rawatz-achaq', marayij ri rocho rawatz-achaq', marayij uwach ri rulew rawatz-achaq', marayij uwach o rachi o rixoq e rajchak eloq'otalik re rawatz-achaq', marayij ne uwach rub'oyex, marayij ne uwach ru-axna, o tob' juna chik ub'itaq re rawatz-achaq'.
05005022	E k'u taq ch'a'teem wa' xuq'atisaj ri QAJAWAL JEHOVÁ yey xu'an ruk' jun qulaj lik k'o uchuq'ab', wa' echiri' iwonoje imolom iwib' chiraqan ri juyub'; xub'i'ij k'u lo ri' chunik'ajal ri q'aaq', yey chupa ri sutz' lik katzepepik q'equ'm u'anom, yey na jinta chi k'o xub'i'ij chwi wa'. Tek'uchiri' xutz'ib'aj chwach keb' (2) pera'j ab'aj, yey xuya k'u wa' panuq'ab' ri'in.
05005023	Ek'uchiri' xita ruqul kach'aw lo pa ri q'equ'm yey xiwil k'u ruwi ri juyub' kajumuw che q'aaq', iwonoje k'u ri' ri'ix xixpe wuk', kuk' rajwach ke taq ri pamilia yey ri nimaq winaq.
05005024	Xib'i'ij k'u chwe: «Ri QAJAWAL JEHOVÁ, ri qa-DIOS, e xuk'ut chiqawach runimal uchomalil Rire yey runimal uchuq'ab', lik k'u xqata ruqul kel lo chunik'ajal ri q'aaq'. Xqil k'u wo'ora e ri QAJAWAL JEHOVÁ utz kach'a't kuk' ri tikawex, yey na kekam tane ri tikawex.
05005025	Ek'u ri' wo'ora, ¿su'b'e kaqaya qanima' kojkamik? Ma e wa q'aaq' lik xib'ib'al uwach kojuporoj we e la' k'a kaqata ruqul ri QAJAWAL JEHOVÁ, ri qa-DIOS ri'oj yey kojkam na k'u ri'.
05005026	Ma, ¿sa' ruwach ri tikawex we kuta ruqul ri k'aslik DIOS echiri' kach'a't lo chunik'ajal ri q'aaq', pacha' wa xqata ri'oj, yey k'a kak'asi'ik?
05005027	Ek'u wo'ora, e qib' pan rilal, yey kata la ronoje taq ri kub'i'ij lo ri QAJAWAL JEHOVÁ, ri qa-DIOS che'la. K'atek'uchiri' kab'i'ij tanchi la chiqe ri'oj ronoje ri kuq'atisaj Rire chiwach la yey ek'u ri' ri'oj lik kaqata na, tek'uchiri' kaqatijoj qib' che u'anik» xixcha chwe.
05005028	Ek'u ri' ri QAJAWAL JEHOVÁ xaloq' kixch'a't wuk', Rire xuta ri xib'i'ij chwe, xub'i'ij k'u ri' chwe: «Ri'in xinta ronoje ri xkib'i'ij wa tinamit chawe yey wa' lik xuk'ul nuk'u'x.
05005029	¡Ta xaqi jela' u'anom ri kanima' chinuwach Ri'in ronoje q'iij, lik kakixi'ij kib' chinuwach yey lik k'u kakinimaj utzij ronoje ri nutaqanik, cha' jela' keb'el pan chi utz ruk' taq ri kaki'an rike junam kuk' ri kalk'o'al!
05005030	Jat yey ja'b'i'ij k'u chike rike, cha' keb'ek taq pa ri kocho xa kakirik.
05005031	No'j ri'at katkanaj kan wuk', ma kamb'i'ij chawe janipa taq ri taqanik katiki' kanoq, ruk' taq ri tzij q'atital chik, wa' e taq ri kak'ut ri'at chikiwach, cha' jela' kakitijoj kib' che chwach taq rulew, ri kanya na pakiq'ab' rike» xcha'.
05005032	Lik k'u ri' e chi'ana ronoje, chitijoj iwib' che ri ix utaqom ri QAJAWAL JEHOVÁ, ri qa-DIOS che ki'ano. Lik chi'ana chi jusuk' ronoje, lik k'u mijech'ij ri b'e.
05005033	E chitaqej rub'eyal ri QAJAWAL JEHOVÁ, ri qa-DIOS wa' e ronoje ri kixutaq che, cha' jela' kixk'asi'ik, yey lik kixel pan ruk' taq ronoje ri ki'ano yey lik ne kanajtir uwach iq'iij chwach taq rulew, ri kuya na chiwe cha' ku'ana iwe'ix.
05006001	Ek'u taq taqanik wa' katiki' kanoq, ruk' taq ri tzij q'atital chik, wa' e taq ri xinutaq ri QAJAWAL JEHOVÁ, ri qa-DIOS che cha' kank'ut chiwach, yey jela' kitijoj iwib' che chupa taq rulew kak'oji' piq'ab' ri'ix,
05006002	cha' jela' kak'oji' xi'in ib' iwuk' chwach ri QAJAWAL JEHOVÁ, ri qa-DIOS. Wa' e ri'ix junam kuk' taq rik'ajol yey kuk' taq rimam. Lik k'u ri' e ki'ano janipa taq ri taqanik, wa' ki'an ronoje q'iij che rik'aslem, cha' jela' kanajtir uwach iq'iij.
05006003	Lik k'u chita ri'ix tinamit Israel, e lik chitijoj iwib' che taq wa' wa taqanik, cha' lik kixel pan chi utz che ri ki'an chwach taq rulew leche yey uwa'al kab' uwach ma lik k'o katijik, yey kixu'ana k'u jun tinamit lik kapaxir iwach, jela' pacha' rub'i'im lo piwi' ri'ix, ri KAJAWAL, ri DIOS ke ri qati'-qamam.
05006004	Chita' ix tinamit Israel: Ri QAJAWAL JEHOVÁ, ri qa-DIOS xa jun Rire.
05006005	K'ax k'u china'a ri IWAJAWAL JEHOVÁ, ri DIOS iwe'ix ruk' ronoje iwanima', ruk' ronoje ik'u'x yey ruk' ronoje ichuq'ab'.
05006006	E janipa taq k'u wa ch'a'teem kixintaq che wo'ora, lik k'ola pa ri iwanima'.
05006007	Xaqi e chib'i'ij wa' chike taq riwalk'o'al yey kixch'a't puwi' wa' echiri' ix k'o chupa riwocho yey echiri' kixb'in pa b'e, echiri' kixkotz'i'ik yey echiri' kixwa'lijik.
05006008	Kixim taq ne wa taqanik che riq'ab' yey kikoj ne che rukurusil ripalaj, pacha' juna k'utub'al kiwuk'a'aj.
05006009	Kitz'ib'aj ne che ruchi' ri okib'al re riwocho yey che taq ri pwerta re riwocho.
05006010	Ri QAJAWAL JEHOVÁ, ri DIOS, kixukoj b'i chwach taq rulew, ri xub'i'tisij kuya na chike taq ri qati'-qamam, wa' e ri Abraham, ri Isaac yey ri Jacob. Kixuya k'u pa nima'q yey pa chomilaj taq tinamit, tob' na ix ta xixyakaw taq re wa'.
05006011	Chupa taq wa tinamit k'o taq ja lik nojinaq che uk'iyal uwach b'eyomalil, tob' na ix ta xixnuk'uw re wa', k'o taq jul k'otom re uk'olib'al ya', tob' na ix ta xixk'otow re, k'o taq ne unimal tiko'n re uvas yey re olivos, tob' na ix ta xixtikow re; kixe'ek k'u ri' che utijik yey kixnoj che.
05006012	Ek'uchiri' k'o chi taq piq'ab' wa', e lik chichajij iwib' cha' e na kimesk'utaj ta ri QAJAWAL JEHOVÁ ma e Rire xesan lo iwe chwach taq rulew re Egipto, pa ix ya'tal wi pa k'ax.
05006013	Ek'u lik k'ola xi'in ib' piwanima' chwa ri QAJAWAL JEHOVÁ, ri DIOS iwe'ix, yey xew Rire chinimaj, yey echiri' k'o kijikib'a' uwach, xew chupa rub'i' Rire ki'an wi.
05006014	Meb'itaqej taq ri dios ke ri jujun chik tinamit, wa' e kakiyak kiq'iij ri tinamit ek'o lo chinaqaj ri'ix.
05006015	Ma e ri QAJAWAL JEHOVÁ, ri DIOS iwe'ix, ri Jun k'o iwuk', Rire lik achixom chiwij echiri' kik'aq b'i uq'iij Rire; mi'an k'u ri kipetisaj ri royowal chiwij yey jek'uri'la' asu kusach iwach che ruwachulew.
05006016	Lik k'u mik'am upa ri QAJAWAL JEHOVÁ, ri DIOS iwe'ix, jela' pacha' ri xi'an che pa taq ri luwar re Masah.
05006017	E lik chiya'a iwib' che u'anik janipa taq ri taqanik re ri QAJAWAL JEHOVÁ, ri DIOS iwe'ix, e chitaqej taq ri k'utub'al re rutzij, ruk' taq ri tzij q'atital chik uya'om lo Rire chiwe.
05006018	Ek'u chi'ana taq ri lik jusuk' yey ri lik utz chwa ri QAJAWAL JEHOVÁ cha' e lik kixel pan chi utz ruk' taq ri ki'ano yey ku'ana k'u iwe'ix taq ri chomilaj ulew, ri xujikib'a' uwach ri QAJAWAL JEHOVÁ kuya chike riwati'-imam,
05006019	cha' Rire e la' lik chiwach ri'ix, keb'umach'aj taq b'i ri tzel keb'ilow iwe, jela' pacha' ri xex ub'i'im loq.
05006020	Chiqawach k'u apanoq, echiri' riwalk'o'al kakitz'onoj chiwe: «¿Sa' taq ke'elawi ri tzij yey ri taqanik katiki' kanoq, ruk' taq ri tzij q'atital chik, ri xutaq ri QAJAWAL JEHOVÁ, ri qa-DIOS chiqe?» kecha'.
05006021	Kik'ul k'u uwach ri' chike riwalk'o'al: «E ri'oj xojk'oji' pa ri tinamit Egipto, xoju'an ajchak oj loq'otalik re ri faraón, yey ek'u ri QAJAWAL JEHOVÁ ruk' unimal ruchuq'ab' xojresaj lo chila'.
05006022	Ek'u ri QAJAWAL JEHOVÁ e la' lik chiqawach ri'oj xu'an taq k'utub'al re ruchuq'ab' yey nimaq taq q'alajisab'al lik xib'ib'al uwach, wa' xu'an chikij raj Egipto, chirij ri faraón yey chikij konoje ri ek'o pa rocho.
05006023	Xojresaj k'u lo ri' chila', yey xojuk'am loq cha' e kuya taq wa' wu'lew chiqe, ri ub'i'tisim chi chike ri qati'-qamam.
05006024	Tek'uchiri', e ri QAJAWAL JEHOVÁ xojutaq che cha' e lik kaqataqej ronoje ri taqanik tz'ib'italik yey lik kaqaloq'nimaj uq'iij Rire, cha' e taq ri kaqa'ano lik kojel pan chi utz ruk' ronoje q'iij yey kuya k'u qak'aslemal jela' pacha' u'anom chiqe k'a waq'ij ora.
05006025	We lik jusuk' utaqexik xqa'an chwa ri QAJAWAL JEHOVÁ, ri qa-DIOS, janipa taq wa taqanik oj utaqom che, ri' ku'an jusuk' ri qab'inik qasilab'ik chwa Rire» kixcha'.
05007001	Echiri' ri QAJAWAL JEHOVÁ, ri DIOS iwe'ix, kixuk'am b'i chwach taq rulew pa ri kixok wi yey ku'ana k'u iwe'ix, ri' e la' chiwach keroqotaj b'i uk'iyal nimaq taq tinamit; keroqotaj b'i raj heteo, raj gergeseo, raj amorreo, raj cananeo, raj fereseo, raj heveo yey raj jebuseo; wuqub' chi nimaq tinamit yey más k'o kichuq'ab' chiwach ri'ix.
05007002	Ek'uchiri' ri QAJAWAL JEHOVÁ, ri DIOS iwe'ix eb'uya'om taq chi wa tinamit piq'ab' yey ri'ix ich'ijom chi kichuq'ab', ek'u ri' ri karaj e asu kisach kiwach. Lik ne mijikib'a' uwach juna tzij kuk' yey mejuch' ka'n ne k'ana chik'u'x.
05007003	Mijunimaj ne iwib' kuk', meb'iya ri mi'al chike ri kik'ajol cha' kek'uli' kuk' rike yey meb'itz'on ne ri kimi'al cha' keb'ik'ulub'a' kuk' taq ri k'ajol ri'ix.
05007004	Ma ri kaki'an rike e keb'ekesaj riwalk'o'al chirij ri QAJAWAL JEHOVÁ yey kakijeq k'u ri' e kakiyak kiq'iij taq ri dios ke ri jujun chik tinamit. Ek'u ri' ri royowal ri QAJAWAL JEHOVÁ kape lo piwi' yey na jampatana asu kusach iwach.
05007005	Ek'u ri ki'an kuk' rike e wa': cheb'iwulij taq raltar kiyakom, chi'ana uk'aj che taq ri tak'alik ab'aj kakiyak uq'iij, chiwech'a upa taq ri kityox tak'alik che' re Asera, yey chiporoj pa q'aaq' ruk'axwach taq ri kityox ki'anom.
05007006	Ma e ri'ix, ix jun tinamit ix ya'tal puq'ab' ri QAJAWAL JEHOVÁ, ri DIOS iwe'ix. Ek'u Rire ix ucha'om ri'ix cha' ix jun tinamit lik na jinta k'owi chikiwach konoje ri nimaq tinamit e k'o che ruwachulew.
05007007	Na e ta ruma e más ix nimalaj tinamit ri'ix yey ruma ri' ri QAJAWAL JEHOVÁ e lik k'ax xixuna'o yey xixucha' k'u ri' chikiwa konoje taq ri tinamit che ruwachulew, ma ix ne jun chike ri tinamit más ix ch'uti'q che ruwachulew.
05007008	Ri xu'ana wi wa' e ma ri QAJAWAL JEHOVÁ e k'ax xixuna'o yey lik e xraj Rire e ku'an iwuk' ri'ix ruch'a'teem lik iil uwach xujikib'a' chike riwati'-imam, ruma k'u la' xixresaj lo ruk' runimal uchuq'ab' yey xixukolob'ej k'u lo pa ix ya'tal wi pa k'ax, echiri' ix k'o puq'ab' ri faraón re Egipto.
05007009	Lik k'u chiweta'maj ri', ma ri QAJAWAL JEHOVÁ, ri DIOS iwe'ix, e Rire ri k'aslik DIOS, ri DIOS lik tikil uwach ri ku'ano, yey lik e ku'an janipa ri tzij ujikib'am chi lo uwach yey kuk'ut ri utzil uk'u'x jikil uwach chike ri k'ax kena'w re yey kakitaqej rutaqanik. Ku'an k'u wa' chike chujujunal taq kilema'j tikawex keb'ik'ow che ruwachulew.
05007010	No'j kuya k'u ri tojob'al re chike janipa ri kek'aqaw b'i uq'ij, wa' kusach kiwach; e taq ri tzel keb'ilow re, na kamayin ta che uya'ik ri tojob'al re chike.
05007011	Ruma k'u ri', e lik chinimaj utzij taq ri taqanik katiki' kanok yey ri tzij q'atital chik, ek'u wa' ri kixintaq che wo'ora cha' e lik kitijoj iwib' che.
05007012	Ek'uchiri' itom chi janipa taq wa taqanik q'atital chik, yey lik k'u kitaqej yey kitijoj iwib' che; ek'u ri' ri QAJAWAL JEHOVÁ, ri DIOS iwe'ix, lik e ku'ana iwuk' janipa ri tzij ujikib'am uwach ruk' rutzil uk'u'x jikil uwach, wa' e ri xub'i'tisij chike ri qati'-qamam.
05007013	Lik k'u ri' k'ax kixuna'o, kuya lo ri utzil chomalil piwi' yey ku'an chiwe lik kapaxir iwach. Kuya lo ri utzil chomalil puwi ri ixu'manik, jenela' ku'an puwi taq rujiq'ob'alil ruwa taq iwulew, puwi taq ri i-trigo, puwi taq ruwa'al ri uva kiyitz'o, puwi taq riwaceite, puwi taq ri kal ri ib'aka'ib', pakiwi ri jutaq puq ib'exex, yey ku'ana k'u ri' wa' ri QAJAWAL JEHOVÁ iwuk' ri'ix chwach taq rulew ri xub'i'tisij chike ri qati'-qamam.
05007014	Ek'u ri' ri'ix ri más kik'ul ri utzil chomalil chikiwa konoje taq ri tinamit; chixo'lib'al ri'ix na jinta achi yey na jinta ne ixoq mataji kalanik, jenela' e taq ri iwawaj, konoje lik keb'alanik.
05007015	Ek'u ri QAJAWAL JEHOVÁ na kuya ta luwar kuchap yab'il junoq chiwe, yey na kutaq ta ne lo piwi' juna k'axlaj yab'il, pacha' ri iweta'am xutaq lo pakiwi raj Egipto, e ne ri ku'ano e kutaq lo wa' pakiwi ri tzel keb'ilow iwe.
05007016	Kisach k'u kiwach konoje taq ri tinamit, ri keb'uya ri QAJAWAL JEHOVÁ, ri DIOS iwe'ix piq'ab'. Lik mejuch'-ka'n k'ana chiwe yey meb'inimaj ne taq ri ki-dios rike, ma we jela' xi'ano, ek'u itzaqib'al ri' chupa wa'.
05007017	We xich'ob' raqan kib'i'ij wa': «E taq wa tinamit más e k'i chiqawach ri'oj, ¿su'anik keqesaj b'i?» kixcha',
05007018	kamb'i'ij k'u chiwe: ¡Mixi'ij iwib' chikiwach! E k'una chik'u'x ri xu'an ri QAJAWAL JEHOVÁ, ri DIOS iwe'ix, ruk' ri faraón, junam kuk' konoje raj Egipto.
05007019	K'una chik'u'x ri k'amb'al kipa x'an chike rike, ri xiwil ri'ix ruk' riwach, taq ri k'utub'al re ruchuq'ab' ri QAJAWAL JEHOVÁ yey ri q'alajisab'al xiwilo xu'an ruk' runimal ruchuq'ab', echiri' Rire xixresaj loq. Jek'uri'la' ku'an ri QAJAWAL JEHOVÁ, ri DIOS iwe'ix, kuk' konoje taq ri tinamit ri kixi'ij iwib' ri'ix chikiwach.
05007020	Jenela' ri QAJAWAL JEHOVÁ, ri DIOS iwe'ix, kutaq lo jun nimalaj xi'in ib' kuk' rike, wa' re sachib'al kiwach taq ri k'a kek'asi' kan chike yey taq ri kakewaj kib' chiwach.
05007021	Mixi'ij k'u iwib' ri' chikiwach ma ri QAJAWAL JEHOVÁ, ri DIOS iwe'ix, k'o iwuk' yey Rire e DIOS lik nim ruchuq'ab' yey lik k'o uxib'rikil uwach.
05007022	Ek'u ri' ri QAJAWAL JEHOVÁ, ri DIOS iwe'ix, chikok'il keroqotaj taq b'i wa' wa tinamit chiwach, na utz ta k'u ri' e la' xa pa julaj kiwaj keb'iwesaj b'i ri'ix, ma ri' e kak'iyar kiwach ruk'iyal awaj e aj upa taq che' chiwij yey kaki'an k'u k'ax ri' chiwe.
05007023	No'j ek'u ri QAJAWAL JEHOVÁ, ri DIOS iwe'ix, e Rire ri kaya'w taq wa' wa tinamit piq'ab' ri'ix yey kukoj unimal sachib'al k'u'xaj chike, jek'ula' ri' kusach kiwach.
05007024	Keb'uya taq ri ki-rey piq'ab' ri'ix yey e k'u ri'ix asu kiyoj ri kib'i', cha' na jinta chi k'o kakuxtan ke che ruwachulew. Kisach k'u kiwach konoje, yey jinta junoq chike kakich'ij ichuq'ab'.
05007025	Keb'iporoj pa q'aaq' taq ri ki'anom ki-dios che; yey mirayij ne uwach ri plata ruk' ri oro kojotal chirij taq wa', lik michapo re ki'an iwe che, ma ruma ne wa' kixpajtajik, ma wa' lik kuxa'ij uk'u'x ri QAJAWAL JEHOVÁ, ri DIOS iwe'ix.
05007026	Mak'o mik'am b'i chupa riwocho we e taq wa' uxa'im uk'u'x ri QAJAWAL JEHOVÁ, cha' jela' na kasachi' ta iwach ri'ix jela' pacha' ri ku'an ri QAJAWAL JEHOVÁ che taq wa'. Ri ki'ano e chuxa'ij ik'u'x taq wa' yey chik'aqa b'i uq'ij, ma wa' ya'tal chi parewi ruma ri QAJAWAL JEHOVÁ re asu kasach uwach.
05008001	Lik k'u chinimaj utzij wa taqanik kanya chiwe wo'ora cha' jela' k'o ik'aslemal yey kixu'ana jun tinamit lik kapaxir iwach yey kixok k'u chwach taq rulew ri xujikib'a' uwach ruk' ruch'a'teem ri QAJAWAL JEHOVÁ chike ri qati'-qamam.
05008002	E k'una chik'u'x ri xu'an ri QAJAWAL JEHOVÁ, ri DIOS iwe'ix chwi lo wa 40 junab' xiwik'owib'ej che taq wa luwar katz'intz'otik; xu'an k'u wa' chiwe cha' ki'an ch'uti'n che iwib' yey re xuk'am ipa yey jek'ula' kareta'maj Rire sa' taq ri kich'ob' raqan ri'ix, jek'ula' kaq'alajinik we ki'ano o na ki'an taj janipa taq rutaqanik Rire.
05008003	Tob' k'u xixuya pa k'ax yey xixuya chi numik, e k'ate na xixutzuq ruk' ri maná, wa' e jun wa'im na iwilom tan uwach ri'ix yey na xketa'maj tane uwach ri qati'-qamam. Ruk' k'u wa' ri QAJAWAL JEHOVÁ xuk'ut chiwe ma na xew ta ruma ri wa, e k'as ri tikawex; ma e k'aslik ruma ronoje ri ch'a'teem kel lo puchi' ri QAJAWAL JEHOVÁ.
05008004	Che taq k'u ri' wa 40 junab' e riq'uu' ikojom na xjar taj, yey na xwa'lij tane riwaqan.
05008005	Lik k'ola chik'u'x, ma e pacha' juna achi ruma k'ax ruk'ajol e kuq'il ruk'ajol, jek'ula' ri' ri QAJAWAL JEHOVÁ, ri DIOS iwe'ix, lik kixuq'il ri'ix.
05008006	Ruma k'u ri', e chi'ana' janipa taq ri taqanik re ri QAJAWAL JEHOVÁ, ri DIOS iwe'ix, chiloq'nimaj uq'iij Rire yey e chitaqej janipa taq ri ruk'utunik yey mixel ne che rub'eyal Rire.
05008007	Ma ek'u ri QAJAWAL JEHOVÁ, ri DIOS iwe'ix, kixukoj b'i chwach taq ri chomilaj ulew, wa' e ulew pa kab'osq'o'l wi ri ya', pa k'owi ch'uti'q ak'al yey nimaq ak'al, wa' kejuljut che taq ri taq'aj ub'eyal ya' yey che taq lo ruwi juyub'.
05008008	E ulew wa' pa lik ku'an wi ri trigo yey ri cebada, pa lik ku'an wi taq ri uva, ri higo yey ri granados; e taq ulew wa' pa lik k'owi raceite re olivo yey ruwa'al kab';
05008009	e ulew wa' pa na kaq'ob' ta wi ri kaqatijo; e ulew wa' pa kariqitaj wi ch'ich' che taq rab'aj yey che taq ruwi juyub' kariqitaj wi ri cobre.
05008010	Chiri' k'u ri' kixwa' wi yey kixnoj chi utz, jek'uri'la' e kiyak uq'iij ri QAJAWAL JEHOVÁ, ri DIOS iwe'ix, ruma ruchomal rulew kuya chiwe.
05008011	Lik k'u chichajij iwib' cha' e na kimesk'utaj ta ri QAJAWAL JEHOVÁ, ri DIOS iwe'ix. E lik miwoq'otaj u'anik janipa ri k'o chupa ri taqanik tiki'naq kanoq yey ri tzij q'atital chik, ri kanya chiwach wo'ora.
05008012	Ma k'axtaj echiri' kixwa'ik yey kixnoj chi utz, kiyak chomilaj taq ja yey kixjeqi' k'u chupa;
05008013	keb'iwil taq ne ri ib'aka'ib' kuk' taq ri ib'exex kapaxir kiwach, kak'iyar ri saqapwaq yey ri q'anapwaq piq'ab', yey ronoje taq ri k'o iwuk' ku'ana unimal b'eyomalil;
05008014	yey kijeq k'u ri' ki'an nim che iwib' yey kimesk'utaj k'u ri QAJAWAL JEHOVÁ, ri DIOS iwe'ix, ri xixresaj lo chwach taq rulew re Egipto, chila' pa xixya' wi pa k'ax.
05008015	Ek'u ri QAJAWAL JEHOVÁ e xk'amaw lo iwach chupa ri nimaq luwar katz'intz'otik xib'ib'al uwach, wa' nojinaq uwach che taq kumatz yey taq sina'j e kamisanel; wa' e pa na kariqitaj ta wi ya', yey ek'u ri QAJAWAL JEHOVÁ xresaj lo ya' che jun nimalaj ab'aj yey ruk' ri' xresaj ri tzajin chi' chiwe.
05008016	Chupa k'u ri luwar katz'intz'otik Rire xixutzuq ruk' maná, wa' e jun wa'im na keta'am tane uwach ri qachu-qaqaw, xu'an k'u wa' chiwe cha' ki'an ch'uti'n che iwib' yey re k'amb'al ipa; yey chuk'isb'al k'u ri' wa' e kuk'am lo ri utz chiwe.
05008017	Yey na kok ta pijolom ri'ix kib'i'ij: «Ronoje wa' wa b'eyomalil lik ruk' ri qachuq'ab' ri'oj qach'ijom u'anik» kixcha',
05008018	yey na e ta u'anom ri'. No'j e k'una chik'u'x ri IWAJAWAL JEHOVÁ, ri DIOS iwe'ix, ma e Rire ri kaya'w ri ichuq'ab' che umolik ri b'eyomalil, yey e u'anik wa' kujikib'a' uwach ri tzij chiwe wo'ora, ri xu'an kuk' ri qati'-qamam ojertan.
05008019	No'j we ximesk'utaj ri IWAJAWAL JEHOVÁ, ri DIOS iwe'ix, yey kijeq k'u keb'itaqej taq jujun chik dios ke ri jujun chik tinamit, kiyak k'u kiq'iij yey kixukub'a' iwib' chikiwach, kanjikib'a' k'u uwach ri' chiwe wo'ora, e ruma wa' asu kasach iwach ri'ix iwonoje.
05008020	Ek'u jela' pacha' ri ku'an ri QAJAWAL JEHOVÁ che usachik kiwach taq ri tinamit chiwach ri'ix pa ix ik'owinaq lo wi, jek'uri'la' kik'ulumaj ri'ix, ruma na kinimaj ta utzij ri IWAJAWAL JEHOVÁ, ri DIOS iwe'ix.
05009001	Chita k'u ri'ix ix tinamit Israel: Xopon ri q'iij re kiq'axuj ri nimaya' Jordán, kixok k'u ri' re keb'iwesaj b'i ruk' ch'a'oj konoje taq ri tinamit k'i kiwach yey más k'o ne kichuq'ab' chiwach ri'ix, wa' e nimaq tinamit yey sututal kij che tapya elinaq k'a chikaj.
05009002	Wa tikawex e k'o chila' lik e chak'awas yey lik k'o kichuq'ab', e jela' pacha' taq ri e ralk'o'al kan ri chak'awas Anac; itom ri kab'i'x pakiwi rike: «¿China kach'ijow kichuq'ab' taq ri e ralk'o'al kan ri chak'awas Anac?» kecha'.
05009003	Ek'u wo'ora, lik chirajawaxik kiweta'maj wa': E ri IWAJAWAL JEHOVÁ, ri DIOS iwe'ix ri nab'e chiwach, yey Rire e pacha' ri q'aaq', kuporoj ronoje ri na utz ta uwach; chiwach k'u ri' kusach kiwach yey kuch'ij kichuq'ab' wa' wa tinamit. Ek'u ri' ri'ix keb'imach'aj b'i chwach taq ri kulew yey tek'uchiri' kisach na kiwach, jela' pacha' rub'i'im chi ri QAJAWAL JEHOVÁ chiwe.
05009004	Ek'uchiri' ri IWAJAWAL JEHOVÁ, ri DIOS iwe'ix eb'umach'am chub'i taq wa' wa tinamit chiwach ri'ix, na utz ta k'u ri' we e kich'ob' raqan wa', cha' kib'i'ij: «Ri QAJAWAL JEHOVÁ xojuk'am lo wara, ma lik oj jusuk' chwach yey ruma k'u ri' xuya taq wa' wu'lew paqaq'ab' cha' ku'ana qe'oj» kixcha'. No'j wa' na e ta u'anom, ma we ri QAJAWAL JEHOVÁ keresaj taq b'i wa' wa tinamit chiwach ri'ix, e ruma ronoje ri na utz ta uwach ketajin rike che u'anik.
05009005	Chita k'u ri', na ruma ta lik ix jusuk' o lik utz ri ki'ano e ku'ana iwe wa' wu'lew, ma e ruma ri na utz ta uwach ketajin che u'anik taq wa' wa tinamit, e ri IWAJAWAL JEHOVÁ, ri DIOS iwe'ix, keb'umach'aj b'i naj chiwe. Jek'uri'la', e ku'ana janipa ri xujikib'a' uwach chike ri qati'-qamam, wa' e ri Abraham, ri Isaac yey ri Jacob.
05009006	Lik k'u ri' chiweta'maj, e ri IWAJAWAL JEHOVÁ, ri DIOS iwe'ix, na kuya ta paq'ab' wa' wa uchomal ulew chiwe ruma lik ix jusuk', na e ta ri', ma ri'ix e lik na kixtan taj.
05009007	Lik mimesk'utaj k'u e ri'ix xipetisaj ri royowal ri IWAJAWAL JEHOVÁ, ri DIOS iwe'ix, chupa ri luwar katz'intz'otik; wa' e xu'an chupa ri q'iij e chwi xixel lo chupa ri tinamit Egipto yey k'a chupa wa q'iij ora ix k'o chi chwach taq wa' wulew, e la' lik xaqi kiyak iwib' chirij ri QAJAWAL JEHOVÁ.
05009008	Chiraqan ri juyub' Horeb lik xipetisaj ri royowal ri QAJAWAL JEHOVÁ yey Rire pa saqil wi lik xpe royowal chiwij, lik xa jub'iq' chi xraj asu kusach iwach.
05009009	Echiri' xinpaqi' che ruwi juyub' cha' ki'nk'ama ri jutaq pera'j ab'aj pa tz'ib'ital wi ri tzij xujikib'a' uwach ri QAJAWAL JEHOVÁ iwuk'; e taq ri 40 q'iij yey taq ri 40 aq'ab' xine'k'ola chila' che ruwi juyub', na xinwa' taj yey na jinta ne ya' xintijo.
05009010	Ek'u ri QAJAWAL JEHOVÁ xuya lo ri keb' pera'j ab'aj panuq'ab', wa' tz'ib'ital uwach ruk' ruwi taq uq'ab' Rire; chwach k'u ri' wa' tz'ib'ital wi ronoje taq ri ch'a'teem, wa' e taq ri xub'i'ij lo Rire chiwe chila' che lo ruwi juyub', chunik'ajal lo ri q'aaq', chupa ri q'iij echiri' xqamol qib' qonoje.
05009011	Ek'uchiri' ik'owinaq chi ri 40 q'iij yey ri 40 aq'ab', ri QAJAWAL JEHOVÁ xuya lo ri keb' pera'j ab'aj panuq'ab', wa' e pa tz'ib'ital wi ri tzij xujikib'a' uwach ri QAJAWAL JEHOVÁ iwuk'.
05009012	Xub'i'ij k'u ri' ri QAJAWAL JEHOVÁ chwe: «Jat, Choqotaj chatelub'i wara, ma e ri tinamit ri xeb'awesaj lo Egipto lik xeyojotaj chupa ri na utz taj. Na jampatana wa jun tinamit xkesaj kib' chupa ri b'e xeb'enuya wi yey xki'an jun kityox ruk' ch'ich' porotalik» xcha'.
05009013	Yey je taq wa' ri xub'i'ij ri QAJAWAL JEHOVÁ chwe: «Wa jun tinamit lik wilom chik, e jun tinamit lik na ketan taj.
05009014	Mato' k'u kiwi' ma Ri'in asu kansach kiwach, yey cha' na jinta chi kakuxtan ke che ruwachulew asu e kansach uwach ri kib'i'; no'j k'u ri'at kan'an jun nimalaj tinamit chawe más k'o uchuq'ab' chikiwach rike» xcha chwe.
05009015	Ximpe k'u ri'in, xinqaj lo che ruwi juyub' kajumuw che q'aaq', wuk'a'am panuq'ab' ri keb' pera'j ab'aj pa tz'ib'ital wi ri tzij xujikib'a' uwach ri QAJAWAL JEHOVÁ.
05009016	Ek'u ri' ri'in, xinwil ri makunik xi'an chirij ri IWAJAWAL JEHOVÁ, ri DIOS iwe'ix ma xi'an jun ityox re uk'axwach toro ruk' ch'ich' porotalik; yey jela' lik maji chik xiwesaj iwib' chupa ri b'e ix uya'om wi ri QAJAWAL JEHOVÁ.
05009017	Ek'u ri xin'ano, e xink'am ri keb' pera'j ab'aj k'o panuq'ab', yey xink'aq che ruwu'lew, e la' chiwach ri'ix xin'an uk'aj che.
05009018	Tek'uchiri' xinxukub'a' wib' chwa ri QAJAWAL JEHOVÁ, jela' pacha' ri xex nu'anom loq; yey 40 q'iij, yey 40 aq'ab' k'u ri' na xinwa' taj yey na jinta ne ya' xintijo, ruma k'u ri' ri mak xi'an chwa ri QAJAWAL JEHOVÁ, ma e lik xipetisaj royowal Rire,
05009019	ek'u ri'in e lik nuxi'im wib' chwach ri royowal ri QAJAWAL JEHOVÁ yey ri q'atb'al tzij ku'an iwuk' ruma lik xpe royowal chiwij, ma xraj nenare' asu kusach iwach. No'j ek'u Rire xinuta tanchik.
05009020	Yey jenela', ri QAJAWAL JEHOVÁ lik xpe royowal chirij ri Aarón, xraj asu kusach uwach. No'j chupa la' la q'iij wi, ri'in xinch'aw puwi' chwa ri QAJAWAL JEHOVÁ.
05009021	Ek'u ri xin'an che ri tyox xixmakun ruk', wa' e ri toro i'anom ruk' ch'ich' porotalik, xink'amo, ximporoj pa q'aaq' yey xin'an uk'aj che; tek'uchiri' xinjok'o cha' xu'an lik kok', yey ek'u ri' wa' ximpuk'ij chupa ri raqana' kaqaj lo chwach ri juyub'.
05009022	Jenela', e lik xipetisaj ri royowal ri QAJAWAL JEHOVÁ chupa taq ri luwar re Tabera, re Masah yey Kibrot-hataava.
05009023	Yey echiri' ri QAJAWAL JEHOVÁ xixutaq che cha' kixel lo Cades-barnea re kixok chwach taq rulew re ku'ana iwe'ix; wa' e ri uya'om chi piq'ab'; ek'u ri' ri'ix na xi'an taj janipa ri xub'i'ij chiwe, na xkub'i' ta ne ik'u'x ruk' yey na xinimaj ta utzij.
05009024	¡E chwi xinweta'maj iwach, e ri'ix na e ta k'ana ki'ano janipa ri karaj ri QAJAWAL JEHOVÁ chiwe!
05009025	Che k'u la' la 40 q'iij yey 40 aq'ab', e xinxukub'a' k'u wib' ri' chwa ri QAJAWAL JEHOVÁ, ma e ri xub'i'ij ri QAJAWAL JEHOVÁ chwe ri'in, e asu kusach iwach ri'ix.
05009026	Xin'an k'u orar chwa ri QAJAWAL JEHOVÁ, jewa' ximb'i'ij che: Lal WAJAWAL JEHOVÁ, Lal ri Ajwach k'o chwi ronoje, masach la kiwach wa tinamit ma wa' tinamit e Rilal, ri xeb'esaj lo la ruk' ri chuq'ab', yey xk'ut la runimal chuq'ab' la pakiwi'.
05009027	E chek'un chik'u'x la ri e ajchak la, ri Abraham, ri Isaac yey ri Jacob; matzu' k'u la kiwach ri' wa tinamit ruma na ketan taj, matzu' ne la ri lik na utz taj e k'owi yey taq ri kimak,
05009028	ma na utz taj we xkijeq kech'a't lo ri tikawex re taq ri luwar pa xojesaj wi lo la, yey kakib'i'ij k'u ri': «Ri DIOS, ri KAJAWAL wa tinamit Israel, na xuch'ij ta chik xeb'ukoj b'i che taq rulew ri ub'i'tisim chi chike, o laj e ruma tzel kerilo xeresaj b'i re keb'ukamisaj chupa taq ri luwar katz'intz'otik» kecha'.
05009029	Yey wa' wa tinamit e ela, rike e tinamit xeb'esaj lo la ruk' unimal chuq'ab' yey xk'ut la ruchuq'ab' ri q'ab' la pakiwi'.
05010001	Ek'u ri xu'an chupa taq la' la q'iij, ri QAJAWAL JEHOVÁ xub'i'ij chwe: «Chayijib'a' keb' ab'aj perepaq uwach jela' pacha' taq ri nab'e, tek'uchiri' katpaqi' lo chwi wa juyub' wuk'. Jenela' ka'an jun kaxa re che'.
05010002	Ek'u Ri'in kantz'ib'aj tanchi chwach taq wa' wa perepaq ab'aj janipa taq ri ch'a'teem tz'ib'ital chwach taq ri nab'e, wa' e ri xa'an uk'aj che, kak'ol k'u chupa ri Kaxa» xcha'.
05010003	Xin'an k'u jun kaxa ruk' che' re acacia, xinjosq'ij uwach keb' pera'j ab'aj jela' pacha' taq ri nab'e yey xinel k'u b'i che ruwi juyub' e la' wuk'a'am panuq'ab', ri keb' ab'aj perepaq uwach.
05010004	Ek'u ri QAJAWAL JEHOVÁ xutz'ib'aj tanchi chwach ri perepaq ab'aj jela' pacha' ri xutz'ib'aj chwach taq ri nab'e: wa' e taq ri lajuj taqanik, ri xuya lo chiwach che lo ruwi juyub' chunik'ajal ri q'aaq', wa' e chupa ri q'iij echiri' qamolom qib' qonoje. E taq k'u wa' xuya ri QAJAWAL JEHOVÁ panuq'ab' ri'in.
05010005	Ximpe k'u ri'in, xinqaj lo che ruwi juyub' yey xinya taq rab'aj perepaq uwach chupa ri Kaxa xin'ano, jela' pacha' ri xinutaq ri QAJAWAL JEHOVÁ che, yey wa' k'a k'o ne chiri' chupa ri Kaxa.
05010006	(E b'elinaq k'u b'i ri tinamit Israel che taq ri luwar re Beerot-bene-jaacán yey eb'enaq pa ri luwar re Mosera. Chiri' k'u ri' xkam wi ri Aarón yey chiri' xmuq wi. Ek'u ri xkanaj puk'axel re ajwach ke raj q'atisan qasa'n e ruk'ajol Eleazar.
05010007	Ek'uchiri' xeb'el che wa jun luwar xeb'opon chupa ri luwar re Gudgoda, yey chiri' k'u ri' xeb'el wi cha' xeb'opon Jotbata, e ulew wa' pa lik k'owi uk'iyal raqana'.
05010008	Chupa taq k'u la' la q'iij, e ri QAJAWAL JEHOVÁ xeb'ucha' ri mutza'j e ralk'o'al kan Leví, cha' e rike kek'amaw b'i ri Kaxa re ri Tzij re ri QAJAWAL JEHOVÁ; yey jenela' kek'oji' chwach Rire re kakinimaj, cha' chupa rub'i' Rire kakiya rutzil chomalil pakiwi ri tikawex, wa' k'a kaki'an ne waq'ij ora.
05010009	E ruma la', na jinta kulew xya'i' kanoq pacha' taq ri katz-kichaq': ma rike e xya' chike cha' e keb'u'ana e re ri QAJAWAL JEHOVÁ; wa' e pacha' ri xub'i'ij ri QAJAWAL JEHOVÁ, ri DIOS ke raj Israel).
05010010	E k'u ri'in xine'k'ola che ruwi juyub', jela' pacha' ri nab'e laj, 40 q'iij yey 40 aq'ab'. Ek'u ri QAJAWAL JEHOVÁ lik xinuta tanchik yey jela' na xusach ta iwach.
05010011	Jek'uwa' xub'i'ij ri QAJAWAL JEHOVÁ chwe: «Jat, chayijib'a' awib' re katnab'ej b'i chikiwach wa tinamit, cha' kakanaj kan piq'ab' yey ki'an k'u iwe che taq rulew, ri xinjikib'a' uwach chike riwati'-imam kanya na chike» xcha'.
05010012	Ek'u ri' wo'ora ix tinamit Israel, ¿sa' ri kutz'onoj ri IWAJAWAL JEHOVÁ, ri DIOS iwe'ix chiwe? E ri lik kiloq'oj uq'iij, e ri kixb'in chupa taq rub'eyal ix uya'om wi, e ri k'ax kina'o yey kinimaj Rire ruk' ronoje iwanima' yey ruk' ronoje ik'u'x;
05010013	lik k'ut kitaqej taq rutaqanik katiki' kanoq, cha' jela' lik kixel pan ruk' taq ronoje ri ki'ano.
05010014	E k'ola chik'u'x: ma ri IWAJAWAL JEHOVÁ, ri DIOS iwe'ix, re Rire ronoje ruwakaj yey re ne taq ri k'o lo lik k'a chikaj che ruwakaj; ruwachulew re Rire ruk' ronoje ri k'o chwach wa'.
05010015	Na ruk' ta k'u ri', ri QAJAWAL JEHOVÁ e lik xe'ek uk'u'x kuk' taq riwati'-imam ri'ix yey lik k'ax k'u xeb'una'o; k'atek'uchiri' xeb'ucha' ri kalk'o'al kan wa' yey ek'u ri' ri'ix. Xixucha' k'u ri' chikixo'l konoje taq ri tinamit, jela' pacha' ri kiwilo u'anom k'a waq'ij ora.
05010016	Ek'u chiwesaj chupa riwanima' ri na kuya ta luwar kixterej chirij ri DIOS, cha' jela' kiwesaj ri lik na utz ta uwach k'o lo chupa wa' yey mi'an ri lik na kixtan taj che taq ri tzij re ri QAJAWAL JEHOVÁ.
05010017	Ma ri IWAJAWAL JEHOVÁ, ri DIOS iwe'ix, xew DIOS Rire pakiwi konoje taq ri tyox yey Ajwach pakiwi taq ri k'o kiwach; Rire e DIOS puq'ab' k'owi ronoje chuq'ab' yey chirajawaxik lik kak'oji' xi'in ib' pa qanima' chwach. Rire na xa ta karilo china che ku'an wi ri utz, na kuya tane rib' kapwaqix che janipa ri utz ku'ano.
05010018	E ri QAJAWAL JEHOVÁ ri ka'anaw ri lik utz chike taq ri nib'a'ib' yey rixoqib' e malka'nib'; Rire k'ax keb'una' ri na e ta aj Israel ek'o chixo'l ri'ix, wa' keb'utzuqu yey kukoj kiq'uu'.
05010019	Ruma k'u ri', k'ax cheb'ina'a ri na e ta aj Israel ek'o chixo'l, ma ri'ix xik'ulumaj iwe wa' echiri' xixk'oji' chupa ri tinamit Egipto.
05010020	K'ola k'u xi'in ib' ri' chupa ri iwanima' chwa ri IWAJAWAL JEHOVÁ, ri DIOS iwe'ix, xew chiloq'nimaj uq'iij Rire, e lik chi'ana ri lik jusuk' chwach yey we k'o xijikib'a' uwach, xew chupa rub'i' Rire chi'ana wi.
05010021	Xew che Rire taqal wi ri b'ixob'al kitunaj ri'ix, ma Rire e DIOS iwe ri'ix, e Rire ri 'anayom ronoje taq wa' wa nimaq k'utub'al lik k'o uchuq'ab' yey ri na jinta ne taq ilitajinaq wi, ri'ix xiwil ruk' riwach.
05010022	Kuk' 70 chi tikawex xeb'opon riwati'-imam chila' Egipto, no'j k'u wo'ora e ri QAJAWAL JEHOVÁ x'anaw chiwe cha' lik xpaxir iwach, xixu'ana pacha' taq ri kik'iyal ri ch'umil e k'o che ruwakaj.
05011001	Ruma k'u la', k'ax china'a ri QAJAWAL JEHOVÁ, ri DIOS iwe'ix yey ronoje q'iij xaqi e chi'ana' janipa ri rutaqanik tiki'naq kanoq, janipa ri tzij q'atital chik.
05011002	E k'una chik'u'x ma lik ix ri xixik'owib'en re taq ri q'ilonik re ri QAJAWAL JEHOVÁ, ri DIOS iwe'ix, na e ta riwalk'o'al; yey na e tane rike xeb'ilow runimal uchuq'ab' ri QAJAWAL JEHOVÁ, wa' e taq ri xu'an iwuk' yey ri xuk'ut piwi' ri'ix ruk' ruq'ab' lik k'o uchuq'ab'.
05011003	Ri iwalk'o'al na xkil tane taq ri k'utub'al yey taq ri nimaq chak xu'an ri QAJAWAL JEHOVÁ chikixo'l raj Egipto, chirij ri faraón yey chikij konoje rutinamit.
05011004	E pacha' ri xu'an kuk' taq rachijab' e ajch'a'oj re Egipto, ruk' taq ri kikawayu' yey taq ri kikareta re keb'ek pa ch'a'oj. Xiwil k'u ri' su'anik ri QAJAWAL JEHOVÁ xu'ano cha' rike xemuqutaj kan chupa ri Mar Kaq, wa' echiri' rike ix kiternab'em loq yey jela' asu xa jumul xusach kiwach.
05011005	Jenela' lik k'ola chik'u'x janipa ri u'anom lo ri QAJAWAL JEHOVÁ iwuk' chupa taq ri luwar katz'intz'otik yey xixk'un na k'a wara chupa wa jun luwar.
05011006	E pacha' taq ri xu'an kuk' ri Datán yey ri Abiram, wa' e ralk'o'al kan ri Rubén; xiwil k'u ri' echiri' rulew xjaqataj upa yey jela' asu xeb'ub'iq' b'i junam kuk' ri kalk'o'al, ri kocho yey ruk' ronoje taq ri k'o kuk'; xu'an k'u ri' wa' chikiwa konoje ri tinamit Israel.
05011007	Lik k'u ri' ruk' riwach ri'ix iwilom janipa taq ri nimaq chak u'anom ri QAJAWAL JEHOVÁ ruk' ruchuq'ab'.
05011008	Lik e chitaqej u'anik ronoje ri taqanik, wa' e taq wa xinya chiwach wo'ora, cha' jela' lik kak'oji' ichuq'ab' yey kixq'ax k'u pan ri' chwach taq rulew, cha' ku'ana iwe'ix
05011009	yey jek'ula' e lik kanajtir uwa iq'iij chwach taq wa' wu'lew, wa' e ri xub'i'tisij ri QAJAWAL JEHOVÁ chike riwati'-imam cha' kuya na chike rike yey chike taq ri kalk'o'al e teran lo chikij; e ulew wa' kab'i'x che: leche yey uwa'al kab' uwach ma lik k'o katijik.
05011010	E taq wa' wa ulew pa wa kixok wi re ku'ana iwe'ix, na junam ta k'ana ruk' taq rulew re Egipto pa ix elinaq wuloq, ma ri chila' e ri'ix kitik rija' yey ruk' ri iwaqan kija'aj, jela' pacha' ri ka'an che uja'xik juna werta pa tikital wi uk'iyal uwach ichaaj.
05011011	No'j taq k'u wa' wu'lew pa wa kixok wi cha' ku'ana iwe'ix, wa' e jun luwar pa k'owi taq uwi juyub' yey uwa raqan taq'aj kaja'x uwach ruk' ri jab' kape chila' chikaj;
05011012	wa' e jun ulew chajital ruma ri QAJAWAL JEHOVÁ, ri DIOS iwe'ix. Ek'u ri' ruwach Rire xaqi k'o puwi wa', e chwi kujeq ri junab' k'a ke'k'is na apanoq.
05011013	We lik k'ut xinimaj utzij janipa taq wa taqanik xinya chiwach wo'ora, yey k'ax k'u kina' ri QAJAWAL JEHOVÁ, ri DIOS iwe'ix, yey kiloq'nimaj uq'iij ruk' ronoje iwanima' yey ruk' ronoje ik'u'x,
05011014	ek'u ri' ri QAJAWAL JEHOVÁ kutaq lo ri nab'e jab' yey ri k'isb'al jab' chupa taq ruq'ijol che ruwachulew; lik k'u ri' ki'an ri molonik re ri trigo, yey kik'ol uk'iyal vino yey uk'iyal aceite.
05011015	Kan'an k'u ri' cha' lik k'o kechaa' taq richikop che taq ruwu'lew yey e ri'ix lik kuriq rib' iwuk' sa' taq ri kitijo.
05011016	Lik chichajij k'u iwib' ri' cha' na kixsokotaj taj; ma we xik'ulumaj wa', kiwesaj iwib' chirij ri QAJAWAL JEHOVÁ cha' e kijeq kiyak kiq'iij taq ri dios ke ri jujun chik tinamit yey kixukub'a' ne iwib' chikiwach,
05011017	ri' e kipetisaj ri royowal ri QAJAWAL JEHOVÁ chiwij yey ek'u ri' Rire e kutz'apij ruwakaj cha' na kutaq ta chi lo ri jab' piwi'. Kujeq k'u ri' ruwachulew na kuya ta chi rujiq'ob'alil yey na naj ta k'u ri' kixk'asi' chwach taq wa' wu'lew, ri kuya na ri QAJAWAL JEHOVÁ chiwe.
05011018	Ruma k'u ri', e lik chikojo taq wa' wa ch'a'teem chupa ri iwanima' yey chupa ri ina'oj, kixim taq ne wa taqanik che riq'ab' cha' juna k'utub'al kiwuk'a'aj yey kikoj ne che taq rukurusil ripalaj pacha' e taq iwetalil.
05011019	Kik'ut k'u chike riwalk'o'al, kixch'a't puwi wa' echiri' ix k'o pa riwocho yey echiri' kixb'in pa b'e, echiri' kixkotz'i'ik yey echiri' kixwa'lijik.
05011020	Kitz'ib'aj ne che ruchi' ri okib'al chwa ja yey che taq ri pwerta re riwocho,
05011021	cha' e rik'aslemal ri'ix yey ri kik'aslemal ri iwalk'o'al lik kanajtir chwach taq wa' wu'lew, ri ub'i'tisim ri QAJAWAL JEHOVÁ kuya na chike ri iwati'-imam; ku'ana k'u ri' ri junab' jela' pacha' runajtijil rukowil ri kaj che lo ruwachulew.
05011022	Ma we e lik jusuk' u'anikil xi'ano janipa taq wa taqanik kixintaq che cha' kitijoj iwib' che, yey we lik k'ut k'ax kina' ri QAJAWAL JEHOVÁ, ri DIOS iwe'ix, kixb'in k'u chupa taq ri b'e ix uya'om wi yey lik e kitaqej Rire,
05011023	ek'u ri' ri QAJAWAL JEHOVÁ, e la' chiwach keb'umach'aj taq b'i wa' wa tinamit yey ek'u ri' ri'ix kich'ij kichuq'ab' nimaq taq tinamit más ne k'o kichuq'ab' chiwach ri'ix.
05011024	E taq k'u ri luwar pa taq kixik'ow wi ku'ana iwe'ix: kujeq lo ruchib'al wa' che taq ri luwar katz'intz'otik yey kik'ow che taq ri k'ache'laj re ri Líbano, ku'maja b'i ri nimaya' re Éufrates yey ke'k'is k'a che ri Nimalaj Mar, ronoje k'u ri' wa' ku'ana iwe'ix.
05011025	Na jinta k'u junoq ri' kach'ijow ichuq'ab'. Yey tob' pa taq kixe'ek wi, e ri QAJAWAL JEHOVÁ, ri DIOS iwe'ix, kukoj xi'in ib' chike konoje ri tikawex cha' jela' kakijeq kakixi'ij kib' chiwach, wa' e ub'i'im Rire chiwe.
05011026	Chiwila k'u ri', ma wo'ora kanya chiwach ri'ix we e kiwaj kicha' ri utzil chomalil o e kicha' ri itzel uwachlib'al:
05011027	Kik'ul rutzil chomalil we kinimaj utzij janipa ri taqanik re ri QAJAWAL JEHOVÁ, ri DIOS iwe'ix, wa' e taq wa kintajin che uya'ik chiwach wo'ora,
05011028	yey kik'ul itzel uwachlib'al we na kinimaj ta utzij janipa taq ri taqanik re ri QAJAWAL JEHOVÁ, ri DIOS iwe'ix, wa' echiri' kiwesaj iwib' che taq ri b'e ix uya'om wi, e taq ne wa' ri kintajin che uya'ik chiwach wo'ora, yey kijeq k'u ri' e keb'iternab'ej taq ri dios ke ri jujun chik tinamit yey na iweta'am ta ne kiwach.
05011029	Ek'uchiri' ri QAJAWAL JEHOVÁ, ri DIOS iwe'ix ix ukojom chub'i chwach taq rulew, ri ku'ana na iwe'ix, ri' ki'q'alajisaj lo che ruwi juyub' Gerizim janipa rutzil chomalil re ri QAJAWAL JEHOVÁ kik'ulu, e ki'an ri' we lik xinimaj utzij. Yey che ruwi juyub' Ebal, ki'q'alajisaj lo janipa ritzel uwachlib'al kik'ulu, we xipalajij utzij janipa ri karaj ri QAJAWAL JEHOVÁ chiwe.
05011030	E taq wa' wa uwi juyub' ek'o lo ch'aqa ya' che ri nimaya' Jordán, chusuk' ri b'e kumaj b'i pa tzaqib'al q'iij, wa' chwach taq ri kulew ri e aj cananeo, ri e jeqel che ruwaraqan taq'aj chwach pan ri tinamit Gilgal, wa' e pa k'owi ruwi juyub' q'apatan uwach, More rub'i'.
05011031	Ma e ri'ix ya e la' kiq'axuj ri nimaya' Jordán cha' e ki'ch'o'jij taq rulew, ri kuya ri QAJAWAL JEHOVÁ, ri DIOS iwe'ix chiwe. Ek'uchiri' iwe'ix chik yey ix jeqel chi chwach,
05011032	lik k'u chitijoj iwib' ri' che taq ri taqanik tz'ib'italik yey ri taqanik q'atital chik, wa' e taq wa kintajin che uya'ik chiwach wo'ora.
05012001	Tek'uchiri' ri Moisés jewa' xub'i'ij che ri tinamit: E taqanik wa' tz'ib'italik yey ri tzij q'atital chik lik chirajawaxik kitijoj iwib' che chwach taq rulew, ri kuya kan piq'ab' ri QAJAWAL JEHOVÁ, ri DIOS ke kan ri iwati'-imam, cha' ku'ana iwe'ix e la' che ronoje ri ik'aslemal che ruwachulew:
05012002	Chupa taq ri luwar pa kixok wi, ri ki'ch'o'jij cha' ku'ana na iwe'ix, asu kiwulij ronoje ri luwar pa taq kakiloq'nimaj wi kiq'iij ri ki-dios taq wa' wa tinamit, che ruwi taq juyub', che ruwa taq juyub' yey chuxe' nimaq taq mokomaq che'.
05012003	Kiwulij taq raltar e kiyakom, ki'an ch'aqa'ta'q che taq ri tak'alik ab'aj kakiyak uq'iij, kiporoj taq ruk'axwach ri kityox re Asera ki'anom, kiwulij ri kik'axwach taq ri ki-dios yey asu chisacha kiwach taq ri kityox ek'o chupa wa luwar, cha' na jinta chi kekuxtan ke.
05012004	No'j e k'u ri QAJAWAL JEHOVÁ, ri DIOS iwe'ix na jetala' ruloq'nimaxik uq'iij ki'an ri'ix.
05012005	Ma chikixo'l taq ri pamilia iwe ri'ix, ri QAJAWAL JEHOVÁ, ri DIOS iwe'ix ri kucha' jun luwar pa kayak wi uq'iij rub'i', yey chila' k'u ri' utz kixe'ek wi ri'ix re kiloq'nimaj wi uq'iij Rire.
05012006	Chila' k'u ri' kik'am wub'i ri iqasa'n re kaporoxik yey taq rawaj re kekamisax chwach ri QAJAWAL JEHOVÁ, kik'am taq b'i ri i-diezmo che taq ri kiriqo, ruk' taq ri jujun chik qasa'n ib'i'tisim kiya'o, ruk' ri iya'om ichi' che kiya ri'ix chwach yey taq ri qasa'n lik piwanima' kel wuloq yey ri nab'e kal taq ri iwawaj.
05012007	Kitij k'u ri' chwa ri QAJAWAL JEHOVÁ, ri DIOS iwe'ix, yey lik kixki'kot junam kuk' taq riwalk'o'al ruma taq rujiq'ob'alil richak ri'ix i'anom, yey wa' e ri QAJAWAL JEHOVÁ, ri DIOS iwe'ix, ya'yom lo ri utzil chomalil piwi'.
05012008	Chila' k'u ri' na ki'an ta chik pacha' wa kaqa'an ri'oj wara wo'ora, ma chiqajujunal taq wi kaqa'ano sa' ri kaqaj.
05012009	Ma k'a waq'ij ora, k'amaja' ne kixok chupa ri luwar pa kixuxlan wi, wa' e rulew, ri kuya na ri QAJAWAL JEHOVÁ, ri DIOS iwe'ix chiwe cha' ku'ana iwe.
05012010	No'j xew tane kiq'axuj ri nimaya' Jordán yey kixe'jeqela k'u chwach taq rulew, ri kuya na ri QAJAWAL JEHOVÁ, ri DIOS iwe'ix chiwe cha' ku'ana iwe'ix, k'a chiri' k'u ri' e ri QAJAWAL JEHOVÁ ku'an chiwe cha' kixuxlan chike konoje ri tzel keb'ilow iwe'ix e k'o lo chinaqaj, yey kixjeqi' chiri' e la' na jinta chi xi'in ib' iwuk'.
05012011	Yey e k'u ri luwar, ri kucha' ri QAJAWAL JEHOVÁ, ri DIOS iwe'ix re kiyak wi uq'iij rub'i', chila' k'ut kik'am b'i ronoje taq wa xixintaq che: ri iqasa'n re kaporoxik ruk' taq rawaj kekamisax chwach ri QAJAWAL JEHOVÁ, yey taq ri diezmo che ri kiriqo, ruk' taq ri iqasa'n k'olotal chik re kik'am b'i yey ronoje ri iqasa'n iya'om ichi' che kiya chwa ri QAJAWAL JEHOVÁ.
05012012	Yey ki'an k'u nimaq'iij ri' chwa ri QAJAWAL JEHOVÁ, ri DIOS iwe'ix, kixki'kot junam kuk' riwalk'o'al, kuk' taq ri iwajchak achijab' yey ixoqib' yey kuk' taq raj levita e jeqel chixo'lib'al, ma e rike na jinta ulew ya'tal pakiq'ab' re ku'ana ke.
05012013	Lik chichajij k'u iwib', miq'atisaj ri iqasa'n re kaporoxik xa tob' pachawi luwar.
05012014	Chiq'atisaj ri iqasa'n re kaporoxik xew chupa ri luwar pa kucha' wi ri QAJAWAL JEHOVÁ, wa' e jun luwar re junoq chike taq ri mutza'j e ralk'o'al kan ri tinamit Israel, chiri' k'u ri' ki'an wi ronoje ri kixintaq che.
05012015	No'j utz keb'ikamisaj awaj yey kitij ti'ij xa tob' pachawi tinamit yey xa tob' jampala' xiwaj. Utz keb'itij rawaj e chirij rutzil chomalil ik'ulum che ri QAJAWAL JEHOVÁ, ri DIOS iwe'ix. Yey utz kitij iwonoje, tob' ne utz o na utz taj kaq'atisax chwach ri QAJAWAL JEHOVÁ; yey wa' e jela' ki'an che pacha' echiri' kitij ri ti'ij ke ri gacela yey ke taq ri keej.
05012016	Xew k'u e lik mitij ri ti'ij e la' k'o kik' che; ri ki'an che e kiq'ej b'i che ruwu'lew, wa' ki'an che pacha' ri ka'an che ri ya'.
05012017	Yey chupa ri tinamit, lik ne mi'an ri kixe'ek che utijik ri diezmo kesax che taq ri trigo, che taq ri vino o che taq raceite; yey mi'an ne ri kixe'ek che utijik ri nab'e taq kal ri iwawaj yey lik ne michap taq ri iya'om chi ichi' che kiya chwa ri QAJAWAL JEHOVÁ, ruk' taq ri iqasa'n lik piwanima' kel lo wi yey ronoje qasa'n iwesam chik re kiya puq'ab' Rire.
05012018	E ri ki'ano e kik'am b'i wa' chwa ri QAJAWAL JEHOVÁ, ri DIOS iwe'ix, chupa ri luwar ucha'om chi Rire, cha' junam kitij kuk' ri iwalk'o'al, ri iwajchak yey taq raj levita e jeqel chixo'lib'al. Kixki'kot k'u ri' chwa ri QAJAWAL JEHOVÁ, ri DIOS iwe'ix, ruma taq ri chak i'anom.
05012019	Xaloq' ix jeqel chwach taq wa' wu'lew, lik meb'iwoq'otaj taq raj levita, chiya'a chike rike janipa ri taqal chike.
05012020	Ek'uchiri' ri QAJAWAL JEHOVÁ, ri DIOS iwe'ix kunimarisaj más ruchib'al ritinamit, jela' pacha' ri ub'i'im chiwe, yey e k'u ri' ri'ix kirayij kitij ti'iij, utz k'u ri' kitijo tob' jampa ri xiwaj.
05012021	Yey we naj k'u xkanaj ri luwar chiwe, ri xcha'ik pa kayak wi uq'iij ri QAJAWAL JEHOVÁ, ri DIOS iwe'ix, utz k'u ri' keb'ikamisaj taq ri chikop yey taq ri b'exex e ya'tal chiwe ruma ri QAJAWAL JEHOVÁ, jela' pacha' ri nub'i'im chiwe ki'ano, yey kitij k'u ri' chupa ri itinamit janipa chi ti'ij kiwaj.
05012022	Chitija k'u ri' ri ti'ij pacha' kitij ri ti'ij ke ri gacela yey taq ri keej, kakitij k'u ri' tob' ne e taq ri utz o ri na utz taj keq'atisax chwach ri QAJAWAL JEHOVÁ.
05012023	Xew k'u e lik mitij k'ana ri ti'ij e la' k'o kik' che, ma che ri kik' k'owi ri k'aslemal yey na utz ta k'u ri' kitij junam ri k'aslemal ruk' ri ti'iij.
05012024	Na kitij ta k'u ri', kitix b'i che ruwu'lew, jela' pacha' ri ka'an che ri ya'.
05012025	Lik k'u ri' mitij ri ti'ij e la' k'o kik' che, cha' ruma ri ki'an ri lik jusuk' chwa ri QAJAWAL JEHOVÁ na jinta utaqexik xaqi kixel pan chi utz che ronoje ri'ix chwa ri QAJAWAL JEHOVÁ.
05012026	No'j e taq janipa ri iqasa'n iya'om chi puq'ab' ri QAJAWAL JEHOVÁ yey ronoje ri iqasa'n re ki'an janipa ri ijikib'am chi uwach chwa ri QAJAWAL JEHOVÁ, wa' kik'amo yey ki'ya'a chupa ri luwar cha'tal chi ruma ri QAJAWAL JEHOVÁ.
05012027	Kiq'atisaj k'u ri' ri iqasa'n re kaporoxik, ruk' taq ri ti'ij yey ri kik' puwi raltar re ri QAJAWAL JEHOVÁ, ri DIOS iwe'ix; e ri kik' re taq ri qasa'n wa' kaq'ej puwi raltar re ri QAJAWAL JEHOVÁ, ri DIOS iwe'ix, yey utz k'u ri' kitij ri ti'iij.
05012028	Lik k'u chita' yey chi'ana' janipa taq wa kixintaq che, cha' ruma ri ki'an ri utz yey ri lik jusuk' chwa ri QAJAWAL JEHOVÁ, ri DIOS iwe'ix, na jinta utaqexik xaqi kixel pan chi utz che ronoje ri'ix yey taq riwalk'o'al ketajin lo chiwij.
05012029	Ek'uchiri' ri QAJAWAL JEHOVÁ, ri DIOS iwe'ix, usachom chi kiwach taq wa' wa tinamit chiwach ri'ix, ri ki'ch'o'jij cha' ku'ana iwe'ix yey kixe'jeqela k'u chwach,
05012030	lik k'u chichajij iwib' ri' cha' na kimaj ta iwe chikij ri kaki'an rike; echiri' sachom chi kiwach e la' chiwach ri'ix, mixtz'onoyaj ne puwi taq ri ki-dios yey jek'uwa' kib'i'ij: «¿Su'anik kekinimaj taq ri ki-dios ri jujun chik tinamit cha' jenela' kaqa'an ri'oj?» kixcha'.
05012031	Lik ne mi'an ri' chwa ri QAJAWAL JEHOVÁ, ri DIOS iwe'ix, ma e ronoje ri kuxa'ij uk'u'x ri QAJAWAL JEHOVÁ e wa' ri xki'an rike ruk' taq ri ki-dios, ma xki'an ne ri kekiporoj taq ri kimi'al-kalk'o'al pa q'aaq' xa ruma kakiyak kiq'iij ri ki-dios.
05012032	Lik k'u ri' xaqi e chitijoj iwib' che ronoje wa kixintaq che, mikoj ne uwi' yey mak'o ne miwesaj che.
05013001	Echiri' kayakataj chixo'lib'al juna q'alajisanel re Ruch'a'teem ri DIOS o juna ajwachik' yey kuya k'u juna q'alajisanik chiwe puwi ri katajin loq o juna k'utub'al,
05013002	yey we ri xuq'alajisaj e xu'ana' yey ruk' taq ne ri k'utub'al xuya'o lik xel qatzij, tek'uchiri' kub'i'ij chiwe: «¡Jo', cheqaternab'ej b'i jujun chik dios ke ri jujun chik tinamit, yey cheqaloq'nimaj kiq'iij!» kacha'.
05013003	Miya k'u ixikin ri' che taq ri kich'a'teem wa' wa q'alajisanelab' yey wa e ajwachik', ma kuk' rike e ri QAJAWAL JEHOVÁ, ri DIOS iwe'ix, kuk'am ipa we pa qatzij wi e k'ax kina' Rire ruk' ronoje ri iwanima' yey ruk' ronoje ik'u'x.
05013004	Xew k'u ri QAJAWAL JEHOVÁ, ri DIOS iwe'ix, kitaqej yey xew Rire kak'oji' xi'in ib' pa iwanima' chwach, ki'an k'u janipa taq rutaqanik yey e lik kita janipa ri kub'i'ij chiwe, kiloq'nimaj uwa uq'iij yey lik jusuk' uwach ri k'aslemal kak'oji' chwach Rire.
05013005	Yey ek'u ri q'alajisanel o ri ajwachik' kaq'at tzij re kamik puwi', ruma xukoj pijolom ri ki'an ititz'itikil chirij ri QAJAWAL JEHOVÁ, ri DIOS iwe'ix, ri xesan lo iwe Egipto, wa' e ri luwar pa lik xixya'i' wi pa k'ax. Ek'u ri' wa tikawex e xraj kixresaj chupa ri b'e pa xub'i'ij wi ri QAJAWAL JEHOVÁ, ri DIOS iwe'ix, kixb'in wi. Ruk' k'u ri kikamik wa e aj sokoso'nel, e jela' kiwesaj taq ri na utz ta uwach chixo'lib'al ri'ix.
05013006	We e rachaq', o rak'ajol, o rami'al, o e rawixoqil o juna utzilaj awamigo, xa xelaq'ay k'u ri' kub'i'ij chawe: Jo', cheqaloq'nimaj jujun chik dios ke ri jujun chik tinamit yey laj ne na iweta'am ta kiwach wa' yey na xketa'maj tane ri iwati'-imam,
05013007	janipa chi dios ke taq ri tinamit e k'o lo naj yey naqaj chiwe, wa' e k'o pa kujeqeb'ej wi lo ruwachulew yey k'a pa kuk'isb'ej wi.
05013008	Mixsokotaj k'u ri' kuma ri keminow iwe chikij wa' yey miya ne ixikin chike, mejuch' ka'n ne chik'u'x, mik'ut ne ri k'axna'b'al ik'u'x chike, lik ne miwewaj sa' taq ri kaki'ano.
05013009	Ri ki'an chike e cheb'ikamisaj, ix ri nab'e kixyakataj chikij rike re keb'ikamisaj, k'atek'uchiri' keyakataj konoje ri tinamit.
05013010	Cheb'i'ana pab'aj asu kamisaxik kiwach, ek'u ruma ri' ma e xkaj kixkesaj chirij ri QAJAWAL JEHOVÁ, ri DIOS iwe'ix, ri xesan lo iwe chwach taq rulew re Egipto, chila' pa ix ya'tal wi pa k'ax.
05013011	Cha' jela' konoje ri tinamit Israel kaketa'maj wa' yey kakixi'ij k'u kib', yey na jinta chi k'u junoq ri' chixo'lib'al ri'ix ku'an wa' wa lik na utz ta k'ana uwach xito xki'ano.
05013012	We xito kab'i'xik k'o juna tinamit che taq ri ya'tal chiwe ruma ri QAJAWAL JEHOVÁ, ri DIOS iwe'ix, yey wa' e cha' kixjeqi' chupa,
05013013	eb'elinaq k'u lo tikawex ri' chikixo'l, lik na jinta chi k'ana usuk' ri kaki'ano ma kekisach taq ri tikawex re ri tinamit, kakib'i'ij: «Jo', cheqanimaj jujun chik dios ke ri jujun chik tinamit» Yey wa' e taq ri tyox k'amaja' ne kiweta'maj kiwach ri'ix,
05013014	lik k'u kajawax ri' kitz'onob'ej pakiwi', yey we xelik qatzij e k'o chixo'lib'al wa' wa kaki'an ri lik kuxa'ij uk'u'x ri QAJAWAL JEHOVÁ,
05013015	ek'u ri' ri ki'ano e asu keb'ikamisaj ruk' espada konoje ri tikawex re wa' wa tinamit, kisach uwach wa tinamit ruk' ronoje ri k'o taq chupa yey jenela', keb'ikamisaj ruk' espada konoje ri kichikop.
05013016	Kimol k'u uchi' ronoje ri ub'itaq ke chiri' pa kakimol wi kib' ri tinamit yey kikoj k'u q'aaq' ri' che ri tinamit ruk' ronoje ri kib'eyomalil. Ek'u ri' wa' ku'ana pacha' e jun qasa'n re kaporox chwa ri QAJAWAL JEHOVÁ, ri DIOS iwe'ix. Yey wa tinamit xa jumul kakanajik e ri' jut'ub'aj chi sotolik xaan yey na kayak ta chi nenare'.
05013017	Lik k'u ri', mak'o michap che taq ri ya'tal chi parewi ruma ri QAJAWAL JEHOVÁ re asu kasach uwach, cha' na kape ta ri royowal Rire piwi', e ne ri ku'ano ma e kuya lo ri k'axna'b'al uk'u'x piwi' yey kixjuch' ka'n che yey lik kuk'iyarisaj iwach, jela' pacha' ri xujikib'a' uwach chike riwati'-imam,
05013018	wa' echiri' e kinimaj utzij ri kub'i'ij ri QAJAWAL JEHOVÁ, ri DIOS iwe'ix, yey e kitaqej ronoje rutaqanik, ma e wa' wa kanya wo'ora chiwach, e k'u ki'an ri lik jusuk' chwa ri QAJAWAL JEHOVÁ, ri DIOS iwe'ix.
05014001	Ek'u ri'ix ix ralk'o'al ri QAJAWAL JEHOVÁ, ri DIOS iwe'ix, e mi'an k'u ri' ri kiq'at riti'jil re ri-cuerpo yey mi'an ne ri ki'an ch'o'x che riwi' chwi lo ripalaj echiri' k'o junoq kakamik.
05014002	Ma ri'ix ix jun tinamit ya'tal puq'ab' ri QAJAWAL JEHOVÁ, ri DIOS iwe'ix, ek'u ri QAJAWAL JEHOVÁ ix ucha'om chikixo'l konoje ri nimaq tinamit che ruwachulew cha' xew ri'ix kixu'an jun tinamit ix re Rire.
05014003	Lik k'u ri' mitij ruti'jil juna awaj we e kuk'il ri k'aqital b'i kiq'iij.
05014004	E taq awaj wa' utz keb'itijo: ri b'oyex, ri b'exex, ri kaprux,
05014005	ri keej, ri gacela, ri corzo, ri kaprux aj upa taq che' yey ri b'exex ma' aj upa taq che'.
05014006	Yey utz ne keb'itij konoje rawaj xaqi kakikach'uj upa ri kecha' yey keb' jachb'al u'anom upa ri kixk'aq che rupakaqan.
05014007	No'j rawaj xaqi kakikach'uj upa ri kecha' o keb' ujachom wi rib' ri kixk'aq che rupakaqan yey na utz taj keb'itijo, e taq wa': ri camello, ri imul, yey jun chik laj chumaj rimul; wa' rike xaqi kakikach'uj upa ri kecha' no'j na jinta jachb'al upa ri kixk'aq che rupakaqan, yey jela' na ub'e taj keb'itijo.
05014008	Jenela' ri aaq, ma tob' keb' jachb'al u'anom upa ri rixk'aq che ruparaqan, no'j wa' na xaqi ta kukach'uj upa ri rechaa'; yey jela' na ub'e taj keb'itijo. Na kitij ta ri kiti'jil wa', yey meb'ichapo echiri' ekaminaq chik.
05014009	Yey e chike taq rawaj ek'o chupa ri ya', e taq wa' ri utz keb'itijo: wa' e konoje ri k'o kixik' yey ri k'o kij kasoloso'xik.
05014010	No'j meb'itij ri na jinta kixik' yey na jinta kij kasoloso'xik, wa' na taqal ta chiwe keb'itijo ma wa' e kuk'il ri na ketij taj.
05014011	Utz keb'itij konoje awaj k'o kixik', xew tane we e kuk'il ri utz keya' chwach ri QAJAWAL JEHOVÁ.
05014012	No'j e taq wa' ri na utz taj keb'itijo: e ri nimalaj tz'ikin kab'i'x águila che, ruk' ri waqkuje', yey ri kab'i'x águila aj uwi mar che,
05014013	uk'iyal uwach taq tz'ikin pacha' ri kab'i'x milano che yey uk'iyal uwach taq xik,
05014014	uk'iyal uwach taq joj,
05014015	yey ri avestruz, ri xoch' yey ruk'iyal uwach taq tz'ikin e aj uwi mar yey uk'iyal uwach taq xik,
05014016	ri tukur, ruk'iyal uwach taq ganzo pacha' ri kab'i'x ibis che,
05014017	Ri tukan, ri k'uch, ri xpun e aj uwi mar,
05014018	ri kab'i'x cigüeña che, yey uk'iyal uwach taq garza, ri kab'i'x abubilla che yey ri sotz'.
05014019	Konoje ri raltaq ko awaj k'o kixik' yey chitzob'a'j e k'olik, e taq ri kapoq' kiwach chikik'iyal; wa' e ri na utz taj keya' chwa ri QAJAWAL JEHOVÁ yey lik na utz taj ketijik.
05014020	No'j e taq konoje rawaj k'o kixik' yey rawaj pacha' taq ri sak' ri utz keya' chwach ri QAJAWAL JEHOVÁ, ri' utz keb'itijo.
05014021	Lik k'ut mitij juna awaj kaminaq utukel. Ri ki'an che wa' e kiya che junoq chike ri e aj naj ek'o chixo'lib'al o kik'ayij che ma wa' utz kutij rire; no'j ri'ix na utz taj kitijo ma ix jun tinamit ix ya'tal puq'ab' ri QAJAWAL JEHOVÁ, ri DIOS iwe'ix. Mitzak ruti'jil juna ralko kaprux e la' chupa ri leche re ruchu.
05014022	Chujujunal junab' lik chirajawaxik kiwesaj ri diezmo che ronoje ri molonik ki'an che taq ri iwulew.
05014023	Kitij k'u ri' wa' chwa ri QAJAWAL JEHOVÁ, ri DIOS iwe'ix, chupa ri luwar cha'tal ruma Rire pa kayak wi uq'iij Rire, wa' e taq ri diezmo kiwesaj che ri trigo, che ri vino, che raceite yey ri nab'e kal taq ri iwawaj ri'ix, cha' jela' e xaqi kimajo kak'oji' xi'in ib' piwanima' chwa ri QAJAWAL JEHOVÁ, ri DIOS iwe'ix.
05014024	We ri QAJAWAL JEHOVÁ, ri DIOS iwe'ix, lik uya'om lo ri utzil chomalil piwi' yey ek'u ri'ix laj lik naj kixb'inik cha' kik'am b'i wa ulajuj parte che taq ri kiriqo, pa ri luwar cha'talik pa kayak wi uq'iij ri QAJAWAL JEHOVÁ, ri DIOS iwe'ix;
05014025	ek'u ri ki'ano e kik'ayij wa' yey kik'am b'i ri pwaq, echiri' kimaj b'i ib'e pa ri luwar cha'tal chi ruma ri QAJAWAL JEHOVÁ, ri DIOS iwe'ix.
05014026	Ruk' k'u ri' la' la pwaq utz kiloq' ronoje ri kajawax chiwe: chikop, b'exex, vino o ya' re q'ab'arik, o tob' sa' ri xiwaj kiloq'o re kitij chiri', chwa ri QAJAWAL JEHOVÁ, ri DIOS iwe'ix. Lik k'u ri' kixki'kot ri'ix, junam kuk' riwalk'o'al.
05014027	Lik meb'iwoq'otaj taq raj levita, e jeqel chupa taq ri itinamit, ma rike na jinta ulew ya'tal pakiq'ab' re ku'ana ke jela' pacha' ri'ix.
05014028	Pa taq oxib' junab' kiwesaj ri lajuj parte che taq ronoje ri kiriq chupa la' la junab', yey kik'ol k'u chupa taq ri itinamit.
05014029	Kek'un k'u lo raj levita, ma rike na jinta kulew ya'talik pacha' ri'ix, kek'un taq lo ri e aj naj e jeqel pa la luwar, ri e nib'a'ib' yey ri e malka'nib' e k'o chupa ri itinamit, kewa' k'u ri' yey kenoj che wa', ek'u ri' ri QAJAWAL JEHOVÁ, ri DIOS iwe'ix, kuya lo ri utzil chomalil piwi' ri'ix, che ronoje taq ri chak ki'an ruk' riq'ab'.
05015001	Ek'u chujujunal uwuq (7º) junab' chirajawaxik kikuy kimak ri k'o taq kik'as iwuk'.
05015002	Ru'anik kikuy kimak jewa' ki'ano: E junoq k'o uya'om pa chaq'i'm che juna ratz-uchaq' aj Israel, wa' chirajawaxik kukuy umak che ri uchiq'imam che. Na kutz'onoj ta chi che ri ratz-uchaq' re kutoj ruk'as che ma lik b'i'tal chik e junab' ri' re kakuytaj kimak ri k'o kik'as, yey ka'an wa' ruma xopon ruq'ijol ka'an rub'i'im ri QAJAWAL JEHOVÁ.
05015003	E junoq na e ta kuk'il raj Israel yey na lik ta naj kajeqi' chixo'l, ri' utz kitz'onoj cha' kutoj chiwe janipa ruk'as iwuk', no'j che juna iwatz-ichaq' aj Israel, chirajawaxik kikuy umak che ri uchiq'imam chiwe.
05015004	Cha' jela' na jinta e nib'a'ib' chixo'l, ma e ri QAJAWAL JEHOVÁ kuya lo ri utzil chomalil piwi' chwa rulew ri kak'oji' piq'ab' ri'ix.
05015005	Jek'uri'la' ku'ano we xew lik kinimaj utzij ri QAJAWAL JEHOVÁ, ri DIOS iwe'ix yey e lik kitijoj k'u iwib' che ronoje wa taqanik ri kixintaq che wo'ora.
05015006	Qatzij wi, ri QAJAWAL JEHOVÁ, ri DIOS iwe'ix, lik kuya lo ri utzil chomalil piwi', jela' pacha' rub'i'im lo chiwe, yey kiya ne pa chaq'i'm taq ri' ri k'o iwuk' chike uk'iyal nimaq taq tinamit, no'j k'u ri'ix na jinta k'ana chaq'i'm ki'ano; ma e ne ri ku'ana' e kak'oji' unimal ichuq'ab' pakiwi uk'iyal nimaq tinamit yey e taq k'u ri' rike na jinta k'ana kichuq'ab' piwi' ri'ix.
05015007	Echiri' k'o juna nib'a' chike riwatz-ichaq' aj Israel chupa junoq che taq ri itinamit, che taq ri kaya' chiwe ruma ri QAJAWAL JEHOVÁ, ri DIOS iwe'ix, mak'o mixu'yaj che, mi'an ne ri na kito' taj we kiwilo lik chinib'a'il k'owi.
05015008	E ri ki'ano e chisipaj re sa' ri k'o iwuk' ri'ix yey chiya'a pa chaq'i'm che sa' ri kajawax che.
05015009	Miya luwar kich'ob' wa jun na'oj itzel uwach: «Xa naqaj chi k'owi lo ruwuq (7º) junab', e junab' wa' echiri' kakuytaj kimak ri k'o kik'as» kixcha'. Yey ruma k'u ri' kijeq tzel kiwil riwatz-ichaq' yey na jinta k'u kiya ri' che. Ek'u ri ku'an rire e kach'aw pan chwa ri QAJAWAL JEHOVÁ piwi' ri'ix yey ek'u ri' ri ki'an ri'ix che, e ku'ana mak chiwij chwa ri QAJAWAL JEHOVÁ.
05015010	E uwari'che lik mi'an xu'yal che ri nib'a', ri ki'ano e xaqi chito'o', ma ruma la', e ri QAJAWAL JEHOVÁ, ri DIOS iwe'ix, kuya lo piwi' ri'ix ri utzil chomalil yey wa' kuya puwi ronoje taq ri chak ki'ano yey puwi ronoje ri kich'ob'o ki'ano.
05015011	Ma che ruwachulew xex wi e k'o wa' wa e nib'a'ib'; ruma k'u la' kixintaq che: E chixu'ana ix sipanel che taq ri k'o iwuk' chike riwatz-ichaq', chike ri enib'a'ib' yey chike ri lik k'ax kik'ulumam che ruwachulew.
05015012	We k'o juna iwatz-ichaq' hebreo kuya rib' piq'ab' cha' kiloq' chwa pwaq re iwaj chak, wa' tob' juna achi o juna ixoq; ri' xa waqib' junab' kixunimaj yey che k'u ruwuq (7º) junab' kiya b'i luwar che ke'ek.
05015013	Yey echiri' ke'ek, miya b'i ke'ek e la' na jinta kuk'am b'i.
05015014	Ma kiya b'i re janipa taq ri b'exex e k'o iwuk' yey kiya b'i utrigo yey vino; ke'ela k'u ri' e kijach b'i upa ruk', janipa taq ri utzil chomalil ik'ulum che ri QAJAWAL JEHOVÁ.
05015015	E k'una chik'u'x, ma ri'ix xixu'an ix loq'om ajchakib' chwach taq rulew re Egipto, yey ek'u ri QAJAWAL JEHOVÁ, ri DIOS iwe'ix, xixresaj lo chila'; ruma k'u la' kanya wa taqanik chiwe ri'ix wo'ora.
05015016	No'j we ri iwajchak loq'otalik kub'i'ij chiwe: «Na kwaj taj kanya kan la» yey ek'u ruma ri' ma k'ax kixuna' ri'ix yey k'ax keb'una' ri iwalk'o'al yey ruma lik utz u'anom chiri' iwuk'.
05015017	Ek'u ri' ri ki'ano e kik'am jun worob'al xikinaj yey kiqib'isaj k'u pan ri iwajchak loq'otalik che ri pwerta o che ri che' chapayom ri pwerta yey chiri' k'u ri' kiwor ruxikin. Jek'ula' ri', ri ajchak loq'otalik xa jumul kakanaj kan ruk' ri rajaw. Jenela' ka'an che rixoq awajchak loq'otalik.
05015018	Mu'an k'u k'ax ik'u'x chirij ri iwajchak loq'otalik echiri' kiya b'i luwar che ke'ek, ma xa nik'aj che ri kuch'ak juna ajchak, ri xitojb'ej wi ri'ix che ri xixunimaj wuqub' junab'. Ek'u ri QAJAWAL JEHOVÁ, ri DIOS iwe'ix, kuya lo ri utzil chomalil piwi' che ronoje taq ri ki'ano.
05015019	E taq konoje nab'e kal ri iwawaj, wa' e taq ri mama'ib', keb'iya puq'ab' ri QAJAWAL JEHOVÁ, ri DIOS iwe'ix. Miya pa chak ri nab'e umeq' taq ri ib'aka'ib' yey misokaj ne ri rismal ri nab'e kal taq ri ib'exex.
05015020	Chujujunal junab' keb'itij wa' chwa ri QAJAWAL JEHOVÁ, ri DIOS iwe'ix, kitij ri'ix junam kuk' ri iwalk'o'al, chupa ri luwar cha'tal chi ruma ri QAJAWAL JEHOVÁ.
05015021	No'j we rawaj na utz ta uwach, we potz', o jetz', o k'o juna chik k'ax che, ri' na utz taj kikamisaj chwa ri QAJAWAL JEHOVÁ, ri DIOS iwe'ix.
05015022	Na ruk' ta k'u ri' utz kitij pa ri ix jeqel wi, tob' utz o na utz taj kixqib' chwa ri QAJAWAL JEHOVÁ; yey wa' e pacha' echiri' kitij ri ti'ij ke ri gacela yey ri keej.
05015023	Xew k'u e lik mitij ri ti'ij e la' k'o kik' che, ri ki'an che e kiq'ej b'i che ruwu'lew, wa' ki'an che pacha' ri ka'an che ri ya'.
05016001	Echiri' kopon ri iik' re Abib, e lik chixok iil che ki'an ri Nimaq'iij re ri Pascua che ri QAJAWAL JEHOVÁ, ri DIOS iwe'ix, ma chupa ri iik' re Abib, chaq'ab' xixresaj lo Egipto, ri QAJAWAL JEHOVÁ, ri DIOS iwe'ix.
05016002	Chupa k'u ri' wa' wa Nimaq'iij keb'ikamisaj chwa ri QAJAWAL JEHOVÁ, ri DIOS iwe'ix, taq ri b'exex yey ri b'aka'ib', yey ki'an wa' chupa ri luwar ucha'om ri QAJAWAL JEHOVÁ pa kayak wi uq'iij Rire.
05016003	E taq k'u ri' wa' wa awaj echiri' keb'itij chupa ri nimaq'iij re Pascua, kitij ruk' pam na jinta levadura che, wa' wuqub' q'iij e la' na jinta levadura che ri pam kitijo, wa' kab'i'x che e wa'im re k'axk'ob'ik ma echiri' xixel lo pa taq ri luwar re Egipto pa ch'u'jilal xixel loq, lik k'ola k'u chik'u'x ri' wa' ronoje q'iij che rik'aslemal.
05016004	Chupa wa' wa wuqub' q'iij chirajawaxik chiwe na jinta k'ana levadura kariqitaj iwuk' chupa ronoje ri itinamit. Yey e ri ti'ij re ri q'apoj b'exex kikamisaj b'enaq q'iij che ri nab'e q'iij, mak'o mik'ol kanoq re aniim chuka'm q'iij.
05016005	Yey na ub'e taj kikamisaj rawaj re ri Pascua xa tob' pachawi che taq ri tinamit ri kuya ri QAJAWAL JEHOVÁ, ri DIOS iwe'ix chiwe,
05016006	ma e chirajawaxik ki'an chupa ri luwar cha'tal chi ruma Rire, pa ri kayak wi uq'ij. Chiri' k'u ri' kikamisaj wi rawaj re ri Pascua, wa' ki'an b'enaq q'iij, echiri' katzaq b'i ri q'iij, ma e ora ri' echiri' xixel lo Egipto.
05016007	Ek'u ri' wa' wa ti'ij iq'atisam chi pa iqasa'n, kib'ol chwa q'aaq' yey kitij k'u chupa ri luwar pa ucha'om chi wi ri QAJAWAL JEHOVÁ, ri DIOS iwe'ix, yey chuka'm q'iij k'u ri' aniim kixtzelej lo chwa iwocho.
05016008	Waqib' q'iij k'u ri' kitij pam na jinta levadura che yey ek'u ruwuq (7º) q'iij e Loq'olaj Nimaq'iij re yakb'al uq'iij ri QAJAWAL JEHOVÁ, ri DIOS iwe'ix: na kixchakun ta k'u ri' la jun q'iij.
05016009	Kiwajilaj k'u wuqub' (7) semana ri', e chwi ri q'iij echiri' kijeq b'i ri molonik re ri cebada, chwi k'u ri' kijeq b'i rajilaxik ri wuqub' semana.
05016010	Kijeq k'u ri' ri Loq'olaj Nimaq'iij re taq ri Molonik re Yakab'al Uq'ij ri QAJAWAL JEHOVÁ, ri DIOS iwe'ix, kiq'atisaj k'u ri' chwach Rire ri iqasa'n kalax lo chupa ri iwanima', e chirij janipa lo rutzil chomalil ik'ulum che ri QAJAWAL JEHOVÁ, ri DIOS iwe'ix.
05016011	Lik kixki'kot k'u ri' chwach ri QAJAWAL JEHOVÁ, ri DIOS iwe'ix, yey wa' ki'an chupa ri luwar pa ucha'om wi kayak uq'iij Rire, ki'an junam kuk' rimi'al-iwalk'o'al, kuk' taq ri e iwajchak eloq'otalik achijab' yey ixoqib', kuk' raj levita ejeqel pa taq ri itinamit, kuk' ri e aj naj, kuk' ri enib'a'ib' yey ri emalka'nib' ejeqel chixo'l.
05016012	E k'una chik'u'x ma jela' xi'an ri'ix, xixu'an ix loq'om ajchakib' chila' Egipto, ruma k'u ri' lik e chi'ana' yey xaqi e chitijoj iwib' che janipa wa taqanik tz'ib'italik.
05016013	Echiri' kik'is ri molonik re ri trigo yey kik'is uyitz'ik taq ri uvas, kixok k'u ri' che ri Loq'olaj Nimaq'iij re taq ri Rancho ka'ani' ruk' uq'ab' che'.
05016014	Lik k'u kixki'kot ri' chupa taq wa loq'olaj nimaq'iij, junam kuk' rimi'al-iwalk'o'al, kuk' taq ri e iwajchak eloq'otalik achijab' yey ixoqib', kuk' raj levita, ri enib'a'ib' yey ri emalka'nib' ejeqel chixo'l.
05016015	Wa' wa Loq'olaj Nimaq'iij, wuqub' q'iij kumaj b'i, ki'an k'u ri' re yakb'al uq'iij ri QAJAWAL JEHOVÁ, ri DIOS iwe'ix, yey ki'an chupa ri luwar ucha'om chi Rire, ma e lik uya'om lo ri utzil chomalil piwi' che ronoje taq ri molonik ki'ano yey ruk' ronoje taq ri chak ki'ano, jela' k'u ri' lik kixki'kot ri'ix.
05016016	Oxib' laj chupa ri junab' lik chirajawaxik wi chike konoje rachijab' keb'oponik re kakiya kib' puq'ab' ri QAJAWAL JEHOVÁ, ri DIOS iwe'ix: Chupa ri Nimaq'iij re ri Pascua echiri' katij ri pam na jinta levadura che, chupa ri Nimaq'iij re taq ri Molonik yey chupa ri Nimaq'iij re taq ri Rancho ka'ani' ruk' uq'ab' che'. Wa' kaki'an chupa ri luwar ucha'om chi ri QAJAWAL JEHOVÁ. Yey na jinta juna achi koponik e la' na jinta ruk'a'am b'i,
05016017	ma konoje kakik'am b'i kiqasa'n e chirij rutzil chomalil re ri QAJAWAL JEHOVÁ, ri DIOS uya'om pakiwi'.
05016018	Chupa taq ronoje ri tinamit, ri kaya'i' chiwe ruma ri QAJAWAL JEHOVÁ, ri DIOS iwe'ix, keb'ikoj e aj q'atal tzij yey e ajwach, wa' ki'an chujujunal mutza'j e ralk'o'al kan ri tinamit Israel, e taq k'u ri' wa' kakiq'at tzij chi jusuk' pakiwi ri tinamit.
05016019	Lik k'u ri' chi'ana ri q'atb'al tzij chi jusuk', mi'an ne ri xa kiwilo pa ki'an wi ri utz. Miya ne luwar kapwaqix chiwach che taq ri ki'ano, ma e ri keb'anaw wa' e katz'api' ri kina'oj tob' ne k'o uk'u'xib'al kina'oj ri', yey tob' ne choom ri kech'a'tik na e ta chi kakib'i'ij ri pa qatzij wi xkilo.
05016020	Xew k'u chi'ana ri' ri jusuk', yey lik xew chitaqej ri'; cha' jela' lik xaqi utz kixk'asi'ik yey ku'ana k'u iwe ri' ri chomilaj ulew, ri kuya na ri QAJAWAL JEHOVÁ, ri DIOS iwe'ix, chiwe.
05016021	Mitik juna che' re kiyak uq'iij ri tyox re Asera ruk' yey miya ne wa' chunaqaj raltar iyakom che ri QAJAWAL JEHOVÁ, ri DIOS iwe'ix.
05016022	Mi'an ne taq tak'alik ab'aj re kiyak kiq'iij, ma wa' lik na kuk'ul ta uk'u'x ri QAJAWAL JEHOVÁ, ri DIOS iwe'ix.
05017001	Jek'uri'la', miq'atisaj juna qasa'n chwa ri QAJAWAL JEHOVÁ, ri DIOS iwe'ix, e pacha' juna b'oyex o juna k'ak'al b'exex yey we wa' na utz ta uwach o laj k'o k'ax che ma ri' wa' QAJAWAL JEHOVÁ, ri DIOS iwe'ix, kuxa'ij uk'u'x Rire.
05017002	Yey we chupa junoq che taq ri itinamit, ri kaya' na chiwe ruma ri QAJAWAL JEHOVÁ, ri DIOS iwe'ix, we xriqitaj juna achi o juna ixoq katajin che u'anikil ri lik na kuk'ul ta uk'u'x ri QAJAWAL JEHOVÁ, ri DIOS iwe'ix, ri' wa' e kupalajij ri tzij ujikib'am uwach ri DIOS quk',
05017003	e pacha' junoq katajin che kiloq'nimaxik taq ri dios ke ri jujun chik tinamit, kuxuk ne rib' chikiwach, ku'an k'u ri' wa' tob' ne chwach ri q'iij, ri iik' o chwach taq ruk'iyal ch'umil e k'o che ruwakaj, yey ku'an ri' ri taqaninaq ri QAJAWAL JEHOVÁ ri na utz ta ka'anik.
05017004	We xiweta'maj k'u ri' wa', lik chich'ob'o na chi utz puwi' yey we xelik qatzij katajin u'anik wa' wa lik xab'ib'al uwach chikixo'l ri tinamit Israel,
05017005	kiwesaj k'u b'i ri' wa tikawex chirij lo ri tinamit yey ki'an pab'aj asu kamisaxik uwach.
05017006	We ek'o keb' oxib' kakijikib'a' uwach rumak junoq ma xkilo echiri' kamakunik, kakam na k'u ri' ri kaq'at tzij re kamik puwi'; no'j we xa jun ri kajikib'an uwach rumak; ri' na utz taj kaq'at tzij re kamik puwi'.
05017007	E taq k'u ri kejikib'an uwach rumak wa' wa tikawex, e rike ri e nab'e kek'aqaw taq rab'aj che, re asu kamisaxik uwach kaki'ano, k'atek'uchiri' e keyakataj ri tinamit. Jela' k'u ri', e kiwesaj ri na utz ta uwach k'o chixo'lib'al ri'ix.
05017008	We pa ri q'atb'al tzij k'o ri lik k'ayew kixopon chwach, e pacha' juna kamik 'anom o juna ch'a'oj, o pacha' junoq 'anom b'i k'ax che o juna chik sa'ch kuk'ulumaj chupa taq ri tinamit, kixyakataj k'u ri' yey kixe'ek pa ri luwar cha'tal chi ruma ri QAJAWAL JEHOVÁ, ri DIOS iwe'ix.
05017009	Kixe'ek k'u ri' chikiwa raj q'atisan qasa'n, ri kab'i'x levita chike yey ri aj q'atal tzij k'o chupa taq la' la q'iij cha' kiq'atisaj wa' chikiwach. Ek'u ri' rike ri keq'ataw tzij puwi ri xeqelen re ri mak.
05017010	Ek'u lik ki'an ri' janipa ri q'atb'al tzij kel chikichi' ri e k'o chupa ri luwar kucha' ri QAJAWAL JEHOVÁ, lik kichajij iwib' che cha' e lik ki'ano sa' taq ri kakib'i'ij rike chiwe.
05017011	E ki'ano janipa taq ri pixab'anik kaki'an chiwe yey ri q'atb'al tzij ka'anik na jinta k'ana kijal che pacha' ru'anikil kaki'an rike.
05017012	We k'o junoq chiwe, ruma ku'an nim che rib' na ku'an taj janipa ri ka'anik xub'i'ij raj q'atal tzij o raj q'atisan qasa'n, ri keniman chwa ri QAJAWAL JEHOVÁ, ri DIOS iwe'ix; ek'u ri' ri na kojol ta tzij taqal che kakamik, jela' k'u ri' e kiwesaj ri na utz ta uwach k'o chixo'lib'al ri'ix.
05017013	We xketa'maj k'u konoje ri tinamit wa', kak'oji' xi'in ib' pa kanima' yey jela' na kaki'an ta nim che kib' re kakipalajij tzij.
05017014	Echiri' kixok chwach taq rulew, ri kuya na ri QAJAWAL JEHOVÁ, ri DIOS iwe'ix chiwe cha' wa' kak'oji' piq'ab', yey kixjeqi' k'u chwach, kib'i'ij k'u ri': «Qacha'a juna qa-rey re kataqan paqawi', jela' pacha' taq konoje ri tinamit e k'o lo chiqanaqaj» kixcha',
05017015	utz k'u ri' kikoj juna rey piwi', no'j chirajawaxik wa' e ri ucha'om chi ri QAJAWAL JEHOVÁ, ri DIOS iwe'ix yey e junoq chike raj Israel. Na utz taj we ki'an rey che juna achi cha' kataqan piwi' we na aj ta Israel we na e ta kuk'il ri iwatz-ichaq'.
05017016	Ek'u ri' wa' wa rey na ub'e taj kek'oji' uk'iyal kawayu' ruk', yey lik na ub'e taj we keb'utaq ri tinamit chila' Egipto ruma kekima taq kawayu', ma ri QAJAWAL JEHOVÁ lik ub'i'im chiwe: «Mixtzelej chi k'ana chupa la' la b'e» xcha'.
05017017	Na ub'e ta ne k'enoq kek'oji' uk'iyal ixoqib' ruk' re ku'an rixoqil chike ma ri' e keminow re chupa cha' kakiloq'nimaj taq jujun chik dios. Yey na utz tane kumol uchi' uk'iyal oro yey plata.
05017018	Ek'uchiri' ri rey kujeq rutaqanik, kataqan che cha' katz'ib'ax tanchi chupa juna libro wa' wa pixab'anik, ek'u ri' wa' kesax lo che taq ri nab'e jutaq b'ota'j wuuj, ri ya'talik re kakichajij raj q'atisan qasa'n e aj levita.
05017019	Lik k'u chirajawaxik ri' xaqi e k'o wa' wa jun libro puq'ab' yey karajilaj upa ronoje q'iij che ruk'aslem, cha' jela' kumajo kak'oji' xi'in ib' pa ranima' chwa ri QAJAWAL JEHOVÁ, ri DIOS iwe'ix yey lik k'u kutijoj rib' ri' che janipa wa ch'a'teem k'o chupa wa pixab'anik yey wa taqanik yey lik k'u e kutaqej u'anik ri'.
05017020	Cha' jela' na ku'an ta nim che rib' chikiwa ri ratz-uchaq' yey na karesaj tane k'ana rib' che taq wa pixab'anik. Jek'uri'la', e rire yey kuk' ri e ralk'o'al lik kanajtir ri taqanik kaki'an pakiwi ri tinamit Israel.
05018001	Ek'u taq raj q'atisan qasa'n, yey ri jutiq chik chike ri mutza'j e ralk'o'al kan ri Leví, e wa' rike na jinta ne kulew chikixo'l ri tinamit Israel, e taq k'u ri' ri qasa'n kaporox chwa ri QAJAWAL JEHOVÁ, yey taq ri kaya'i' puq'ab', chirij wa' kewa' wi raj levita.
05018002	Na jinta k'u kulew ri' kakik'ul rike chikixo'l ri katz-kichaq' ma e ri xya'i' chike cha' ku'ana ke, wa' e ri QAJAWAL JEHOVÁ, jela' pacha' ri ub'i'im Rire chike.
05018003	E che taq rawaj kekamisaxik e toro'ib' o ri e k'ak'al b'exex keya'i' chwa ri QAJAWAL JEHOVÁ kuma ri tikawex, ri taqal chike kakik'ul raj q'atisan qasa'n, e taq ri ra' rawaj, ruk' taq ri uxe' re' yey rutza'm rupa rawaj,
05018004	yey ruk' taq ri nab'e uwach ri trigo, ri k'ak' vino yey raceite, ruk' taq ri nab'e kismal ri b'exex kasokaxik, kaya'i' taq wa' chike.
05018005	Ma e raj levita e cha'tal chikixo'l konoje taq ri pamilia ruma ri QAJAWAL JEHOVÁ, ri DIOS, cha' rike kuk' taq ri kik'ajol, na jinta utaqexik keniman chupa rub'i' ri QAJAWAL JEHOVÁ.
05018006	Echiri' juna aj levita re junoq che taq ri tinamit Israel, kalax pa ranima' ke'ek chupa ri luwar pa ucha'om wi ri QAJAWAL JEHOVÁ,
05018007	yey kujeq k'u ri' kaniman chupa rub'i' ri QAJAWAL JEHOVÁ, ri DIOS, ku'an k'u re jela' pacha' taq ri kaki'an ri jujun chik e rachb'i'il aj levita, keniman chwa ri QAJAWAL JEHOVÁ.
05018008	Ek'u ri' wa jun levita taqal che kutij sa' taq ri kakitij ri jujun chik yey puwi ne wa' ri kuk'ul che taq ri rulew k'ayitalik ke ruchu-uqaw.
05018009	Echiri' kixok chwach taq rulew ri kuya na ri QAJAWAL JEHOVÁ, ri DIOS iwe'ix chiwe, e lik mi'an iwe'ix sa' taq ri ano'n lik kuk'aq b'i uq'iij ri QAJAWAL JEHOVÁ, ri kaki'an wa' wa jujun tinamit.
05018010	Na ub'e taj k'o junoq chiwe kuya rumi'al-ralk'o'al re uqasa'n cha' kaporox pa q'aaq', mi'an ne ri kitijoj iwib' che kixna'nik, mi'an ne iwe ri kich'a'tib'ej pan ri katajin loq, o kitijoj iwib' che q'ijonik o kixu'an ix aj itzab',
05018011	mi'an ne ri ki'paja lo rij junoq ruk' ri ka'anaw re wa', o keb'itzukuj ri kakina'ij ri k'amaja' ku'ana' o ri e aj q'iij o ri kekich'ab'ej ri uxlab'ixel ke ri ekaminaq chik.
05018012	Ma xa tob' china ri ka'anaw wa' chwa ri QAJAWAL JEHOVÁ, ri DIOS iwe'ix, Rire e lik kuk'aq b'i uq'ij; yey we keroqotaj b'i ri nimaq taq tinamit chiwach ri'ix, wa' e ruma lik xab'ib'al uwach ri kaki'ano.
05018013	Ek'u ri' ri'ix e lik chixb'ina jusuk' chwach ri QAJAWAL JEHOVÁ, ri DIOS iwe'ix.
05018014	Ma e wa nimaq tinamit ku'ana iwe, e kakita ke ri e aj q'ijab' kuk' taq ri kakina'ij pan ri k'amaja' ku'ana', no'j ri'ix na ya'tal ta chiwe ruma ri QAJAWAL JEHOVÁ, ri DIOS iwe'ix, cha' ki'an wa'.
05018015	E ri QAJAWAL JEHOVÁ, ri DIOS iwe'ix, kuyak jun q'alajisanel re Rire jela' pacha' ri'in, wa' kel lo chixo'lib'al ri'ix, chikixo'l ri iwatz-ichaq'; lik k'u e chita re Rire.
05018016	Ma e wa' ri xitz'onoj ri'ix che ri QAJAWAL JEHOVÁ, ri DIOS iwe'ix, che ruwi juyub' Horeb, echiri' imolom iwib' iwonoje chila', xib'i'ij k'u ri': «Lik na kaqaj taj kaqata tanchi ruqul ri QAJAWAL JEHOVÁ, ri DIOS qe ri'oj yey na kaqaj ta chi ne kaqil wa unimal q'aaq' kajumuwik, cha' jela' na kojkam taj» xixcha'.
05018017	Ek'u ri' ri QAJAWAL JEHOVÁ xub'i'ij chwe: «Lik utz ri xkib'i'ij
05018018	Jun q'alajisanel re ri DIOS jela' pacha' ri'at kanyak lo chikixo'l ri e katz-kichaq' wa tinamit, kankoj k'u ri nuch'a'teem puchi' yey ek'u ri' rire kab'i'n chiwe sa' taq wa katintaq che.
05018019	Yey china k'u junoq na kok ta iil che wa ch'a'teem kuq'alajisaj rire chupa ri nub'i', ri' kanq'at tzij ri'in puwi'.
05018020	Yey ek'u juna q'alajisanel lik kutak'ab'a' uq'iij kach'a't chupa ri nub'i' yey kujeq k'u kub'i'ij taq ri na nutaqom ta Ri'in che, o kujeq kach'a't pa kib'i' jujun chik dios ke ri jujun chik tinamit, ek'u ri' wa' wa jun q'alajisanel ri'ix kiq'at tzij re kamik puwi'» xcha'.
05018021	Yey laj kib'i'ij k'u wa' xa chupa ri iwanima': «¿Su'anik kaqeta'maj we ri xb'i'xik na e ta ruch'a'teem ri QAJAWAL JEHOVÁ?» kixcha'.
05018022	Lik k'u chiweta'maj wa': We ri q'alajisanel kach'a't chupa rub'i' ri QAJAWAL JEHOVÁ yey na e ta ku'ana' janipa ri xub'i'ij, ri' wa' na e ta uch'a'teem ri QAJAWAL JEHOVÁ. E taq k'u ri' ri xub'i'ij xa e ruma kutak'ab'a' uq'ij, mixi'ij k'u iwib' ri' che.
05019001	Echiri' ri QAJAWAL JEHOVÁ, ri DIOS iwe'ix, kusach kiwach ri nimaq tinamit, wa' e taq ri kuya chiwe yey ku'ana ne iwe'ix, kixjeqi' ne ri' chupa taq ri kitinamit yey chupa taq ri kocho,
05019002	ek'u ri' ri ki'ano e keb'icha' oxib' tinamit che ronoje taq wa' wu'lew, ri kaya' na chiwe ruma ri QAJAWAL JEHOVÁ, ri DIOS iwe'ix, cha' wa' ku'ana iwe'ix.
05019003	Ki'an oxib' parte che ronoje taq rulew ri kuya ri QAJAWAL JEHOVÁ, ri DIOS iwe'ix, chiwe re ku'ana iwe'ix, cha' e kakanaj kan jun tinamit che jun parte che wa'. Kiyijib'a' k'u taq ri b'e pa kopon wi che taq wa' wa tinamit, cha' we k'o junoq kukamisaj kan juna tikawex, utz ke'ek ku'tob'ej rib' xa tob' pachawi che taq wa oxib' tinamit.
05019004	E ri xkamisanik utz kanimajik, ke'ek chila' chupa wa tinamit re kukolob'ej ruk'aslem; wa' e taqanik kaya' che ri kuq'alajisaj na u'anikil taj xu'an ri kamik, ma e ri petinaq loq na tzel tane kakil kib' ruk' wa tikawex.
05019005	Wa' e pacha' junoq e b'enaq junam ruk' ri ratz-uchaq' chwa juyub' re ke'ki'ana si', yey ek'uchiri' kuyak rikaj re kuq'at ri che', wa' kasolka'n che ri raqan yey ku'maja pan ri rachb'i'il ruk' rikaj yey jela' kukamisaj. Ek'u ri x'anaw wa' utz kanimajik, kumaj b'i ub'e che junoq chike wa' wa tinamit yey jek'ula' kukolob'ej ruk'aslem.
05019006	Ma we na xu'an ta wa' yey we lik naj k'owi che wa luwar, kak'un k'u lo juna ratz-uchaq' ri xkamik cha' ku'an uk'axel che ri xkamisanik, kuternab'ej k'u ruk' oyowal yey we xumajo asu kukamisaj; yey wa' na ub'e taj kakamik ma ri xu'ano na e ta ruma tzel kakil kib', xa e ruma rikaj xsolosob'ik yey ruk' ri' wa' xkam ri jun chik.
05019007	Ruma k'u ri', ri'in kixintaq che cha' keb'icha' oxib' tinamit re to'b'al ib'.
05019008	Yey ek'u ri QAJAWAL JEHOVÁ, ri DIOS iwe'ix, kunimarisaj más rulew ix k'owi, yey kuya k'u ronoje taq rulew chiwe ri xub'i'tisij chike riwati'-imam;
05019009	ku'ana' wa' we ri'ix e lik kinimaj utzij taq rutaqanik, ma e taq wa' wa kixintaq che wo'ora cha' e lik kitijoj iwib' che: e k'ax china'a ri QAJAWAL JEHOVÁ, ri DIOS iwe'ix, yey ronoje q'iij e lik kitaqej taq ri b'e ix uya'om wi; jek'ula' keb'icha' chi oxib' tinamit parewi che roxib' eb'icha'om chik.
05019010	Cha' e chwach taq wa' wu'lew ri kaya'i' chiwe re ku'ana iwe'ix ruma ri QAJAWAL JEHOVÁ, ri DIOS iwe'ix, na kakam ta junoq na jinta umak yey jek'uri'la' na kiweqelej ta juna kamik.
05019011	No'j we k'o junoq tzel karil ri ratz-uchaq' yey kujeq k'u ri' kuternab'ej, kopon k'u jun q'iij kayakataj chirij kuch'ayo re kamisaxik uwach ku'ano, yey kakam k'u ri tikawex, yey ek'u ri kakamisanik animajel kopon che juna wa' wa tinamit pa taq kakitob'ej wi kib'.
05019012	E taq k'u ri' ri nimaq winaq re rutinamit wa' wa achi kamisanel, ketaqan che kesax lo pa ri xuto'b'ej wi rib' yey kakiya k'u puq'ab' ri ratz-uchaq' ri xkamik, cha' jela' kaq'at tzij re kamik puwi'.
05019013	Lik k'u ri' majuch' ka'n k'ana chik'u'x ri xkamisanik, ma jela' e kitanij taq ri kamik ke ri tikawex na jinta kimak chike ri tinamit Israel. Yey jek'ula' ri', lik xaqi utz kixel pan ruk' taq ri ki'ano.
05019014	Chwach taq k'u ri' rulew ri kaya' na chiwe ruma ri QAJAWAL JEHOVÁ, ri DIOS iwe'ix, e mixok pan chupa ri rulew riwatz-ichaq' ruma kijal uluwar rab'aj kak'utuw ruchib'al rulew, wa' e ri pajital kan kuma ri nimaq winaq ojertan.
05019015	Echiri' k'o junoq xu'an ri lik na utz ta uwach o xtzaq pa juna jaljob'ik o juna chik mak, yey xa jun k'u ri kaq'alajisan chirij, ri' na kata' ta re, ma xew kata' re we e keb' o e oxib' ri keq'alajisan chirij.
05019016	Yey echiri' k'o junoq kaq'alajisan ruk' raq'ul chirij jun chik, wa' lik e uwach xa aj tz'aqal ri na qatzij taj chirij ri jun chik,
05019017	ri' kikab'ichal wa' keb'e'yo'q chwa ri QAJAWAL JEHOVÁ yey chikiwach ri e aj q'atisan qasa'n yey chikiwach ri e aj q'atal tzij e k'o chupa taq la' la q'iij.
05019018	Ek'u ri e aj q'atal tzij, keb'ek che uch'ob'ik chi utz puwi ri q'alajisam chirij ri jun, yey we xq'alajinik na qatzij ta ruq'alajisam ri katz'aqaw uchi', yey xa raq'ul ri ukojom chirij ri ratz-uchaq',
05019019	ek'u janipa ri' ri k'ax uch'ob'om chirij ri utz'aqom uchi', che rire ka'ani' wi. Jela' k'u ri', e kiwesaj ri na utz ta uwach k'o chixo'lib'al ri'ix.
05019020	Yey echiri' kaketa'maj k'u ri' ri jujun chik, kak'oji' xi'in ib' kuk' yey na kaki'an ta chi ri xa ruk' raq'ul kakitz'aq uchi' junoq.
05019021	Lik k'u majuch'ka'n k'ana ik'u'x chike wa': we k'o junoq kakamisanik, ri' taqal che kakam rire, we k'o junoq kupuch' rawach, ri' taqal che kapuch' ri ri're, we k'o junoq kutor b'i juna awe', ri' taqal che kator b'i ri ri're, we k'o junoq kutzaq ruq'ab' chawe, ri' taqal che ka'an uk'axel che, yey we k'o junoq katu'an paqan, ri' taqal che ka'an uk'axel che.
05020001	Echiri' kixel b'i kixe'ek pa ch'a'oj chikij taq ri tzel keb'ilow iwe, yey keb'iwil taq k'u ri kuk'a'am kawayu', uk'iyal kareta re pa ch'a'oj yey keb'iwilo e jun tinamit más e k'i chiwach ri'ix, lik mixi'ij k'ana iwib' chike, ma e ri QAJAWAL JEHOVÁ, ri DIOS iwe'ix, ri xesan lo iwe chwach taq rulew re Egipto, e Rire k'o iwuk'.
05020002	Yey ek'uchiri' kopon ru'orayil re ri ch'a'oj, e raj q'atisan qasa'n kak'oji' chikiwach ri keb'ok pa ch'a'oj, cha' keb'upixab'aj.
05020003	Kub'i'ij k'u chike: «Lik chita na, ix tinamit Israel, e wo'ora kijeq kixch'o'jin chikij taq ri tzel keb'ilow iwe. Mutoq' k'u ik'u'x ri ch'a'oj yey mixi'ij ne iwib'; mixb'irb'ot nenare' yey mik'ut ne k'ana ri ixi'in ib' chikiwach ri tzel keb'ilow iwe,
05020004	ma ri QAJAWAL JEHOVÁ, ri DIOS iwe'ix, ke'ek iwuk', yey e Rire ri kach'o'jin iwuma ri'ix chikij taq ri tzel keb'ilow iwe, yey jela' ri'ix e kich'ij uchuq'ab' ri tzel keb'ilow iwe» kacha'.
05020005	E taq k'u ri e ajwach re ri tinamit kech'awik, jewa' kakib'i'ij chike ri keb'ok pa ch'a'oj: «We k'o junoq chiwe u'anom rocho k'asaq yey k'amaja' ne kajeqi' chupa, ri' tzeleja chirocho ma k'axtaj kakam kan pa ri ch'a'oj yey junoq chik k'u ri' kajeqi' kan chupa ri rocho.
05020006	Yey we k'o junoq chiwe u'anom utiko'n re uva yey we k'amaja' ne kutij re rujiq'ob'alil wa', ri' tzeleja chirocho ma k'axtaj kakam kan pa ri ch'a'oj yey junoq chi k'u ri' katijow re rujiq'ob'alil wa'.
05020007	Yey we k'o junoq uya'om chi uch'a'teem che juna ali re kak'uli'ik yey k'amaja' k'u ri' kak'uli' ruk', ri' tzeleja chirocho ma k'axtaj kakam kan pa ri ch'a'oj yey junoq chi k'u ri' kak'uli' kan ruk' rali uya'om chi uch'a'teem che» kecha'.
05020008	Tek'uchiri', kech'aw tanchi rajwach ke rachijab' ajch'a'oj, jewa' kakib'i'ij chike ri keb'ok pa ch'a'oj: —We k'o junoq kuxi'ij rib' yey kuna'o na jinta uchuq'ab' cha' kok pa ch'a'oj, ri' tzeleja chirocho, ma k'axtaj kukoj xi'in ib' chike ri jujun chik e rachb'i'il —kecha'.
05020009	Yey ek'uchiri' kakik'is kech'a't ri e ajwach, tek'uchiri' e taq ri e k'o chikiwach ri keb'ok pa ch'a'oj, kenab'ej b'i cha' kakik'am b'i kiwach chujujunal mutza'j.
05020010	Ek'uchiri' kixopon chunaqaj juna tinamit re kixok pa ch'a'oj kuk', ri nab'e ki'ano e chitija uq'iij ki'an ri utzil k'oleem kuk'.
05020011	Yey we ri tikawex re ri tinamit kakik'ul ri utzil k'oleem yey kakiya luwar chiwe kixok b'i, e ri ki'ano e kijeq ri'ix kixtaqan pakiwi' rike cha' kixkinimaj ruk' minom chak.
05020012	No'j we na xkaj taj kaki'an ri utzil k'oleem iwuk', ma e ne kakijeq ri ch'a'oj chiwij; ek'u ri' ri ki'an ri'ix e kisut rij ri tinamit yey kijeq ri ch'a'oj chikij.
05020013	Ek'uchiri' ri QAJAWAL JEHOVÁ, ri DIOS iwe'ix, keb'uya wa' wa tinamit piq'ab', e ri ki'ano e keb'ikamisaj ruk' espada konoje rachijab'.
05020014	Xew k'u rixoqib' yey rak'alab', kuk' taq rawaj yey ronoje taq ri k'o chupa ri tinamit, wa' kik'amo re ku'an iwe'ix yey kitij ne iwe janipa taq ri k'o kuk' ri tzel keb'ilow iwe, ma wa' e ri QAJAWAL JEHOVÁ, ri DIOS iwe'ix, ri kaya'w piq'ab'.
05020015	Jek'uri'la' ki'an chike taq ri nimaq tinamit keyakataj chiwij e k'o lo k'a naj che taq rulew ix k'owi yey na e ta kuk'il ri tinamit ix k'owi.
05020016	No'j chupa taq ri tinamit che taq wa luwar ri xuya ri QAJAWAL JEHOVÁ, ri DIOS iwe'ix, chiwe re herencia, na jinta k'o junoq kasilab'ik kiya kan uk'aslem.
05020017	E ri ki'ano e asu kisach kiwach raj heteo, raj amorreo, raj cananeo, raj ferezeo, raj heveo yey raj jebuseo, ma e utaqom ri' ri QAJAWAL JEHOVÁ, ri DIOS iwe'ix chiwe;
05020018	cha' jela' na kakik'ut ta chiwach ri'ix janipa ri lik k'aqital b'i uq'iij kaki'an rike che uyakik kiq'iij taq ri ki-dios yey jek'uri'la' kixkimin pa ri mak chirij ri QAJAWAL JEHOVÁ, ri DIOS iwe'ix.
05020019	Echiri' uk'iyal q'iij kisut rij juna tinamit re kixch'o'jin chirij cha' ku'an iwe'ix, meb'ik'aq taq ri che' pulew ruk' ikaj, ma ri kijiq'ob'alil wa' lik kajawax chiwe re kitijo. Yey na utz tane keb'ik'aq uk'iyal che' pulew ma wa' e uche'ul ruwa taq juyub' yey rike na e ta tikawex re tzel keb'ilow iwe re cha' ka'an ch'a'oj kuk' rike.
05020020	No'j taq ri che' xex iweta'am wi na kakiya ta jiq'ob'al, ri' utz keb'ik'aq pulew. Ruk' taq ne wa' wa che' utz kiyak taq to'b'al iwib' chirij lo ri tinamit ix k'o pa ch'a'oj ruk', ki'an k'u ri' wa' k'a jampa xetzaq piq'ab'.
05021001	Ek'uchiri' ix k'o chi chwach taq rulew, ri kuya na ri QAJAWAL JEHOVÁ, ri DIOS iwe'ix chiwe, cha' wa' ku'ana iwe, yey kariqitaj k'u juna kaminaq ripil kan chwach taq ri juyub' yey na q'alaj taj china xkamisan re,
05021002	ri' e taq ri nimaq winaq yey ri e aj q'atal tzij keb'el b'i yey kakipajo janipa unajtijil k'owi ri kaminaq che taq ri tinamit ek'o lo xa naqaj.
05021003	E taq k'u ri nimaq winaq re ri tinamit k'o lo xa naqaj pa xriqitaj wi ri kaminaq, ri' kakik'am jun b'akilo k'amaja' kaya' pa chak yey na ya'tal tane pa yuku.
05021004	Yey ek'u ri nimaq winaq re la' la tinamit kakik'am b'i ri b'akilo pa juna taq'aj pa k'owi juna raqana' lik xaqi kab'in ya' chupa yey wa' wu'lew na jinta k'ana chak 'anom chwach yey na tikital tane k'enoq, chiri' k'u ri' kakiq'aj ruqul ri b'akilo.
05021005	Tek'uchiri' keqib' raj q'atisan qasa'n, wa' e taq ri eralk'o'al kan ri Leví, ma e rike ri eb'ucha'om ri QAJAWAL JEHOVÁ, ri DIOS iwe'ix, cha' e kechakun chwach Rire yey kakiya taq rutzil chomalil chupa rub'i' ri QAJAWAL JEHOVÁ, yey pakiq'ab' rike kakiq'at tzij puwi' echiri' k'o keb' tikawex kachipala' kib' chikiwach yey ri kach'ich'a' kib' chikiwach.
05021006	Konoje k'u ri nimaq winaq re ri tinamit k'o lo xa naqaj pa xriqitaj wi ri kaminaq, ri' kakich'aj ri kiq'ab' puwi ri nawilo, ri xq'epi' ruqul chupa wa' wa taq'aj.
05021007	Yey kaki'an k'u wa jun q'alajisanik: —Ri'oj na oj ta xojkamisan re wa jun achi yey na xqil ta nenare' su'anik xkamisaxik.
05021008	Lal QAJAWAL JEHOVÁ, kuyu la kimak wa tinamit la Israel, ri xeb'esaj lo la pa ri k'axk'olil, yey maya la luwar kaqeqelej rukamik junoq na jinta umak —kecha'. Jek'uri'la', kakuytaj imak che wa' wa kamik.
05021009	Ek'u u'anik ri', kiwesaj piwi' ri'ix ri mak reqelem ri kamik re junoq na jinta umak xkamisaxik, echiri' e ki'an ri lik jusuk' chwach ri QAJAWAL JEHOVÁ.
05021010	Echiri' kixel b'i pa ch'a'oj chikij taq ri tzel keb'ilow iwe, yey ek'u ri QAJAWAL JEHOVÁ, ri DIOS iwe'ix, keb'uya taq wa' piq'ab' yey keb'ichap b'i jujun chike chi presoyil,
05021011	yey we k'o junoq chiwe karil juna ixoq chikixo'l lik choom ixoq yey kurayij k'ut kuk'amo re ku'an rixoqil che,
05021012	e ri' ri ku'ano e kuk'am b'i rixoq chirocho yey e rixoq kusokaj ronoje ruwi' yey kuq'at taq ri rixk'aq,
05021013	kujal k'u ruq'uu' ukojom echiri' xtzaq chi presoyil yey kak'oji' pa chirocho rachi e la' jun lo iik' e ri' lik e keroq'ej ruchu-uqaw. Echiri' u'anom chi wa' rixoq, k'a ek'uchiri' utz kakotz'i' rachi ruk' yey e chwi ri', e wa' wa'chi ku'ana rachijil rixoq yey rixoq ku'ana rixoqil rachi.
05021014	No'j we xopon juna q'iij e wa' wa'chi kujeq na karaj ta chi wi'xoq, ri' utz kuya b'i luwar che pa karaj wi rixoq ke'ek, na utz taj we kuk'ayij b'i o ku'an pacha' loq'om rajchak che ma ruma xuk'aq b'i uwa uq'ij.
05021015	We k'o juna achi e keb' ri rixoqil yey jun k'u ri k'ax kuna'o no'j ri jun chik na k'ax ta kuna'o, yey kikab'ichal ne ri' wa' e k'o ralk'o'al chikij; e ne ri atzixel chike ruk'ajol wa' re rixoq na k'ax ta kuna'o.
05021016	Ek'uchiri' kopon ri q'iij kuya ri herencia chike taq ri ralk'o'al, ri' na utz taj kuya che ri ralab' rixoq k'ax kuna'o ri taqal che re atzixel, ma ri' e kuk'aq b'i uq'iij ruk'ajol ri lik taqal che atzixel yey wa' e ralab' rixoq na k'ax ta kuna'o.
05021017	Chirajawaxik k'u ri' kuq'alajisaj e atzixel chike ruk'ajol ri ralab' rixoq na k'ax ta kuna'o, yey kukalajij ri herencia taqal che kuya che rire chikiwa ri jujun chik eb'uk'ajol, ma e nab'e uxu'manik wa' re ruchuq'ab' yey che k'u rire kaya'i' wi ri kuk'ul ri taqal che re atzixelal.
05021018	We k'o junoq k'o juna uk'ajol palajiy tzij yey titz'itik yey na kuta ta kich'a'teem ruchu-uqaw yey na kukoj tane kitzij tob' lik kakiq'ilo,
05021019	ek'u ri' ruchu-uqaw kakik'am b'i chikiwa ri nimaq winaq re ri tinamit, che ri okib'al pa ri jeqel wi,
05021020	jek'uwa' kakib'i'ij chike ri nimaq winaq re ri tinamit: —Wa jun qalk'o'al lik palajiy tzij, lik titz'itik yey na kukoj ta qatzij, lik japjatel yey lik q'ab'arel —kecha'.
05021021	Konoje k'u ri' rachijab' re ri tinamit kakikamisaj pab'aj rala titz'itik. Jek'uri'la', e kiwesaj ri na utz taj k'o chixo'l chupa ri tinamit yey ek'uchiri' kaketa'maj wa' konoje ri tinamit, kak'oji' xi'in ib' kuk' che u'anik ri na utz taj.
05021022	We k'o junoq u'anom juna kamik yey taqal k'u ri' che kaq'at tzij re kamik puwi', yey rukamik e ri katzayab'ax che juna che',
05021023	miya k'u kan ri' ru-cuerpo karik'owib'ej jun aq'ab' katzayi' che ri che', ma ri ki'ano e asu kimuq chupa la' la jun q'iij, ma chwach ri DIOS itzel uwachlib'al junoq katzayab'ax chwa juna che'. Yey jek'ula' ri', na kich'ulaj ta uwach rulew ri kuya na ri QAJAWAL JEHOVÁ, ri DIOS iwe'ix chiwe cha' ku'ana iwe.
05022001	Jenela' we k'o junoq chiwe karilo sachinaq ruchikop o rub'exex ri ratz-uchaq', na ub'e ta ri' we kujek' rib' che uto'ik ri ratz-uchaq', ma e ri chirajawaxik ku'ano e ri kuk'am b'i yey ku'ya'a che.
05022002	Yey we ri ratz-uchaq' na xa ta naqaj k'owi lo che o na reta'am tane uwach, ek'u ri ku'ano e kuk'am b'i rawaj chwa rocho yey kak'oji' k'u ri' ruk' k'a jampa xopon ri rajaw che utzukuxik, ek'uchiri' kuya lo che.
05022003	Jeneri'la' ka'an che ru'axna yey che ruq'uu' yey jela' ka'an ruk' ronoje sa' taq ri kutzaq rawatz-achaq' yey we at ri katriqow re, ma na utz taj we kajek' awib' che kato'o.
05022004	We e la' kawil ri axna o ri b'oyex re rawatz-achaq' tzaqinaq chupa ri b'e, na xa ta kawilo, ma e ri chirajawaxik ka'ano e ri kato' che uyakik.
05022005	Na utz taj we ruq'uu' juna ixoq e jela' kukoj rachi, yey na utz taj we ruq'uu' juna achi kukoj rixoq, ma e junoq ka'anaw taq wa' lik kuxa'ij uk'u'x ri QAJAWAL JEHOVÁ, ri DIOS iwe'ix.
05022006	We k'o junoq chiwe e la' chupa rub'e kuriq usok juna awaj e kuk'il ri k'o kixik', laj wa' k'o chwi juna che' o che ruwa ulew, yey we e wa' wa sok ek'o raltaq ko awaj chupa k'ak' eb'alaxinaq o we k'o saqmolob' chupa ya kepoq'ik yey laj ne ri kichu jupul pakiwi', na utz ta k'u ri' we keb'uk'am b'i wa' junam ruk' ri kichu.
05022007	Ri ku'ano e keb'uk'am kan ri ch'uti'q yey kuya k'u b'i luwar che ri kichu ke'ek; jek'uri'la' e lik kel pan chi utz ruk' taq ri ku'ano yey lik kanajtir uwa uq'ij.
05022008	We k'o junoq chiwe ku'an juna rocho k'asaq, ri' chirajawaxik kuyak julepaj tapya re q'atb'al che ronoje ruchi' lo ruwi ri rocho, ma k'axtaj k'o junoq katzaq lo chwi ri ja yey kakamik, jek'uri'la' e ri pamilia keb'eqelen rukamik wa'.
05022009	Chwach rawulew pa katik wi ri uva, na utz taj katik uk'iyal uwach ija', ma we xa'an wa', ri' na utz taj kachap rujiq'ob'alil kuya'o ma e ronoje ri' ri molonik ka'an che tob' e ri uva o ri jun chik tiko'n, chirajawaxik kaya puq'ab' ri QAJAWAL JEHOVÁ.
05022010	Echiri' ka'an poch'ooj chwa rawulew, meb'aya junam pa yuku juna b'oyex ruk' jun axna.
05022011	Makoj juna aq'uu' we ru'anik kemom e ruk' chiij lana yey k'o lino chuxo'l.
05022012	Kakoj uchiy re retz'eb'a'lil re karab'ab' che rukajchal u-eskinayil raq'uu' karip chawij.
05022013	Echiri' juna ala kak'uli' ruk' juna ali yey ek'uchiri' kotz'i'naq chi ruk' kujeq kuk'aq b'i uq'iij rali yey na karaj ta chik,
05022014	kub'i'ij k'u ri', e rali xujal uchi' chwach rire yey kujeqo na choom ta rutzijob'exik ku'ano, kub'i'ij: —E wa jun ali xink'uli' ruk' yey echiri' xinkotz'i' ruk', xin-nab'ej uch'ulam chi ri chomilaj uq'apojil ruk' achi —kacha'.
05022015	Ek'u ri' ruchu-uqaw rali keb'ek kuk' ri nimaq winaq e aj q'atal tzij e k'o che ri okib'al re ri tinamit yey ke'kik'utu k'u ri k'utub'al re ri chomilaj uq'apojil rali, cha' jela' ke'kib'i'ij na qatzij ta ri kub'i'ij rala.
05022016	Ek'u ri' ruqaw rali kub'i'ij chike ri nimaq winaq: —Ri'in xinya ri numi'al che wa jun ala cha' kak'uli' ruk', yey wo'ora na k'ax ta chi kuna'o,
05022017	yey kutz'aq chirij ri numi'al e xujal uchi' chwach, kub'i'ij k'u ri': “e ri mi'al la uch'ulam chi ri chomilaj uq'apojil” kacha'. No'j wa' na qatzij taj. Ma ri' taq ri k'ul nuk'amom loq re k'utub'al re ri chomilaj uq'apojil ri numi'al —kincha'. Yey kurip k'u ri' ri k'ul chikiwach ri nimaq winaq re ri tinamit.
05022018	Ek'u ri' ri nimaq winaq kakichap rala yey kakijeq kakijich' upa ruma xukoj raq'ul chirij ri rixoqil.
05022019	Kakitaq k'u ri' che ku'an jun tojonik re keb' (2) libra ruk' nik'aj re saqapwaq, yey wa' kuya che ruqaw rali, ma ruma na choom ta rutzijob'exik ri chomilaj uq'apojil jun ali xu'ano yey wa' e kuk'il raj Israel. Na utz taj kujach b'i rali yey ek'u rixoqil ri' wa' che ronoje ruk'aslem.
05022020	No'j we e xu'ana qatzij e rali uch'ulam chi ri chomilaj uq'apojil,
05022021	ek'u ri' ri ka'an che e kesax b'i che ruchi' ja re ri rocho ruqaw yey ek'u rachijab' re ri tinamit kaki'an pa ab'aj re kamisaxik uwach, ruma ri na utz ta k'ana uwach xu'an pa ri tinamit Israel yey e xuya kik'ix rupamilia ruqaw. Jek'uri'la' e kiwesaj ri na utz taj k'o chixo'lib'al.
05022022	We e la' k'o juna achi xmajtajik kotz'ol ruk' juna ixoq k'ulanik, ri' kikab'ichal chi achi chi ixoq kaq'at tzij re kamik pakiwi'. Jek'uri'la', e kiwesaj ri na utz taj k'o chikixo'l ri tinamit Israel.
05022023	E juna ali k'o che ri chomilaj uq'apojil yey unimam chik kak'uli' ruk' juna ala yey we k'o juna achi kariqow re chupa ri tinamit yey kakotz'i' ruk',
05022024	ri' keb'iwesaj b'i kikab'ichal che ri okib'al re ri tinamit yey keb'i'an pab'aj asu kamisaxik kiwach; kakam rali ma e na xutz'onoj ta to'b'al rib' yey lik ne pa tinamit k'owi, yey kakam rachi ma e xuk'ixb'esaj ri rixoqil ri ratz-uchaq'. Jek'uri'la' e kiwesaj ri na utz taj k'o chixo'lib'al.
05022025	No'j we rachi pa juyub' ku'riqa wi rali unimam chik kak'uli'ik, yey ek'u ri' wa' kumin uwach rali chupa cha' kakotz'i' ruk', ri' xew kaq'at tzij re kamik puwi rachi kakotz'i' ruk'.
05022026	No'j k'u rali mak'o mi'an che; ma rire na jinta mak kareqelej che wa' cha' taqal che kakamisaxik. E wa' wa xuk'ulumaj wa ali e pacha' echiri' junoq kayakataj chirij ri ratz-uchaq' yey asu kukamisaj kanoq.
05022027	Ma e rala pa juyub' ku'riqa wi yey rali unimam chik kak'uli'ik, laj xsik'in ne ri' no'j na jinta junoq xto'w re.
05022028	We k'o juna achi xuriq juna ali k'o che ri chomilaj uq'apojil yey wa' k'a jinta unimam wi kak'uli'ik, yey kumin uwach rali chupa re kakotz'i' ruk' yey kenab'etaj k'u ri' kikab'ichal,
05022029	ek'u ri' wa' wa achi kuq'atisaj jun libra ruk' kajib' onza re saqapwaq che ruqaw rali yey ek'u ku'ana rixoqil ri' ma e ruma xuk'ixb'esaj, na utz taj kujach b'i rali yey ek'u rixoqil ri' wa' che ronoje ruk'aslem.
05022030	Lik na utz taj we k'o junoq kak'uli' ruk' ri xu'an rixoqil ruqaw, ma ri' e kuk'aq b'i uwa uq'iij ruqaw.
05023001	Ek'u junoq e ch'unu'n taq rulob' che ri rulewal o q'atital b'i ri rulewal, ri' na utz taj e jun rike echiri' kakimol kib' rutinamit ri QAJAWAL JEHOVÁ.
05023002	E juna ala alaxinaq chirij juna ixoq na aj ta Israel, na kaya'i' ta pa kajlib'al ri tinamit, tob' ne xeb'ik'ow lajuj lema'j kiwach chike ri ralk'o'al, na jinta junoq chike wa' utz kek'oji' chikixo'l echiri' kakimol kib' rutinamit ri QAJAWAL JEHOVÁ.
05023003	Na utz taj kaya'i' pa kajlib'al rutinamit ri QAJAWAL JEHOVÁ raj Amón yey raj Moab, tob' ne xeb'ik'ow lajuj lema'j kiwach chike ri kalk'o'al, na utz ta ne k'ana kek'oji' chikixo'l echiri' kakimol kib' rutinamit ri QAJAWAL JEHOVÁ,
05023004	ma e rike echiri' xixik'ow lo chupa taq ri kitinamit, wa' echiri' ix petinaq Egipto, e rike na xkib'i'tisij ta k'ana imiq'ina' o iwa re kitijo; e ne ri xki'ano ma xkipwaqij chwa ri Balaam, wa' e ruk'ajol ri Beor, rire petinaq Petor pa taq ri luwar re Mesopotamia, ek'u ri xkaj ku'an wa' wa'chi e cha' kutz'onoj ri lik na utz ta uwach piwi'.
05023005	No'j ek'u ri QAJAWAL JEHOVÁ, ri DIOS iwe'ix, na xuta ta re ri Balaam, ma e ri lik na utz ta uwach xutz'onoj ri Balaam piwi', e ri QAJAWAL JEHOVÁ, ri DIOS iwe'ix, xujalk'atij uwach che ri utzil chomalil, yey xu'an wa' chiwe ma k'ax kixuna'o.
05023006	Ruma k'u ri', che ronoje ruq'ijol rik'aslem ri'ix; chike wa' wa keb' tinamit mixok ne k'ana iil che kitzukuj ri utzil k'oleem chike o ri kakimaj kichuq'ab' ruk' taq ri kaki'ano.
05023007	Na ruk' ta k'u ri', matzel meb'iwil raj edomita, ma rike eb'iwatz-ichaq' ma e ralk'o'al kan ri Esaú; matzel ne meb'iwil raj Egipto, ma chwach taq ri kulew wa', ri'ix xixjeqi'ik pacha' xa ix ik'owel.
05023008	E ri kalk'o'al taq wa' wa tinamit keb'alax che ri urox lema'j chike rike, utz chik keb'ok echiri' kakimol kib' rutinamit ri QAJAWAL JEHOVÁ.
05023009	Echiri' kixel b'i pa ch'a'oj chikij taq ri tzel keb'ilow iwe, e lik chichajij iwib' che taq ri lik ch'ul uwach.
05023010	We k'o juna achi chixo'l na utz taj kaqib' chwach ri QAJAWAL JEHOVÁ ruma xujeq kaq'ejelaj ruya'ul ruxu'manik che ri rulewal laq'ab' ik'owinaq, ri' chirajawaxik che kel b'i, ke'k'ol lo chirij ri tinamit yey ek'u ri' la jun q'iij na kok tub'i k'ana pa la tinamit.
05023011	No'j b'enaq q'iij utz katinik yey echiri' tzaqinaq chub'i ri q'iij, k'a ek'uchiri' utz kok b'i pa la tinamit.
05023012	Lik chirajawaxik k'o juna luwar chirij lo ritinamit lik e uwach pa ki'an wi rich'ukulem.
05023013	Yey chuxo'lib'al taq ne ri ib'itaq iwe, lik chirajawaxik k'o juna xtaka, cha' echiri' ix k'o pachawi yey kape k'u ich'ukulem, ruk' wa' ki'an jul yey ki'an k'u rich'ukulem chupa, we xik'is k'u u'anik, kib'alij kan ulew puwi'.
05023014	E ki'an wa' ma ri QAJAWAL JEHOVÁ, ri DIOS iwe'ix, Rire k'o chixo'lib'al ri'ix chupa ritinamit re kixuto'o yey keb'uya ne piq'ab' ri'ix janipa taq ri tzel keb'ilow iwe; ruma k'u ri' lik chirajawaxik wi e ki'an che ritinamit ri'ix e jun luwar ya'tal puq'ab' ri QAJAWAL JEHOVÁ, ma we Rire karilo k'o ri na utz uwach chiri', xa ruma k'u ri' kel Rire chiri' iwuk'.
05023015	We k'o juna ajchak na aj ta Israel loq'otal ruma ri rajaw yey na jeqel ta chiri' yey wa' kanimaj lo iwuk' yey kutz'onoj k'ut cha' kunib'aj rib' iwuk', lik k'u miya'a tanchi puq'ab' ri rajaw.
05023016	Ri ki'ano e chiya'a luwar che kajeqi' iwuk', ek'u rire kilowik pachawi luwar che taq ritinamit ri'ix karaj kajeqi' wi, pa kuna' wi lik utz che kajeqe'ik, yey miya pa k'axk'ob'ik.
05023017	Na utz taj we k'o juna ixoq aj Israel karetz'ab'ej uwa uq'iij kakotz'i' kuk' achijab' chupa taq templo ke jujun chik taq dios, yey na utz taj we k'o juna achi aj Israel kakotz'i' ruk' jun rach achi.
05023018	Mik'am b'i chupa ri Tabernáculo re ri IWAJAWAL JEHOVÁ, ri DIOS iwe'ix, juna tojonik re juna tzij jikib'am uwach petinaq che juna ixoq karetz'ab'ej uwa uq'iij kuk' achijab' o che juna achi karetz'ab'ej uwa uq'iij ruk' rach achi; ma e ri ke'anaw taq wa' wa mak lik kuxa'ij uk'u'x ri QAJAWAL JEHOVÁ, ri DIOS iwe'ix.
05023019	Mi'an ri kitz'onoj chiq'imab'al re juna chaq'i'm ku'an riwatz-ichaq' chiwe, wa' e pacha' ri pwaq o pacha' taq ri re katijik o juna chik sa'ch kiya b'i yey kitz'onoj chiq'imab'al re.
05023020	Che junoq na aj ta Israel utz kitz'onoj chiq'imab'al re janipa taq ri kuchiq'imaj chiwe, no'j che juna aj Israel mi'an wa', cha' ri QAJAWAL JEHOVÁ, ri DIOS iwe'ix, kuya lo ri utzil chomalil piwi', yey wa' ku'an iwuk' che ronoje taq ri chak ki'an che taq ruwu'lew kak'oji' kan pi q'ab' ri'ix.
05023021	Echiri' ki'an juna b'i'tisinik che ri QAJAWAL JEHOVÁ, ri DIOS iwe'ix, lik mixmayin che ki'an wa', ma chiweta'maj e ri QAJAWAL JEHOVÁ, ri DIOS iwe'ix, kuq'at tzij piwi' ruma na xi'an taj yey ruma k'u ri' kiweqelej ri mak.
05023022	We na jinta juna b'i'tisinik ki'an che ri QAJAWAL JEHOVÁ, ri' na jinta kiweqelej wi juna mak chwach.
05023023	No'j we ki'an juna b'i'tisinik, ri' lik e u'anikil ki'ano janipa ru'anik xib'i'tisij che ri QAJAWAL JEHOVÁ, ri DIOS iwe'ix, ma kiya k'u ri' e chirij ri xel lo pa riwanima' ri'ix.
05023024	Echiri' kixok chupa taq ri tiko'n re uva re riwatz-ichaq', utz kitij taq ri uva janipa ri kiwaj kitijo, no'j na utz taj kik'am b'i tob' xa juna uwach uva chupa richakach.
05023025	Echiri' kixok chupa ri rulew riwatz-ichaq' pa utikom wi trigo, ri' utz kich'up uwi' taq ri trigo ruk' riq'ab', no'j na utz taj kiq'at b'i ri trigo re riwatz-ichaq' ruk' ri jos.
05024001	Echiri' juna achi kak'uli' ruk' juna ixoq, yey wa achi kujeqo na karaj ta chi rixoq ruma xuriq ri k'ixb'al uwach che rixoq, ek'u ri' ri ku'ano e ku'an uwujil re jachb'al ib' ruk'ulanikil; yey kuya wa' puq'ab' rixoq, tek'uchiri' utz asu e ri' karesaj b'i pa ri rocho.
05024002	Ek'u ri' rixoq, xew tane we elinaq chub'i pa rocho wa' wa'chi, utz k'u ri' ke'ek ke'k'ulan tanchi ruk' juna chik achi.
05024003	No'j we wu'ka'm achi ri xk'uli' ruk' wi'xoq, xujeq tzel karil wi'xoq yey ku'an uwujil re jachb'al ib' ruk'ulanikil ruk'; yey kuya k'u ri' wa' puq'ab' rixoq, tek'uchiri' asu karesaj b'i pa ri rocho; o we e la' xkam ne wa'chi xk'amaw re chukalaj,
05024004	na utz ta k'u ri' we ri nab'e achi xk'uli' ruk', ri xjachaw lo re nab'e, kuk'amo re kak'uli' tanchi ruk', ma e ruma xuch'ulaj rib' ruk' jun chik achi, ma ri' wa' lik kuxa'ij uk'u'x ri QAJAWAL JEHOVÁ yey lik na utz taj kakoj umak taq rulew, ri kaya' chiwe ruma ri QAJAWAL JEHOVÁ, ri DIOS iwe'ix, cha' ku'ana iwe.
05024005	We juna achi k'ak' xk'uli'ik, na utz taj kel b'i ke'ek pa ch'a'oj, chirajawaxik k'u ri' jun junab' e la' na utz tane k'ana kaya' jun chik chak ku'ano; ronoje la jun junab' kakanaj chirocho, cha' junam keki'kot ruk' ri rixoqil.
05024006	We k'o junoq k'o kuta chiwe re kuchiq'imaj, mitz'onoj che kuya kan pa chiq'imab'al re ruka' pa kake'n wi, na utz taj tob' ne xa e ruq'ab' o e ri ka', ma ri' e kik'am pa chaq'i'm ri kuk'asib'a wi rib' ri tikawex.
05024007	Echiri' k'o junoq kamajtajik uchapom b'i junoq chike ri ratz-uchaq' e aj Israel yey wa' kuk'am b'i re kuya pa k'ax o re kuk'ayij b'i, ek'u ri' wa' e jun eleq'om re tikawex yey kaq'at k'u tzij re kamik ri' puwi'. Jek'uri'la' e kiwesaj ri na utz taj k'o chixo'lib'al ri'ix.
05024008	Yey puwi k'u ri yab'il kaq'ololik che ri ti'jil, e lik chi'ana' janipa taq ri pixab'anik kakiya raj q'atisan qasa'n aj Leví chiwe, e pacha' taq ri ix nutaqom ri'in che, jek'uri'la' e chi'ana ri'ix.
05024009	Ek'una chik'u'x ri xu'an ri QAJAWAL JEHOVÁ, ri DIOS iwe'ix che ri María, echiri' rire k'o chi b'e, wa' echiri' ixelinaq chi lo Egipto.
05024010	We k'o kiya pa chaq'i'm che juna iwatz-ichaq', mi'an ri kixok pa rocho cha' ki'k'ama lo juna b'itaq re chiq'imab'al re wa'.
05024011	Ri ki'ano e kixkanaj kan ajuera, yey kiwoye'ej ri xu'an chaq'i'm chiwe, cha' e rire kesan loq sa' ri chiq'imab'al re wa' kuya'o.
05024012	Yey we e la' lik nib'a' ko ri tikawex, yey ruma ri' e kuya ruq'uu' re pisb'al rij chwach ri chiq'imab'al re, lik k'u ri' mik'am kan wa' tob' xa juna aq'ab'.
05024013	Jampatana k'u ri' echiri' katzaq b'i ri q'iij kitzelej b'i wa', cha' jela' rire kawar kan chupa ruq'uu' yey jek'uri'la' kutz'onoj lo ri utzil chomalil re ri QAJAWAL JEHOVÁ piwi', yey ek'u ri' ri'ix ki'an jun chomilaj chak chwa ri QAJAWAL JEHOVÁ, ri DIOS iwe'ix.
05024014	Meb'isokosa' rajchak e nib'a' ri lik na jinta k'o kuk', yey tob' ne e junoq chike raj Israel o na aj ta Israel jeqel chupa taq ritinamit ri'ix.
05024015	Chupa k'u ri' la' la q'iij xchakun wi asu chitojo b'i ri b'enaq q'iij; ma xa nib'a' koq yey ruk' ko la kuch'ako kuk'asib'a' wi rib'. No'j we na xi'an ta wa' che, ri' kujeq karaq'un chiwij chwa ri QAJAWAL JEHOVÁ yey kiweqelej k'u mak ri' ruma wa'.
05024016	Ri e kichu-kiqaw na kaq'at ta tzij re kamik pakiwi' ruma ri mak kaki'an ri kalk'o'al, yey jenela' ri e kalk'o'al, na ruma ta ri mak ke ri kichu-kiqaw kaq'at tzij re kamik pakiwi' rike, ma lik chikijujunal taq wi ri tikawex kekam ruma ri kimak.
05024017	Echiri' kiq'at tzij mi'an ri na ub'e ta k'enoq chike ri na e ta aj Israel o ri na jinta ko kichu-kiqaw; mi'an ne ri kik'am kan ruq'uu' re pisb'al rij juna malka'n re chiq'imab'al re,
05024018	ma e k'una chik'u'x ri xi'an ri'ix echiri' xixu'an ix loq'om ajchak chila' Egipto, yey chila' k'u ri' xixresaj wi lo ri QAJAWAL JEHOVÁ, ri DIOS iwe'ix. Ruma k'u la', ri'in kixintaq che cha' ki'an ronoje taq wa'.
05024019	Echiri' ki'an rimolonik che taq ruwa iwulew yey kik'ow k'u chik'u'x kimol jujun yata'j che taq ri trigo; mixtzelej chi che umolik wa', ma wa' taq ri kakanajik ke ri na e ta aj Israel k'o chixo'l, ke ri na jinta kichu-kiqaw yey ri emalka'nib', cha' jela' e ri QAJAWAL JEHOVÁ, ri DIOS iwe'ix, kuya lo ri utzil chomalil piwi' che ronoje taq ri chak ki'an ruk' ri iq'ab'.
05024020	Echiri' kimach'aj lo ri aceituna che taq ri che' re olivo, mixe'ek tanchi che utzukuxik chukalaj che taq ruq'ab' wa'; ma e taq ri kakanaj kanoq wa' ke ri na e ta aj Israel e k'o chixo'l, ke ri na e jinta kichu-kiqaw yey ke ri emalka'nib'.
05024021	Echiri' ki'an ri molonik re uva chwach taq riwulew, mixe'ek tanchi che utzukuxik chukalaj che ri raqan, ma e ri kakanajik chiya'a kanoq ke ri na e taj Israel e k'o chixo'l ri'ix, ke ri na jinta kichu-kiqaw yey ke ri emalka'nib'.
05024022	Ek'una chik'u'x ri xi'an ri'ix echiri' xixu'an ix loq'om ajchak chila' Egipto. Ruma k'u la', ri'in kixintaq che cha' ki'an ronoje taq wa'.
05025001	Echiri' e k'o achijab' k'o ch'a'oj chikixo'l, ri' chirajawaxik keb'ek pa q'atb'al tzij cha' kaq'at tzij pakiwi' yey e taq k'u ri' ri e aj q'atal tzij keb'i'nik china ri na jinta umak yey kakiq'at k'u tzij puwi ri k'o umak.
05025002	Yey we ri aj mak taqal che kajich' upa ruk' asyal, ek'u ri' ri aj q'atal tzij kataqan che kajupub'ax chwa rulew yey chwach k'u ri' rire kajich' upa ruk' ri asyal; ek'u chirij ri' rumak u'anom, jek'ula' ri' ruloq'oxik kuk'ulu.
05025003	No'j mik'ow cuarenta laj kajich' upa ruk' asyal, ma we kik'ow uwi che ri 40 ruk' ri asyal, ri' na e ta chi k'ajsab'al uwach ma ke'eloq e pacha' lik na jinta chi uq'iij ri' chiwach ri'ix riwatz ichaq'.
05025004	Makoj b'osal che ri b'oyex echiri' kachakunik re kuqil ri trigo.
05025005	We e k'o keb' achijab' kichaq' kib' e jeqel junam pa juna ja yey kakam k'u junoq chike e ri' na e jinta kan ralk'o'al ruk' ri rixoqil, ek'u ri' rixoq malka'n na utz taj kak'uli' ruk' juna chik achi na e ta kuk'il ri pamilia, junoq na eta'matal ta uwach. E chirajawaxik wi ri rachi ri rachijil ruchaq' e kuk'am wa' wi'xoq re kak'uli' ruk', kakotz'i' ruk' yey jela' ku'an rachi ri taqanik puwi wa'.
05025006	Ek'u ri nab'e ralab' wa' wi'xoq kalaxik, wa' kalax pub'i' ri rachijil kaminaq, wa' e ratzixel ri rachijil jeqel ruk', cha' e rub'i' wa' wa'chi kaminaq na kasach ta uwach chikixo'l ri e aj Israel.
05025007	No'j we wa' wa'chi na karaj taj kuk'am rixoq re rixoqil, e ri' ri ku'an rixoq e ke'k'ola pa okib'al re ri tinamit pa e k'owi ri nimaq winaq e aj q'atal tzij yey jewa' kub'i'ij chike: —E ruchaq' ri q'atz wachijil na karaj taj ku'an wuk' janipa ri taqal che ku'ano re pacha' rub'i' ri q'atz ratzixel na kasach ta uwach chikixo'l ri e aj Israel —kacha'.
05025008	E taq k'u ri' ri nimaq winaq re ri tinamit kakisik'ij rachi yey kech'a't ruk'. Yey we ek'u ri' rachi kayakatajik, jewa' kub'i'ij: —Ri'in na kwaj taj kink'uli' ruk' rixoq —kacha'.
05025009	Echiri' kub'i'ij wa' rachi, e rixoq rixoqil kan ri ratzixel, e la' chikiwach ri nimaq winaq, kaqib' pan ruk' rachi yey ri ku'ano e karesaj ruxajab' rachi che ri raqan, tek'uchiri' kuchub'aj rupalaj yey jewa' kub'i'ij: —Jewa' ka'an che rachi, ri na karaj taj keb'uyak kan ralk'o'al re ri q'atza ratzixel —kacha'.
05025010	Yey kab'i'x k'u ri' che wa' wa'chi chikixo'l konoje ri e aj Israel: —Ri mutza'j e ralk'o'al kan ri jun kanak'anatik kab'inik na jinta uxajab' —kecha'.
05025011	We e k'o keb' achijab' kech'o'jin chikiwach yey kopon k'u pan ri rixoqil junoq chike cha' karesaj ri rachijil puq'ab' ri ka'anaw k'ax che, yey ek'u ru'anik ku'an wa' wi'xoq e kujek'ij pan che ri rulewal ri jun chik achi.
05025012	Ri ki'an k'u ri' che rixoq ka'anaw wa' e kiq'at ruq'ab' yey majuch'ka'n k'ana ik'u'x che.
05025013	Mi'an ri kiwuk'a'aj pib'olxa keb' uwach pajb'aj re lipro, jun tz'aqat uwach yey jun na tza'qat ta uwach.
05025014	Na utz tane k'u ri' kichapab'ej keb' uwach pajb'al re ri k'o kaya chupa chi'wocho, jun ch'uti'n yey jun nim.
05025015	Ri chi'ana' e chichapab'ej xajun uwach mark re lipro yey jun uwach pajb'al re ri k'o kaya' chupa e lik tz'aqat uwach wa', cha' jela' kanajtir uwach iq'iij chwach rulew, ri kuya ri QAJAWAL JEHOVÁ, ri DIOS iwe'ix chiwe.
05025016	Ma china ri ka'anaw wa' ri na utz ta uwach ruk' taq ri pajanik, ri' lik na kuk'ul ta uk'u'x ri QAJAWAL JEHOVÁ, ri DIOS iwe'ix.
05025017	Ek'una chik'u'x ri xki'an raj amalecita chiwe echiri' ix k'o lo chib'e, wa' echiri' ixelinaq lo pa ri tinamit Egipto.
05025018	K'una chik'u'x ma rike na jinta k'ana xi'in ib' xkik'ut chwa ri DIOS echiri' xixkichap pa ch'a'oj; e xek'amawan wi ma e ri'ix lik ix kosinaq yey na jinta k'ana ichuq'ab', ek'u xekitaqej ri e kanajinaq kanoq ma e xeb'ok chiwij yey jek'ula' xe'kikamisaj ma e rike ri lik na jinta chi kichuq'ab'.
05025019	Ruma k'u ri', echiri' ri QAJAWAL JEHOVÁ, ri DIOS iwe'ix, kuya chiwe kixuxlan chike taq ri tzel keb'ilow iwe ri kisutum iwij, wa' e ku'ana chwa rulew ri kuya na ri QAJAWAL JEHOVÁ, ri DIOS iwe'ix, ku'ana iwe; xa jumul k'u ri' asu kisach uwach ri kikuxtaxik taq ri e ralk'o'al kan ri Amalec che ruwachulew; ¡Lik mik'ow chik'u'x wa'!
05026001	Echiri' ixokinaq chi chwach rulew, ri kuya na ri QAJAWAL JEHOVÁ, ri DIOS iwe'ix chiwe re herencia, wa' echiri' kak'oji' piq'ab' yey ix k'o chi chwach,
05026002	ri ki'ano e kik'am ri nab'e uwach taq rujiq'ob'alil ruwachulew yey kik'am b'i pa juna chakach cha' ki'ya'a pa ri luwar cha'tal chik pa kayak wi uq'iij rub'i' ri QAJAWAL JEHOVÁ, ri DIOS iwe'ix.
05026003	Kixopon k'u ri' chwach raj q'atisan qasa'n k'o chupa taq la' la q'iij, yey kib'i'ij che: —E wo'ora, kanq'alajisaj chwach ri WAJAWAL JEHOVÁ, ri DIOS we'in, ma in k'o chi chwa rulew ri xub'i'tisij ri QAJAWAL JEHOVÁ kuya na chike ri qati'-qamam —kixcha'.
05026004	Ek'u ri' raj q'atisan qasa'n kuk'am ri chakach piq'ab' yey kuya k'u chwach raltar re ri QAJAWAL JEHOVÁ, ri DIOS iwe'ix.
05026005	Ek'u ri'ix jewa' kib'i'ij: —Ri numan e jun aj arameo lik xb'in pa uk'iyal luwar, e xqaj k'u Egipto yey chiri' k'u ri' xjeqi' ruk' jun ralko upamilia. Chiri' k'u ri' xeb'u'ana jun nimalaj tinamit lik k'o kichuq'ab' yey lik xk'iyar kiwach.
05026006	E taq k'u ri' raj Egipto lik xki'an k'ax chiqe, lik xkikoj b'iis chiqak'u'x yey xoj kimin pa chak.
05026007	Ek'u ri'oj xqakoj qib' chwa ri QAJAWAL JEHOVÁ, wa' e ri DIOS ke ri qati'-qamam, yey ek'u ri' ri QAJAWAL JEHOVÁ xuta ri qatunanem xqa'an chwa Rire, xril ri k'ax oj k'owi, xril ri qachak yey xrilo janipa chi k'ax katajin u'anikil chiqe.
05026008	Jek'uri'la', ri QAJAWAL JEHOVÁ xojresaj lo Egipto ruk' unimal uchuq'ab', xilitaj k'u ri' echiri' xuya ruq'ab' paqawi', xib'ib'al uwach chikiwach ri e aj Egipto ri xilitajik xu'ano, nimaq taq k'utub'al yey q'alajisab'al re ruchuq'ab'.
05026009	Xojuk'am k'u lo ri' che wa jun luwar yey xuya wa' wu'lew chiqe, wa' leche yey uwa'al kab' uwach, ma lik k'o katijik.
05026010	Ruma k'u ri' wo'ora, Lal WAJAWAL JEHOVÁ, nuk'amom taq lo ri nab'e ujiq'ob'alil ruwachulew, wa' e taq rulew ri xya la chiqe —kixcha'. Ek'u ri k'amayom lo re wa chakach kuya kan wa' chwach ri QAJAWAL JEHOVÁ, ri DIOS iwe'ix, yey kuxukub'a' k'u rib' ri' chwach Rire re kuyak uq'ij.
05026011	Chwi k'u ri' wa', raj qasa'n ku'an nimaq'iij ruma ronoje taq ri utz uya'om lo ri QAJAWAL JEHOVÁ, ri DIOS re rire che yey chike konoje ri e k'o pa rocho. Junam k'u ri' kixki'kot kuk' ri levita yey kuk' ri na e ta aj Israel.
05026012	Echiri' kixopon chupa rurox junab', e junab' wa' echiri' kiya ronoje taq ulajuj (10ª) parte che ronoje ri molonik kiya'o. Ek'uchiri' iwesam chi wa' che ronoje ri k'o iwuk' yey iq'atisam chi pakiq'ab' ri levita, chike ri e ta aj Israel e k'o chixo'l, chike ri na jinta ko kichu-kiqaw yey rixoqib' emalka'nib', cha' konoje wa' kewa'ik yey kenoj chi utz pa taq ri kitinamit e k'owi.
05026013	Tek'uchiri' chijujunal ki'an wa jun q'alajisanik chwach ri QAJAWAL JEHOVÁ, ri DIOS iwe'ix, jewa' kib'i'ij: —Wesam lo pa ri wocho ronoje ri taqalik kanya puq'ab' ri QAJAWAL JEHOVÁ e xinq'atisaj k'u wa' pakiq'ab' ri levita, pakiq'ab' ri na e ta aj Israel e k'o chiqaxo'l, yey pakiq'ab' ri na jinta ko kichu-kiqaw yey rixoqib' e malka'nib'; ek'u xinya ri' e chirij ri ya'om lo la chwe; na ximpalajij ta k'u ri taqanik la yey na numesk'utam tane k'enoq.
05026014	E taq k'u ri' wa' wa qasa'n na jinta k'o nutijom che tob' in k'o pa b'iis, o echiri' in k'o che ruq'ijol na utz ta kinqib' chwa ri QAJAWAL JEHOVÁ, yey na wik'owisam tane k'ana wa qasa'n chikiwach ri ekaminaq. Lik k'u ri' e nunimam janipa ri kab'i'ij la, Lal WAJAWAL JEHOVÁ, ri DIOS we'in, nu'anom ronoje janipa ri in taqom la che.
05026015	Chila k'u lo la ri', k'a chila' chikaj, ya'a lo la ri utzil chomalil la pakiwi ri tinamit la Israel yey puwi taq rulew ri ya'om la chiqe, jela' pacha' ri xb'i'tisij la chike taq ri qati'-qamam, ek'u ulew ri' leche yey uwa'al kab' uwach, ma lik k'o katijik —kixcha'.
05026016	Chita pe wa' tinamit: «Ek'u waq'iij ri QAJAWAL JEHOVÁ, ri DIOS iwe'ix, kixutaq che cha' kitijoj iwib' che taq janipa wa taqanik tz'ib'italik yey wa taqanik q'atital chik; lik k'u chi'ana wa' ruk' ronoje iwanima' yey ruk' ronoje ik'u'x.
05026017	Waq'ij k'u ri' lik kijikib'a' uwach e ri QAJAWAL JEHOVÁ, e DIOS iwe'ix, yey e kitaqej taq rub'e Rire yey ek'u kitijoj iwib' ri' ki'an janipa rutaqanik katiki' kanoq, yey ki'an janipa rutzij q'atital chik yey kinimaj k'u u'anik janipa taq ri kub'i'ij Rire.
05026018	Yey waq'ij k'ut ri QAJAWAL JEHOVÁ kujikib'a' uwach iwuk', kub'i'ij chiwe ix ri'ix utinamit Rire, yey lik ix uk'u'xib'al utinamit chikixo'l ri jujun chik nimaq tinamit jela' pacha' ri xub'i'tisij Rire. Ek'u lik chinimaj utzij ri' janipa taq rutaqanik.
05026019	Lik k'u ri' uq'alajisam ri QAJAWAL JEHOVÁ kuyak iq'iij pakiwi konoje taq ri nimaq tinamit eb'u'anom Rire. Lik choom ne k'u ri' ri tzijob'al iwe ka'anik, lik keta'max iwach yey lik katak'ab'ax iq'iij, jela' k'u ri', kixu'an jun tinamit ix ya'tal puq'ab' ri QAJAWAL JEHOVÁ, ri DIOS iwe'ix, ma e ub'i'im ri' Rire» xcha'.
05027001	Chwi k'u wa', e ri Moisés junam kuk' ri nimaq winaq re ri tinamit Israel, jewa' xkib'i'ij chike konoje ri tinamit: «Lik k'u chitaqej ri' janipa wa taqanik xixintaq che u'anik waq'ij.
05027002	Ek'uchiri' kiq'axuj ri nimaya' Jordán, cha' kixok chwach rulew ri kuya na ri QAJAWAL JEHOVÁ, ri DIOS iwe'ix chiwe, ri' keb'itik kan nimaq taq ab'aj yey kikoj k'u kan chuun chirij,
05027003	cha' puwi wa' wab'aj kitz'ib'aj ronoje taq ri kub'i'ij wa pixab'anik. Wa' ki'ano echiri' kixok chwach taq rulew leche yey uwa'al kab' uwach ma lik k'o katijik; ek'u ulew ri' wa' kuya ri QAJAWAL JEHOVÁ, ri DIOS iwe'ix chiwe, ma e xub'i'tisij ri' chike taq riwati'-imam.
05027004	Ek'uchiri' iq'axum chi ri nimaya' Jordán, keb'itik kan wa' wab'aj che ruwi juyub' Ebal, jela' pacha' ri nub'i'im chiwe yey kikoj kan chuun chirij.
05027005	Yey chiri' k'u ri', chirajawaxik wi kiyak jun altar chwa ri QAJAWAL JEHOVÁ, ri DIOS iwe'ix, wa' e jun altar kitz'aq ruk' ab'aj, e taq k'u ri' rab'aj na suk'upim ta uwach ruk' chapab'al re ch'ich',
05027006	ma e ri altar re ri QAJAWAL JEHOVÁ e lik chirajawaxik katz'aq ruk' ab'aj petinaq chwa taq juyub'. Puwi k'u ri' wa' kikamisaj awaj puwi' re kaporox chwa ri QAJAWAL JEHOVÁ, ri DIOS iwe'ix.
05027007	Yey kiq'atisaj k'u puwi raltar qasa'n re tzeleb'al tzij, kixwa' k'u chiri' yey ki'an nimaq'iij chwa ri QAJAWAL JEHOVÁ, ri DIOS iwe'ix.
05027008	Chwach taq wa' wa nimaq ab'aj, lik chitz'ib'aj kan chi utz ronoje ri kub'i'ij taq wa pixab'anik» xecha'.
05027009	Tek'uchiri' ri Moisés, junam kuk' taq raj q'atisan qasa'n e aj levita, xech'a't kuk' konoje ri tinamit Israel, jewa' xkib'i'ij chike: «¡Chixtanaloq, ix tinamit Israel, chita na pe'! E waq'ij ri'ix xixu'ana ix utinamit ri QAJAWAL JEHOVÁ, ri DIOS iwe'ix.
05027010	Ruma k'u ri', lik chirajawaxik chiwe kinimaj utzij ri QAJAWAL JEHOVÁ, ri DIOS iwe'ix yey kitaqej u'anik janipa taq rutaqanik tiki'naq kanoq, ma e wa' ri kixintaq che waq'ij» xecha'.
05027011	Chupa la' la jun q'iij ri Moisés xuya wa jun pixab'anik chike ri tinamit:
05027012	Echiri' ix q'axinaq chi che ri nimaya' Jordán, e taq ri mutza'j e ralk'o'al kan Simeón, re Leví, re Judá, re Isacar, re José yey ri re Benjamín; wa' kakimol kib' pa k'owi ruwi juyub' Gerizim cha' e rike kakiq'alajisaj china ri kek'uluw re ri utzil chomalil ri QAJAWAL JEHOVÁ puwi ri tinamit.
05027013	Yey e taq ri mutza'j e ralk'o'al kan Rubén, re Gad, re Aser, re Zabulón, re Dan yey ri re Neftalí, wa' kakimol kib' pa k'owi ruwi juyub' Ebal re kakichololej ritzel uwachlib'al kakik'ul janipa ri na kakinimaj ta utzij ri QAJAWAL JEHOVÁ.
05027014	E taq k'u ri levita ruk' ri kiqul lik katatajik kakiya wa q'alajisanik chikiwa ri tinamit Israel jewa' kakib'i'ij:
05027015	—Itzel uwachlib'al ri kape puwi ri tikawex ku'an juna tyox o ku'an juna k'axwach o juna tyox kowirisam pa q'aaq' wa' xa e no'jiyom rachi yey karewaj k'u pa juna luwar xe'laq'ay, yey wa' lik kuxa'ij uk'u'x ri QAJAWAL JEHOVÁ —kecha'. Yey konoje ri tinamit kakik'ul uwach: —Amén —kecha'.
05027016	Raj levita jewa' kakib'i'ij: —Itzel uwachlib'al ri kape puwi ri tikawex na kuloq'oj ta kiq'iij ruchu-uqaw —kecha'. Yey konoje ri tinamit kakik'ul uwach: —Amén —kecha'.
05027017	Raj levita jewa' kakib'i'ij: —Itzel uwachlib'al ri kape puwi ri tikawex kujal ruluwar rab'aj kak'utuw ruchib'al ri rulew ruk' ri rulew ri ratz-uchaq' —kecha'. Yey konoje ri tinamit kakik'ul uwach: —Amén —kecha'.
05027018	Ri levita jewa' kakib'i'ij: —Itzel uwachlib'al ri kape puwi ri tikawex kusokosa' juna potz' ruma kutaq pa juna b'e na e taj —kecha'. Yey konoje ri tinamit kakik'ul uwach: —Amén —kecha'.
05027019	Raj levita jewa' kakib'i'ij: —Itzel uwachlib'al ri kape puwi ri tikawex we ku'an ri lik na ub'e taj che junoq na aj ta Israel jeqel chixo'l, o che juna ixoq malka'n o che junoq na e jinta ko uchu-uqaw —kecha'. Yey konoje ri tinamit kakik'ul uwach: —Amén —kecha'.
05027020	Raj levita jewa' kakib'i'ij: —Itzel uwachlib'al ri kape puwi rachi we kakotz'i' ruk' ri rixoq uk'amom ruqaw, ma ri' e kuk'aq b'i uq'iij ruqaw ruma ri ku'ano —kecha'. Yey konoje ri tinamit kakik'ul uwach: —Amén —kecha'.
05027021	Raj levita jewa' kakib'i'ij: —Itzel uwachlib'al ri kape puwi rachi kok ruk' juna awaj, ku'an che pacha' echiri' kok ruk' juna ixoq —kecha'. Yey konoje ri tinamit kakik'ul uwach: —Amén —kecha'.
05027022	Raj levita jewa' kakib'i'ij —Itzel uwachlib'al ri kape puwi rachi we kakotz'i' ruk' ri ranab', tob' ne xa ranab' chirij ruqaw o chirij ruchu —kecha'. Yey konoje ri tinamit kakik'ul uwach: —Amén —kecha'.
05027023	Raj levita jewa' kakib'i'ij: —Itzel uwachlib'al ri kape puwi rachi we kakotz'i' ruk' ruchu-uji' —kecha'. Yey konoje ri tinamit kakik'ul uwach: —Amén —kecha'.
05027024	Raj levita jewa' kakib'i'ij: —Itzel uwachlib'al ri kape puwi ri tikawex kukamisaj ri ratz-uchaq' xa xe'laq'ay —kecha'. Yey konoje ri tinamit kakik'ul uwach: —Amén —kecha'.
05027025	Raj levita jewa' kakib'i'ij: —Itzel uwachlib'al ri kape puwi ri tikawex kapwaqix chwach yey kuk'am ri meyo re kukamisaj junoq na jinta k'o reqelem —kecha'. Yey konoje ri tinamit kakik'ul uwach: —Amén —kecha'.
05027026	Ri levita jewa' kakib'i'ij: —Itzel uwachlib'al ri kape puwi ri tikawex we na kutaqej ta janipa taq ri kub'i'ij ri pixab'anik yey we na kutijoj ta rib' che u'anik —kecha'. Yey konoje ri tinamit kakik'ul uwach: —Amén —kecha'.
05028001	Jetanchi wa' xub'i'ij ri Moisés chike ri tinamit Israel: We pa qatzij wi lik e kiya ixikin che ri kub'i'ij ri QAJAWAL JEHOVÁ, ri DIOS iwe'ix, yey lik k'u kitaqej yey lik kitijoj iwib' che janipa u'anik rutaqanik, jek'uri'la' ri QAJAWAL JEHOVÁ, ri DIOS iwe'ix, ku'an k'u chiwe e kixu'ana ri tinamit más k'o iwach chikiwach ri jujun chik nimaq tinamit che ruwachulew.
05028002	Yey kik'ul ne k'u ri' ronoje taq wa utzil chomalil ri DIOS yey e kak'oji' wa' piwi', we e lik xikoj utzij ri QAJAWAL JEHOVÁ, ri DIOS iwe'ix.
05028003	Nim uwach iq'iij echiri' ix k'o chupa ri tinamit yey nim uwach iq'iij echiri' ix k'o che taq rupa juyub'.
05028004	Nim uwach kiq'iij taq riwalk'o'al kuya ri QAJAWAL JEHOVÁ chiwe, nim uwach uq'iij taq rimolonik ki'an che ruwu'lew iwe'ix, nim uwach kiq'iij taq ri kal ri chikop, nim uwach kiq'iij taq ri meq' ke ri b'aka'ib' yey konoje taq ri q'apoj b'exex iwe'ix.
05028005	Nim uwach uq'iij ri molonik ki'ano che taq ri tiko'n, yey nim uwach uq'iij ri k'olib'al pa kiyijib'a' wi taq ri kitijo.
05028006	Pa k'u chwi kixe'ek wi yey che ronoje taq ri ki'ano, e lik nim uwach iq'iij che ronoje wa'.
05028007	E ri QAJAWAL JEHOVÁ keb'uya piq'ab' konoje ri tzel keb'ilow iwe, cha' we xeyakataj chiwij, e ri'ix kich'ij kichuq'ab'; ma lik chichola'j ki'anom echiri' kakiyak kib' chiwij, no'j echiri' keb'animaj chiwach, kekicher b'i.
05028008	E ri QAJAWAL JEHOVÁ kuya lo ri utzil chomalil puwi taq ri pa kik'ol wi ri trigo yey puwi taq ri chak ki'ano. Kuya lo utzil chomalil chwi taq rulew ri kuya na Rire chiwe.
05028009	We e k'u lik kitijoj iwib' che u'anik rutaqanik ri QAJAWAL JEHOVÁ, ri DIOS iwe'ix yey we rik'aslemal jela' uk'amik b'i ki'an che jela' pacha' ri karaj Rire, e lik kujikib'a' iwach ix jun utinamit ya'tal puq'ab' Rire.
05028010	E k'u konoje ri nimaq tinamit che ruwachulew kixkilo e ix utinamit ri QAJAWAL JEHOVÁ e rire kachajin iwe'ix, yey wa tikawex kakixi'ij k'u kib' chiwach ri'ix.
05028011	Ek'u ri QAJAWAL JEHOVÁ kuk'ut ri rutzil uk'u'x chiwe che ruk'iyal b'itaq iwe ku'ana iwe'ix, ma ku'an chike riwalk'o'al cha' lik kapaxir kiwach, jenela' lik tuxu'x kiwach ku'ana ri wawaj, yey puwi ri uk'iyal molonik ki'an chwach taq riwulew. Wa' e ku'ana chwach taq rulew ri xub'i'tisij ri QAJAWAL JEHOVÁ kuya na chike riwati'-imam.
05028012	Ek'u ri QAJAWAL JEHOVÁ kujaq lo ri chomilaj ub'eyomalil che ruwakaj chiwe, cha' e kutaq lo ri jab' chupa ruq'ijol yey jek'ula' ri' e kuya lo ri utzil chomalil puwi ronoje ri chak ki'an ruk' riq'ab'. Che ri kak'oji' iwuk' ri'ix kiya ne pa chaq'i'm chike uk'iyal nimaq tinamit, no'j ri'ix na jinta k'ana kitz'onoj kichiq'imaj che junoq.
05028013	Ek'u ri QAJAWAL JEHOVÁ kixuya ri'ix ix nab'e chikiwach ri jujun chik tikawex, na e ta ri' kixkanaj kan k'a pa k'isb'al ke. E k'u lik kixuyak ajsik chikiwach jujun chik winaq yey na kixkanaj ta kan ri'ix ikem chike ri winaq. E k'u ku'an wa' ri QAJAWAL JEHOVÁ, ri DIOS iwe'ix chiwe, we lik e kita rutaqanik kuya Rire chiwe waq'ij, we kixok iil che yey lik e kitaqej janipa wa kixintaq che wo'ora.
05028014	Lik nim uwach iq'iij ri', we e kitaqej u'anik janipa taq wa ch'a'teem kixintaq che waq'ij, mixel k'ana rajsik o rikem che wa', miyak ne kiq'iij taq ri dios ke ri jujun chik tinamit yey meb'itaqej ne ri'.
05028015	No'j we na kiya ta ixikin che ri kub'i'ij ri QAJAWAL JEHOVÁ, ri DIOS iwe'ix chiwe yey we na kinimaj ta rutaqanik katiki' kanoq ri kixintaq che waq'iij; e taq k'u k'axk'ob'ik wa' lik kape na piwi' che rik'aslemal:
05028016	Itzel uwachlib'al ri kape piwi' echiri' ix k'o pa ri tinamit, yey kape ne wa' piwi' echiri' ix k'o chwach taq ri juyub'.
05028017	Itzel uwachlib'al ri kape piwi' echiri' ki'an ri molonik che ri tiko'n, yey itzel uwachlib'al ri kape puwi ri k'olib'al pa kiyijib'a' wi taq ri kitijo.
05028018	Itzel uwachlib'al ri kape pakiwi taq riwalk'o'al ri'ix, yey kape ne wa' puwi ri molonik ki'an che riwulew, Itzel uwachlib'al ri kape pakiwi taq ri meq' ke ri b'aka'ib' yey taq ri q'apoj b'exex iwe'ix.
05028019	Itzel uwachlib'al ri kape piwi' echiri' pa kixe'ek wi yey che ronoje taq ri ki'ano.
05028020	Ek'u ri' ri QAJAWAL JEHOVÁ kutaq na lo piwi' wa' wa k'axk'olil, ri paxib'al k'u'x yey ri sachib'al na'oj, wa' kape piwi che ronoje ri chak kitaqej ki'ano; yey kopon na ri q'iij ri' asu kak'is iwach ri'ix, ek'u ruma ri na utz ta k'ana uwach xi'ano, e xiya kan ri QAJAWAL JEHOVÁ.
05028021	Ek'u ri' ri QAJAWAL JEHOVÁ kutaq lo k'axlaj yab'il kamik uwach piwi' yey ruma wa' e kasach na iwach chwach taq rulew ri kak'oji' piq'ab' ri'ix.
05028022	Ri QAJAWAL JEHOVÁ kutaq lo piwi' k'axlaj yab'il na utz ta chik kakunaxik, wa' wa yab'il e kuya q'aaq' kaqopowik na kachup ta chik, e taq yab'il lik wa'lijinaq kapojowik, yab'il lik kawo'wik; kape taq ne ri saq'ij piwi ri'ix, yey xaqik'ate't kape ne lo uk'iyal yab'il kukamisaj uwach ri tiko'n. Ronoje k'u wa' kik'ul ri'ix re asu sachib'al iwach ri'ix.
05028023	Ri QAJAWAL JEHOVÁ lik ku'an ko che ruwakaj pacha' chi ri ch'ich' bronce ma na kuya ta chi lo ri jab' piwi'; yey ruma ri saq'ij lik kixb'in pa kowilaj ulew pacha' chi ri ch'ich'.
05028024	Ma ri ku'an ri QAJAWAL JEHOVÁ e kuq'ej lo piwi' puk'axel ri jab' rupuk'ulew yey sanyeb'; wa' kape chila' chikaj piwi' re kusachisaj na iwach.
05028025	Ri QAJAWAL JEHOVÁ kuya luwar kixtzaq pakiq'ab' ri tzel keb'ilow iwe. Echiri' keb'iternab'ej b'i ri'ix lik ix k'o chi chola'j chikij rike, no'j echiri' kixanimaj chikiwach rike iwonoje ri'ix kixkicher b'i chikiwach rike. Echiri' konoje ri winaq che ruwachulew kixkil che jewa' kik'ulumaj, ri' kuya uxib'rikil chike rike.
05028026	E taq k'u ri-cuerpo echiri' ixkaminaq chik e ku'ana kechaa' konoje taq rawaj k'o kixik' yey kechaa' rawaj e aj upa taq che' e k'o chwach ulew; yey na jinta k'o kaxib'in b'i ke cha' keb'el piwi'.
05028027	Ri QAJAWAL JEHOVÁ kixuya pa ri k'axlaj yab'il re ri kaq'olol iwij jela' pacha' ri xu'an chike raj Egipto, kawa'lij ruchi' pa kixpaman wi, yey kel lo salk'am lik k'aqat chiwij yey na jinta chi kunab'al re.
05028028	Ri QAJAWAL JEHOVÁ ku'an ne chiwe cha' kixch'u'jerik yey k'o ne ri ku'an potz' yey k'o ri e na kakina' ta chi nenare' sa' taq ri kaki'ano.
05028029	Ma tob' ne pa meyo q'iij k'u ri', e ri' pacha' chi kixmalal pa q'equ'm. E ronoje ri ki'ano, na jinta ne k'ana utz kixel ruk', ronoje q'iij ka'an k'ax chiwe yey ka'an eleq' chiwe yey na jinta junoq kel lo che ito'ik ri'ix.
05028030	E rala kuya uch'a'teem che juna ali re kak'uli' ruk', na e ta ku'ana' ri' ma ku'ano e jun chik ala kajek'ow re rali ruk' chuq'ab' yey kakotz'i' ruk'. Kiyak ne k'ak' ja yey na kixjeqi' tane chupa; ki'an tiko'n re uva yey na kitij ta ne k'u ri' ruwach.
05028031	E ri b'oyex ri'ix e la' chiwachil ri'ix katoq' uqul, no'j na kitij tane k'ana iwe ruti'jil, e ri-axna, e la' piq'ab' k'owi kamaj b'i chiwe yey na katzelex ta chuloq; e taq ri b'exex keya' b'i pakiq'ab' ri tzel keb'ilow iwe yey na jinta chi k'o kato'w iwe kuk' cha' ketzelex tan chu lo piq'ab'.
05028032	E taq ri mi'al iwalk'o'al, e la' chiwach ketaq b'i pa jun chik tinamit k'anaj; yey tob' lik kitij chi ri' che kiwaj kiwil kiwach, no'j na utz ta chik sa' ri ki'ano.
05028033	E taq ri molonik ki'an che ri iwulew, ruk' taq rujiq'ob'alil ri ichak ki'ano, jun chik tinamit na iweta'am ta uwach ketijow re, yey ronoje ri k'aslemal e re k'axk'olil yey lik tzel kixilik.
05028034	Echiri' kiwil ronoje taq wa' e kixch'u'jer ruma la'.
05028035	Ri QAJAWAL JEHOVÁ kukoj k'axlaj yab'il kaq'ololik chwa ich'ek, pa taq iwa' yey che ronoje ri cuerpo, wa' lik kak'axk'ob'ik yey na kiriq ta chi kunab'al re.
05028036	Ri QAJAWAL JEHOVÁ kuya luwar kixk'am b'i ri'ix yey junam ruk' ri rey ikojom re kataqan piwi', kixk'am k'ub'i ri' chupa jun nimalaj tinamit na iweta'am taj yey na xketa'maj tane riwati'-imam. Chila' k'u ri' kijeq keb'iloq'nimaj taq ri dios ke ri jujun chik tinamit, ewa' e 'anatal ruk' che' yey ruk' ab'aj.
05028037	E taq ri tinamit pa kixuk'am wub'i ri QAJAWAL JEHOVÁ, e ri winaq lik kakixi'ij kib' che ri na utz ta uwach ix k'owi ri'ix yey kixkich'amij ne k'u ri'.
05028038	Uk'iyal ija' kitik chwach riwulew yey ri imolonik ki'ano na k'i ta chik ma e taq ri sak' kakik'is ri itiko'n.
05028039	Ki'an tiko'n re uva chwa taq riwulew yey lik ne kichakuj upa ri tiko'n no'j na kitij ta iwe ri vino kel che, na kimol ta chi ne ri uva ma e ramolo e kek'isow ronoje.
05028040	Kitik che' re olivo chwach ronoje ri iwulew no'j na kisoq' tane k'ana iwe raceite chiwij, ma e ruwach wa' kepuq lo kitukel.
05028041	Kek'oji' imi'al iwalk'o'al no'j wa' na kek'oji' ta iwuk' ma kek'am b'i chi presoyil pa jujun chik tinamit naj.
05028042	E konoje taq ri che' yey rujiq'ob'alil ruwach riwulew, uk'iyal sak' kek'isow re.
05028043	E taq ri na aj ta Israel e jeqel chupa ri tinamit ri'ix e rike ri kak'oji' más uwach piwi' yey ek'u ri'ix e ri' chikok'il e kijam ri chuq'ab' pakiwi rike.
05028044	Ek'u ri na e taj Israel kakijeq kakiya pwaq chiwe pa chaq'i'm no'j k'u ri'ix na jinta k'o iwuk' re kiya pa chaq'i'm chike; rike kekanaj e nab'e chiwach ri'ix, no'j ek'u ri'ix e kixkanaj kan pa k'isb'al chike rike.
05028045	Kape na k'u ri' piwi' yey kixutaqej ronoje wa' wa itzel uwachlib'al, asu jampa xusach na iwach; ruma ri' ma e na xi'an taj janipa ri kub'i'ij ri QAJAWAL JEHOVÁ, ri DIOS iwe'ix chiwe, na xitaqej ta rutaqanik katiki' kanoq, wa' e ri xixutaq Rire che.
05028046	Wa' wa itzel uwachlib'al kape piwi' ri'ix yey pakiwi riwalk'o'al ketajin loq, yey e la' na jinta utaqexik kakanaj chiwe wa' re jun k'utub'al ri QAJAWAL JEHOVÁ xuq'at tzij piwi'.
05028047	Ku'an k'u wa', ma ruma echiri' lik ya'tal ronoje piq'ab', na xiloq'nimaj ta ruk' ki'kotemal yey ruk' ronoje ik'u'x ri QAJAWAL JEHOVÁ, ri DIOS iwe'ix.
05028048	Ruma k'u ri', e keb'inimaj ri tzel keb'ilow iwe, wa' e ri keb'utaq lo ri QAJAWAL JEHOVÁ chiwij; kitij k'u numik ri' yey tzajin chi' yey kik'ulumaj ne ri na jinta chi iq'u' yey na kiriq ta chi ne janipa ri kajawax chiwe. Ek'u ri' ri QAJAWAL JEHOVÁ, kixuya k'u pakiq'ab' jujun chik pacha' chi kixk'oji' chuxe' jun yuku re ch'ich' k'a re sachib'al na iwach.
05028049	E ri QAJAWAL JEHOVÁ kutaq lo jun nimalaj tinamit chiwij lik naj kape wi che ruwachulew, yey ruk'unib'al na eta'matal taj e jela' pacha' chi ruk'unib'al jun nimalaj tz'ikin kab'i'x águila che, e xib'ib'al uwach; wa' na kimaj tane usuk' ri kich'a'teem.
05028050	E taq k'u ri' wa winaq lik na jinta kisuk'likil, ma wa' na jinta uwach juna nimalaj winaq chikiwach yey na kejuch' tane k'ana rak'alab' chike.
05028051	Wa' kekitij ri kal ri chikop yey kakik'is b'i rujiq'ob'alil ruwachulew yey kaki'an wa' chiwe asu jampa xusach na iwach; na jinta k'ana trigo kuya kanoq, na jinta ne vino, na jinta ne aceite yey na keb'uya tane kan ri kal ri b'aka'ib' yey ri kal ri b'exex, yey ku'an wa' chiwe re kixkam che numik.
05028052	La' la nimaq tinamit kakisut rij taq ritinamit ri'ix yey keb'ok pa ch'a'oj chiwij k'a jampa xkilo ketzaq lo pulew ri tapya lik naj uwi' yey tikil chi utz, ri lik ne ikub'am ik'u'x ri'ix ruk'. Qatzij wi, kakisutij rij ronoje taq ri tinamit ri'ix re taq ri luwar ya'tal chi chiwe ruma ri QAJAWAL JEHOVÁ, ri DIOS iwe'ix.
05028053	Ek'uchiri' ix k'o chi pa pakiq'ab' kuma ri tzel keb'ilow iwe, ruma sututal iwij yey ruma ri paxib'al k'u'x ix k'owi wi; ri'ix kijeq ne keb'itij taq ri mi'al-iwalk'o'al ri eb'uya'om ri QAJAWAL JEHOVÁ, ri DIOS iwe'ix chiwe.
05028054	Ku'an k'ut e rachi tob' lik utz yey ch'u'ch'uj uk'u'x chixo'l, wa' kujeq tzel karil ri ratz-uchaq', kujeq tzel karil ri rixoqil tob' lik k'ax kuna'o, yey kujeq tzel keril e janipa chi ko ri ralk'o'al e k'o ruk'.
05028055	Kujeq ne kitijik ri kiti'jil ri ralk'o'al, ma e taq ri ti'ij na kuya ta ne ke ri e k'o pa rocho uk'olib'al. E k'u taq k'axk'ob'ik wa' kixkiya wi ri tzel keb'ilow iwe pa taq ronoje ri tinamit echiri' kakisut iwij.
05028056	Ek'u ri' rixoq tob' ne lik utz uk'u'x, yey lik uchajim rib' chirib'il rib' yey na kuya tane k'ana ranima' kuya ri raqan pulew we na jinta uxajab'; no'j wa' kujeq ne lik tzel karil ri rachijil ri lik k'ax kuna'o yey kujeq lik tzel keril ri ralit yey ri ralab'.
05028057	E wa' wi'xoq e karewaj rib' echiri' kutzir uwach, tek'uchiri' kutij ruti'jil ruch'uti'n junam ruk' rukotz'i'jal rachb'i'il. Ronoje k'u ri' wa' ku'ano echiri' xaloq' sututal rij ri tinamit yey na jinta k'o kitijo, yey ruma ronoje ri k'ax kixkiya wi ri tzel keb'ilow iwe pa taq ronoje ritinamit ri'ix.
05028058	We na kitijoj ta k'u iwib' ri' che u'anik taq ronoje ri kub'i'ij wa pixab'anik tz'ib'ital chupa wa wuuj, yey na jinta k'u xi'in ib' iwuk' chwa ri QAJAWAL JEHOVÁ, ri DIOS iwe'ix, ma rub'i' Rire lik na jinta k'owi yey lik chirajawaxik wi kak'oji' xi'in ib' chwach Rire,
05028059	ek'u ri' ri QAJAWAL JEHOVÁ e kuk'iyarisaj uwach ri k'axk'ol laj yab'il piwi' yey pakiwi ri iwalk'o'al ketajin loq, wa' e nimaq taq yab'il asu xa jumul katiki' chiwe; e taq yab'il wa' lik xib'ib'al uwach yey na jinta chi kunab'al kakunan re.
05028060	Jek'uri' la', kutaq lo piwi' ronoje ri k'axk'olil laj yab'il, ri xutaq lo pakiwi' raj Egipto, wa' e ri lik xixi'ij iwib' che. E k'u lik katiki' wa' piwi' ronoje ri k'aslemal.
05028061	Jeneri' la', kape lo piwi' ronoje taq yab'il yey k'axk'olil laj yab'il, wa' ri na kakuxtax tane chupa taq wa wuuj re ri pixab'anik, kutaq k'u lo ri QAJAWAL JEHOVÁ piwi' e ri' asu re jampa xusach na iwach.
05028062	Ek'u ri' ri'ix tinamit Israel, ri xixu'ana lik ix k'i jela' pacha' ri kik'iyal ri ch'umil che ruwakaj, kixu'ana k'u xa ix chi ajilam, e ruma ri' ma na xinimaj ta utzij ri QAJAWAL JEHOVÁ, ri DIOS iwe'ix.
05028063	Jek'uri' la' pacha' ri QAJAWAL JEHOVÁ lik kacha uk'u'x che echiri' ku'an ri utz chiwe yey kuk'iyarisaj iwach, jeneri' la' lik kacha uk'u'x che echiri' kuya lo ri k'ax piwi' yey asu kusach iwach, ma ruk' unimal chuq'ab' kixesax b'i chwach rulew ri kak'oji' piq'ab' ri'ix.
05028064	E ri QAJAWAL JEHOVÁ kixukicherisaj b'i che ronoje taq ri nimaq tinamit che ruwachulew, kujeq lo wa' che ri jeqeb'al loq yey k'a pa k'isb'al re ruwachulew. Kijeq k'u ri' kiyak kiq'iij jujun taq chik dios ke ri jujun chik tinamit, wa' 'anatal ruk' che' yey ruk' ab'aj; wa' na iweta'am ta kiwach ri'ix yey na xketa'maj tane kiwach riwati'-imam.
05028065	Yey xaloq' k'u ix k'o chupa taq wa' wa nimaq tinamit, na jinta utzil k'oleem yey na jinta uxlanem chiwe, ma e ri QAJAWAL JEHOVÁ xaqi xi'in ib' ri kukoj chiwe, ri kilitaj chiwe e ri b'iis yey ri paxib'al k'u'xaj.
05028066	Xaqi k'ax ri katewun puwi rik'aslem, chipaq'iij chichaq'ab' xaqi kixi'ij iwib' yey na jikil ta k'ana uwach rik'aslem.
05028067	E ruma ri xi'in ib' okinaq chik'u'x yey ruma taq ri kiwil ri jujun q'iij, e taq ri aniim jewa' kib'i'ij: —¡Sa' nawi ta e la' ya ku'ana b'enaq q'iij! —kixcha'. Yey echiri' b'enaq q'iij chik, kib'i'ij: —¡Sa' nawi ta e la' ya kasaqirik! —kixcha' wa'.
05028068	Yey tob' ne ri QAJAWAL JEHOVÁ ub'i'im na kixtzelej ta chi k'ana chupa ri tinamit Egipto, ek'u ri ku'an chiwe e kixukoj b'i pa taq barco yey kixutzelej pa ri tinamit Egipto. Chila' k'u ri' achijab' ixoqib' kixya' pa k'ayiij chike ri tzel keb'ilow iwe cha' kixu'an ix ajchak ix loq'otal kuma, no'j na jinta k'u kaloq'ow iwe ri'.
05029001	E taq ch'a'teem wa' uchapom wi rib' ri tzij jikib'am uwach, ri xtaq ri Moisés che ruma ri QAJAWAL JEHOVÁ cha' kuya chike ri tinamit Israel che ri luwar re Moab, yey xuya wa' puwi ri uya'om chi chike ri tinamit che ruwi juyub' re Horeb.
05029002	E k'u ri' ri Moisés xeb'usik'ij konoje ri tinamit Israel, xub'i'ij chike: E ri'ix lik ruk' riwach xiwil ronoje ri xu'an ri QAJAWAL JEHOVÁ che ri faraón chwach taq rulew re Egipto, janipa ri xu'an chike ri rachijab' e k'o kiwach e k'o ruk' yey ronoje ri xu'an che ri rulew re Egipto.
05029003	Lik ix xixilow ri nimaq taq k'amb'al kipa xu'ano, ri k'utub'al re ruchuq'ab' ri QAJAWAL JEHOVÁ chikiwach wa' wa tikawex yey ri nimaq q'alajisab'al lik xib'ib'al uwach xu'an kuk'.
05029004	No'j k'a waq'ij ora, e ri QAJAWAL JEHOVÁ k'amaja' kuya chi reta'maxik chiwe cha' kimaj usuk', yey kiwilo yey kito sa' taq ri ke'elawi wa'.
05029005	Yey ne ri'in ya e 40 junab' wa' in nab'ejinaq lo chiwach chupa taq wa luwar katz'intz'otik, yey chwi k'u lo ri' na jarinaq ta riq'uu' chiwij yey na jarinaq ta rixajab' che riwaqan.
05029006	Na itijom tane pam, na itijom tane vino yey na itijom tane ya' re kaq'ab'arisanik, cha' jela' kiweta'maj In ri QAJAWAL JEHOVÁ, ri DIOS iwe'ix, ri xinya'w taq wa' chiwe.
05029007	Echiri' xixk'un che taq wa' wa luwar re Moab, xeb'el lo pa ch'a'oj chiwij ri Sehón, ri rey re Hesbón yey ri Og ri rey re Basán, no'j wa' xqach'ij kichuq'ab'.
05029008	Xqach'ij k'u kesaxik b'i ri' chwach taq ri kulew yey e k'u ri' wa' wa ulew xqaya'o re herencia chike taq ri mutza'j e ralk'o'al kan Rubén, re ri Gad yey chike ri panik'aj pamilia e ralk'o'al kan ri Manasés.
05029009	Lik k'u ri' e chitaqej janipa wa pixab'anik k'o chupa wa tzij jikib'am uwach yey lik chitijoj iwib' che, cha' lik kixel pan ruk' che ronoje taq ri ki'ano.
05029010	E k'u ri' wo'ora iwonoje ri'ix imolom iwib' chwa ri QAJAWAL JEHOVÁ, ri DIOS iwe'ix: e taq k'u ri e ajwach chike taq ri pamilia, kuk' ri nimaq winaq yey ri e ajwach ketaqanik, kuk' konoje rachijab' e aj Israel,
05029011	kuk' rak'alab', rixoqib' yey kuk' taq ri na e taj aj Israel, wa' kujeq lo che ri ajchak 'anal si' yey kuk'isb'ej k'a che ri ajchak karerej ya'.
05029012	Ix k'o k'u ri' wara cha' kijikib'a' uwach jun tzij chwa ri QAJAWAL JEHOVÁ, ri DIOS iwe'ix, yey wa' kujikib'a' uwach ruk' ruch'a'teem rachb'ilam taq ri itzel uwachlib'al kape piwi' we na xi'an taj.
05029013	Kujikib'a' k'u uwach wo'ora e ri'ix ix utinamit yey ek'u Rire e DIOS iwe ri'ix, jela' pacha' ri ub'i'im yey ruk' ruch'a'teem xujikib'a' uwach chike riwati'-imam ri Abraham, ri Isaac yey ri Jacob.
05029014	Yey na xew ta iwuk' ri'ix kujikib'a' uwach wa tzij yey kujikib'a' uwach ruch'a'teem rachb'ilam taq itzel uwachlib'al,
05029015	ma ku'an ne kuk' ri ek'o wara yey kuk' ri k'a e jinta wara chiqaxo'lib'al wo'ora.
05029016	Ma ri'ix lik iweta'am chi utz sa' ru'anik xoj-jeqi' chwach taq rulew re Egipto yey iweta'am su'anik ojik'owinaq lo chikixo'l ri nimaq tinamit pa taq ojik'owinaq lo wi.
05029017	Lik iwilom ri k'aqib'al b'i uq'iij ri QAJAWAL JEHOVÁ kaki'ano, ruk' taq ri kityox 'anatal ruk' che' yey ruk' ab'aj, ruk' taq ri kityox re plata yey re oro kakiyak uq'iij.
05029018	Lik k'u ri' na utz taj we k'o chixo'lib'al ri'ix, juna achi o juna ixoq o junoq chiwe o chike ri pamilia karesaj rib' chirij ri QAJAWAL JEHOVÁ xa ruma kujeq kiloq'nimaxik taq ri ki-dios ke wa' wa tinamit; ma ri' ku'ana pacha' juna tiko'n k'o chixo'l yey e k'u ri ratz'iyaq wa' e lik k'a pacha' k'ayilaj aq'ees.
05029019	Echiri' k'o junoq kuta taq wa ch'a'teem re wa itzel uwachlib'al, kujeq kutak'ab'a' wa uq'iij chirib'il rib' jetaq wa' kub'i'ij: «kinel pan la' chi utz ruk' ronoje ri kan'ano, tob' e kan'ano janipa ri kwaj ri'in» kacha', yey kape k'u ronoje wa' wa k'axk'ob'ik puwi ri tikawex.
05029020	Yey ri QAJAWAL JEHOVÁ na kukuy ta umak ri ka'anaw wa', e ri ku'an che e kuk'is lo ronoje ri royowal puwi' ma e na kuk'ul ta uk'u'x ri ku'ano. Kape k'u lo ronoje ri' wa itzel uwachlib'al puwi' ri tz'ib'ital chupa wa libro yey e ri QAJAWAL JEHOVÁ kusach ne kiwach che ruwachulew konoje ri e ralk'o'al ketajin loq.
05029021	E k'u ri ka'anaw taq wa', ri QAJAWAL JEHOVÁ karesaj b'i ri' chikixo'l taq ri mutza'j e ralk'o'al kan ri tinamit Israel, cha' kuya lo ronoje ri na utz ta uwach puwi', e chirij taq ritzel uwachlib'al re wa tzij tz'ib'ital chupa wa wuuj re wa pixab'anik.
05029022	Yey e taq k'u ri kilema'j iwalk'o'al ketajin loq, wa' e riwalk'o'al keb'alax chiqawach apanoq, kuk' ri na e ta aj Israel kepe naj iwuk', konoje wa' echiri' kakil taq ri k'axk'ob'ik, ruk' taq ri k'axlaj yab'il utaqom lo puwi ritinamit.
05029023	Kakil k'u ronoje taq ruwu'lew u'anom azufre yey atz'aam uwach e ri' k'atinaq uwach. Na utz ta chi ne ka'an tiko'najik che wa' wu'lew, na jinta chi ne k'ana kuya ruwachulew, na kak'iy ta chi ne tob' xa juna aq'ees chwach, jela' xu'ano pacha' echiri' ri QAJAWAL JEHOVÁ xeb'uporoj ri tinamit Sodoma, re Gomorra, yey ri Adma ruk' ri Zeboim, e taq tinamit wa' xeb'uk'is ri QAJAWAL JEHOVÁ ruk' unimal royowal.
05029024	Ek'uchiri' konoje taq ri tinamit che ruwachulew kakitz'onoj: ¿Sa' nawi ub'e ri QAJAWAL JEHOVÁ xu'an wa' che wa tinamit? ¿Su'chak lik xpe royowal ri QAJAWAL JEHOVÁ chikij yey xu'an wa' chike ruma royowal?
05029025	E k'u k'ulub'al uwach e wa': «E ruma xkoq'otaj kan ri tzij xujikib'a' uwach ri KAJAWAL JEHOVÁ, ri DIOS ke ri kati'-kimam, e ri tzij xu'an kuk' echiri' xeresaj lo chwach taq rulew re Egipto.
05029026	Ma rike xeb'ek k'u ri' che kiloq'nimaxik jujun taq chik dios ke ri jujun chik tinamit yey xkixukub'a' kib' chikiwach, tob' k'u na keta'am ta kiwach ri' ma wa' na jinta k'o uya'om chike.
05029027	Ruma k'u ri' lik xpe royowal ri QAJAWAL JEHOVÁ chikij, yey xuya k'u lo ri' pakiwi' ronoje ritzel uwachlib'al tz'ib'ital chupa ri libro.
05029028	E k'u ri' ri KAJAWAL JEHOVÁ ki'ke xeb'eresaj lo konoje chwach taq ri kulew ruk' unimal oyowal yey xeb'utaq b'i pa jujun chik tinamit, jela' pacha' ri kik'ulumam wo'ora» kacha wa'.
05029029	E taq k'u ri na jinta k'o qeta'am puwi', wa' puq'ab' ri QAJAWAL JEHOVÁ k'owi. No'j e janipa ri q'alajisam chiqawach, wa' ya'talik re kajawax chiqe ri'oj yey chike ri qalk'o'al, cha' e lik xaqi kaqakoj utzij ronoje ri kub'i'ij wa pixab'anik.
05030001	Jetanchi wa' xub'i'ij ri Moisés chike ri tinamit: Ek'uchiri' petinaq chi piwi' ronoje taq wa' wa xinya chiwach, ma ix kixcha'wik pachike ri kiwaj, we e ri utzil chomalil o e ri itzel uwachlib'al yey we kich'ob' k'u raqan puwi wa' chupa taq ri tinamit pa kixukicherisaj wub'i ri QAJAWAL JEHOVÁ, ri DIOS iwe'ix,
05030002	yey we e k'u ri' ri'ix kuk' konoje riwalk'o'al kitzelej itzij chwach ri QAJAWAL JEHOVÁ, ri DIOS iwe'ix, yey kijeq k'u ri' kinimaj utzij ruk' ronoje iwanima' yey ruk' ronoje ik'u'x, jela' pacha' wa taqanik kanya chiwe wo'ora,
05030003	ek'u ri' ri QAJAWAL JEHOVÁ, ri DIOS iwe'ix, kuk'ut ri k'axnab'al uk'u'x chiwe yey kujeq tanchik kuya lo ri utzil chomalil piwi' yey kujeq k'u ri' kixumol tanchi chikixo'lib'al taq ri tinamit pa ix ukicherisam wub'i.
05030004	Tob' k'u ixk'amom b'i ri'ix pa taq ri luwar lik k'a naj che ruwachulew, k'a chila' keb'u'k'ama wi lo ri QAJAWAL JEHOVÁ, ri DIOS iwe'ix yey k'a chila' kixu'k'ama wi lo ri'ix.
05030005	E ri QAJAWAL JEHOVÁ, ri DIOS iwe'ix, kixuk'am tanchi lo chwa taq rulew pa xejeqi' wi riwati'-imam yey wa' ku'ana tanchi iwe ri'ix. Chiri' k'u ri' kimaj tanchi ichuq'ab' yey kek'iyar ne más riwalk'o'al ri'ix chikiwach ri kalk'o'al riwati'-imam.
05030006	Ek'u ri QAJAWAL JEHOVÁ, ri DIOS iwe'ix, kukoj ri retalil re circuncisión kab'i'x che chiwe ri'ix, no'j e k'u wa' wa jun etalil e kukoj chupa riwanima' ri'ix yey chupa ri kanima' riwalk'o'al ketajin loq, cha' jela' e k'ax kina' Rire ruk' ronoje iwanima' yey ruk' ronoje ik'u'x, yey jek'uri'la' kixk'asi' uk'iyal junab'.
05030007	Ri ku'an ri QAJAWAL JEHOVÁ, ri DIOS iwe'ix, e kuk'aq ronoje wa itzel uwachlib'al pakiwi ri tzel keb'ilow iwe, yey pakiwi ri kixternab'en ruk' oyowal.
05030008	Ek'u ri'ix e kijeq kinimaj utzij ri QAJAWAL JEHOVÁ yey kitaqej u'anik janipa rutaqanik yey ek'u wa' wa kixintaq che wo'ora.
05030009	Ek'u ri QAJAWAL JEHOVÁ, ri DIOS iwe'ix, ku'an chiwe lik kixel pan chi utz ruk' ronoje ri chak ki'ano, kek'iyar kiwach riwalk'o'al, yey taq ri kal riwawaj, ruk' taq ri molonik ki'ano lik kixel pan chi utz ruk', ma e Rire lik kacha uk'u'x che ku'an ri utz chiwe, jela' pacha' ri xu'an chike riwati'-imam.
05030010	Xew tane we e kinimaj utzij ri kub'i'ij ri QAJAWAL JEHOVÁ, ri DIOS iwe'ix chiwe, yey kitaqej u'anik janipa rutaqanik katiki' kan chupa wa wuuj re wa pixab'anik; yey kitzelej k'u itzij ri' chwach Rire ruk' ronoje iwanima' yey ruk' ronoje ik'u'x.
05030011	Ma e wa taqanik kixintaq che wo'ora, na lik ta k'ayew chiwe kitaqej, wa' xa tob' china ka'anawik.
05030012	Wa' wa taqanik na k'a chila' chikaj tane k'owi, cha' kib'i'ij k'u ri': «¿China ri kel b'i k'a chila' chikaj che uk'amik lo wa' chiqe; cha' jela' kuya chi reta'maxik chiqe yey jek'ula' ri' kaqatijoj qib' ri'oj che?»
05030013	Yey wa' wa taqanik na ch'aqaya' tane lo che ri mar k'owi cha' kib'i'ij k'u ri': «¿China ri kaq'ax ch'aqaya' che ri mar che uk'amik lo wa' chiqe, cha' jela' kuya chi reta'maxik chiqe yey jek'ula' ri' kaqatijoj qib' ri'oj che?»
05030014	Ma Rutzij ri DIOS lik xa naqaj k'owi chiwe, ma chupa riwanima' k'owi yey kel ne lo ub'ixik pichi' ri'ix cha' kikoj utzij.
05030015	Chiwila k'u ri', e waq'ij ri'in xinya chiwach wo'ora sa' ri kicha'o; ri k'aslemal o ri kamik, e kicha' ri utz o e ri na utz ta uwach.
05030016	We ek'u xinimaj utzij janipa wa kixintaq che yey kijeq k'u ri' k'ax kina' ri QAJAWAL JEHOVÁ, ri DIOS iwe'ix, kixb'in k'u ri' chupa ri b'e ix uya'om wi yey kitaqej taq rutaqanik katiki' kanoq yey rutzij q'atital chik, cha' jela' kixk'asi'ik yey lik kak'iyar iwach; yey ek'u ri QAJAWAL JEHOVÁ, ri DIOS iwe'ix, kuya lo ri utzil chomalil piwi' chwach rulew kak'oji' kan piq'ab' ri'ix.
05030017	No'j we e xiwesaj iwib' chirij ri QAJAWAL JEHOVÁ yey xipalajij rutzij yey kixe'ek che kiloq'nimaxik taq ri jujun chik dios ke ri jujun chik tinamit yey kixukub'a' k'u iwib' chikiwach,
05030018	kamb'i'ij k'u ri' chiwe wo'ora, ri' jikil uwach kixkamik; yey na naj ta k'u ri' kixjeqi' chwach rulew pa kixok wi cha' ku'ana iwe'ix, echiri' iq'axum chi ri nimaya' Jordán.
05030019	Ek'u ri' wo'ora e kenukoj ri kaj yey ruwachulew re aj ilol re ri kicha' u'anik ri'ix waq'ij, we e ri k'aslemal o e ri kamik o we e kicha' ri utzil chomalil ri QAJAWAL JEHOVÁ o e ri itzel uwachlib'al. Ek'u ri kamb'i'ij ri'in chiwe e chicha'a ri k'aslemal cha' jela' kixk'asi' ri'ix junam kuk' riwalk'o'al ketajin lo chiwij.
05030020	E k'u ri'ix e k'ax china'a ri QAJAWAL JEHOVÁ, ri DIOS iwe'ix, e chi'ana' janipa ri kub'i'ij chiwe, e chitaqej Rire ma ruk' kape wi ri k'aslemal ri'ix, yey e Rire ri kanajtirisan uwach iq'iij, cha' jela' kixjeqi' chwach rulew, ri xujikib'a' uwach kuya na chike riwati'-imam, ri Abraham, ri Isaac yey ri Jacob.
05031001	Ek'uchiri' ri Moisés xub'i'ij ronoje wa' wa ch'a'teem chike konoje ri tinamit Israel, jetanchi wa' xub'i'ij chike:
05031002	«E ri'in k'o chi ciento veinte junab' chwe, na jinta chi nuchuq'ab' re kinel b'i yey kank'am iwach yey e ne ri QAJAWAL JEHOVÁ ub'i'im chi chwe, e ri'in na kanq'axuj ta ri nimaya' Jordán.
05031003	No'j e ri QAJAWAL JEHOVÁ, ri DIOS iwe'ix, e Rire ri kuk'am iwach ri'ix yey e Rire ri kasachaw kiwach taq wa winaq chiwach ri'ix, cha' ku'ana iwe'ix taq wa tinamit ki'ke. Ek'u ri Josué e ri kak'amaw iwach, jela' pacha' ri ub'i'im ri QAJAWAL JEHOVÁ.
05031004	Ri ku'an ri QAJAWAL JEHOVÁ kuk' wa tikawex e jela' pacha' ri xu'an kuk' ri Sehón yey ri Og, ri reyes ke ri amorreo, ruk' ri xu'an ruk' ri kulew ma wa' asu xusach kiwach.
05031005	Ek'uchiri' ri QAJAWAL JEHOVÁ keb'uya wa' wa nimaq tinamit piq'ab', e ri'ix e ki'an chike janipa ri ix nutaqom che ki'an kuk' rike.
05031006	¡Lik chixk'ola jusuk' yey chichuq'ub'ej iwib'! Mixi'ij iwib' yey mik'ut ne iturunal chikiwach wa' wa tikawex, ma e ri QAJAWAL JEHOVÁ, ri DIOS iwe'ix, e ri ke'ek iwuk', Rire na kixuya ta kanoq yey na karoq'otaj ta k'ana ito'ik» xcha'.
05031007	Tek'uchiri' ri Moisés xusik'ij ri Josué yey xub'i'ij che chikiwach konoje ri tinamit Israel: «¡Lik chatk'ola jusuk' yey chachuq'ub'ej awib'! Ma e ri'at katok b'i kuk' wa tinamit chwach rulew ri xujikib'a' uwach ri QAJAWAL JEHOVÁ kuya na chike riwati'-imam, yey at k'u ri katq'atisan wa' pakiq'ab' cha' ku'ana ki'ke.
05031008	E ri QAJAWAL JEHOVÁ ri kanab'ej b'i chawach, e Rire ri kak'oji' awuk', na katuya ta kanoq yey na karoq'otaj ta k'ana che ato'ik. Maxi'ij awib' yey mak'ut ne aturunal» xcha'.
05031009	Ek'u ri' ri Moisés xutz'ib'aj wa' wa pixab'anik yey xuya pakiq'ab' raj q'atisan qasa'n, ri eb'uk'ajol ri Leví, ri ekojotalik re kakitelej ri Kaxa re ri Tzij re ri QAJAWAL JEHOVÁ, yey xuya pakiq'ab' ri nimaq winaq re ri tinamit Israel.
05031010	Yey ek'u ri Moisés xuya wa jun taqanik chike: «Pa taq wuqub' junab', echiri' kopon ri junab' re ri kuyb'al mak che taq ri k'as, wa' e chuxo'lib'al ri Nimaq'iij re taq ri Rancho ka'ani' ruk' uq'ab' che',
05031011	echiri' konoje ri tinamit kakimol kib' chwa ri QAJAWAL JEHOVÁ, ri DIOS iwe'ix, chupa ri luwar ri kucha' ri QAJAWAL JEHOVÁ, kiwajilaj k'u ri' wa' wa pixab'anik chikiwach konoje ri tinamit Israel.
05031012	Kamol k'u kichi' konoje ri tinamit, achijab', ixoqib', yey ak'alab' yey kuk' ri na e taj Israel e k'o chupa taq ritinamit ri'ix, cha' konoje wa' kakito yey kakimajo kak'oji' xi'in ib' pa kanima' chwa ri QAJAWAL JEHOVÁ, ri DIOS iwe'ix, yey jek'ula' ri' kakijeq kakitijoj kib' che taq ri kub'i'ij wa' wa pixab'anik.
05031013	Cha' jek'ula' ri kalk'o'al ri tinamit, ri na jinta keta'am puwi ri suk'ulik tzij, wa' kakito yey ronoje q'iij k'u ri' che ri kik'aslem kakimajo kak'oji' xi'in ib' pa kanima' chwa ri QAJAWAL JEHOVÁ, ri DIOS iwe'ix, wa' echiri' ix jeqel chi chwach taq rulew, ri ku'ana na iwe'ix echiri' iq'axum chi ri nimaya' Jordán» xcha'.
05031014	Tek'uchiri' ri QAJAWAL JEHOVÁ jewa' xub'i'ij che ri Moisés: «Chatanape', lik xa naqaj chi k'owi lo ruq'ijol rakamik; chasik'ij ri Josué yey jix k'u chupa ri Tabernáculo re Molob'al ib' cha' jela' kanya chiwach sa' taq ri chirajawaxik ki'ano» xcha'. Xeb'ek k'u ri' ri Moisés yey ri Josué chupa ri Tabernáculo.
05031015	Chiri' k'u xuk'utub'ej wi rib' ri QAJAWAL JEHOVÁ chikiwach chupa jub'oraj sutz', yey wa' wa sutz' xk'oji' puwi ri okib'al che ri Tabernáculo.
05031016	Ek'u ri QAJAWAL JEHOVÁ jewa' xub'i'ij che ri Moisés: «Na naj ta chik k'owi lo rakamik ri'at yey ek'u wa tinamit kakijeq kaketz'ab'ej uwa nuq'ij, ma kakijeq kekiternab'ej taq ri dios ke taq ri winaq pa kixe'jeqela wi chikixo'l. Kakik'aq k'u b'i nuq'iij ri' yey na kaki'an ta chik janipa ri tzij xinjikib'a' uwach kuk'.
05031017	No'j chupa taq la' la q'iij e Ri'in kank'ut ri woyowal chikij, ma kenuwoq'otaj kanoq yey kanwewaj wib' chikiwach rike; kape k'u uk'iyal k'ax ri' pakiwi' yey uk'iyal paxib'al k'u'x keb'ik'ow wi. Chupa k'u ri' la' la q'iij kakib'i'ij: “¿Na e ta nawi ruma na jinta chi ri DIOS quk' petinaq wa k'ax paqawi'?” kecha'.
05031018	Yey ek'uchiri' kopon ri' wa', Ri'in lik naj chik in k'owi chike, ek'u ruma ri' ri na utz ta uwach kaki'ano, ruk' taq ri kakiloq'nimaj kiq'iij taq ri dios ke ri jujun chik tinamit.
05031019	Ek'u ri' wo'ora, e ri'at junam ruk' ri Josué, chitz'ib'aj wa jun b'iix yey chik'utu chike ri tinamit Israel, cha' jela' kakib'ixoj yey ek'u wa' kajawax re kukuxtaj chike.
05031020	Ma echiri' kenukoj b'i chwach rulew ri ximb'i'tisij chike ri kati'-kimam, ri kab'i'x che: ulew leche yey uwa'al kab' uwach ma lik k'o katijik; chila' k'u ri' lik kakinojisaj ri kipa che taq ri kakitijo yey keti'o'jirik, tek'uchiri' keb'ek yey kekiternab'ej taq ri dios ke ri jujun chik tinamit yey kekiloq'nimaj, jela' k'u ri' e kakik'aq b'i uq'iij yey kakiyojij uwach ri tzij nujikib'am uwach kuk'.
05031021	Yey ek'uchiri' kape ruk'iyal k'axk'ob'ik pakiwi' yey ri paxib'al kik'u'x, ek'u ri' wa jun b'iix e kakuxtan re, ma e taq ri e kalk'o'al kanoq kakikuxtaj yey kakib'ixoj; ma k'amaja' ne kenukoj b'i chwach rulew nub'i'tisim chike, Ri'in weta'am chik sa' ri kich'ob'om chik kaki'ano» xcha'.
05031022	Chupa k'u ri' la jun q'iij e ri Moisés xutz'ib'aj wa jun b'iix yey xuk'ut chike ri tinamit Israel.
05031023	Tek'uchiri' ri QAJAWAL JEHOVÁ, xuya wa jun taqanik che ri Josué, ruk'ajol ri Nun: «¡Lik chatk'ola jusuk' yey chachuq'ub'ej awib'! Ma at ri katkojow b'i ke wa tinamit Israel chwach taq rulew, ri xinjikib'a' uwach kanya na chike, yey e Ri'in kink'oji' awuk'» xcha'.
05031024	Echiri' ri Moisés xuk'is utz'ib'axik taq wa' wa pixab'anik chupa ri wuuj,
05031025	jek'uwa' xub'i'ij k'u ri' chike ri levita, ri ekojotalik re kakitelej ri Kaxa re ri Tzij re ri QAJAWAL JEHOVÁ:
05031026	«Kanya wa jun wuuj re wa pixab'anik piq'ab', chiya'a putzal ri Kaxa re ri Tzij re ri QAJAWAL JEHOVÁ, ri DIOS iwe'ix, k'ol na chiri' ma wa' e kaq'alajisan chiwij ri'ix.
05031027	Ma Ri'in weta'am e ri'ix lik ix titz'itaq yey lik ko ik'u'x, ma e la' k'a in k'as ne ri'in wo'ora chiwach, kipalajij rutzij ri QAJAWAL JEHOVÁ; ¿mak'uwa ri' ri ki'ano echiri' in chi kaminaq ri'in?
05031028	Cheb'ik'ama lo wara wuk' ri'in konoje ri nimaq winaq ke ri mutza'j e ralk'o'al kan taq ri tinamit yey ri e ajwach ketaqanik; cha' kanq'atisaj wa' wa k'utunik chikiwach yey kenuch'ab'ej k'u ruwakaj yey ruwachulew wuk', cha' e rike ri keq'alajisan chikij konoje wa'.
05031029	Ma lik weta'am chi utz, echiri' ri'in in chi kaminaq, e ri'ix kisachisaj iwib' chupa ri na utz taj yey kiwesaj k'u iwib' ri' chupa ri b'e nuk'utum kan chiwe, yey chiqawach k'u pan ri' kawuluwub' lo pajtajib'al piwi', e ruma xi'an ri lik na utz ta uwach ruk' ri ki'an ri'ix e kipetisaj royowal ri QAJAWAL JEHOVÁ» xcha'.
05031030	Ek'u ri' ri Moisés xujeq kub'ixoj wa b'iix chikixikin konoje ri tinamit Israel kimolom kib', xujeq b'i rajilaxik pa jeqeb'al re, k'a pa k'isb'al re ri ch'a'teem re wa b'ixob'al, jewa' xub'i'ij.
05032001	«Chita pe k'u ri'ix taq ri uwakaj, ma kwaj kinch'a'tik, Yey ri'at at uwu'lew lik chaxikinaj wa nuch'a'teem.
05032002	Ma jela' pacha' rutzaqib'al ri jab' puwi rulew, jela' u'anikil kwaj katzaq piwi' ri'ix wa nuk'utunik, e taq ruqajik ri nuch'a'teem pacha' uxaq k'aj kak'ajawik, e pacha' chi mutzmul kamatzaw chwi taq ri raxk'im, jela' rutzaqik piwi' ri'ix ri nuch'a'teem, jela' ku'ano pacha' chi uqajib'al jab' echiri' kape chwi taq ri raxilaj aq'ees.
05032003	Ri'in lik kanyak uq'iij rub'i' ri QAJAWAL JEHOVÁ; ¡Jela' ri'ix e chiyaka uq'iij ruchuq'ab' ri DIOS qe ri'oj!
05032004	Rire e pacha' jun Nimalaj Ab'aj lik tikil chi utz pa kanwewaj wi wib' yey ruchak ku'an quk' lik e taq u'anikil ku'an che. E taq ri b'e kojuk'am wub'i ri DIOS lik jusuk'. Rire aj ya'l q'ijsaq yey na jinta mak kilitaj che, Rire lik jusuk' yey e ku'ano janipa ri lik jusuk'.
05032005	Jela' k'u ri', ri lik na utz ta uwach na e ta x'anaw ri QAJAWAL JEHOVÁ, ma e ri ralk'o'al ri xeb'anaw re ri lik na utz ta k'ana uwach chirij Rire; rike e jutiq winaq lik na jinta kisuk'likil yey lik itzel kiwachlib'al.
05032006	Ri'ix tinamit na jinta k'ana uk'u'xib'al ina'oj yey na jinta k'ana kimaj usuk' ¿Jela' kami ri' kitzelej uwach che ri QAJAWAL JEHOVÁ? Rire e Iqaw yey e 'anayom iwe, e Rire xix'anawik yey xuya rik'aslemal.
05032007	E lik k'una chik'u'x janipa ri u'anom lo ojertan ri QAJAWAL JEHOVÁ, chich'ob'o pe pakiwi taq ri kilema'j tikawex eb'ik'owinaq; chitz'onoj pe chike riqaw yey rike kakib'i'ij chiwe, chitz'onoj pe chike ri nimaq winaq yey rike kakiq'alajisaj chiwe.
05032008	Echiri' ri DIOS, ri Jun lik k'o Uwach Uq'ij xujach taq ri kulew ri nimaq tinamit, echiri' xujach kipa uk'iyal mutza'j taq tikawex, e xpajaw ruchib'al taq ri tinamit; yey jela' xu'an che e chirij ri kajlib'al rutinamit Israel.
05032009	No'j ri herencia re ri QAJAWAL JEHOVÁ e rutinamit, wa' e ri tinamit re ri Jacob ri lik k'ax keb'una'o.
05032010	E wa' wa tinamit xeb'uriq pa ri luwar katz'intz'otik, pa ri chaqi'j ulew lik u'anom k'ax ruma ri tew kajumka'nik; xeb'uch'uq k'u ruk' ruq'ab', xeb'uch'uqej yey xeb'uchajij pacha' chi rike e rutyoxil rupuwach.
05032011	E xu'an pacha' juna nimalaj tz'ikin kab'i'x águila che karuplaj puwi rusok, cha' e kuk'ut chike ruch'uti'q kexik'ik'ik, jek'ula', xulik'ik'ej ruxik', xeb'uk'amo yey e la' chwi taq ruxik' xeb'uk'am b'i chi utz.
05032012	Xew ri QAJAWAL JEHOVÁ xuk'am kiwach rutinamit, yey na jinta juna chik dios xto'w ke rike.
05032013	Xeb'uk'am b'i rutinamit puwi taq uwi juyub', xeb'utzuq k'u ruk' rujiq'ob'alil re ri juyub'-taq'aj; xuya uwa'al kab' chike xel lo chupa taq runimal ab'aj, yey che taq ri che' k'o pa taq kowilaj ab'aj, xresaj lo raceite re oliva xajawax chike.
05032014	Xu'an chike cha' e che ri kichikop yey ri kib'exex xkesaj ri leche yey ri mantekilo xkitij rike, xewa' ruk' ruti'jil ri q'apoj kib'exex. Xuya chike ri chomilaj b'exex ma' yey taq ri kaprux re Basán, Ruk' ri chomilaj trigo xewa'ik yey e xkitij ri chomilaj vino, esam che ri utzilaj uwach uva.
05032015	No'j ek'u ri tinamit Israel lik xewa' chi utz, yey xkijeq k'ut e kaki'an ri kititz'itikil rike, ruma ri lik xewa' chi utz, e lik xeb'u'an e pomopaq yey xkik'aq kan ri DIOS ri x'anaw ke, Xkik'aq kan uq'iij ri pacha' jun Nimalaj Ab'aj e ukowil ri kikolob'etajik.
05032016	Jek'ula' e xkipetisaj royowal ri DIOS kuma taq ri ki-dios ri jujun chik tinamit xekiloq'nimaj, xkich'i' ri DIOS ruk' oyowal ma xab'ib'al uwach ri kaki'ano;
05032017	E xkiya kiqasa'n chikiwach taq ri itzel uxlab'ixel, yey rike na e ta DIOS, wa' rike e taq dios na eta'matal tane kiwach yey k'ak' e k'uninaq wa' e taq dios na xekikuxtaj tane k'ana ri kati'-kimam.
05032018	Ix tinamit Israel, e ximesk'utaj ri Jun e pacha' jun Nimalaj Ab'aj, ri Jun ri x'anaw iwe'ix; ximesk'utaj ri DIOS, ri Jun e kaya'w ik'aslemal ri'ix.
05032019	Ek'u ri DIOS xril ronoje wa' yey xixroq'otaj kanoq, e kuma rumi'al ralk'o'al xepetisan royowal.
05032020	Jewa' xub'i'ij k'u ri': “Kenuwoq'otaj kanoq, yey kanwil na k'u ri' sa' ke'kik'isb'ej wi, ma xeb'u'ana julemaj chi tikawex lik e titz'itaq, xeb'u'ana e kal tikawex na jusuk' ta uwach ri kik'aslemal.
05032021	E rike xki'an chwe cha' kinachixoman chikij, ruma e kitaqem taq ri dios na e ta DIOS, lik kiya'om woyowal kuma taq ri kityox na jinta kiwach e kitaqem; ¡ek'u ri' ri'in kan'an chike cha' keb'achixoman lo chirij jun tinamit, na e ta kuk'il ri kitinamit, kan'an chike cha' kape koyowal chirij jun tinamit na jinta k'ana uk'u'xib'al na'oj ruk'!
05032022	Ek'u ri woyowal chikij xu'an pacha' q'aaq' kaqa'wik, ruchuq'ab' ri q'aaq' ku'maja ne pan ri kiluwar ri ekaminaq; kuporoj ruwa taq ulew ruk' ronoje ujiq'ob'alil uwach, kuporoj k'a pa ratz'iyaq taq lo ri nimaq juyub'.
05032023	Kanya k'u lo uk'iyal k'axk'olil pakiwi' kenuqasaj ruk' taq ri nu-flecha;
05032024	kujeq kekam che numik yey che q'aaq' kaqopow chikij; jun k'axk'ol-laj yab'il kasachaw kiwach, kenutaq ne lo rawaj chikij e b'iq'onel yey kumatz kekamisan ruk' ri kikiis.
05032025	Chupa taq ri b'e kekamisax ri kalk'o'al ruk' espada, yey chupa taq ri kocho e kok chikik'u'x ri xi'in ib'. Ri kamik kachupuw pakiwi alab'o yey alito, kekam ri nimaq winaq yey ch'uti'q ketz'umanik.
05032026	Ri'in nub'i'im chik kenukicherisaj b'i, yey kan'an chike cha' na jinta chi kakuxtan ke chikixo'l ri tikawex,
05032027	no'j e na xwaj taj kanta ri ch'amib'al ke ka'anik, kuma ri tzel keb'ilow ri tinamit Israel; e na xwaj taj kakitak'ab'a' kiq'iij ri tzel keb'ilow ke yey kakib'i'ij k'ut: Na e ta ri QAJAWAL JEHOVÁ x'anaw chike, ma oj xoj'anaw ruk' ri qachuq'ab'” kecha'.
05032028	No'j ri tinamit Israel e na jinta kina'oj; na kakich'ob' ta chik we utz o na utz ta ri kaki'ano.
05032029	We ta e la' lik k'o kina'oj, kaketa'maj ri' sa' ri kakik'isb'ej wi rike.
05032030	¿Kakowin neb'a xa jun chi achi keb'uternab'ej b'i e jun 1,000 chi achijab'? ¿Kekowin b'ane xa e keb' chi achijab' kekoqotaj b'i e 10,000 chi achijab'? E ruma ri' ma e ri Jun pacha' Nimalaj Ab'aj, ri Jun ch'uquyum ke, asu xeb'uya pakiq'ab' ri tzel keb'ilow ke.
05032031	Ma e rab'aj ke rike, na jela' taj pacha' ri Nimalaj Ab'aj oj uch'uqem ri'oj, yey taq ne ri tzel keb'ilow qe kakijikib'a' uwach wa'.
05032032	Ma rike e jela' pacha' ri tiko'najik re uva na choom ta uwach, che wa' e tuxinaq wi lo rike; rike e kalk'o'al kan raj Sodoma yey raj Gomorra, rikik'aslemal e jela' u'anom pacha' ruwach ri uva kelik lik k'a yey kakamisan rukis kel che.
05032033	Ri vino ku'ana chike pacha' ukiis kumatz, wa' e ukiis kumatz kakamisanik.
05032034	Ek'u ri QAJAWAL JEHOVÁ jewa' kub'i'ij: “E Ri'in nuk'olom ronoje taq wa', lik numolom uchi' chi utz chupa ruk'olib'al taq ri b'itaq we kajawax chwe.
05032035	Ma e kanchapab'ej wa', re kanq'at tzij pakiwi ri keb'anaw re ri na utz taj; Wa' e kan'an chupa ruq'ijol echiri' kenuya pa k'ax. Ya xanaqaj chi k'owi lo ri sachib'al kiwach, ¡ru'orayil wa' ya kak'un loq!”
05032036	E k'u ri QAJAWAL JEHOVÁ, kuq'at tzij chi jusuk' pakiwi rutinamit, yey ruma ri k'axna'b'al uk'u'x chike ri e rajchak, na ku'an ta chi janipa ri uch'ob'om ku'ano, wa' e ruma keril rutinamit na jinta chi kichuq'ab', yey na jinta chi ne juna taqanel o ajwach kato'w ke.
05032037	Jek'uwa' kub'i'ij ri QAJAWAL JEHOVÁ chike: “¿Pa e k'owi taq ri dios, ri kub'ul ik'u'x kuk' re kixkich'uqej?
05032038	¿Pa taq e k'owi wo'ora taq ri-dios, ri ketijow re rumanteki'il taq ri qasa'n kiporoj yey ri ketijow re ri vino re iqasa'n kiya chikiwach?” ¡Cheyakataj rike wo'ora che ito'ik! ¡Jix, ji'to'b'ej iwib' kuk' rike!
05032039	¡Lik k'u chiwila wo'ora chi utz, ma xew Ri'in In DIOS! ¡Na e jinta chi taq dios más k'o kiwach chinuwach Ri'in! In kinya'w re ri k'aslemal yey In ri kinesaw re, In kinya'w re ri k'ax yey In kinkunaw re. ¡Ruma ri nuchuq'ab' na jinta junoq kuch'ijo karesaj rib' pa nuq'ab'!
05032040	Ek'u ri' Ri'in kanyak ri nuq'ab' chikaj yey kamb'i'ij: “¡Ri'in In k'aslik, lik kanjikib'a' uwach ri nuch'a'teem chupa ri nub'i'!
05032041	Ma ek'uchiri' kan'an re' ri nu-espada kawolq'inik yey kanjeq k'ut kanq'at tzij pa qatzij wi, e kan'an rajil uk'axel chike ri tzel keb'ilow we.
05032042	E taq ri nu-flecha kenuchuq'ub'a' pa kik', yey ri nu-espada keb'uk'is konoje wa'; ek'u kikik'el ri' ri ekamisam yey ri eyutum b'i, yey kijolom taq ri e ajwach tzel kojkilo” xcha'.
05032043	¡Chixki'kota ruk' rutinamit ri DIOS, iwonoje ri ix nimaq tinamit na ix ta aj Israel, ma ri DIOS e rire ri Taqanel! ¡Konoje ri e rajchak Rire, che'xukula chwach! Ma ri tzel keb'ilow re Rire keb'ek che utojik janipa ri xki'ano; e ri tzel xeb'ilow re ku'an kuk' janipa ri taqal chike, no'j ruk' ri qasa'n re ri kuyb'al mak kujosq'ij ri mak chwach taq rulew ke rutinamit» xcha'.
05032044	Ek'u ri' ri Moisés, junam ruk' ri Josué ruk'ajol ri Nun xk'oji' chikiwa konoje ri tinamit Israel yey xrajilaj k'u ri ch'a'teem re wa' wa b'iix pa jeqeb'al re yey k'a pa k'isb'al re.
05032045	Ek'uchiri' ri Moisés xuk'is rajilaxik wa' wa ch'a'teem chikiwa konoje ri tinamit Israel,
05032046	jewa' xub'i'ij wa' chike: «Lik k'ola chik'u'x chujujunal pixab'anik xinya chiwach wo'ora, chiq'atisaj wa' pacha' juna taqanik chike riwalk'o'al ri'ix cha' rike lik kakitijoj kib' che u'anik ronoje wa'.
05032047	Mi'an k'u ri' che pacha' na iil ta uwach, ¡ma wa' e ch'a'teem kuya ik'aslemal! We kinimaj utzij janipa ri k'o chupa ri suk'ulik tzij, ri' lik naj kixk'asi' chwach taq rulew ri kak'oji' piq'ab' ri'ix echiri' kiq'axuj ri nimaya' Jordán» xcha ri Moisés chike.
05032048	Chupa la' la jun q'iij e ri QAJAWAL JEHOVÁ jewa' xub'i'ij che ri Moisés:
05032049	«Chatel b'i che ruwi taq juyub' re Abarim yey chwi k'u ruwi juyub' Nebo ri k'o pa taq rulew re Moab, wa' chwach pan ri tinamit Jericó k'owi; yey chawila k'u pan chiri' ruwach taq rulew re Canaán, wa' e ri kanya'o re herencia chike ri tinamit Israel.
05032050	Chwi k'u wa' wa juyub' pa katel wub'i, chiri' katkam kan wi. Jek'ula' kate'ek pa ek'owi rawati'-amam, e jela' pacha' ri xu'an rawatz Aarón, ma rire xkam che ruwi juyub' Hor yey jela' xe'ek pa ek'owi ri e rati'-umam.
05032051	Ma ikab'ichal ri'ix xi'an ri na usuk' taj chwe chikiwach ri tinamit Israel, wa' echiri' ix k'o chuchi' ri ya' re Meriba chiri' Cades, pa taq ri luwar katz'intz'otik re Zin, ruk' ri xi'ano na xiyak ta nuq'iij chikiwach ri tinamit.
05032052	Ruma k'u wa' xa naj chik kawil wi pan rulew ri kanya chike ri tinamit Israel, no'j na utz taj katok b'i ri'at chwach» xcha'.
05033001	Echiri' xa naqaj chi k'owi lo rukamik ri Moisés, wa' e ri rajchak ri DIOS, rire xuya ri utzil chomalil pakiwi raj Israel.
05033002	Jewa' xub'i'ij: «Ri QAJAWAL JEHOVÁ xk'un che ruwi juyub' Sinaí yey xuk'ut rib' chiqawach che ruwi juyub' Seir; xwolq'in k'u ri' Rire che ruwi juyub' Parán yey ruk' Rire ek'o 10,000 chi rajchak, yey puwikiq'ab' xel lo urepeb'al q'aaq'.
05033003	E Rire pa qatzij wi k'ax kuna' rutinamit, puq'ab' ek'owi ri kiya'om kib' puq'ab'. E wa' ri kiya'om kib' xe'raqan uq'ab' ri QAJAWAL JEHOVÁ yey kinimam e kaki'an ri kub'i'ij taq ruch'a'teem.
05033004	Ek'u ri' ri'in Moisés, xinya wa pixab'anik re ri DIOS chiwe, e herencia wa' xuya kan chiwe ri'ix ix tinamit Israel.
05033005	E ri petinaq loq ri rey re Jesurún e ri QAJAWAL JEHOVÁ, wa' e echiri' xkimol kib' taq ri e ajwach re ri tinamit, kuk' taq ri mutza'j e ralk'o'al kan Israel» xcha'.
05033006	Ek'u ri Moisés, pakiwi ri mutza'j e ralk'o'al kan Rubén jewa' xub'i'ij: «E ri mutza'j e ralk'o'al kan ri Rubén lik chek'asi'oq yey na kasach ta k'ana kiwach, tob' rike na lik ta e k'i» xcha'.
05033007	Yey pakiwi ri mutza'j e ralk'o'al kan Judá jewa' xub'i'ij: «¡Lal WAJAWAL JEHOVÁ, lik ta la ri kowilaj kisik' raj Judá, echiri' rike keb'el b'i pa ch'a'oj; yey chek'ama tanchi lo la ruk' utzil k'oleem kuk' taq ri kipamilia, tob'ej la kiwi' ruk' ri chuq'ab' la, cheto'o la chikiwach ri tzel keb'ilow ke» xcha'.
05033008	Yey pakiwi ri mutza'j e ralk'o'al kan Leví jewa' xub'i'ij: «Lal WAJAWAL JEHOVÁ, e Rilal xya la ri Urim yey ri Tumim puq'ab' ri ajwach lik jusuk' ke raj q'atisan qasa'n. E wa' rike ri xk'am la kipa chila' Masah, e wa' ri lik xtij la kiq'iij chuchi' ri ya' re Meriba.
05033009	Raj levita xkikoj utzij ri ch'a'teem la, yey e xkitob'ej uwi' ri tzij jikib'am la uwach kuk'; ma e xkik'ut ri lik tikil uwach kaki'an rike chiwach la, chwach ri kajawaxik kaki'an kuk' ri kichu-kiqaw; ma na xekitaqej ta ri katz-kichaq' yey na xekitaqej tane ri kalk'o'al rike.
05033010	Raj levita kakik'ut chike ri Jacob ri taqanik la, yey ri pixab'anik la kakik'ut chike ri tinamit Israel, yey chiwach la kakiporoj ri incienso puwi raltar, yey junam ruk' ri qasa'n re awaj kaporox chiwach la.
05033011	Lal WAJAWAL JEHOVÁ, ya'a lo la pakiwi raj levita, ri utzil chomalil puwi taq ri kakiriq u'anikil che ri chak kaki'an chiwach la. Asu wulij la ri kichuq'ab' ri tzel keb'ilow ke, cha' na keyakataj ta chi ri k'o koyowal chikij rike» xcha'.
05033012	Ek'u ri' ri Moisés, pakiwi ri mutza'j e ralk'o'al kan Benjamín jewa' xub'i'ij: «Ri tinamit Benjamín lik k'ax kena' ruma ri QAJAWAL JEHOVÁ, yey ruk' Rire ri kik'aslem rike lik jikil chi utz. Ri QAJAWAL JEHOVÁ na karoq'otaj ta kich'uqexik, k'o kik'aslemal ma ri QAJAWAL JEHOVÁ k'o chikixo'lib'al rike» xcha'.
05033013	Yey pakiwi ri mutza'j e ralk'o'al kan José jewa' xub'i'ij: «Chuya'a lo ri utzil chomalil ri QAJAWAL JEHOVÁ puwi taq ri kulew ri mutza'j e ralk'o'al kan José, chu'ana wa' ruk' ri chomilaj uxaq k'aj kape chikaj, yey ruk' taq ri ya' kel lo chuxe' taq rulew.
05033014	E ri QAJAWAL JEHOVÁ chuya'a che rire, chomilaj taq molonik kari'job' ruma ri q'iij yey taq uk'iyal molonik re ri jujun iik';
05033015	e ri ojer taq uwi juyub' chikiya'a uchomal taq ujiq'ob'alil rutiko'n yey e taq ruwa juyub' na jinta uk'isik uwach, chikiya'a uk'iyal molonik che.
05033016	Chuk'ulu ri José ri chomilaj taq sipanik re ronoje ri kuya taq ruwu'lew, chuk'ulu k'u ri to'b'al re ri Jun, ri xuk'ut rib' chupa ri jumokaj xulukej. E taq k'u ri' wa utzil chomalil, peta na puwi ri José, yey jela' kayak uq'iij ri jun lik k'o uwach, ri xcha' chikixo'l ri ratzixelab'.
05033017	Ri José e pacha' chi juna toro nab'e alaxel, wa' lik k'o uwach chwach ri rajaw; lik k'o uchuq'ab' ri ruk'a' e pacha' chi re b'oyex aj upa taq che', ma ruk' wa' wa ruk'a' keroqotaj b'i ri nimaq tinamit, k'a che ne ri k'isb'al re ruwachulew. E taq k'u utzil chomalil ri' wa' kakik'ul konoje ruk'iyal tikawex re ri mutza'j e ralk'o'al kan Efraín yey konoje ruk'iyal tikawex re ri mutza'j e ralk'o'al kan Manasés» xcha'.
05033018	Yey pakiwi ri mutza'j e ralk'o'al kan Zabulón yey re Isacar, jewa' xub'i'ij: «E ri mutza'j e ralk'o'al kan Zabulón lik cheki'kotoq echiri' keb'el taq b'i, yey cheki'kota ri mutza'j e ralk'o'al kan Isacar chupa ri kocho xa kakirik.
05033019	Rike kakimol kichi' taq ri tinamit che ruwi juyub', yey chiri' kakiporoj ri qasa'n lik tz'aqat uwach, ma k'o ne kakesaj che taq ri b'eyomalil kariqitaj chupa ri mar, yey kakesaj ke ruk'u'x b'eyomalil ewatal pa ri sanyeb'» xcha'.
05033020	Yey pakiwi ri mutza'j e ralk'o'al kan Gad jewa' xub'i'ij: «¡Nim uq'iij ralaxik ri kuyuq uwach ri rulew ri Gad! Ri Gad jela' ku'ano pacha' chi juna koj echiri' pulik, ma roye'em chik kujewij ruteleb' yey kuch'upij rujolom junoq.
05033021	Ri Gad xekanaj ruk' ri chomilaj ulew, ma ri xya' chike rike e ri pacha' taqal che kakik'ul ri k'o kiwach. Echiri' xkimol kib' rajwach ri tinamit, xki'ano janipa ri karaj ri QAJAWAL JEHOVÁ ka'anik, yey xkinimaj ri tzij q'atital chik uya'om Rire chike ri tinamit Israel» xcha'.
05033022	Yey pakiwi ri mutza'j e ralk'o'al kan Dan jewa' xub'i'ij: «Ri Dan e pacha' chi juna q'apoj koj, rire kach'okolaj lo che taq ruwi juyub' re Basán» xcha'.
05033023	Yey pakiwi ri mutza'j e ralk'o'al kan Neftalí jewa' xub'i'ij: «Unimal rutzil uk'u'x ri QAJAWAL JEHOVÁ k'o pakiwi ri Neftalí, uk'iyal utzil chomalil kik'ulum che ri QAJAWAL JEHOVÁ, yey rike e rajaw ri luwar kayenen chuchi' ri mar re Galilea, ri kumaj b'i pa tzaqib'al q'iij yey ke'ela k'a pa sur» xcha'.
05033024	Ek'u ri Moisés, pakiwi ri mutza'j e ralk'o'al kan Aser jewa' xub'i'ij: Nim uq'iij ralaxik ri Aser chikixo'l ruk'ajol ri Jacob, e chu'ana rire ri más k'ax kana' kuma taq ri ratzixelab'; yey chuch'aja ri raqan rire ruk' aceite re oliva.
05033025	E taq ri pwerta re rawocho 'anatal ruk' ch'ich' yey ruk' bronce, e kakowin taq wa' pacha' ruq'ijol rik'aslem ri'ix.
05033026	«Na jinta k'o kajunimax wi ri DIOS ke raj Israel, ri kab'in chikaj puwi taq ri sutz' ruk' runimal uchuq'ab', yey ri ku'an wi e ruma ri kape che ito'ik ri'ix.
05033027	Ri DIOS, ri Jun na jinta utaqexik ruq'iij, ruk' Rire kitob'ej wi iwib' ma ruchuq'ab' na kak'is ta k'enoq, Rire keresaj ri tzel keb'ilow iwe chupa rib'e, tek'uchiri' xub'i'ij chiwe: “¡Asu chisacha kiwach!”
05033028	Ek'u ri' ri tinamit Israel lik nim uk'u'x kajeqe'ik, ri eralk'o'al kan ri Jacob kejeqi' chi utzil chomal. Chwach taq ri kulew unimal tiko'najik re trigo yey unimal tiko'najik re uvas k'olik, yey xaqi e la' katixix ri jab' puwi' re chila' chikaj.
05033029	Lik unimal ki'kotemalil k'o iwuk' ri'ix tinamit Israel! Na utz taj kixjunimax ruk' jun chik, ma ix jun tinamit ix kolob'etajinaq ruma ri QAJAWAL JEHOVÁ; e Rire ri ch'uquyum iwe yey kuya ichuq'ab' chwi ronoje, e taq ri tzel keb'ilow iwe e la' chiwach kakik'uyuyej kib' ruma kixi'in ib', ek'u ri' ri'ix ruk' richuq'ab' kitak'alib'ej kiwi'» xcha'.
05034001	Ek'u ri' ri Moisés xel b'i che ruwaraqan taq'aj re Moab, xe'ek e xaq'an che ruwi juyub' Nebo, che ri luwar re Pisga, wa' kakanaj kan pa releb'al q'iij che ri tinamit Jericó. Ek'u ri QAJAWAL JEHOVÁ, chiri' xuk'ut pan che ri Moisés ronoje ruwa taq rulew re Galaad yey ku'maja pan wa' k'a che taq rulew re Dan.
05034002	Xuk'ut che ronoje taq rulew re Neftalí, ruk' taq rulew re Efraín yey re Manasés, ruk' taq ronoje rulew re Judá, wa' ku'maja pan k'a che ri Mar Mediterráneo.
05034003	Xuk'ut k'u pan ri' ri QAJAWAL JEHOVÁ che ri Moisés ronoje taq ri luwar re Neguev, ruwaraqan taq'aj re ruchi' ri nimaya' Jordán, yey ruk' ruwaraqan taq'aj re Jericó, ri tinamit pa lik k'owi palma wa' ku'maja pan ruwaraqan taq'aj re Zoar.
05034004	Ek'u ri' ri QAJAWAL JEHOVÁ jewa' xub'i'ij che ri Moisés: «E taq ulew wa' ximb'i'tisij yey xinjikib'a' uwach chike ri Abraham, ri Isaac yey ri Jacob, wa' echiri' ximb'i'ij chike: “Kanya wa' chike riwalk'o'al ketajin lo chiwij”. Ek'u ri' wo'ora xinya luwar chawe cha' kawil taq pan wa' wu'lew ruk' rawach no'j e na katok tub'i chwach» xcha'.
05034005	Chiri' k'u ri' xkam wi ri Moisés, ri rajchak ri QAJAWAL JEHOVÁ, wa' e chwach taq rulew re Moab, jela' pacha' rub'i'im chi ri QAJAWAL JEHOVÁ.
05034006	Ek'u ri' ri QAJAWAL JEHOVÁ xumuq ru-cuerpo ri Moisés che jun uwa raqan taq'aj, chunaqaj pan ri tinamit Bet-peor, wa' k'o pa taq ri luwar re Moab, no'j k'a waq'ij ora na jinta junoq eta'mayom chi utz ri luwar pa muqutal wi ri Moisés.
05034007	Ciento veinte (120) rujunab' ri Moisés echiri' xkamik, yey k'a che k'u ri' rukamik na xsach ta k'ana upa ruwach yey na xq'ob' ta k'ana ruchuq'ab'.
05034008	Ri tinamit Israel 30 q'iij xkoq'ej yey xkib'isoj rukamik ri Moisés, wa' xki'an che ruwaraqan taq'aj re Moab, e uq'ijol wa' chirajawaxik xex ka'an wi che rukamik junoq.
05034009	Ek'u wo'ora ri Josué, ruk'ajol ri Nun, lik k'o ri uxlab'ixel re uk'u'xib'al na'oj ruk', ma e ri Moisés echiri' k'amaja' kakamik xuya ruq'ab' puwi rire. Yey ek'u ri' ri tinamit Israel lik xkinimaj utzij ri Josué yey e xki'an ruk' janipa ri taqanik xuya ri QAJAWAL JEHOVÁ che ri Moisés.
05034010	Na jinta chi k'u juna q'alajisanel re ri DIOS ri' xyakataj chikixo'l ri aj Israel jela' pacha' ri Moisés, ma rire ruk' ri QAJAWAL JEHOVÁ e la' lik chiwachil xech'a'tik.
05034011	Ma ri Moisés xtaq ne b'i ruma ri QAJAWAL JEHOVÁ chwach taq rulew re Egipto cha' ku'ana taq ronoje ri k'utub'al re ruchuq'ab' ri QAJAWAL JEHOVÁ, ruk' taq ri k'utub'al xu'an chwach ri faraón yey chikiwach ri e rachijab' k'o kiwach yey ruk' ri xu'an chupa ri tinamit.
05034012	Unimal chuq'ab' k'u ri' ri xya' puq'ab' ri Moisés ruma taq ri nimaq k'utub'al lik chirajawaxik xu'an chikiwach konoje ri tinamit Israel.
