40001001	Eyaa wu bètǎt nyaˈ Yesò Klistò wu tà lè wu wòt ləlob Fɔ̧̀ Dàbid wu tà li ngu wòt ləlob Abàlàghâm la.
40001002	Abàlàghâm lè wu tǎt Asàk, Asàk wu tǎt Jàkɔ̂b, Jàkɔ̂b wu tǎt Judà bɔ̂ bɔnyɨ bi.
40001003	Judà lè wu tǎt Pelèz bɔ̂ Zelà, nyɨ̌ awɔb wu Tamà. Pelèz lè wu tǎt Eslɔ̀n, Eslɔ̀n wu tǎt Lam,
40001004	Lam wu tǎt Àminadàb, Àminadàb wu tǎt Nashòn, Nashòn wu tǎt Sàlemun.
40001005	Sàlemun lè wu tǎt Boà wu nyɨ̌ tò lè wu Leghàb la, Boà wu tǎt Obèd wu nyɨ̌ tò le wu Lût la. Obèd lè wu tǎt Jesì,
40001006	Jesì wu tǎt fɔ̧̀ Dàbid. Dàbid lè wu tǎt Sàlemun wu nyɨ̌ tò lè lɔ̂ˈ ngu vi Yulìà la.
40001007	Sàlemun lè wu tǎt Lèoboàm, Lèoboàm wu tǎt Àbijà, Àbijà wu tǎt Asà.
40001008	Asà lè wu tǎt Jèghoshafàt, Jèghoshafàt wu tǎt Jolàm, Jolàm wu tǎt Yuzìà,
40001009	Yuzìà wu tǎt Jotàm, Jotàm wu tǎt Aghàs, Aghàs wu tǎt Ezedìà,
40001010	Ezedìà wu tǎt Mànasì, Mànasì wu tǎt Amòn, Amòn wu tǎt Jòsià,
40001011	Jòsià wu tǎt Jèkonìà nè bɔnyɨ bi àfɨ̀ˈ yu bɔ li mbà̧a̧ bòt Izə̀lȩ̂ nɨŋ ngà a Babilɔ̀n la.
40001012	Bɔ li ngà a Babilɔ̀n ale, Jèkonìà bia Shialtièl, tà lɔ̀ˈ mbia Zèlubabèl,
40001013	Zèlubabèl lɔ̀ˈ mbia Abùd. Abùd lè wu tǎt Èliakìm, Èliakìm wu tǎt Azɔ̀,
40001014	Azɔ̀ wu tǎt Zadɔ̀k, Zadɔ̀k wu tǎt Achìm, Achìm wu tǎt Elùd.
40001015	Elùd lè wu tǎt Èlèazà, Èlèazà wu tǎt Matàn, Matàn wu tǎt Jàkɔ̂b,
40001016	Jàkɔ̂b wu tǎt Jòsêb lu̧ Màlià wu tà lè bia Yesò wu bɔ̀ le wua ntɔ̌ tò nê Klistò la.
40001017	Ale, lətelob te li ntsè èghem ntsɔ̀b tekwì ebùˈu ane Abàlàghâm e ghǎ wu ane Dàbid, ntsè èghem ntsɔ̀b tekwì ebùˈu ane Dàbid e ghǎ wu àfɨ̀ˈ yu bɔ̀ le ba̧ bòt Izə̀lȩ̂ nɨŋ ngà a Babilɔ̀n la, mè ntsè èghem ntsɔ̀b tekwì ebùˈu àfɨˈa mbɔŋ ekɨˈɨ wu àfɨˈa bɔ̀ le bia Fɔ̧̀ wu Mbɔ̧ɔ̧mà li ndzɔˈ ntsà la.
40001018	Eyaa wu ndɨ bɔ li mbi a Yesò Klistò la. Nyɨ̌ tò Màlià lè wu èleè Jòsêb, me laˈ nê yeà nkɨ̀ˈa a lob tò bɔ tùˈ nê tà tɨ̧ɨ̧ èbêm tè ndɔ̀ˈ. Me bɔ èbêm lu ale, è ghɨ̀à Fo Kèfə.
40001019	Jòsêb wu tà le wua nkɨ eyɔˈɔ atò la, li ngu wòt tàa nɔ̀ŋà mbɨ̧te Musì la, ka tà kà wua nkɨ ezǐ atò a ntsoˈ ayɔɔ bòt mbɨ̀ˈɨ̀ mbɨ̧te mbɔŋ te kɨa la, ale, tà kwàˈtè nê yea tu̧ atò a ntsèm.
40001020	Tà bela nkwàˈtà ale, wantu̧ Mbɔ̧ɔ̧mà kɨ̀ˈɨ̂ a ndzò̧ shu abua to nê, “Jòsêb wòt àndà̧ Dàbid, ko mbɨ̀ˈɨ̀ a bɔ̀ɔ enɨ a Màlià ane vi wè, nkàà nê wu Fo Kèfə ka è ghɨ̂ tà bɔ̌ èbêm la.
40001021	Taa bi wambâ̧ bɨa tsì èlen tò nê Yesò, nkàà nê taa li tsǐ bòt bi a èbem mènə̀ kàbɔ̀ŋ mɔb e ghɨ̌ bɔɔ peme.”
40001022	Èghɨ bàa e li ngɨ̀ anè mbɨ̀ˈɨ̀ e ghɨ̌ mènə̀ mu Mbɔ̧ɔ̧mà li ngɨ̀ ndàˈàtɔŋ vi shu la, naa wu nkǔŋ. Ndàˈàtɔŋ wu li shu nê,
40001023	“Angɔ̧̀ kà ko mbâ̧ naa li kɔɔle, ebi wambâ̧, bɔɔ tsì èlen tò nê Manuà” (ngua shua nê, Mbɔ̧ɔ̧mà wu nè nà.)
40001024	Àfɨˈa Jòsêb lɔ̀ˈɔ a kèlɔ la, tà ghɨ̀ mbɨ̀ˈɨ̀ wantu̧ Mbɔ̧ɔ̧mà è shu la, nɨ̀ èleè vi Màlià.
40001025	Tà nɨ atò ale, ka tà kà nɔ̀ŋkè bɔ̂ tò tè tà ghɨ̀ mbì wambâ̧ wu, tà tsì èlen tò nê Yesò.
40002001	Bɔ li mbia Yesò a Betèlèghêm àbâ àlaˈ a Jùdià àfɨˈa Elɔ̀d lè wu fɔ̧̀ la. Àfɨ̀ˈ a me wu bòt èyì ko bɔ dzə àbâ yu nyèm nàa sàˈa la e kɨˈɨ̀ a Jèlusalèm.
40002002	Bɔ kɨˈɨ ale, me biite nê, “Wa̧ wu bɔ bi, tàa wu Fɔ̧̀ Bèjû la nàa wa à? Baa ye kěnto̧ tò àbâ yu nyèm nàa sàˈa la ka nkɨ̀ˈɨ̂ ewùˈte atò.”
40002003	Mbɨ̀ˈɨ̀ Elɔ̀d zə ànə̂ yaa la, àtsəa tò a bɨ, tà taˈa bɔa tè bòt Jèlusalèm bàgème e mè mbɔ̀a àyɔb mɨ̧̂.
40002004	Ale, tà ghɨ̀ bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì e bù̧ù̧tè. Tà bììte awɔb nê, “Àdziˈ yu bɔ li mbɔ̌ ndɨ bɔ̌ bi a Fɔ̧̀ wu Mbɔ̧ɔ̧mà nàa yɔˈɔ etsàà la à wu neŋàà?”
40002005	Bɔ bɨ̀ɨ̀lè nê, “Àbot à wu a Betèlèghêm a èbem àlaˈ a Jùdià, mbɨ̀ˈɨ̀ ndɨ ndàˈàtɔŋ Mbɔ̧ɔ̧mà li shɨŋ la.
40002006	Nê, ‘Kwàˈ àwɔ̀ Betèlèghêm, à ntsě àpfəa techɨɨle ayɔɔ èpfə̀ bòt Judà, ngu nê, Fɔ̧̀ naa li dzə abua yê ewua àtsəa bòt bɔ̧, bòt Izə̀lȩ̂.’ ”
40002007	Elɔ̀d zə ale, ntɔ bòt èyì bu à ntsèm, mbììte awɔb ngule àfɨ̀ˈ yu kěnto̧ fu ke ghɨ̂ saˈ la.
40002008	Tà ghɨ̀ ale, ntsàà àwɔb à Betèlèghêm, bɔ me ghǎ tà nê, “Bɨa ghǎ, bɨ nèètè nkɨ wa̧ wu, bɨ yea tò, bɨ tsè shu am, mbɨ̀ˈɨ̀ maa ghǎ ewùˈte atò mɨ̧̂.”
40002009	-
40002010	Fɔ̧̀ wu làˈ ale, bɔ dzə̀ mbà̧à̧ èlu̧. Mbɨ̀ˈɨ̀ bɔ̌ ngà la, kěnto̧ fu bɔ ghɨ̂ ndze àlaˈ ayɔb la, ke me ghǎ a mbì lɔb, ènyit yɔb e bɔ̀ŋ, bɔ wùˈtè àwɔb kwàˈ ànyaˈne. Ke ghà ale, ntɨ̧̀ɨ̧̀ a ègwet àdzìˈ yu wa̧ wu wu la.
40002011	Ale, bɔ nyi a lob ndzè wa̧ wu bɔ̂ nyɨ̌ vi Màlià, ŋɔ̀ˈne a si, ngùˈtè atò, mbɔ̂ ngàˈte bambě bɔb ntsì a gôl, bɔ̂ èwuu èlȩ̂ ko e bɔ àghaa ntsɔ̧̀ la, nè èghɨbə ko bɔ̀ɔ ntɔ nê məə la ŋǎ abua tò.
40002012	Bɔ ghɨ̀ ale, bɔ̀ nɔ̀ŋke a si, Mbɔ̧ɔ̧mà kɨ̀ˈɨ̂ a ndzò̧ sə̀ŋkè ètǔ̧ bɔb nê bɔ̀ ka tsi ngà abua Elɔ̀d. Mbɨ̀ˈɨ̀ bɔ zə ale la, bɔ tsiˈi nɨ èlu̧ tsa ngwènè àlaˈ ayɔb.
40002013	Àfɨˈa bòt èyì bu e ghà la, wantu̧ Mbɔ̧ɔ̧mà kɨ̀ˈɨ̂ abua Jòsêb a ndzò̧ shu abua tò nê, “Lɔ̀ˈɔ a si nɨ̀ wa̧ wu bɔ̂ nyɨ̌ vi ndùùlà ngà a Ejìb. Bɨa ghǎ bɨ tseke abàˈ və tè àfɨˈa mâ shu nê bɨ dzəa la. E shua anè nkàà nê Elɔ̀d nàà me kɨ wa̧ wu ebùŋe.”
40002014	Jòsêb zə ale, ndɔ̀ˈ a si nɨ̀ wa̧ wu bɔ nyɨ̌ vi ètsəˈ wu mbà̧à̧ èlu̧ Ejìb.
40002015	Bɔ ghǎ abàˈ və ale ntsèke tè Elɔ̀d li mpfə. A li ngua anè mbɨ̀ˈɨ̀ àghɨa Mbɔ̧ɔ̧mà li ngɨ̀ ndàˈàtɔŋ vi shu la aa wu nkǔŋ nê, “Mâ tɔ wa̧ am nê tà dzə a Ejìb.”
40002016	Mbɨ̀ˈɨ̀ Elɔ̀d tseke te ndze nê bòt èyì bu e fɨte avi la, ànəa mbɔŋ a lu̧u̧me atò kwàˈ ànyaˈne. Ale, tà tsà bòt nê bɔ̀ ghǎ a Betèlèghêm nè èdziˈ ègème a ngèt və mbùŋè bɔmbâ̧ bàgème be lu̧u̧ èngùˈebȩ yebe la, nè ebe kà zìˈ ndù̧ èngùˈebȩ yebe. Tà le me shu ale, nko laˈ nê ye kwaˈtè ebuˈu ane àfɨ̀ˈ yu bòt èyì bu e le shua vi nê bɔ ye kěnto̧ fu la.
40002017	A li ngɨ̀ anè, ànəa ndàˈàtɔŋ Mbɔ̧ɔ̧mà, Jèlèmìà li shu la a wu nkǔŋ.
40002018	Tà li nê, “Bɔ zə àtɔŋ ko a Lamà ndɨ̀à kwàˈ ànyaˈne, wu Lachèl ndɨ̀à bɔ̧ bi bɔ pfəˈte la. Tà tu̧ nê wòt ka mbɔ̀te avi, nkàà nê bɔ̧ bu e pfəˈte bàgème.”
40002019	Àfɨˈa Elɔ̀d li mpfə la, wantu̧ Mbɔ̧ɔ̧mà kɨ̀ˈɨ̂ a ndzò̧ abua Jòsêb mbɨ̀ˈɨ̀ tà bele a Ejìb la shu abua tò nê,
40002020	“Lɔ̀ˈɔ a si nɨ̀ wa̧ wu bɔ nyɨ̌ vi nɨŋ ngwènè a Izə̀lȩ̂, nkàà nè bòt bu bɔ le wua nkɨ ebùŋe atò la e pfəˈte.”
40002021	Tà lɔ̀ˈɔ a si nɨ wa̧ wu bɔ nyɨ̌ vi me ghǎ a Izə̀lȩ̂.
40002022	Ka àfɨˈa Jòsêb zə nê Akèlaɔ̀ jɨ lob tǎt vi Elɔ̀d tè ntsiˈi fɔ̧̀ Jùdià la, tà me bɔa e ghǎ abàˈ və. Tà ghɨ̀ ale, Mbɔ̧ɔ̧mà mè nkɨ̀ˈɨ̂ a ndzò̧ ŋǎ tò nkɨ̀a, tà tsiˈi e ghǎ ne àbâ àlaˈ a Galìlî,
40002023	me tseke àpfəa ko bɔ̀ɔ ntɔ nê Nazàlet la. À li ngɨ̀ anè mbɨ̀ˈɨ̀ àghɨa bèndàˈàtɔŋ Mbɔ̧ɔ̧mà e li shu ane Fɔ̧̀ wu Mbɔ̧ɔ̧mà li ndzɔˈ etsàà la, aa wu nkǔŋ, nê, “Bɔɔ li tɔ atò nê wòt Nazàlet.”
40003001	È lè wu àfɨˈa mbɔŋ Jɔ̌n ndzìà èdzî kɨ̀ˈɨ̂ me làˈa èngǎ̧ Mbɔ̧ɔ̧mà àbâ àlaˈ àyuube a Jùdià shua nê
40003002	“Bɨ̀ waˈa mènə̀ kàbɔ̀ŋ mɨ̧ nkàà nê Kèfɔ̧̀ Mbɔ̧ɔ̧mà kɨˈɨ̀ tê ntsìˈi a ngèt yɨ̧.”
40003003	Jɔ̌n waa wu wòt wu ndàˈàtɔŋ Mbɔ̧ɔ̧mà, Àsayà li ngua shua la nê, “Wòt kǒ nàa ŋȩ̀a àbâ àlaˈ àyuube shua nê, ‘Bɨ̀ nèètè èlu̧ abua Lefɨ̀ˈ, ndɔ̀ktè alu̧ tò è tɨ̧ɨ̧ ndɨŋndɨ̀ŋ.’ ”
40003004	Jɔ̌n li nkwà̧a̧ ndìte bɔ ghɨ ane nyemte anyà̧ kǒ bɔ̀ɔ ntɔ nê kamèl la, mè nkwà̧a̧ nkànda a èloŋ li. Èghɨjɨ tò li ngu ngù̧ù̧metsə nè dzə.
40003005	Àfɨˈa mbɔŋ bòt e me ghǎ abua tò bɔ dzəa Jèlusalèm la, nè Jùdià ègème, mè nè èdziˈ bu ègème a ngèt èdzî Jodàn la.
40003006	Bɔ gha ale, mbɨ̧ɨ̧nè mènə̀ kàbɔ̀ŋ mɔb, tà zì àwɔb a èdzî Jodàn.
40003007	Ka àfɨˈa tà ye Bèfalèsiì nyaŋ nè Bèsadùsiì nkɨ̀ˈa taa zǐ àwɔb a èdzî mɨ̧̂ la, tà bììte awɔb nê, “Kwàˈ bɨ̀a àndǎ̧ nya̧tekàbɔ̀ŋ, waa kɨɨte awɨ̧ nê bɨ̀ lùùla ntsǒ Mbɔ̧ɔ̧mà yu tàa ngà ètsàà la à?
40003008	Bɨ̀ ghɨ̌ èghɨ bu àa nyɨ̀ˈta nê bɨ waˈa mènə̀ kàbɔ̀ŋ mɨ̧ la.
40003009	Bɨ̀ ka me ŋeˈe awɨ̧ a ègwet è shua nê, Abàlàghâm wu tǎt nyaˈ wɨ̧. Tsiˈ e shua wɨ̧, Mbɔ̧ɔ̧mà è bɔ ètɨ̧̂ egheble àti yaa e ghɨ̌ aa tsiˈi bòt àndǎ̧ Abàlàghâm.
40003010	Adzà̧ tsiˈi a tèghàŋke àyɨt bɔ nɔ̀ŋè la. Àyɨt àgème kà wua nkɔ̀ɔ̀la tèta̧a̧te ntsɔ̧̀ bɔ̀ɔ ngà ekòˈo ayùà emàˈa a èbem èwet.
40003011	“Maà ndzìà wɨ̧ a èdzî nɨ̀a nyɨ̀ˈta nê bɨ waˈa mènə̀ kàbɔ̀ŋ mɨ̧. Ka tòa wu nkɨ̀ˈa akwèn ya̧ la e taˈa tsě am nyaŋ. E mbakà lem nkùˈ èwe màa ŋeˈe gubte tò la. Taa tsiˈi me zǐ Fo Kèfə ane yɨ̧ nè èwet.
40003012	Ankì tò wu àbu atò, tàa nɨ foa ntsə̀ ti la. Taa foa ntsə̀ tu, efete nɔ̀ŋe a ète li, ka è me wu èfaa, tà maˈa a èbem èwet kà wu li elema.”
40003013	Afɨˈa mbɔŋ Yesò lɔˈ a Galìlî nkɨ̀ˈɨ̂ a ngèt èdzî Jodàn eye a Jɔ̌n taa zi atò a èdzî.
40003014	Tà kɨˈɨ ale, Jɔ̌n nyɔ̀ˈtè me kɨ etu̧ nê yè ka zǐ atò a èdzî a. Nê Yesò ka tà wu zì àvi a èdzî la, ale ghǎ ghɨ̀ ka tà nê yè tsě zìa ndzì atò a èdzî leˈ?
40003015	Yesò shu abua tò nê, “Tsiˈ à wu anè àfɨ̀ˈ yaa, nkàà nê ba nè e bɔ ndɨ bàa ghɨ̌ èghɨ ègème Mbɔ̧ɔ̧mà nàa nkɨà la.” Ale, Jɔ̌n bɨ̧ɨ̧ne.
40003016	Mbɨ̀ˈɨ̀ bɔ zìa Yesò a èdzî la, tà bê dzə a èbem èdzî. Kwàˈ àfɨˈa mbɔŋ, ègwet e ghaˈà tà ye Fo Mbɔ̧ɔ̧mà nchùa mbɨ̀ˈɨ̀ baba, nchu ngu adù̧ to.
40003017	Bɔ̀ ghɨ̀ ale, bɔ̀ me zə, àtɔŋ a tsè a ègwet nê “Eyaa wu wa̧ èkɔŋ am; èntɨ̧ɨ̧ am e taˈa wua mbɔ̀ ane tò.”
40004001	Afɨˈa mbɔŋ, Fo Mbɔ̧ɔ̧mà nɨa Yesò nkɔˈ ngà àbâ àlaˈ àyuube, Satàn naa ta̧a̧te atò.
40004002	Tà tsèke èlibȩ èghem yekwì kà jɨ àghɨ, ale ndzìtsə te ba̧a̧ atò.
40004003	Satàn kɨ̀ˈɨ̂ shu abua tò nê, “À wu Wa̧ Mbɔ̧ɔ̧mà, à ghɨ̀ àti yàa a gheblè ntsìˈi èghɨjɨ.”
40004004	Yesò bɨ̀ɨ̀lè nê, “Àkata Mbɔ̧ɔ̧mà a laˈnê, ‘Wɔ̀bȩ̌ nàà kà pem nkàà wû èghɨjɨ bùà bùà’, ka èngà̧ ègème àa ndzəa ètsə̂ Mbɔ̧ɔ̧mà la aà ngɨ̀à wòt pèma.”
40004005	Ndɔ̀ˈ abot, Satàn nɨa tò ngà a Jèlusalèm, ntsia atò a ntsɔ̀ˈ lob nɨ̧ Mbɔ̧ɔ̧mà.
40004006	Mbɔ̂ shu abua tò nê, “A wu Wa̧ Mbɔ̧ɔ̧mà, à kȩ ntem a si. Àkata Mbɔ̧ɔ̧mà a laˈnê, ‘Taa tsàà bɔntu̧ bi bɔɔ baabe awê, eŋeˈe awê a èbu bɔb, mbɨ̀ˈɨ̀ à wù̧ àka yè ane èti’.”
40004007	Yesò shu abua tò nê, “Àkata Mbɔ̧ɔ̧mà a meè shu nê, ‘Kâ ntà̧à̧te a Tǎt wè Mbɔ̧ɔ̧mà’.”
40004008	Satàn mè nɨa Yesò nkɔˈ ngà a ègwet taˈà èbȩ ko, nyɨ̀ˈte atò èlaˈ sitsǎˈ ègème nè ènɨ̧ awɔb.
40004009	Mbɔ̂ shu abua tò nê, “À ŋɔ̀ˈne a si a mbì la̧, ngùˈtè am, ko maa ŋa èghɨ bàagème abua yê.”
40004010	Ale, Yesò bɨ̀ɨ̀lè nê, “Lɔ̀ˈɔ a ngèt ya̧ à Satàn! Nkàà nê, Àkata Mbɔ̧ɔ̧mà a laˈnê, ‘À bɔ ndɨ àa me wùˈte wua Tǎt wè Mbɔ̧ɔ̧mà, mè ndzə wû atò la’.”
40004011	Afɨˈa mbɔŋ, Satàn sa atò, bɔntu̧ Mbɔ̧ɔ̧mà e kɨˈɨ̀, me taŋke atò.
40004012	Àfɨ̀ˈ yu Yesò zə nê bɔ ba̧a̧ Jɔ̌n màˈa a tèfȩ la, tà lɔ̀ˈ ngà a Galìlî.
40004013	Tà sa Nazàlet, tà ghà me tseke ne Kàpenàwûm a ngèt èlemè Galìlî, àbâ àlaˈ a Zebulùn nè Naptalì.
40004014	À li ngɨ̀ anè, mbɨ̀ˈɨ̀ àghɨa ndàˈàtɔŋ Mbɔ̧ɔ̧mà Àsayà lè shu la aa wu nkǔŋ. Tà li nê,
40004015	“Èbâ èlaˈ Zebulùn nè Naptalì alu̧ èlemè Galìlî, àgua èdzî Jodàn, àdziˈa bòt kà wu Bèjû àa ntsèka la, bɨ ye èkaˈà.
40004016	Bòt bu bɔ li ntsèke a èbem ndzěm la, e ye taˈa èkaˈà. È me wu èbu bɔ li ntsèke àlaˈ mbɨ̀ˈɨ̀ bɔ wu a èbem ndzěm èvə la, ko èkaˈà e pùùla abua yɔb.”
40004017	E bùˈu àfɨˈa mbɔŋ, Yesò bùˈ me làˈa èngǎ̧ Mbɔ̧ɔ̧mà shua nê, “Bɨ̀ waˈa mènə̀ kàbɔ̀ŋ mɨ̧, Kèfɔ̧̀ Mbɔ̧ɔ̧mà kɨˈɨ tê ntsìˈi a ngèt yɨ̧.”
40004018	Mbɨ̀ˈɨ̀ Yesò nàa ngȩ̀ȩ̀na a ngèt èlemè Galìlî la, tà ye bèmba̧a̧basə ko babe è wu bɔnyɨ la, Simùn wu èlen tò ko li ngu Pità la, bɔ̂ wanyɨ vi Andùlù maˈa tasat a èbem èlemè wu mbà̧a̧ basə.
40004019	Tà shu abua yɔb nê, “Bɨ̀ nkùŋè am. Maa ghɨ̌ bɨ̀a tsiˈi me kɨ bɔbȩ nɨa nkɨ̀ˈa abua am.”
40004020	Kwàˈ àfɨˈa mbɔŋ, bɔ sà bètasat bɔb bu nkùŋè atò.
40004021	Tà lɔˈɔ abot me ghà ne mbì, mè ndze wòt kǒ bɔ̂ wanyɨ vi, Jimsì wa̧ Zebèdiì bɔ̂ wanyɨ vi Jɔ̌n. Bɔ li ngu a èbem ànkànuˈ nè tǎt wɔb Zebèdiì, nèètà bètasat bɔb. Yesò tɔ awɔb,
40004022	bɔ bê ntɨ̧ɨ̧ èka mbɔŋ sà ànkànuˈ yu nè tǎt wɔb, nkùŋè atò.
40004023	Tà me ghȩȩne a èdziˈ ègème a Galìlî nyɨ̀ˈta èngǎ̧ Mbɔ̧ɔ̧mà a èbem lobte Mbɔ̧ɔ̧mà, mè ntsɔ̀tà Ntu̧ Ntsɔ̧̀ kèfɔ̧̀ Mbɔ̧ɔ̧mà, mè mbə̀a tèwuute èghɔ̧ tègème, nè èlɔˈ ègème ane bòt.
40004024	Àndǎ tò a ghà a èdziˈ ègème a èbem àlaˈ və fɔ̀ɔ̀le a èbem Silìà ègème. Bòt e zə ale, nɨ bòt tèwuute èghɔ̧ tègème, nɨŋ nkɨ̀ˈɨ̂ abua tò tà bə awɔb. Bòt ènyit saa e li ngu ayɔɔ bòt baa, nè bòt fote kàbɔ̀ŋ, nè èbe èghɔ̧ màkwena, fɔ̀ɔ̀le ne èbe èbâ ènyit bɔb è pfəˈte la.
40004025	Taˈà ènɔ̧̂ bòt e dzəa Galìlî, nè Dìkapolì, nè Jèlusalèm, nè Jùdià fɔ̀ɔ̀le agua èdzî Jodàn la, e me kùŋe atò.
40005001	Afɨˈa Yesò ye ènɔ̧̂ bɔbȩ yàa la, tà kɔˈ ngà a ègwet abȩ kǒ ntsèke a si, bɔkatè tò e bu̧u̧te a ngèt tò,
40005002	tà bùˈ me nyɨˈte awɔb mèngà̧ maa shua nê;
40005003	“Ntsɔ̧̀ wu bòt bu bɔ ko nê, bɔ wu bòt mbuŋ a mbì Mbɔ̧ɔ̧mà la. Kèfɔ̧̀ Mbɔ̧ɔ̧mà wu abua yɔb.
40005004	Ntsɔ̧̀ wu bòt bu bɔ̀ɔ ndɨ̀à la, Mbɔ̧ɔ̧mà naa li bɔte awɔb.
40005005	Ntsɔ̧̀ wu bèmbɔɔla bòt, bɔɔ li bɔ àghɨa Mbɔ̧ɔ̧mà kàˈ àwɔb la.
40005006	Ntsɔ̧̀ wu bòt bu bɔ̀ɔ mbê ndâ nkɨ ghɨ̌ àghɨa Mbɔ̧ɔ̧mà nàa nkɨà la, Mbɔ̧ɔ̧mà naa ghɨ̌ aa wu ale.
40005007	Ntsɔ̧̀ wu bòt bu bɔ̀ɔ nkùa tèsȩte èbeko la, Mbɔ̧ɔ̧mà naa li ku tɔb ne tèsȩ.
40005008	Ntsɔ̧̀ wu bòt mèntɨ̧ɨ̧ kèfə e mbì Mbɔ̧ɔ̧mà, bèŋǔt aa li ye a Mbɔ̧ɔ̧mà.
40005009	Ntsɔ̧̀ wu bòt bɔ̀ɔ nkɨà àlàŋkè la, Mbɔ̧ɔ̧mà naa li tɔ awɔb ane bɔ̧ bi.
40005010	Ntsɔ̧̀ wu bòt bu bòt àa nkɨà àtsəa yɔb enɨ ndɨ̀ wu bɔ̀ɔ nkɨ e ghɨ̀ àghɨa Mbɔ̧ɔ̧mà nàa nkɨà la, kèfɔ̧̀ Mbɔ̧ɔ̧mà wu abua yɔb.
40005011	“Ntsɔ̧̀ wu bɨ̀a wu bòt àa ntsɔ̧̀ɔ̧̀tà wɨ̧ mè nkɨà àtsəa yɨ̧ enɨ, mè ndàˈà tèwuute mènə̀ kàbɔ̀ŋ fɨte ègème àtsəa yɨ̧, ambo ya̧ la.
40005012	Bɨ̀ wùˈtè àwɨ̧, ènyit yɨ̧ è bɔ, nkàà nê Mbɔ̧ɔ̧mà paŋe taˈà àbȩ̀ abua yɨ̧ a ègwet. Eyaa wu ndɨ bɔ li ngùa nkɨ enɨ àtsəa bèndàˈàtɔŋ Mbɔ̧ɔ̧mà bu be li ndɔ̀ˈ ngu a mbì lɨ̧ la.
40005013	“Bɨ wu mbɨ̀ˈɨ̀ angwaŋ ayɔɔ bòt sitsǎˈ, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à? È tsiˈ àghɨ aku, ntsiˈi e kùˈù wû ndɨ bɔ̀ɔ maˈa àbȩ bòt aa me tɔ̀ˈtè la.
40005014	“Bɨ wu mbɨ̀ˈɨ̀ èkaˈà ayɔɔ bòt sitsǎˈ. Betsiˈa bɔ ka və taˈà àpfə̀ a ègwet èkɔŋ a lò̧ò̧tè.
40005015	Wòt nàà kà tò̧ èkaˈà nkàba nè èpfə̂ˈ. Tàa ngɨ̀ tà tsia nè ègwet èkɔˈ mbɨ̀ˈɨ̀ aa me beˈe abua wòt ègème a lob.
40005016	È wu ale, bɨ tsiˈ èkaˈà wɨ̧ e beˈè a mbì bòt mbɨ̀ˈɨ̀ bɔɔ ye èfàˈa ntsɔ̧̀ bɨ̧ e ŋa mèngùˈte abua tǎt wɨ̧ a ègwet.
40005017	“Bɨ̀ ka mɨ̀ɨ̀tè nê e nkɨ̀ˈa ghɨ̌ bɨa waˈa mbɨ̧te Musì nè èghɨ bèndàˈàtɔŋ Mbɔ̧ɔ̧mà e li shu la. È nka kɨˈa ghɨ̌ bɨa waˈa èghɨ mbɔŋ, e nkɨ̀ˈa ghɨ̌ aa wu nkǔŋ.
40005018	Kwàˈ ane nkǔŋ, tsiˈ è shu awɨ̧ nê ègwet bɔ̂ sitsǎˈ e bakà lìà, àdziˈ kǒ ane mbɨ̧ tàa, ka è màà nkòa wû nà leˈ, è kà nyɔ̂, tè àghɨ àgème a ntsè mbɨ̀ˈɨ̀ mbɨ̧tsə te shu la.
40005019	È wu ale, wòt tà tu̧ nɔ̀ŋè ka wû awa mbɨ̧ kǒ ane tu te lìa kwèn la, mbɔ̂ fɨte bòt ko nê bɔ̀ ghɨ mbɨ̀ˈɨ̀ zìa la, naa li wu tandiakwèn a kèfɔ̧̀ Mbɔ̧ɔ̧mà. Ka wòt tàa nɔ̀ŋà mbɨ̧te mbɔŋ mè nyɨ̀ˈta bòt nê bɔ̀ me ghɨ̀ wû a èlɨ mbɔŋ la, naa li wu wòt ènɨ̧ a kèfɔ̧̀ Mbɔ̧ɔ̧mà.
40005020	Ka e ngua shua wɨ̧ nê bɨ bakà ghɨ àghɨa Mbɔ̧ɔ̧mà nàa nkɨà la, te tse bènyɨˈtà mbɨ̧te Musì nè Bèfalèsiì, ko bɨ̀ ka li nyi a kèfɔ̧̀ Mbɔ̧ɔ̧mà à.
40005021	“Bɨ zə nê bɔ lè lɔ̂ˈ shu abua baliambì nê ‘Ko mbɨ̀ˈɨ̀ wòt li ndɔ̀ˈ mbùŋè wɔ̀bȩ̌, wòt tà bùŋè wɔ̀bȩ̌ la bɔɔ li saˈa atò nê tà fâ̧’.
40005022	Ka e ngua shu awɨ̧ nê wòt tsoa ane wanyɨ vi, ko bɔɔ li saˈa atò wû a èlɨ mbɔŋ, èwe tà tsɔ̧̀ wanyɨ vi la bɔ nɨ atò ngà a mbì sàˈàmèkěm, èwu ewe tà tɔ wanyɨ vi ane àkèghɨ̧̀ la, tà ko nê yea li ghǎ a èwet Satàn.
40005023	“È wu ale, wòt me kɨ eŋa àghɨ enɨ ekɔ̀ŋke a Mbɔ̧ɔ̧mà, ngà tè ngu àdziˈa màŋa, nkù̧ù̧te nê, tà ghɨ̀ ànəa ko a me bɨɨ wanyɨ vi,
40005024	tà tɔɔ àghɨa mbɔŋ abot mbɨ̀ ngà bɔ wanyɨ vi e làŋkè ka tà bɔ̂ nkɨ̀ˈɨ̂ ŋa.
40005025	“Wòt fɨ̧̀ɨ̧̀nè àwê a èkɔ̂t, à ghà mbà̧à̧ àka tò àfɨˈa tsa, na tà nɨa wê tè ngà ŋǎ abua wòt tàa sàˈa èkɔ̂t la, ko taa zi àwê abua bɔkefen bɔɔ maˈa àwê a lob tèfȩ la.
40005026	Kwàˈ ane nkǔŋ, tsiˈ è shu awê nê à bakà tsə àtsɔb ayê te ghǎ lìa ane kapà à kà dzə̂.
40005027	“Bɨ zə nê bɔ̀ le lɔˈ nê, ‘Wòt ka njɨ̀ àbȩ.’
40005028	Ka e ngua shua wɨ̧ nê, wòt tà ye àvi mɨ̀ɨ̀tè nê ye wu paˈte atò la, è jɨ̀ àbȩ bɔ̂ tò a èntɨ̧ɨ̧ vi tè ndɔ̀ˈ.
40005029	Èghɨ àbâ àbualu̧ ayê e ghɨ̀ à fà̧ ànə̂, à tsɔˈ ngwaˈ. A bɔ̂ŋ nê àdziˈa ènyit ayê àko à buŋ tè ntsè ndɨ bɔ̀ɔ màˈà wê nènkèm a èbem èwet Satàn la.
40005030	Àbualu̧ ayê a ghɨ̀ à ghɨa kàbɔ̀ŋ à lo ngwaˈ. A bɔ̂ŋ nê àdziˈa ènyit ayê àko a buŋ tè ntsè ndɨ bɔ̀ɔ màˈà wê nènkèm a èbem èwet Satàn la.”
40005031	“Bɔ̀ le lɔˈ mè nê, wòt tu̧a vi vi, tà ŋa atò kèba àkatè nɨŋ nyɨ̀ˈte nê ye tu̧ atò.
40005032	Ka e ngua shua wɨ̧ nê wòt tà tu̧ vi vi ane ànəa ko tsa kà wu laˈ nê àvi wu nɔ̀ŋkè bɔ̂ wòt kǒ la, ŋut ko nê ye ghɨ atò tà tsìˈi àvi tàa njɨ̀a àbȩ la, na tà ghà ale mè ndzɔˈɔ wòt kǒ tsa la. Wòt tà mèe ndzɔ̀ˈɔ atò wu bɔ tu̧ atò la, tà ko nê ye wu àzi wòt yèa njɨ̀a àbȩ la.
40005033	“Bɨ zə nê bɔ̀ le lɔˈ mè shu abua Bàliambì nê, ‘Ko mbɨ̀ˈɨ̀ à li ndɔ̀ˈ ndzì nkà̧ àfɨte. Nê ghɨ̀ wu àghɨa à bɨ̧ɨ̧ne a mbì Mbɔ̧ɔ̧mà nê yea ghɨ̀ la.’
40005034	Ka e ngua shua wɨ̧ nê, ko mbɨ̀ˈɨ̀ wòt bê ndi ndɔ̀ˈ ndzì nkà̧. Wòt ka nkà̧ ègwet nkàà nê wu àdziˈa atɨ̧ Mbɔ̧ɔ̧mà wù la,
40005035	wòt ka nkà̧ sitsǎˈ nkàà nê wu àdziˈa Mbɔ̧ɔ̧mà tsite èka bi la. Wòt ka nkà̧ Jèlusalèm nkàà nê wu ntɔˈ fɔ̧̀ ènɨ̧.
40005036	Wòt ka ndem nkà̧ ka wû àtsəa zi, nkàà nê betsiˈa tà kà gheblè ka wû nyèm yemɔ̀ˈ nàa me fəə kò e me fene leˈ.
40005037	Tsiˈ èngǎ̧ wòt è kùˈu ane oò nè àwɔˈ. Àghɨa ko tsa kà wu ayaa a dzəa abua wòt kàbɔ̀ŋ.
40005038	“Bɨ zə nê bɔ̀ le lɔ̀ˈ nê ‘Wòt chùˈà èghɨ lê, à chùˈù le tò, wòt tsɔˈɔ èsɔŋ lê à tsɔ̀ˈɔ̀ le tò mɨ̧̂’,
40005039	Ka e ngua shua wɨ̧ nê, wòt ka mvə̀ èsiˈ ane wòt tà ghɨ atò a kàbɔ̀ŋ la. Wòt dèbè ngòˈ àbâ àbualu̧ ayê à gheble ye kǒ tà dèb.
40005040	Wòt wu fɨ̧̀ɨ̧̀nè àwê a èkɔ̂t enɨ ndǐ maˈa yê, à tsiˈ tà paa èmǎ̧ wê nɨŋ mɨ̧̂.
40005041	Wòt ba̧a̧ a wê nê nɨ avi ntù̧ù̧ àgua èdzî yeamɔˈ, à tsiˈi nɨ atò ntù̧ù̧ èguŋ bebe.
40005042	Wòt lò̧o̧ àghɨ abua yê à ŋa, wòt mě tà me kɨ fǔ àghɨ abua yê, à ka ntu̧.
40005043	“Bɨ zə nê bɔ̀ lè lɔˈ nê, ‘Wòt me kɔ̀ŋkè wanyɨ vi mpààbà wɔ̀mbù̧ vi.’
40005044	Ka e ngua shua wɨ̧ nê ‘Bɨ̀ me kɔ̀ŋkè bɔmbù̧ bɨ̧, mè tsaˈta a Mbɔ̧ɔ̧mà ane bòt bu bɔ̀ɔ nkɨà ètsə bɨ̧ enɨ la.’
40005045	Bɨ̀ ghɨ̀ ale, mbɨ̀ˈɨ̀ ewu bɔ̧ tǎt wɨ̧ a ègwet. Tàà ngɨ̀à nyèm tea a ègwet bòt kàbɔ̀ŋ nè èbe ntsɔ̧̀, mè ntsàà mbɨ̀ŋ è lua a ègwet bòt mènə̀ ntsɔ̧̀ nè bòt mènə̀ kàbɔ̀ŋ.
40005046	Bɨ me kɔ̀ŋkè wû bòt bu bɔ̀ɔ nkɔ̀ŋkà àwɨ̧ la, ko àbȩ̀ yɨ̧ wu ghà à? Ka wû bòt bu bɔ̀ɔ nɨ̀a èkab taksì la a ngɨ̀à wû a èlɨ mbɔŋ à?
40005047	Bɨ me tsàˈte wû ndàˈà bɔnyɨ bɨ̧, bɨ ko nê bɨ ghɨ ghà tè ntsè bòt ko à? Ka bòt bu kà ko a Mbɔ̧ɔ̧mà la aà ngɨ̀à wû a èlɨ mbɔŋ à?
40005048	È wu ale, mènə̀ mɨ̧ bɔ ndɨ nàa nèète tɨ̧ɨ̧ ndɨŋndɨ̀ŋ mbɨ̀ˈɨ̀ tǎt wɨ̧ a ègwet nàa ndɨŋndɨ̀ŋ la.
40006001	“Bɨ̀ me ko mbɨ̀ˈɨ̀ ka bɨ me ghɨ̀ èghɨ bɨ̀a ngɨa ane èlen Mbɔ̧ɔ̧mà la a kètsìà banɔ̧̀ mbɨ̀ˈɨ̀ bɔɔ ye. Bɨ me ghɨ̀ ale, ko bɨ̀ ka bɔ àbȩ̀ abua tǎt wɨ̧ wu a ègwet la a.
40006002	“È wu ale, wòt me ŋa àghɨ abua wòt mbuŋ, tà ka ŋǎ a kètsìà banɔ̧̀ mbɨ̀ˈɨ̀ bòt bu bɔ̀ɔ shua nê bɔ wu àghɨa kà wu yùà àa ngɨa a èbem lobte Mbɔ̧ɔ̧mà, mè ngɨa a tèngète balu̧ la. Bɔ̀ɔ ngɨ̀ bɔ me ghɨ̀ ale, bɔ wua nkɨà mbɨ̀ˈɨ̀ bòt aa me wùˈtè àwɔb. Ane nkǔŋ, e ngua shua wɨ̧ nê bɔ bɔ àbȩ̀ àyɔb tè ndɔ̀ˈ.
40006003	Ka à me ŋa àghɨ abua wòt mbuŋ à ka ngɨ̀ àbuantoŋ ayê a ko àghɨa àbualu̧ ayê a ŋa la.
40006004	Ghɨ̀ ale mbɨ̀ˈɨ̀ àghɨa à ghɨ̀à la aa wu a ntsèm, tǎt wè wu tàa ndzèa mènə̀ nàa ntsea a ntsèm la naa ŋa àbȩ̀ àyê.
40006005	“Àfɨ̀ˈ àgème bɨ̀a ntsàˈta Mbɔ̧ɔ̧mà la bɨ̀ ka ngɨ̀ mbɨ̀ˈɨ̀ bòt bu bɔ̀ɔ shua nê bɔ wu àghɨa kà wu yùà àa ngɨ̀à la. Bɔ̀ɔ ngɨ̀ bɔ̀ me tsàˈte a Mbɔ̧ɔ̧mà, bɔ me kɔ̀ŋkè etɨ̧ɨ̧ àtatsi a èbem lobte Mbɔ̧ɔ̧mà, mè me kɔ̀ŋkè etɨ̧ɨ̧ a tèngète balu̧ mbɨ̀ˈɨ̀ bòt aa me ye awɔb. Ane nkǔŋ, tsiˈ è shua wɨ̧ nê bɔ bɔ àbȩ̀ yɔb tè ndɔ̀ˈ.
40006006	Ka wòt me tsàˈte a Mbɔ̧ɔ̧mà tà nyi a èbem àtsəalob àzi, ngèbà ètsələ̀ˈ mbɔ̂ ntsaˈta tǎt vi wu kà bɔ wua ndzèa tò la. Tà ghɨ̀ ale, ko tǎt tò wu tàa ndzèa mènə̀ nàa ntsea a ntsèm la naa ŋa àbȩ̀ atò.
40006007	“À me tsàˈte à ka me làˈà mèngà̧ nyaŋ kà ye lə mbɨ̀ˈɨ̀ bòt bu kà ko a Mbɔ̧ɔ̧mà la àa ngɨ̀à la. Bɔ̀ɔ ngɨ̀ bɔ̀ me ghɨ̀ ale, bɔ tanda nê bɔ làˈà nyaŋ ko ka Mbɔ̧ɔ̧mà naa zə.
40006008	Bɨ̀ ka me ghɨ̀ mbɨ̀ˈɨ̀ bòt bàa, nkàà nê àa ngɨ̀ à me laˈ nê yeà ngàˈa ètsə̂ wê elo̧o̧ àghɨ abua tǎt wè, tà yaŋe ko tê ndɔ̀ˈ.
40006009	“Ye ndɨ bɨ̀a me tsàˈte a Mbɔ̧ɔ̧mà la: ‘Tǎt wa wu a ègwet la leˈ, Ghɨa bòt è kukte èlen lê.
40006010	Ghɨa kèfɔ̧̀ wê kɨˈɨ, bòt è me ghɨ̀ àghɨa àa nkɨà la a sitsǎˈ mbɨ̀ˈɨ̀ àa ègwet la.
40006011	Ŋa awa èghɨjɨ àa kùˈ àwa laane la.
40006012	Waˈa èfa̧nə̀ ba mbɨ̀ˈɨ̀ bàambɔŋ e waˈa èfa̧nə̀ bɔnyɨ ba la.
40006013	À ka ntsàà àwa a èbem àta̧a̧te. Ka ntsì àwa a èbem kàbɔ̀ŋ.’ [Ngu nê kèfɔ̧̀ wu wê, mètàŋ nè mèngùˈte mè ngu mê ane àlia nè àlia. Àmèn.]
40006014	À waˈa èfa̧nə̀ bòt, ko tǎt wè wu a ègwet la naa waˈa e bê mɨ̧̂.
40006015	Ka à bakà waˈa èfa̧nə̀ bòt, ko betsiˈa tǎt wè wu ègwet la ka waˈa e bê mɨ̧̂.
40006016	“Bɨ me kɨ etseke kà jɨ àghɨ mbɨ̀ˈɨ̀ etsàˈte a Mbɔ̧ɔ̧mà, bɨ̀ ka màˈà tèsȩtsə ane yɨ̧ mbɨ̀ˈɨ̀ bòt bu bɔ̀ɔ shua nê bɔ wu àghɨa kà wu yùà la àa ngɨ̀à la. Bɔ̀ɔ ngɨ̀ bɔ màˈà ngɨ̧̀ɨ̧̀nè ane yɔb mbɨ̀ˈɨ̀ bòt aa ko nê bɔ wua ntsèka kà jɨ àghɨ. Ane nkǔŋ, tsiˈ è shua wɨ̧ nê bɔ bɔ àbȩ̀ yɔb tè ndɔ̀ˈ.
40006017	Ka à me tseke àfɨ̀ˈ àko kà jɨ àghɨ, à shùù èsi wê ndzɔˈ, mpàke àtsəa yê,
40006018	mbɨ̀ˈɨ̀ bòt e ko nê à wua ntsèka kà jɨ àghɨ. Wu ndàˈ tǎt wè wu bòt àa ka ye atò la, ewu tàa ndzèa mènə̀ nàa ntsea a ntsèm la ka tàa ye ebɔ ŋa àbȩ̀ yê la.
40006019	“Bɨ̀ ka nɔ̀ŋè èghɨ èkab bɨ̧ a sitsǎˈ, adzìˈa èsoˈo e bakà kwet ko àwèlàka aa ba̧a̧, mbə bètsɔŋ e bəˈə lob nyi nɨŋ la.
40006020	È wu ale, bɨ̀ nɔ̀ŋè èghɨ èkab bɨ̧ a ègwet àdzìˈa betsiˈa èsoˈo è ka gha abot, àwèlàka à ka wu ba̧a̧, bètsɔŋ è ka mê ngu ko enyi enɨ la.
40006021	Nkàà nê èntɨ̧ɨ̧ wòt aà ngua àfɨ̀ˈ àgème àdziˈa tà nɔ̀ŋè èghɨ èkab bi la.
40006022	“Àghɨ a wu mbɨ̀ˈɨ̀ èkaˈà a mbɨ̧̀ ènyit. È wu ale, àghɨ a wòt a me bɔ̌ ko mbɨ̧̀ ènyit tò ègème naa lu̧u̧ nè èkaˈà.
40006023	Ka àghɨ a wòt a bakà wua mbɔ̀ ko taa wu wû a èbem ndzěm. Ale, àghɨa àa a èntɨ̧ɨ̧ wòt la wu ndzěm, ko mèntsèke tò ègème naa me fene mbɨˈɨ̀ ndzěm mbɔŋ.
40006024	“Betsiˈa wòt kà ko fàˈ abua bètǎt àfàˈ babe, nkàà nê tà bakà wua mpààbà wekǒ, nkɔ̀ŋkà wekǒ, ko taa me zə wekǒ ngwàa wekǒ. Betsiˈa wòt kà me kùŋe a Mbɔ̧ɔ̧mà mè nkùŋà èkab.
40006025	“Ale e ngua shua wɨ̧ nê bɨ̀ ka me mɨ̀ɨ̀te nê bɨ̀a jɨ ghǎ ko nu ghǎ ka etseke leˈ. Bɨ̀ ka ndem mɨ̀ɨ̀tè nê bɨ̀a kwa̧ ghǎ a mbɨ̧̀ tɨ̧ leˈ. Tè mèmpème wɔ̀bȩ̌ bakà tse èghɨjɨ, mbɨ̧̀ tò naa mě tsě ndǐtsə?
40006026	Bɨ̀ lɨ̀ŋkè banɨ̧̀ bu bèa ndèa a ègwet la. Beà kà liˈ àliˈ, bè ka wua fùˈà èghɨjɨ, bè ka wua nɔ̀ŋà èghɨ a ngǒtsə, ka tǎt wɨ̧ wu a ègwet la me jɨɨ awɔb. Tè bɨ bakà taˈa tsè banɨ̧̀ mbɔŋ a mbì Mbɔ̧ɔ̧mà à?
40006027	Wòt wu ane yɨ̧ tà me dèbè ènyit zi nyaŋ ko taa kwèˈne àdziˈa àfɨ̀ˈ ane afɨˈa tà wu tseke a sitsǎˈ la wu wàà?
40006028	“Bɨ ghɨ̀ na ka me mɨ̀ɨ̀te ànəa ndǐtsə nyaŋ à? Bɨ̀ lɨ̀ŋkè mèfə̀ˈ mu a èbemebàˈ la ndzě ndɨ nàa ntsə̀a la. Nàà kà fàˈ, è ka wua ngɨ̀à ndǐtsə.
40006029	Ka e ngua shua wɨ̧ nê èmàà ngu wû fɔ̧̀ Sàlemun nè mèkab mi, ko tà lè kaˈa bɔ ndǐtsə mbɨ̀ˈɨ̀ mekǒ ane mèfə̀ˈ mbɔŋ.
40006030	Tè Mbɔ̧ɔ̧mà wu ewèè mèfə̀ˈ mu a èbemebàˈ la anè, e mu àa ngɨ̀ à ye laane wàa, ètsəˈ e me tsi bɔ to̧ maˈa èwet la, è me wu awɨ̧ tà kà ghɨ̂ ale tè ntsě? Bɨ wu kwàˈ bòt àlȩ̀ȩ̀tè a màndzia mèntɨ̧ɨ̧ mɨ̧ ane Mbɔ̧ɔ̧mà.
40006031	Ale, bɨ̀ ka me dèbè ènyit yɨ̧ nê, ‘Bàa jɨ ghǎ?’ kò ‘Nu ghǎ?’ kò ‘Kwa̧ ghǎ leˈ?’
40006032	Bòt kà wu bòt Mbɔ̧ɔ̧mà ka bɔ̀ɔ ndèbà ènyit yɔb ane ànəa èghɨ bàa la. Tǎt wɨ̧ wu a ègwet la ko nê bɨà nkɨ̀ŋkà èghɨ mbɔŋ ègème.
40006033	Ale, bɨ̀ bɨa me zə wû mènə̀ kèfɔ̧̀ Mbɔ̧ɔ̧mà mè me ghɨ̀ wû àghɨa tàa nkɨà la, ko taa ŋa èghɨ bàagème bɨ̀a nkɨ̀ŋkà la abua yɨ̧.
40006034	Mbɨ̀ˈɨ̀ àa anè la, bɨ̀ ka me mɨ̀ɨ̀te atetsɔˈ nyaŋ. Bɨa sàˈa atetsɔˈ ka bɨ me mɨ̀ɨ̀tè àlia mbɔŋ. Tsiˈ mènə̀ àliabȩ kùˈu ane àliabȩ ngaa.
40007001	“À ka me zə̌ èfa̧nə̀ bòt mbɨ̀ˈɨ̀ Mbɔ̧ɔ̧mà li ndzə̀ə̀ èbê mɨ̧̂.
40007002	Ko nê ndɨ àa ndzə̀à èfa̧nə̀ bòt ko la wu ndɨ Mbɔ̧ɔ̧mà nàa li zə̀ə̀ è bê la. Ndɨ àa ngɨ ane bòt ko la wu wû ndɨ tàa li ghɨ̌ ane yê la.
40007003	“À ghɨ̀ na ka me ko ndzea wû alààte kèsaabe àyɨt a èghɨ wanyɨ wè, nè ndɨ à bɔ taˈà mpɨ̀ŋ èwȩ a lê nè èghɨ la à?
40007004	À ghɨ̀ na me shu abua wanyɨ wè nê tà tsiˈ yè tsì àlààte kèsaabe àyɨt fu a èghɨ tò la nè ndɨ mpɨ̀ŋ èwȩ nàa a èghɨ lê la à?
40007005	Yàa nè nè; Àwɔ̀ wu àa shua nê ye wu àghɨa kà wu yùà la, bɨa ntsì mpɨ̀ŋ yu a èghɨ lê la ka mbɨ̀ˈɨ̀ eko eye alààte kèsab fu a èghɨ wanyɨ wè la etsǐ.
40007006	“A batè ngu ale ka à ka ŋa àghɨa betsiˈa à ŋa abua Mbɔ̧ɔ̧mà la abua babə mbɨ̀ˈɨ̀ bɔ jɨ, ngèble awɔb ntsìˈi me kɨa wê. À ka ndzì àtuˈ àmî a èkunyà̧ mbɨ̀ˈɨ̀ ka tà nɨŋ fele a èbem àtɔ̀blè.
40007007	“Lo̧, ko Mbɔ̧ɔ̧mà naa ŋa, nkɨ̂ ko taa ghɨ̌ aa ye, mè ndùˈte ètsələ̀ˈ ko taa tsɔˈɔ abua yê.
40007008	Nkàà nê wòt ègème tà lo̧ la nàà mbɔa, wòt tà kɨ la yea, èwe tà luˈte ètsələ̀ˈ la bɔ tsɔˈa abua tò.
40007009	“Wòt wu ane yɨ̧ wa̧ tò lo̧ èghɨjɨ abua tò ko taa ŋa tò èti la wu wàà?
40007010	Kò wòt naa ane yɨ̧ wa̧ tò lò̧a asə̌ ko taa ŋa nyà̧kàbɔ̀ŋ yǔ̧ abua tò la leè?
40007011	Tè bɨ̀a wàa bɨ̀ wu bòt kàbɔ̀ŋ la e wu ko eŋa èghɨ ntsɔ̧̀ abua bɔ̧ bɨ̧, è me wu tǎt wɨ̧ wu a ègwet la tà kà ŋa èghɨ mbɔŋ abua bòt bɔ lo̧ abua tò la tè ntsě?
40007012	Ale, àghɨa àa nkɨà nê bòt è ghɨ̌ abua yê la, ghɨ̌ abua yɔb mɨ̧̂, nkàà nê eyaa wu àghɨa mbɨ̧te Musì nè bèndàˈàtɔŋ Mbɔ̧ɔ̧mà e shuà la.
40007013	“Tsě ane ètsələ̀ˈ techɨɨle, nkàà nê ètsə̂ wu àa fǎ la e gha a èbem èwet Satàn. Èlu̧ mbɔŋ aà mbɔ̀; bòt bɔ̀ɔ ntsea adù̧ la e me ya̧a̧.
40007014	Ka ètsələ̀ˈ wu àa nga àdziˈa mèmpème la e taˈa wua nkòa, èlu̧ e mè me bɨɨ, bòt bɔ̀ɔ ntsea adù̧ la è ka wua ndzà̧a.
40007015	“Bɨ̀ me ko awɨ̧ mbɨ̀ˈɨ̀ bèndàˈàtɔŋ Mbɔ̧ɔ̧mà fɨte e nyi ayɔɔ yɨ̧. Bɔ̀ɔ ngɨ̀ bɔ me nyɨˈte nê bɔ̀ɔ njùa ane mènə̀ mɔb mbɨ̀ˈɨ̀ njɨ̀tsə, ka mbɔ̂ ngu a èbem mbɨ̀ˈɨ̀ ngwitenyà̧.
40007016	Èghɨ bɔ̀ɔ ngɨ̀à la aà ghɨ̌ bɨa ko awɔb. Tè bɔɔ nkààba bèteshɨndɨk a èbem àdzɔ̧? Kò nkààba àgu̧u̧me a ègwet àlǒ̧ à?
40007017	Àyɨt a ntsɔ̧̀ àgème aà nkɔ̀ɔ̀la tèta̧a̧te ntsɔ̧̀, àyɨt a kàbɔ̀ŋ a me kɔɔle tèta̧a̧te kàbɔ̀ŋ.
40007018	Àyɨt a ntsɔ̧̀ aà kà kɔɔle tèta̧a̧te kàbɔ̀ŋ; àyɨt a kàbɔ̀ŋ à ka wua nkɔ̀ɔ̀la tèta̧a̧te ntsɔ̧̀.
40007019	Àyɨt àgème kà wua nkɔ̀ɔ̀la tèta̧a̧te ntsɔ̧̀, bɔɔ kòˈo àyùà emàˈa a èbem èwet.
40007020	Ale, bɨa ko èwuu bèndàˈàtɔŋ Mbɔ̧ɔ̧mà fɨte bàa ane èghɨ bɔ̀ɔ ngɨ̀à la.
40007021	“È ntsě wòt ègème tàa ntɔ am nê Tè, Tè la tàa li nyi a kèfɔ̧̀ Mbɔ̧ɔ̧mà la. Ka bòt bɔ̀ɔ li nyi a Kèfɔ̧̀ Mbɔ̧ɔ̧mà la wu ndàˈ èbu bɔ̀ɔ ngɨ̀à àghɨa tǎt am wu a ègwet la nàa nkɨà la.
40007022	Naa li ngu ane àlia mbɔŋ bòt nyaŋ e shu abua am nê ‘Tê, tè bà le kaˈ a wua nɨ̀a èlen lê ndàˈà èngǎ̧ Mbɔ̧ɔ̧mà, nɨ̀a èlen lê fə̀à fote kàbɔ̀ŋ, mè nɨ̀a èlen lê ngɨ̀à tèwuute ènə̂ kà ye fɨ̀ˈ?’
40007023	Mbə maa shu abua yɔb nê, ‘E mbakà ko awɨ̧, bɨ̀ lɔ̀ˈɔ a ngèt ya̧, bɨ̀a bòt kàbɔ̀ŋ’.
40007024	“È wu ale, wòt tà zə mèngǎ̧ mɔ̧ maà me ghɨ̀ mbɨˈɨ̀ nàa shua la, wu mbɨ̀ˈɨ̀ wòt èyì tà və̀ə̀ lob zi a ègwet èwu la.
40007025	Mbɨ̀ŋ lu, èdzî e lu̧, àfeme a mè ntsè ndèbè lob mbɔŋ, ka è kà kwen, nkàà nê bɔ bɔ̧ a ègwet èwu.
40007026	Ka wòt ègème tà zə mèngǎ̧ mɔ̧ màa tà kà ghɨ mbɨ̀ˈɨ̀ è shua la wu mbɨ̀ˈɨ̀ àkèghɨ̧̀ a və̀ə̀ lob zi a ègwet tèso̧ la.
40007027	Mbɨ̀ŋ lu, èdzî e lu̧, àfeme a mè ntsè ndèbè lob mbɔŋ, è bê nkwèà nchu a si kà tàktè.”
40007028	Yesò làˈà mènə̀ maa mpàa ale, mèngǎ̧ mbɔŋ taˈa tsè ènɔ̧̂ bòt bu abot la,
40007029	nkàà nê tà li ngua nyɨ̀ˈta wɔb mbɨ̀ˈɨ̀ wòt tà bɔ àtɔŋ ane ànəa mbɔŋ la, tà kà wua nyɨ̀ˈta mbɨ̀ˈɨ̀ bènyɨˈtà mbɨ̧te Musì.
40008001	Àfɨˈa Yesò chu a ègwet abȩ wu la, taˈà ènɔ̧̂ bòt e kuŋe atò.
40008002	Wòt kǒ àghɔ̧atsɔˈɔ a ba̧a̧ atò la kɨˈɨ̀ a mbì tò ntèm tènjǔŋ ti a si shu abua tò nê, “Lefɨ̀ˈ, à kɔ̀ŋkà, ko betsiˈa à ghɨ̀ e pem.”
40008003	Yesò nyààbè àbu azi mbà̧à̧te atò nê, “Oo maà nkɔ̀ŋkà, pem.” Kwàˈ àfɨˈa mbɔŋ, tà bê mpem ane àghɔ̧atsɔˈɔ yu.
40008004	Yesò bɔ̂ shu abua tò nê, “Ko mbɨ̀ˈɨ̀ à shu wòt àghɨa a ghɨ̀ la, ka ghǎ nyɨ̀ˈte awê abua ntsìà mèpɨ̧̀ Mbɔ̧ɔ̧mà. À me ghǎ à nɨ èghɨ àa nɨ kɔ̀ŋke a Mbɔ̧ɔ̧mà mbɨ̀ˈɨ̀ Musì li shu la, enɨ ghɨ̌ waa waa naa ko nê à pem.”
40008005	Yesò me nyi a Kàpenàwûm, tǎt bèshujà Lûm kǒ kɨˈɨ̀ me shù̧ù̧te atò nê,
40008006	“Lefɨ̀ˈ, wafàˈ am wu a lob tà nɔ̀ŋkè me ghɔ̧̀ɔ̧̀ne la. Àghɔ̧ a ŋèˈne atò tè tà kà tsi ngua nkoa ngȩ̀ȩ̀nà.”
40008007	Tà làˈ ale Yesò shu abua tò nê, “Maà kɨˈɨ ebə atò.”
40008008	Tǎt bèshujà wu mè shu abua tò nê, “Lefɨ̀ˈ, e mbakà kuˈu ewe àa nyi a lob ya̧ la. Ka làˈà wû èngǎ̧ wè ko wafàˈ am naa kweele.
40008009	Mmɔ̌ mbɔŋ e ngu a èten bètǎt bèshujà ko, mè mbɔ̀ èbeko nè bèshujà a èten la̧. Màa ngɨ̀ e shu abua waa nê ‘Ghǎ’, tà ghà, shu abua via nê ‘Kɨˈɨ’, tà kɨ̀ˈɨ̂, shu abua àbùˈ am nê ‘Ghɨ àghɨ yaa’, tà bê ngɨ̀.”
40008010	Mbɨ̀ˈɨ̀ Yesò zə èngǎ̧ tò wu la, a bê ntse atò, tà shu abua bòt bu nkùŋà vi la nê, “Ane nkǔŋ, e ngua shua wɨ̧ nê, e mbakà ye wòt kǒ ka wû ayɔɔ bòt Izə̀lȩ̂ tà bɔ ngɨŋa ntɨ̀ yaa mbê waa è bɔ ane ya̧ la.
40008011	Tsiˈ è shua wɨ̧ nê, bòt nyaŋ aa li dzə a bètɔˈɔ ngɔ̀ŋ ekɨˈɨ etseke a si bɔ̂ Abàlàghâm ba nè Asàk nè Jàkɔ̂b àdziˈa èpǎ̧ wu a èbem ngɔ̀ŋ fi a kèfɔ̧̀ Mbɔ̧ɔ̧mà la.
40008012	Ka è me wu bòt bu bɔ wu li ewu a kèfɔ̧̀ və la, bɔ màˈà wɔb àbȩ a èbem kèbìˈà, adzìˈa bɔ̀ɔ me dɨ̀a nkwèla àsɔŋ yɔb la.”
40008013	Yesò làˈ ale mbɔ shu abua tǎt bèshujà Lûm wu nê, “Dù a lob yê ko aa ye ndɨ a tsè wû mbɨ̀ˈɨ̀ à bɨ̧ɨ̧ne a èntɨ̧ɨ̧ wê nê à wu la.” Kwàˈ àfɨˈa mbɔŋ, wafàˈ tò wu bê nkwèèlê.
40008014	Yesò ghɨ̀ ale, ngà a lob Pità, me kɨˈɨ nyɨ̌ vi tò wu a si ngò̧ò̧na sɔ̧̀ɔ̧̀nà,
40008015	tà bà̧à̧te àbu atò sɔ̧̀ɔ̧̀nà wu bê ntùˈtè tè tà lɔ̀ˈɔ a si me taŋke atò.
40008016	Nyèm è fen, bɔ nɨ bòt nyaŋ fote kàbɔ̀ŋ tèa ane yɔb la, nkɨ̀ˈɨ̂ tà làˈ èngà̧ nɨŋ fə̀ fote kàbɔ̀ŋ tu, mè mbə̌ bòt bàgème bɔ̀ɔ ngò̧ò̧nà la.
40008017	A li ntsè anè mbɨ̀ˈɨ̀ e ghɨ̌ àghɨa ndàˈàtɔŋ Mbɔ̧ɔ̧mà Àsayà li ndàˈ la aa wu nkǔŋ nê, “Tà li ntsì èlɔˈ ba, mè mbə̀ èghɔ̧ ba ègème.”
40008018	Àfɨˈa Yesò ye ènɔ̧̂ bòt a ngèt zi la, tà shu abua bɔkatè bi nê bɔ̀ ghɨa bɔ̂ tò ba è gha agua èlemè àko zìa.
40008019	Nyɨˈtà mbɨ̧te Musì kǒ kɨˈɨ nê, “Nyɨˈtà, maà kùŋè awê àdziˈ àgème àa ngà la.”
40008020	Yesò shu abua tò nê, “Ètsɔ̀b e bɔ tègwòŋ tɔb, banɨ̧̀ bèa ndèa a ègwet la e bɔ tèjî tɔb, ka Wa̧ Wòt kà bɔ àdziˈa tàa nɔ̀ŋè àtsəa zi eyètè la.”
40008021	Wòt kǒ ane bɔkatè tò mè shu abua tò nê, “Tê, tsiˈ è nga ntua tǎt am yaˈ ka nkɨ̀ˈɨ̂.”
40008022	Yesò shu abua tò nê, “Kɨˈɨ nkùŋè am, tsiˈ èpfəˈte bòt è tu bèmpfəà bɔb.”
40008023	Yesò nyi a èbem ànkànuˈ, bɔkatè tò e kùŋè atò.
40008024	Kwàˈ àfɨˈa mbɔŋ, àfeme àkekweelè a bùˈ me tsě a èbem èlemè wu tè ntsìˈa mpàà ànkànuˈ yu maˈa àbâ abà, mbɔ̂ Yesò wua ndìa.
40008025	Bɔkatè tò e ghà ndzò̧ atò nê, “Tê, baa pfəˈtè, tɨŋe awa.”
40008026	Yesò bɨ̀ɨ̀lè nê, “Bɨ̀ bɔa ghàà, bɨ ghɨ̀ na ka bɨ̀ ka zǐ èntɨ̧ɨ̧ wɨ̧ ane ya̧ ntsɔ̧̀ à?” Tà shu ale, ndɔ̀ˈ a si ŋȩ̌ àfeme yu bɔ̂ mèleb, èdziˈ e fi bɔ̀ɔl.
40008027	Ànəa mbɔŋ a bê ntsè àwɔb tè bɔ tsiˈi me shu nê “Eyaa chɨɨme ngu wàa, ka àfeme bɔ̂ mèleb e me zə atò à?”
40008028	Yesò ghà tê tà wu àlaˈ a bòt Gàdalìn agua èlemè àko zìa, bòt ko babe nè fote kàbɔ̀ŋ ane yɔb e lɔˈɔ àtsəasì nkɨ̀ˈɨ̂ nkwene ane tò. Bòt ngaa è le wua mbààla tè bòt è ka tsi ngua ntsèà alu̧ və.
40008029	Bòt mbɔŋ e bê ŋȩ nê, “Wa̧ Mbɔ̧ɔ̧mà, à kɨ e ghɨ̀ na ane ya à? À kɨ zi àlɔˈ ane ya ka àlia yu aa kùˈû?”
40008030	Àla̧ mèkunyà̧ àko a li ngua njɨ̀a a ngèt abot.
40008031	Fote kàbɔ̀ŋ tu te shu̧u̧te a Yesò nê, “À wu tsì àwa adù̧ bòt baa, à tsàà àwa ane àla̧ mèkunyà̧ maa.”
40008032	Yesò shu abua yɔb nê “Bɨ̀ dzəa ndù.” Bɔ bê ndzə̀ ngà nyi ane mèkunyà̧ mu. Kwàˈ àfɨˈa mbɔŋ, mèkunyà̧ mu bê nde nchùŋe èku̧u̧nè lu ndème a èbem èlemè wu.
40008033	Bèmbaabà mèkunyà̧ mu e lùùlà ngà a èbem àpfə̀ ngwȩ̀ȩ̀te ànə̂ àgème shû, nè àghɨa a ghɨ ane bòt bu nè fote kàbɔ̀ŋ adù̧ yɔb la.
40008034	Ale, àpfə̀ yu àgème a dzə̀ nkɨ̀ˈɨ̂ nkwene ane Yesò, shù̧ù̧te atò nê tà dzə àbâ àlaˈ a yɔb me ghǎ.
40009001	Yesò ghɨ̀ ale, nyi a èbem ànkànuˈ ntù̧u̧ èlemè ngwènè àpfəa yɔb.
40009002	Àfɨˈa mbɔŋ, bòt ko e ŋeˈè wòt àbâ ènyit tò a pfə la a ègwet àkwàŋkè nɨŋ nkɨ̀ˈɨ̂ abua tò. Yesò ye ndɨ bòt ngaa e bɔ ntɨ̀ ane zi la, shu abua mbê ngaa nê, “Wa̧ am, à ka ngwàˈ ndo̧o̧na, mâ waˈa a kàbɔ̀ŋ wê.”
40009003	Yesò làˈ ale, bènyɨˈtà mbɨ̧te Musì ko e me lèmte a kètsìà wɔb shua nê, “Mbê waa nàà fɨ̀ˈnà àvi ane Mbɔ̧ɔ̧mà.”
40009004	Yesò bê nko àghɨa bɔ mɨ̀ɨ̀tà la, mbììte awɔb nê, “Ghǎ ghɨ̀ ka bɨ me mɨ̀ɨ̀te kàbɔ̀ŋ a mèntɨ̧ɨ̧ mɨ̧ à?
40009005	Àyea ŋa àa njùa à, e shu nê ‘Mâ waˈa kàbɔ̀ŋ wê’, kò wû nê ‘Lɔ̀ˈɔ a si me ghȩ̀ȩ̀ne à?’
40009006	Ka e nɨ enyɨˈte awɨ̧ nê Wa̧ Wòt bɔ àtɔŋ a sitsǎˈ à màngwaˈa kàbɔ̀ŋ.” Tà shu abua wòt wu àbâ ènyit tò a pfə la nê, “Lɔ̀ˈɔ a si ŋèˈe àkwàŋkè àyê me ghǎ àpfə̀.”
40009007	Ŋut bê ndɔ̀ˈ a si me ghǎ àpfə̀.
40009008	Mbɨ̀ˈɨ̀ ènɔ̧̂ bòt bu e ye ale la, kèbɔɔ ke ba̧a̧ wɔb, bɔ tsiˈi me wùˈte a Mbɔ̧ɔ̧mà wu tà ŋa èwuu àtɔŋ yàa abua wɔ̀bȩ̌ la.
40009009	Yesò lɔ̀ˈɔ̀ abot tà me ghà nembì, tà ye wòt mànɨa èkab taksì kǒ èlen tò wu Màtìù la àdzìˈa àfàˈ àzi. Yesò shu abua tò nê, “Kɨˈɨ nkùŋè am.” Tà bê ndɔ̀ˈ a si nkùŋè atò.
40009010	Mbɨ̀ˈɨ̀ Yesò tsekè me jɨ èghɨ a lob Matìù la, bòt nyaŋ bɔ̀ɔ nɨ̀a èkab taksì la nè bòt kàbɔ̀ŋ e kɨˈɨ̀ ntsèke a si bɔ̂ Yesò ba nè bɔkatè tò me jɨ èghɨjɨ.
40009011	Mbɨ̀ˈɨ̀ Bèfalèsiì e ye ndɨ tà jɨa èghɨjɨ bɔ̂ bòt baa la, bɔ biitè bɔkatè tò nê, “Nyɨˈtà wɨ̧ è ghɨ̀ na ka me jɨ bɔ̂ bòt bɔ̀ɔ nɨa mèkab taksì la, nè bòt kàbɔ̀ŋ ko à?”
40009012	Yesò zə ale, mbɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la.
40009013	Bɨ̀ ghǎ nkɨ lə èngà̧ waa e shua la, ‘Maà nkɨà wû bèmǎnkua tèsȩ, è nka kɨa banyà̧ bɔ kɨ̧ɨ̧me la.’ È nka kɨˈa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨ̀ˈa etɔ bòt kàbɔ̀ŋ.”
40009014	Àfɨˈa ngaa bɔkatè Jɔ̌n e kɨˈɨ̀ mbììte a Yesò nê, “Nàa ngɨ̀ è wua àfɨ̀ˈ àko baa Bèfalèsiì e me tseke ka jɨ àghɨ mbɨ̀ˈɨ̀ etsàˈte a Mbɔ̧ɔ̧mà, ghǎ ghɨ̀ ka bɔkatè bê è ka wua ntsèka kà jɨ àghɨ à?”
40009015	Yesò shu abua yɔb nê, “Tê betsiˈa bègɨ̧̌ ndzɔˈɔ etɔ̧ɔ̧ èbu bɔb àfɨˈa lu̧ ndzà bèlè bɔ̂ tò ba la à? Àfɨ̀ˈ aa ghɨ̌ nkùˈ bɔ tsì lu̧ ndzà yu ayɔɔ yɔb, e ye wu àfɨˈa bɔ̀ɔ me tseke kà jɨ àghɨ la.
40009016	“Wòt nàà kà lɔ̀ˈ àlia nɨ̀ àdziˈa ndǐ fi ntèmte ndǐ èlènè la, nkàà nê ye fi yu naa tseke tê sààlà ndzə̀, èləˈ mbɔŋ e mè mpàa fàŋ tê ntsè ndɨ e ghɨ̂ ngu la.
40009017	Wòt kà meè ngua ndɔ̀ˈ àlia ndzìà mèlùˈ fi a èbem àtetuˈ a gùbnyà̧ a lènè la. Tà ghɨ̀ ale, ko àtetuˈ a gùbnyà̧ yu aa gwele, mèlùˈ mu naa tsə̀te, àtetuˈ yu aa bɨɨ. Bɔ̀ɔ ndzìà mèlùˈ fi wû a èbem àtetuˈ gùbnyà̧ à fi, mbɨ̀ˈɨ̀ mèlùˈ mu nè àtetuˈ yu aa wu ntsɔ̧̀.”
40009018	Mbɨ̀ˈɨ̀ Yesò nàa ndàˈà la, wajǔŋ kǒ ayɔɔ Bèjû kɨ̀ˈɨ̂ ŋɔ̀ˈne a si a mbì tò nê, “Wa̧ am bê mbèla mpfəà pfə, ka à kɨ̀ˈâ ŋɔ̀ŋè àbu àyê àtsəa tò ko taa yu̧u̧me.”
40009019	Ale, Yesò mbê ndɔ̀ˈ a si nɨ̀ bɔkatè bi nkùŋa tò.
40009020	Mbɨ̀ˈɨ̀ bɔ̀ɔ ngà la, àvi kǒ mbàŋ dzə ane tò ane èngùˈ èghem ntsɔ̀b yebe la, kɨˈɨ̀ mbà̧à̧te àtsəa ndǐ tò.
40009021	Ngu nê tà shua a èntɨ̧ɨ̧ vi nê, “E ngu anè nyaˈà mbà̧à̧te wû àtsəa ndǐ tò ko maa peme.”
40009022	Yesò ghèble avi ndzè atò mbɔ̂ nê “Wa̧ am, ka ngwàˈ ndo̧o̧na, èntɨ̧ɨ̧ wu à zi ane ya̧ la, e ghɨ̂ à pem.” Kwàˈ àfɨˈa mbɔŋ àvi wu bê nkwèèlê.
40009023	Mbɨ̀ˈɨ̀ Yesò ghà tê nyi a lob wajǔŋ wu ndzě bòt èvə ntɔ bafɨ̀, nè ènɔ̧̂ bòt ndɨ̀à ànyaˈne la,
40009024	tà shu abua yɔb nê, “Bɨ̀ dzəˈta; waàvi wàa bakà pfə, tà lìa li.” Tà shu ale, bɔ taˈa tsoˈo atò.
40009025	Mbɨ̀ˈɨ̀ bɔ tsàà ènɔ̧̂ bòt bu àbȩ la, tà nyi a lob mbà̧à̧ waàvi wu ane àbu tò, tà lɔ̀ˈ a si.
40009026	Àndǎ ànə̂ yaa a ghà èdzìˈ ègème àlaˈ və.
40009027	Yesò lɔ̀ˈɔ abot tà me ghà nembì, bòt àghɨ àleme ko babe e me kùŋè atò ŋȩ̌ shua nê, “Wa̧ fɔ̧̀ Dàbid, ku tèsȩ ta.”
40009028	Mbɨ̀ˈɨ̀ tà ghà te nyi a lob la, bòt àghɨ àleme bu e kɨˈɨ̀ tà bììte wɔb nê, “Tê bɨ bɨ̧ɨ̧nè nê betsiˈa e nko mbə̀ àwɨ̧?” Bɔ nê “Oò a Tè.”
40009029	Tà bà̧à̧te àghɨ ayɔb yu shu nê, “Tsiˈ à wu mbɨˈɨ̀ bɨ kɨà la.”
40009030	Àghɨ a yɔb yu a bê ngàˈtê. Yesò ghɨ̀ ale, mbɔ̂ sə̀ŋkè ètǔ̧ bɔb nê bɔ̀ ka shu wòt àghɨa a ghɨ̀ la.
40009031	Ka bòt bu e ghà ale ntsà àndǎ tò adzìˈ àgème a èbem àlaˈ və.
40009032	Mbɨ̀ˈɨ̀ bòt baa e lɔ̀ˈɔ abot me ghà la, bòt ko e nɨ wòt kǒ fo kàbɔ̀ŋ ghɨ̂ tà tsìˈi mbǔˈ la nɨŋ nkɨ̀ˈɨ̂ abua Yesò.
40009033	Mbɨ̀ˈɨ̀ tà fə̀ fo kàbɔ̀ŋ yu la, mbǔˈ yu bùˈ me làˈa. Ànəa mbɔŋ a ntsè wòt ègème. Bɔ tsiˈi me shu nê, “Ba te bakà ye èwuu ànə̂ yaa a Izə̀lȩ̂.”
40009034	Ka Bèfalèsiì e me shu nê “Wu fɔ̧̀ fote kàbɔ̀ŋ ka tàa ŋǎ tò mètàŋ tà nɨa fə̀à fote kàbɔ̀ŋ ko la.”
40009035	Yesò li ngua ngȩ̀ȩ̀nà a èpfə̀ ènɨ̧ bu nè bɔbɔ èpfə̀ nyɨ̀ˈta a lobte Mbɔ̧ɔ̧mà tɔb, mè ntsɔ̀tà Ntu̧ Ntsɔ̧̀ Kèfɔ̧̀ Mbɔ̧ɔ̧mà, ndɔ̀ˈ mbə̀a èghɔ̧ nè èlɔ̀ˈ ègème.
40009036	Tà ghɨ̀ tà ye ènɔ̧̂ bòt, tà kù tèsȩ tɔb nkàà nê, mènə̀ li ntsè àwɔb, bɔ sàŋè mbɨ̀ˈɨ̀ njɨ̀te kà ye a mbaabà.
40009037	Ale, tà shu abua bɔkatè bi nê, “Èghɨjɨ e lu̧ a èbem mbȩ ka bòt bɔ̀ɔ fùˈù la e me koo.
40009038	È wu ale, bɨ shu̧u̧te a Tǎt mbȩ nê tà tsàa bòt màfuˈa a mbȩ zi.”
40010001	Yesò li ntɔ bɔkatè bi bu ntsɔ̀b babe la àdzìˈ yeamɔˈ ŋà àwɔb àtɔŋ ndɨ bɔ̀ɔ nɨ efə̌ fote kàbɔ̀ŋ ane bòt e mě bə èghɔ̧ nè èlɔˈ ègème la.
40010002	Tèlente bɔntu̧ bu ntsɔ̀b babe la wu: Simùn wu èlen tò ko li ngu Pità la, bɔ̂ wanyɨ vi Andùlù, Jimsì wa̧ Zebèdiì bɔ̂ wanyɨ vi Jɔ̌n,
40010003	Filìb bɔ̂ Bàtòlomiò, Tɔmasì bɔ̂ Màtìù nɨa mèkab taksì, Jimsì wa̧ Alfeɔ̀ bɔ̂ Tàdià,
40010004	Simùn wu tà lè taˈa wua nùà mènə̀ àlaˈ la, nè Judàs Iskaliòt wu tà li ndɔ̀ˈ fɨ̧ɨ̧na a Yesò la.
40010005	Yesò li ntsà bɔntu̧ bi bàa ntsɔ̀b babe la àbȩ shu abua yɔb nê, “Bɨ̀ ka ngà àdziˈa ko a èbem àlaˈ a bòt kà wu Bèjû. Bɨ̀ ka ngà ka wû a èbem àpfəa ko ane èpfə̀ bòt Sàmalìà.
40010006	Ka bɨ ghà wû abua bòt Izə̀lȩ̂ bu bɔ̀ wu mbɨ̀ˈɨ̀ njɨ̀te te nyɔ la.
40010007	Bɨa me ghȩ̀ȩ̀ne, bɨ me làˈa èngǎ̧ Mbɔ̧ɔ̧mà shua nê, ‘Kèfɔ̧̀ Mbɔ̧ɔ̧mà kɨˈɨ tê ntsìˈi a ngèt yɨ̧.’
40010008	Bɨ̀ bə bòt èghɔ̧, njù̧ù̧me bòt bɔ pfəˈte la, ngɨ̀ bòt èghɔ̧atsɔˈɔ è pem, mè fə̀ fote kàbɔ̀ŋ ane bòt. Bɨ li mbɔ̀ ka yu̧, è wu ale, bɨ̀ mè ŋa abua bòt kà bɔ yu̧ mɨ̧̂.
40010009	Bɨa me ghǎ, bɨ̀ ka mbèà gôl, kò silbà, ka wû kapà a èbem ntaˈ tɨ̧.
40010010	Bɨa me ghǎ, bɨ̀ ka nɨ̀ ambè, bɨ̀ ka nɨ̀ ka wû ndǐte màˈa tebe, kò gùbtsə, kò ambàŋ leˈ. Nkàà nê wɔ̀fàˈ è bɔ ndɨ tàa bɔ àghɨa tàa nkɨ̀ŋkà la.
40010011	“Bɨ ghɨ̀ bɨ̀ gha a èpfə̀ ènɨ̧, kò èbe techɨɨle leˈ, bɨ kɨ ngule wòt tà kɔ̀ŋkè esèe àwɨ̧ la, ntsèke bɨ tò ba, te àlia bɨa me ghà la a kùˈ.
40010012	Bɨ̀ nyi a lob, bɨ tsaˈte bòt lob mbɔŋ nê àlàŋkè à wu ne nɨ̧̀.
40010013	È wu nê, bɔ sèè àwɨ̧, bɨ tsiˈ àlàŋkè àyɨ̧ a wu nè nɔ̀b. Ka bɔ̀ bakà sèe awɨ̧, bɨ̀ nɨ àlàŋkè àyɨ̧.
40010014	Ka wòt bakà sèe awɨ̧, mbakà yute ànəa bɨ shua la, bɨ yòò àbeb lob mbɔŋ, kò àpfə̀a mbɔŋ leˈ ane èka bɨ̧, ndèbè kwen tɨ̧ ndzə̀ me ghǎ.
40010015	Ane nkǔŋ, e shua wɨ̧ nê, naa li ngu ane àlia saˈa Mbɔ̧ɔ̧mà, tà kù tèsȩte bòt Sodòm nè Gòmolà tè ntsè ndɨ tàa ku e te bòt èpfə̀ mbɔŋ la.
40010016	“Bɨ̀ zə ntsɔ̧̀, e ngua ntsàà àwɨ̧ àbȩ mbɨ̀ˈɨ̀ njɨ̀tsə ayɔɔ ngwitenyà̧. È wu ale, bɨ me yìa mbɨ̀ˈɨ̀ ètsɔˈ, mè me yu ane mènə̀ mɨ̧ mbɨ̀ˈɨ̀ bèbaba.
40010017	Bɨ̀ me ko awɨ̧ ane bɔbȩ na bɔ̀ɔ ba̧a̧ awɨ̧ enɨ ghǎ a lobte èsaˈa, e mě shu̧ awɨ̧ a èbem lobte Mbɔ̧ɔ̧mà tɔb la.
40010018	Bɔɔ li esə̀ŋnè àwɨ̧ enɨ ghǎ a mbì bègɔvanɔ̀, nè bèfɔ̧̀ ambo ya̧, bɨa shu ànəa bɨ ye mè ko ane ya̧ la a mbì lɔb bɔ̂ bòt kà wu Bèjû.
40010019	Àfɨˈa bɔ nɨ awɨ̧ nɨŋ ngà la, bɨ̀ ka me mɨ̀ɨ̀te ndɨ bɨ̀a shu la nyaŋ kò ànəa bɨ̀a shu la leˈ, nkàà nê èngǎ̧ bɨ̀a làˈà la aa kɔˈɔ àtsəa ayɨ̧ àfɨˈa mbɔŋ.
40010020	È ntsě bɨ̀ambɔŋ nga me làˈà la, wu Fo Tǎt wɨ̧ Mbɔ̧ɔ̧mà naa tsě ane yɨ̧ e làˈà la.
40010021	“Bòt aa li ŋa bɔnyɨ bɔb ne bɔ buŋa, bètǎt bɔ̧ e mè ngɨ̀ wû a èlɨ mbɔŋ ane bɔ̧ bɔb, bɔ̧ e mè ngu li elɔ̀ke mbù̧tsə ane bètǎt bɔb e ghɨ̌ bɔ bùŋè àwɔb.
40010022	Bòt bàgème aa li me pààbè àwɨ̧ ambo ya̧, ka wòt tà ba̧a̧ èntɨ̧ɨ̧ vi tè ngà ndìà la, wu li e peme.
40010023	Bɔ me kɨ àtsəa yɨ̧ enɨ a èbem àpfə̀ àko, bɨ lùùlà ngà a yea tsa. Kwàˈ ane nkǔŋ, tsiˈ è shu awɨ̧ nê betsiˈa bɨ̀ ka paa àfàˈ àyɨ̧ a èbem èpfə̀ bòt Izə̀lȩ̂ ègème kà Wa̧ Wòt kɨ̀ˈɨ̂.
40010024	“Wakatè bakà tse a nyɨˈtà vi, wafàˈ kà meè tsea tǎt àfàˈ vi.
40010025	Ale, wakatè è tsìˈa mbɨ̀ˈɨ̀ nyɨˈta vi, tà wùˈtè àvi. Wafàˈ è tsìˈa mbɨ̀ˈɨ̀ tǎt àfàˈ vi, tà wùˈtè àvi mɨ̧̂. Bɔ wu tsì èlen tǎt lob ane Belzebùl, ko bɔɔ tɔ bòt lob tò ane tèlente kàbɔ̀ŋ te tsě.
40010026	“Ale, bɨ̀ ka bɔ̀a wòt, nkàà nê àghɨ ko bɔ kabà kà a wu li edzə̌ àbȩ la a ntsě, àyea a lò̧ò̧te kà wu li pùùla aya̧ la à ka wû.
40010027	Ànəa mâ shu awɨ̧ a èbem ndzěm la, bɨ̀ shu a kètsìà nèngǔ̧, àyea bɨ zə a ntsèm la, bɨ tùˈ a tèbuˈte èlu̧.
40010028	Bɨ̀ ka mbɔ̀ɔ bòt bu bɔ̀ɔ bùŋe wòt, ka bɔ̀ ka wu ko ebùŋe àlɨ̀ŋkè tò la; bɨ̀ bɔɔ wû wòt tàa ko tsàà mbɨ̧̀ ènyit nè àlɨ̀ŋkè a èbem èwet Satàn la.
40010029	Tè bɔɔ̀ kà fɨ̧ɨ̧ne bèdzɔɔlekɔt babe ane kapà wemɔ̀ˈ? Ka la, Mbɔ̧ɔ̧mà bakà bɨ̧̀ɨ̧̀ne, wekǒ ane yɔb ka kwen a si.
40010030	Ka wû nyèm tu àtsəa yɨ̧ la, Mbɔ̧ɔ̧mà ko kèmpà̧ tùà tègème.
40010031	È wu ale, bɨ̀ ka mbɔ̀â, ngu nê bɨ tsè àla̧ bèdzɔɔlekɔt a mbì Mbɔ̧ɔ̧mà.
40010032	“Ale, wòt ègème tà tɨ̧ɨ̧ a kètsìà bòt mbɨ̧̀ɨ̧̀ne nê ye wu wòt am la, maa li mbɨ̧̀ɨ̧̀ne nê tà wu wòt am mɨ̧̂ a mbì Tǎt am wu a ègwet la.
40010033	Ka wòt tà tɨ̧ɨ̧ a kètsìà bòt ntu̧ am la, maa li tu̧ atò mɨ̧̂ a mbì Tǎt am wu a ègwet la.
40010034	“Bɨ̀ ka mɨ̀ɨ̀tè nê, e nkɨˈɨ e ghɨ̌ àlàŋkè a ngɔ̀ŋ ŋaà. Chaˈ, è nka kɨˈa e ghɨ̌ àlàŋkè, e nkɨˈa ezǐ àyɔ̀ŋ.
40010035	E kɨˈa ezi àyɔ̀ŋ a kètsìà, ‘Wa̧ bɔ̂ tǎt vi, nè waàvi bɔ̂ nyɨ̌ vi, e mě zǐ àyɔ̀ŋ a kètsìà àvi bɔ̂ nyɨ̌ lob vi.
40010036	Ngule bɔmbù̧ wòt nàà wu bòt lob tò.’
40010037	“Wòt tà kɔ̀ŋkè tǎt vi nè nyɨ̌ vi tè ntsè am la, bakà kuˈu ewe tàa wu wɔ̧ la. Wòt tà kɔ̀ŋkè wambâ̧ vi kò waàvi vi leˈ tè ntsè am la ka meè kùˈu ewe tàa wu wɔ̧ la.
40010038	Wòt bakà bɨ̧̀ɨ̧̀ne eŋeˈe mbasa vi ekùŋè am, tà kà kuˈu ewe tàa wu wɔ̧ la.
40010039	Wòt me kɨ ebɔ wû mèmpème mi ko taa bi mèmpème mbɔŋ, ka wòt tà ŋà àtsəa zi ambo ya̧ la naa bɔ mèmpème.
40010040	“Wòt sèè àwɨ̧, tà ko nê ye sèe am, èwe tà sèè am la, ko nê ye sèè atò wu tà tsàà am la.
40010041	Wòt tà sèe ndàˈàtɔŋ Mbɔ̧ɔ̧mà, nkàà nê ŋut wu ndàˈàtɔŋ Mbɔ̧ɔ̧mà la, naa li bɔ àbȩ̀ bɔɔ ŋa abua ndàˈàtɔŋ Mbɔ̧ɔ̧mà la. Wòt tà sèe wòt ntsɔ̧̀ ambo àfaˈa ntsɔ̧̀ ŋut la, naa li bɔ àghɨa Mbɔ̧ɔ̧mà naa ŋǎ abua bòt ntsɔ̧̀ la.
40010042	Wòt tà ŋa ka wû ndɔŋ mèleb kèfi abua wekǒ ane ebe tèchɨɨle baa, ndɨ̀ wu ŋut wu wakatè am la, kwàˈ ane nkǔŋ, tsiˈ è shu awɨ̧ nè, betsiˈa àbȩ̀ atò à ka nyɔ̂.”
40011001	È li ngu àfɨˈa Yesò paa a màŋa nkɨ̀atsə abua bɔkatè bi bu ntsɔ̀b babe la, tà lɔˈɔ abot me ghȩ̀ȩ̀ne nyɨ̀ˈta mè ndàˈà èngǎ̧ Mbɔ̧ɔ̧mà a èbem èpfə̀ ènɨ̧ bu a ngèt abot la.
40011002	Jɔ̌n ndzìà èdzî li ngu a tèfȩ àfɨˈa mbɔŋ, mbɨ̀ˈɨ̀ tà zə èghɨ Yesò nàa ngɨ̀à la, tà tsàà bɔkatè bi ko nê,
40011003	bɔ̀ gha mbììte tò nê, “À wu wòt wu bɔ li nê tàa kɨˈɨ la, kò bàà me chɨˈɨ wòt kǒ tsa à?”
40011004	Yesò tsɔˈɔ èngǎ̧ wɔb nê, “Bɨ̀ kua akwèn ngà shu a Jɔ̌n àghɨa bɨ zə la nè àyea bɨ ye la.
40011005	Bòt àghɨ àleme e ye èdziˈ, bòt èka bɔb e ŋɔˈte la, e lɔ̀ˈ tè ntsìˈa ngȩ̀ȩ̀nà ndɨŋndɨ̀ŋ, bòt àghɔ̧atsɔˈɔ e pem, mbǔˈtsə te zə èdziˈ, bèmpfəà be yu̧u̧mè, bɔ mè tsɔ̀tè Ntu̧ Ntsɔ̧̀ Mbɔ̧ɔ̧mà abua bòt ngoˈ.
40011006	Ntsɔ̧̀ wu wòt wu tàa ka màkè àghɨa è ngu yùà la.”
40011007	Mbɨ̀ˈɨ̀ bɔntu̧ Jɔ̌n bu be lɔˈ me ghà la, Yesò bùˈ me laˈa ànəa Jɔ̌n abua ènɔ̧̂ bòt bu shua nê, “Bɨ li me nkùŋe a Jɔ̌n e gha àbâ àlaˈ àyuube ale, mɨ̀ɨ̀tè nê bɨ gha eye ghǎ? Bɨ li ngua nga eye àtsəa èfə̀ˈ àfeme àa mpàà maˈa àbâ abà la à?
40011008	Tè a bakà wu ale, ko bɨ li ngua nga àbȩ eye ghǎ? Bɨ li ngua nga eye wòt bɔ wèe atò ane ndìte ntsɔ̧̀ la à? Bɨ ko nê, bòt bɔ wèè àwɔb ane ndìte ntsɔ̧̀ la bɔɔ ntsèka nè èbem ntɔˈtsə.
40011009	Bɨ li nchɨɨmê ngua nga àbȩ abàˈa ghǎ? E ghǎ eye a ndàˈàtɔŋ Mbɔ̧ɔ̧mà? Oò kwat! Bɨ li ndze wòt mènə̀ tò è tsě me ndàˈàtɔŋ la.
40011010	Jɔ̌n wàa wu wòt wu àkata Mbɔ̧ɔ̧mà à shu nê, ‘Ye wantu̧ am mâ tsǎ atò a mbì lɨ̧ taa kɨˈɨ enèète alu̧ abua yɨ̧ la.’
40011011	Ane nkǔŋ, tsiˈ è shu awɨ̧ nê bɔ bakà li tè me bi wòt kǒ tà tsèa Jɔ̌n ndzìà èdzî la, ka wòt tà wu tandiakwèn a kèfɔ̧̀ Mbɔ̧ɔ̧mà la, è tsě a Jɔ̌n.
40011012	E buˈu afɨˈa Jɔ̌n ndzìà èdzî li mbùˈ me làˈa èngǎ̧ Mbɔ̧ɔ̧mà la, ekɨˈɨ dzə àfɨ̀ˈ yaa, kèfɔ̧̀ Mbɔ̧ɔ̧mà nàà nkɨ̀ˈa nè ètɨ̧̂, bòt mètàŋ bɔ̂ ngu bòt bɔ̀ɔ fàa ane ètɨ̧̂ la.
40011013	Bèndàˈàtɔŋ Mbɔ̧ɔ̧mà bàgème nè mbɨ̧te Musì e li ngua ndàˈà ànəa kèfɔ̧̀ Mbɔ̧ɔ̧mà tè ngà dzə̀ àfɨˈa Jɔ̌n li kɨˈɨ la.
40011014	Bɨ kɔ̀ŋkè ebɨ̧ɨ̧ne bɨ bɨ̧ɨ̧nè, Jɔ̌n wu Èlȩjà wu bɔ li ngua shua nê taa li ekɨˈɨ la.
40011015	Wòt bɔ ètǔ̧, tà yute èngà̧ waa.
40011016	“Tê màa chɨɨme e fɨ̀ˈne bòt laane wàa ane ghǎ? Bɔɔ anè ngu mbɨ̀ˈɨ̀ bɔtechɨɨle bɔ tseke àdziˈa èwen me ŋȩa ntɔ bèshu̧ bɔb shua nê,
40011017	‘Ba li ntɔ bafɨ̀, bɨ tu̧ ebene, ba kɔ̧ èvə, bɨ̀ ka dɨ̂ˈ.’
40011018	Jɔ̌n li nkɨ̀ˈɨ̂ me tseke ndzìtsə, tà kà meè ngua nua mèlùˈ, bɔ nê, ‘Tà bɔ fo kàbɔ̀ŋ.’
40011019	Wa̧ Wòt kɨ̀ˈɨ̂ me jɨ èghɨjɨ mè nua mèlùˈ, bɔ nê, ‘Bɨ yea mbê waa! Tà wu mpfəà èghɨjɨ, mè ngu àbaala mèlùˈ, mè ngu shu̧ bòt bɔ̀ɔ nɨa mèkab taksì la, nè bòt kàbɔ̀ŋ ko’. A batè ngu ale, ka bòt e bɔ̂ ndâ me ye èyǐ Mbɔ̧ɔ̧mà ane èghɨ èyǐ mbɔŋ àa ngɨ̀à la.”
40011020	Yesò ghɨ̀ ale, mbùˈ me tsò̧o̧ èpfə̀ bu tà ghɨ̀ tèwuute ènə̂ kà ye efəa nyaŋ abàˈ və la, nkàà nê bɔ li bɔ̀ ka waˈa mènə̀ Kàbɔ̀ŋ mɔb.
40011021	“Aa li bɨa wɨ̧ bɨ̀a bòt Kolazìn, aa li bɨa wɨ̧ bɨ̀a bòt Bèsedà! Bɔ li ngɨ̀ ale ngɨ̀ tèwuute ènə̂ taà bɔ ghɨ a kètsìà wɨ̧ la àlaˈ a bòt Tȩ̂ nè Sidɔ̀n, ko bɔ li dzaŋe kwa̧ epfəə, mè fə̀ˈə̀ muttsə ane yɔb, enɨ nyɨˈte nê bɔ waˈa mènə̀ kàbɔ̀ŋ mɔb.
40011022	Ka tsiˈ è shu awɨ̧ nê Mbɔ̧ɔ̧mà naa li eku tèsȩte bòt Tȩ̂ nè Sidɔ̀n àlia tàa li saˈa ngɔ̀ŋ la, te tsě ndɨ tàa eku tɨ̧ la.
40011023	È me wu awɨ̧ bɨ̀a bòt Kàpenàwûm! Bɨ li mbàte ngua nkɨ ŋeˈe awɨ̧ bɨ̀ambɔŋ e tsàà a ègwet, ka tsiˈ è shu awɨ̧ nê bɔɔ li shuke wɨ̧ a si etsǎ àlaˈ a bèmpfəà. Bɔ li ngɨ̀ ale ngɨ̀ tèwuute ènə̂ taà bɔ ghɨ a kètsìà wɨ̧ la àlaˈ a bòt Sodòm ko bɔ te ebele kɨˈɨ dzə àfɨ̀ˈ yaa.
40011024	Ka tsiˈ e shu awɨ̧ nê naa li ngu ane àli yu Mbɔ̧ɔ̧mà nàa saˈa bòt ngɔ̀ŋ la, ta kù tèsȩte bòt Sodòm tè ntsè è tɨ̧.”
40011025	Àfɨˈa mbɔŋ Yesò nê, “Tê, Fɔ̧̀ ègwet nè sitsǎˈ, mâ kɔ̀ŋkè àwê na à lǒ̧ èghɨ bàa abua bòt èyì nè bòt àkatè, mbɔ̂ nyɨ̀ˈte abua bòt kà ko èdziˈ la.
40011026	Oò Tè, à li ngɨ̀ àyaa ane mènkɔ̀ŋke mê, mè nè ndɨ àa bɔ̀ àwê la.
40011027	“Tǎt am è ŋa èghɨ ègème abua am. Wòt kǒ tà lâ ko wa̧, kà wu tǎt tò la tsě; wòt kǒ tà meè ndâ ko a tǎt wa̧ kà wu wa̧ mbɔŋ la ka wu, nè bòt wa̧ wu kɔ̀ŋkè nê bɔ̀ ko atò la.
40011028	“Bɨ̀a wu bɨ̀a fàˈà nka̧a̧ mè ŋeˈa àbòˈa lelet la, bɨ̀ kɨˈɨ abua am, ko maa ghɨ̌ bɨa yètè.
40011029	Bɨ bɨ̧ɨ̧nè mèngǎ̧ mɔ̧, ka è màà ndèt ntsèa wɨ̧, mè me kùŋè tèka ta̧, ko mèntɨ̧ɨ̧ mɨ̧ naa yète, nkàà nê mènə̀ mɔ̧ naa njùa, e mè mbɔ àbɔɔla èntɨ̧ɨ̧.
40011030	Mèngà̧ mu e nyɨˈtà àwɨ̧ la nàà njùa a mànkoa, àbòˈà yu e ndzia a tèkwȩ tɨ̧ la a mè me yàŋe.”
40012001	Àfɨ̀ˈ a me wu Yesò lɔ̀ˈ àliapfə̀a Bèjû me tsě a èbem mbȩte bɔ liˈi èwuu ntsə̀tè ko la, ndzìtsə te ba̧a̧ bɔkatè tò, bɔ bùˈ me fààte ntsə̀ tu, mùˈtà nkwèla.
40012002	Bèfalèsiì e ye ale shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfə̀a Bèjû la.”
40012003	Yesò bɨ̀ɨ̀lè nê “Bɨ te bakà tɔ ezə àghɨa fɔ̧̀ Dàbid bɔ̂ bòt bi e li ngɨ̀ àfɨˈa ndzitsə te li ngua nkùa awɔb la?
40012004	Ka tà li nyi a èbem lob Mbɔ̧ɔ̧mà bɔ̂ bòt bi nkwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale, è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la.
40012005	Kò bɨ bakà tɔ ezə ndɨ bèntsìà mèpɨ̧̀ Mbɔ̧ɔ̧mà àa ngɨ̀ bɔ pààtè mbɨ̧tsə àliapfə̀a Bèjû a lob nɨ̧ Mbɔ̧ɔ̧mà ka mbɨ̧ tu tè ka ba̧a̧ awɔb la à?
40012006	Tsiˈ è shu awɨ̧ nê àghɨa ko aa àdzìˈ yaa a tsě lob Mbɔ̧ɔ̧mà la.
40012007	Èngǎ̧ Mbɔ̧ɔ̧mà e laˈnê, ‘Maà kà kɨ bòt bɔ̀ɔ nkɨ̧̀ɨ̧̀ma banyà̧ ŋǎ abua am la, maà nkɨa wû bòt bɔ̀ɔ nkua tèsȩte beko la’. Bɨ ghɨ̀ ale, nko lə èngà̧ waa ko bɨa kà tsì mpəəte bòt kà ye àghɨa bɔ ghɨ̀ la.
40012008	Bɨ̀ ko nê, Wa̧ Wòt wu wòt tà bɔ àtɔŋ a ègwet àliapfə̀a Bèjû la.”
40012009	Yesò ghɨ̀ ale, ndɔ̀ˈ abot ngà nyi a èbem lob Mbɔ̧ɔ̧mà yɔb kǒ.
40012010	Wòt ko wu a èbèm və àbu atò a pfə la. Bòt ko e mè ngu abot me kɨ nyɨˈte nê Yesò è ghɨa kàbɔ̀ŋ. Ale, bɔ biite atò nê, “Màmbəa wòt àliapfə̀a Bèjû aya wu màmpaata mbɨ̧?”
40012011	Yesò bɨ̀ɨ̀lè nê, “Wòt wu ane yɨ̧ njɨ̀ tò kwene a èbem èbɨ àliapfə̀a Bèjû ko taa tseke ka tsì la wu wà à?
40012012	Tè wɔ̀bȩ̌ bakà tse njɨ̀? Ale, bɨ̀ ko nê mbɨ̧ ta te bɨ̧ɨ̧nè nê wòt ghɨa ntsɔ̧̀ àliapfə̀a Bèjû aya.”
40012013	Tà ghɨ̀ ale, shu abua wòt wu nê, “Nyààbè àbu ayê.” Tà nyààbè àbu azi yu, a kweelè tè ntsìˈi mbɨ̀ˈɨ̀ àyea ntsɔ̧̀ yu.
40012014	Bèfalèsiì edzə̀ ngà àbȩ me taŋke ndɨ bɔ̀ɔ bùŋe a tò la.
40012015	Mbɨ̀ˈɨ̀ Yesò zə ànəa mbɔŋ la, tà lɔ̀ˈ abot me ghǎ. Bòt nyaŋ e me kùŋe atò tà bə bòt àghɔ̧ bàgème.
40012016	Mbɔ̂ sə̀ŋkè ètǔ̧ bɔb nê bɔ̀ ka shu wòt yè wu wùà la abua wòt.
40012017	A li ngu anè mbɨ̀ˈɨ̀ ànəa ndàˈàtɔŋ Mbɔ̧ɔ̧mà Àsayà li shu la aa wu nkǔŋ:
40012018	“Eyaa wu wafàˈ am mâ lȩ̀ la, Ngule wòt èkɔŋ am èntɨ̧ɨ̧ am àa mbɔ̀ ane tò la. Maa zǐ Fo ya̧ ane tò, Taa tsɔ̀te bòt kà wu bòt Izə̀lȩ̂ aa zə ndɨ màa sàˈa mènə̀ la.
40012019	Bɔ̂ wòt è ka yɔ̌a, tà kà wu ŋȩ, Wòt kà wu ezə àtɔŋ tò a èbuˈ èlu̧,
40012020	Tàa ngɨ̀ tà ye keshùŋ ke bəˈa la, tà kà paa loo. Tà ye èkaˈà àa ndèmta la, tà kà paa eliime. Taa me ghɨ̀ wu ale, tè bòt e ghɨ̀ bɨ̧ɨ̧ne àghɨa Mbɔ̧ɔ̧mà saˈ nê aa wu la.
40012021	Èlaˈ ègème aa li ezi ntɨ̀ yɔb ane èlen tò.”
40012022	Àfɨˈa mbɔŋ bɔ nɨ wòt kǒ fo kàbɔ̀ŋ ghɨ àghɨ atò a lem, tà kwene mbǔˈ la, nkɨ̀ˈɨ̂ abua Yesò tà bəa tò, tà bùˈ me laˈa mè ndzea èdziˈ.
40012023	Ale, a taˈa tsě bòt bu bàgème, tè bɔ tsiˈa shua nê, “Tê mbê waa chɨɨme ntsě Wa̧ Dàbid?”
40012024	Ka Bèfalèsiì e zə ale, nê “Wu Belzebùl, fɔ̧̀ fote kàbɔ̀ŋ ka tàa ŋǎ tò mètàŋ tà nɨa fə̀à fote kàbɔ̀ŋ ko la.”
40012025	Bɔ me làˈ ale Yesò yaŋe ko àghɨa bɔ mɨ̀ɨ̀tà la, shu abua yɔb nê “Àlaˈ àgème a tseke ane àyɔ̀ŋ mè me nùà àwɔb bɔ̀ɔmbɔŋ la wu àlaˈ à bele yàŋe kwene la. Àpfə̀a kà wu ane ètsə̂ wemɔˈ wu àpfə̀à leme, ləlob kà wu ane ètsə̂ wemɔˈ mè ngu ləlob lème.
40012026	È wu ale, Satàn zìambɔŋ me kɨ̀ŋè bɔntu̧ bi, a wu nê tà wua nùà vi zìambɔŋ, ale kèfɔ̧̀ tò wu ghɨ̀ na ka tseke ka kwen à?
40012027	Tè e ngua nɨa mètàŋ Belzebùl ka fə̀à fote kàbɔ̀ŋ, ko bòt bu bɔ̀ɔ nkùŋè àwɨ̧ la àa nɨa mɔb ne mètàŋ nè ŋǎ ka fə̀à fote mbɔŋ mɨ̧̂ à? Ale, àghɨa bòt bɨ̧ àa ngɨ̀à la a nyɨˈtè nê bɨ fâ̧.
40012028	Ka è wu nkǔŋ nê màa nɨa mètàŋ Fo Mbɔ̧ɔ̧mà ka nɨa fə̀à fote kàbɔ̀ŋ, ko a nyɨˈtè nê kèfɔ̧̀ Mbɔ̧ɔ̧mà kɨˈɨ tê ntsìˈi nè nɨ̧̀ àfɨ̀ˈ yaa tè ndɔ̀ˈ.
40012029	“Wòt me kɨ ebəˈə lob wòt kèkweelè enyi nɨ èghɨ tò, tà bɔ ndɨ tàa bɨ̌ kuule atò ka bɔ eŋeˈe èghɨ tò ane ètɨ̧̂ la.
40012030	“Wòt bakà wu akwen ya̧ tà ko nê ye wu wɔ̀mbù̧ am, wòt bakà mè ngua tɨŋe am efeta bòt bɔ̧, tà ko nê ye wua ntaa awɔb taa.
40012031	È wu ale, tsiˈ è shu awɨ̧ nê wòt ghɨa kàbɔ̀ŋ kò ntsòkè èlen wòt kǒ leˈ, ko betsiˈa Mbɔ̧ɔ̧mà wàˈa a kàbɔ̀ŋ tò, ka wòt tà tsòkè èlen Fo Mbɔ̧ɔ̧mà la Mbɔ̧ɔ̧mà ka waˈa kàbɔ̀ŋ ŋut a.
40012032	Wòt làˈà èngǎ̧ kàbɔ̀ŋ adù̧ Wa̧ Wòt ko Mbɔ̧ɔ̧mà naa waˈa kàbɔ̀ŋ tò, ka wòt tà laˈa èngǎ̧ kàbɔ̀ŋ adù̧ Fo Kèfə la, betsiˈa Mbɔ̧ɔ̧mà ka waˈa a kàbɔ̀ŋ ŋut, ka wû àfɨ̀ˈ yaa kò ndɨ ngɔ̀ŋ nàa li lìà la leˈ.
40012033	“À me kɨ tèta̧a̧te àyɨt a ntsɔ̧̀, à kɨ àyɨt àa mbèˈnà la. À bɔ àyɨt kàbɔ̀ŋ ko tèta̧a̧te tò tea me bɨɨ. Bɔɔ̀ nkoà àyɨt àgème ane tèta̧a̧te tò.
40012034	Bɨ̀a àndǎ̧ nya̧tekàbɔ̀ŋ! Betsiˈa bɨ ko ndàˈà ntsɔ̧̀ na nè ndɨ bɨ̀ wu bòt kàbɔ̀ŋ la à? Ètsə̂ wòt aà ndàˈà wû àghɨa àa èbem èntɨ̧ɨ̧ tò la.
40012035	Wòt ntsɔ̧̀ nàà nyɨ̀ˈta ntsɔ̧̀ vi ane èghɨ ntsɔ̧̀ bu a èntɨ̧ɨ̧ tò la, wòt kàbɔ̀ŋ me nyɨˈta kàbɔ̀ŋ vi ane èghɨ kàbɔ̀ŋ bu a èntɨ̧ɨ̧ tò la.
40012036	Ka tsiˈ è shu awɨ̧ nê naa li ngu àlia èsaˈa, wòt ègème làˈ ànəa èngǎ̧ kà kùˈ ègème e li mè dzə̌ a ètsə̂ tò la abua Mbɔ̧ɔ̧mà.
40012037	Bɔɔ li nɨ èngǎ̧ wòt ka ye nê tà jɨ kò tà kwene esaˈa leˈ.”
40012038	Àfɨˈa mbɔŋ bènyɨˈtà mbɨ̧te Musì nè Bèfalèsiì ko e shu abua Yesò nê “Nyɨˈtà, baa nkɨà nê nyɨ̀ˈte awa àlȩ̂.”
40012039	Yesò bɨ̀ɨ̀lè nê “Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨa nkɨà nê è nyɨˈte awɨ̧ àlȩ̂ ka bɨ̀ ka wu ye. Ndàˈ èwuu ànəa kà ye fɨ̀ˈ màa nyɨˈte awɨ̧ la wu à yu Mbɔ̧ɔ̧mà li ngɨ̀ ane Jɔnà la.
40012040	Ndɨ Jɔnà li ntsèke a èbem taˈa asə̌ ènɨ̧ ane èlibȩ betat la, wu ndɨ Wa̧ Wòt nàa li tseke azi a èbem èntɨ̧ɨ̧ sitsǎˈ ane èlibȩ betat la.
40012041	Naa li ngu ane àlia saˈa Mbɔ̧ɔ̧mà, bòt àlaˈ a Ninevè e lɔˈɔ a si mbà̧ wɨ̧ ane mènə̀ kàbɔ̀ŋ mu bɨ̀a ngɨ̀à la, nkàà nê bɔ li ngwàˈ mènə̀ kàbɔ̀ŋ mɔb àfɨˈa Jɔnà li ntsɔ̀tè ntu̧ Mbɔ̧ɔ̧mà abua yɔb la. Tsiˈ è shu awɨ̧ nê wòt kǒ naa àdzìˈ yaa mènə̀ tò è tsě me Jɔnà la.
40012042	Ane àlia mbɔŋ fɔ̧̀ àlaˈ a Sèbà naa li lɔ̀ˈɔ a si eba̧a̧ wɨ̧ ane mènə̀ kàbɔ̀ŋ mu bɨ̀a ngɨ̀à la, nkàà nê tà li ndzə̀ tea tɔˈɔ ngɔ̀ŋ kǒ, nkɨ̀ˈɨ̂ ezə mèngǎ̧ fɔ̧̀ Sàlemun li ngua nɨa èyì vi ndàˈà la. Tsiˈ è shu awɨ̧ nê wòt kǒ naa àdzìˈ yaa àfɨ̀ˈ yaa, èyǐ tò e tsè è we fɔ̧̀ Sàlemun la.
40012043	“Fo kàbɔ̀ŋ nàa ngɨ̀ e dzə ane wòt è me gheebe a èdziˈ yuube nkɨà àdziˈa yea tseke la. È bakà ye àdziˈ,
40012044	è shu abua zi zìambɔŋ nê ‘Maà wène a lob ya̧ yu e ndi dzə̀ la.’ Ale, è kua akwèn è nkɨ̀ˈɨ̂ è baka ye àghɨ a èbèm, è ye ndɨ bɔ tuˈu lob mbɔŋ nèètè è me bɔ̀ la,
40012045	è mè ngà nɨ fote kàbɔ̀ŋ ko tesà̧à̧mbe te bɨɨtè ntsè yùà la nɨŋ kɨˈɨ bɔ tseke a èbèm. À ghǎ a me lìa ŋut bê bɨɨ tê ntsè ndɨ tà ghɨ̂ ndza̧ ngu la. Eyaa wu ndɨ àa li wu ane àndǎ̧ kàbɔ̀ŋ yaa laane la.”
40012046	Mbɨˈɨ Yesò bèla ndàˈà bɔ̂ bòt bu la, nyɨ̌ tò bɔ̂ bɔnyɨ tò e kɨˈɨ ntɨ̧ɨ̧ àbȩ me kɨa e mù bɔ̂ tò ba.
40012047	[Wòt kǒ ane bòt bu abot la shu abua tò nê “Nyɨ̌ wè bɔ̂ bɔnyɨ bè e wu àbȩ nkɨà wê.”]
40012048	Yesò bììte atò nê, “Nyɨ̌ am wu wa, bɔnyɨ bɔ̧ mè ngu wa ba à?”
40012049	Àfɨˈa ngaa tà lɔ̀kè àbu àzi nyɨ̀ˈte bɔkatè bi nê “Eyaa wu nyɨ̌ am bɔ̂ bɔnyɨ bɔ̧.
40012050	Wòt ègème tàa ngɨ̀à àghɨa Tǎt am a ègwet nàa nkɨà la wu wòt tà wu nyɨ̌ am mè ngu wanɔ̧ la.”
40013001	Ane àlia mbɔŋ, Yesò dzə a lob ngà ntsèke a ngèt èdzî.
40013002	Taˈà ènɔ̧̂ bòt e kɨˈɨ̀ mbù̧ù̧tè a ngèt tò, kwat tè tà tsiˈi sà àwɔb aguŋ ngà tseke a èbem ànkànuˈ.
40013003	Tà shu awɔb mènə̀ nyaŋ ane mèngà̧teme, nê, “Wòt kǒ li ndɔ̀ˈ ngà esà èsa̧a̧me.
40013004	Mbɨ̀ˈɨ̀ tàa sà la, è weko e kwentè a èbuˈ èlu̧, banɨ̧̀ e kɨˈɨ̀ ngwȩ̀ȩ̀te,
40013005	è weko e kwentè a ègwet èwu, kà ye ètsaˈ nyaŋ. Adzìˈ bê me wù̧ù̧ne e tuutè ndɨ̀ wu ètsaˈ wu abot àa ndzàŋà la.
40013006	Nyèm chu mbê ntò̧ èsa̧a̧me wu e tuute la, e yu̧ ndɨ̀ wu tèghaŋ tɔb tè bakà nyi a si ntsɔ̧̀ la.
40013007	È weko e kwente a èbèm àdzɔ̧, a kɔˈ nɨŋ.
40013008	Ka è weko nè èsa̧a̧me e kwente adù̧ ètsaˈ ntsɔ̧̀, nkɔˈ nkɔ̀ɔ̀le, è weko tèta̧ ènkɨ̀, è weko èghem yentùa, è weko èghem yetat.
40013009	Yesò me lìà nê, wòt bɔ̌ ètǔ̧, tà yute èngà̧ waa.”
40013010	Àfɨˈa mbɔŋ, bɔkatè Yesò e kɨˈɨ mbììte atò nê, “À ghɨ̀ na ka me làˈa abua bòt bu ane mèngà̧teme à?”
40013011	Yesò bɨ̀ɨ̀lè nê “Bɔ ŋa wɨ̧ èyì a mànkoa ènə̂ ndô̧ kèfɔ̧̀ Mbɔ̧ɔ̧mà, ka bɔ̀ ka ŋa abua bòt ngɔ̀ŋ yaa,
40013012	nkàà nê bɔɔ kwèˈne àghɨ wòt bɔ la, aa ya̧a̧ te me bə̀ˈte, ka wòt kà bɔ àghɨ bɔɔ paa ka wû adzìˈ wu tà bɔ la enɨ.
40013013	Lə màa ndàˈà abua yɔb ane mèngà̧teme la wu nê, ‘Bɔ̀ɔ ndɨ̀ŋkà bɔ̀ ka ye, njùtâ bɔ̀ ka zə, bɔ̀ ka meè ngua nkòa mènə̀.’
40013014	Ale, ànəa ndàˈàtɔŋ Mbɔ̧ɔ̧mà Àsayà li shu la a wu nkǔŋ ane yɔb: ‘Bɨa lâ zə ka à ka nyi àtsəa yɨ̧, mè ndâ ndɨ̀ŋkè ka bɨ̀ ka ye.
40013015	Nkàà nê bòt baa e bakà ghaˈa mèntɨ̧ɨ̧ mɔb, mbɔ̂ nchùkte ètǔ̧ bɔb mè nkàte àghɨ ayɔb. Mbɨ̀ˈɨ̀ ka bɔ gha ghɨ̌ nɨ̀ àghɨ ayɔb ndze, mè nɨ ètǔ̧ bɔb ndzə, ndɔ̀ˈ nko ane mèntɨ̧ɨ̧ mɔb, ngèble awɔb nkɨ̀ˈɨ̂ maa bə awɔb.’
40013016	È me wu awɨ̧ ko bɨ wu ane ntsɔ̧̀ nkàà nê, àghɨ ayɨ̧ aa ndzea, ètǔ̧ bɨ̧ e zəa.
40013017	Ane nkǔŋ, tsiˈ è shu awɨ̧ nê, bèndàˈàtɔŋ Mbɔ̧ɔ̧mà nyaŋ, nè bòt mènə̀ ntsɔ̧̀ e li ngua ntsènà è nkɨ eye àghɨa bɨ̀a ndzèa la ka bɔ̀ ka ye, mè nkɨ ezə àghɨa bɨ̀a ndzə̀a la, ka bɔ̀ ka zə.
40013018	“Bɨ̀ zə lə èngà̧teme wu ane wòt wu tà li nga esà èsa̧a̧me vi la.
40013019	Wòt nàa ngɨ̀ tà zə èngǎ̧ kèfɔ̧̀ Mbɔ̧ɔ̧mà, è bakà nyi èntɨ̧ɨ̧ tò ntsɔ̧̀, Satàn wòt kàbɔ̀ŋ kɨ̀ˈɨ̂ ntsì wùà. Eyaa wu mbɨ̀ˈɨ̀ èsa̧a̧me wu e kwente èbuˈ èlu̧ la.
40013020	Èsa̧a̧me wu e kwente a ègwet èwu la e wua nyɨ̀ˈta bòt bu bɔ zə èngà̧ wu, mbê mbɨ̧̀ɨ̧̀ne nè mèngùˈte,
40013021	ka bɔ̀ ka zi èntɨ̧ɨ̧ wɔb adù̧, è ka tseke ane àfɨ̀ˈ à seè la. Àfɨˈa ngoˈ kɨˈɨ̀, kò bòt e me kɨ àtsəa yɔb enɨ ambo èngǎ̧ mbɔŋ la leˈ, bɔ bê ntǔ̧ wùà.
40013022	Èsa̧a̧me wu e kwente a èbèm àdzɔ̧ la, e wu mbɨ̀ˈɨ̀ bòt bu bɔ zə èngà̧ waa ka ndɨ̀ wu bɔ̀ɔ ndèbà ènyit yɔb ane èghɨ sitsǎˈ nè èkɔŋ èghɨ èkab nyaŋ la, èngǎ̧ mbɔŋ è ka tsi mbɔ̌ àdziˈ a èntɨ̧ɨ̧ wɔb, e tsiˈi tsè àku.
40013023	È me wu èsa̧a̧me wu e kwente a si ntsɔ̧̀ la, e wu mbɨ̀ˈɨ̀ bòt bu bɔ zə èngà̧ wu e nyi àtsəa yɔb bɔ me ghɨ̀ àghɨa e shua la tè ntsìˈi mbɨ̀ˈɨ̀ èsa̧a̧me wu e kɔɔle tèta̧ ènkɨ̀, è weko èghem yentùa nè weko èghem yetat la.
40013024	“Yesò ghɨ̀ ale, mè nê betsiˈa bɔ fɨ̀ˈne a Kèfɔ̧̀ Mbɔ̧ɔ̧mà ane èngà̧teme wàà. Wòt kǒ lè lɔˈ sà èsa̧a̧me ntsɔ̧̀ a mbȩ zi,
40013025	ka àfɨˈa bɔ̀ɔ ndìa la, wɔ̀mbù̧ tò kɨ̀ˈɨ̂ sà èsa̧a̧me afə̀ˈ kàbɔ̀ŋ a kètsìà èsa̧a̧me tò wu.
40013026	Èsa̧a̧me wu e tseke tè ntsə mbùˈ me kweele, èwe kàbɔ̀ŋ wu e kɔˈɔ azi mɨ̧̂.
40013027	“Bɔfàˈ ŋut wu e kɨˈɨ̀ mbììte atò nê, ‘Tê, ka èsa̧a̧me wu à li sa a mbȩ yê la li ngu è we ntsɔ̧̀ à? Ale, afə̀ˈ kàbɔ̀ŋ dzəa nè ŋǎ a kètsìà à?’
40013028	“Tà bɨ̀ɨ̀lè nê, ‘wɔ̀mbù̧ ko ka tà ghɨ̀ ale la’. Bɔfàˈ tò bu e mè mbììte atò nê, ‘Tè bà gha ntsɔ̀ˈɔ afə̀ˈ kàbɔ̀ŋ wu ntsì?’
40013029	“Tà nê, ‘Chaˈ, bɨ̀ tsiˈ è wu ale, mbɨ̀ˈɨ̀ ka bɨ gha mbèla ntsɔˈta fà̧ ntsɔ̀ˈta nè èwe ntsɔ̧̀ wu.
40013030	Tsiˈ è me fɔte ntsə̀a tè àfɨˈa màfuˈa à kuˈa. Àfɨˈa mbɔŋ ko maa shu abua bòt bu nga efuˈu la nê, Bɨa ghǎ bɨ̀ tsɔˈ, bɨ bɨ̀ fete afə̀ˈ kàbɔ̀ŋ wu, nkùùle ane tebuˈtsə ntò̧, mbɔ̂ fetê èbe ntsɔ̧̀ bu nɔ̀ŋe ngǒ ya̧.’ ”
40013031	Yesò li mè ntème èngà̧ ko abua yɔb nê, “Kèfɔ̧̀ Mbɔ̧ɔ̧mà wu mbɨ̀ˈɨ̀ èsa̧a̧me èwuu maŋkaŋa kǒ wòt kǒ sǎ a mbȩ zi la.
40013032	Èsa̧a̧me mbɔŋ e koo te ntsè èsa̧a̧me ègème, ka àa ngɨ̀ è tsə, e faŋ ntsè èghɨjɨ ègème bɔ liˈi a mbȩ la, tè ntsiˈi mbɨ̀ˈɨ̀ àyɨt, tè banɨ̧̀ bu bèa ndèa la e me kɨˈa nkùùla tèjî tɔb adù̧ mènta̧a̧ tò.”
40013033	Yesò mè shu awɔb èngà̧teme ko nê, “Kèfɔ̧̀ Mbɔ̧ɔ̧mà wu mbɨ̀ˈɨ̀ yis wu naa ngɨ̀à ka bled è kɔ̀ˈa la. Àvi nàa ngɨ̀ tà nɨ̀ adzìˈ ntɔ̀bte ane bapfə̀ˈ fàlawà batat è tsekè tè ngȩȩne a èbem fàlawà wu ègème ngɨ̀ è kɔˈ.”
40013034	Yesò li ngua nɨa mèngà̧teme ka shua wɔb mènə̀ maa ègème. Tà le kaˈa wua mbê ndàˈà ànə̂ abua yɔb kà zi ane èngà̧teme.
40013035	Tà li ngɨ̀ anè, mbɨ̀ˈɨ̀ e ghɨ̌ àghɨa ndàˈàtɔŋ Mbɔ̧ɔ̧mà li shu la aa wu nkǔŋ nê, “Maa me laˈa abua yɔb ane mèngà̧teme. Maa shu awɔb èghɨ kà bɔ li te mè ko, ebuˈu tee àfɨˈa Mbɔ̧ɔ̧mà li ngɨ̀ ngɔ̀ŋ la.”
40013036	Afɨˈa mbɔŋ Yesò sà ènɔ̧̂ bòt bu nga a lob, me ghǎ bɔkatè tò e kuŋe atò, shu abua tò nê, “Shu awa lə èngà̧teme wu ane afə̀ˈ kàbɔ̀ŋ wu a mbȩ la.”
40013037	Yesò bɨ̀ɨ̀lè nê, “Wòt wu tà sà èsa̧a̧me ntsɔ̧̀ la, wu mbɨ̀ˈɨ̀ Wa̧ Wòt,
40013038	mbȩ yu wu mbɨ̀ˈɨ̀ ngɔ̀ŋ yaa, èsa̧a̧me ntsɔ̧̀ wu wu bòt bu bɔ̀ɔ ndzəa mènə̀ kèfɔ̧̀ Mbɔ̧ɔ̧mà la. Afə̀ˈ kàbɔ̀ŋ wu, wu mbɨ̀ˈɨ̀ bòt Satàn wòt kàbɔ̀ŋ.
40013039	Tà wu wòt wu tà sà afə̀ˈ kàbɔ̀ŋ wu la, nkàà nè tà wu wɔ̀mbù̧ tǎt mbȩ yu. Àlia màfuˈa yu wu àlia ngɔ̀ŋ nàa li lìà la, bòt màfuˈa bu wu bɔntu̧ Mbɔ̧ɔ̧mà.
40013040	“Èlɨ bɔ̀ɔ fèta afə̀ˈ kàbɔ̀ŋ wu ntò̧à a èbem èwet la, wu èlɨ bɔ̀ɔ li ghɨ̀ ane bòt kàbɔ̀ŋ àfɨˈa ngɔ̀ŋ nàa li lìà la.
40013041	Wa̧ Wòt naa li tsà bɔntu̧ bi, bea kɨˈɨ etsǐ èghɨ ègème àa ngɨ̀a kàbɔ̀ŋ la, nè bòt bàgème bɔ̀ɔ ngɨa kàbɔ̀ŋ la a èbem kèfɔ̧̀ vi.
40013042	E tsǐ emàˈà wɔb a èbem èwet kekweelè àdziˈa bòt àa me dɨ̀a nkwèla àsɔŋ yɔb ane ntso la.
40013043	Ka bòt bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la e wu li me kàˈà mbɨˈɨ̀ àta̧nyèm àdziˈa ngɔ̀ŋ fi tǎt wɔb Mbɔ̧ɔ̧mà. Wòt bɔ ètǔ̧, tà yute èngà̧ waa.
40013044	“Kèfɔ̧̀ Mbɔ̧ɔ̧mà wu mbɨ̀ˈɨ̀ àghɨa èkab àko bɔ̀ lè lɔ̂ˈ ndò̧ a èbemebàˈ wòt kǒ ghà ntùˈ mbɔ̂ mè nkàbtê la. Tà ghɨ̀ ale, a taˈa bɔ̌ tò tè tà ghà fɨ̧̀ɨ̧̀tè èghɨ bi ègème nɨŋ njù̧ èbaˈa mbɔŋ.
40013045	“Kèfɔ̧̀ Mbɔ̧ɔ̧mà mè ngu mbɨ̀ˈɨ̀ ànəa wòt èwen kǒ tà lè wua ngà̧a̧ nkɨà èwuu àtia ntsɔ̧̀ àko a taˈa wua nyia èkab la.
40013046	È tseke tè ngu ane àli ako tà ye e le ntsɔ̧̀ ko e ghe àa mbɔ̀ la, ngà fɨ̧̀ɨ̧̀te èghɨ bi ègème nɨŋ njù̧ èti lu.
40013047	“Kèfɔ̧̀ Mbɔ̧ɔ̧mà mè ngu mbɨ̀ˈɨ̀ ànəa bòt bɔ maˈa tasat a èbem èdzî nɨa mbà̧ tèwuute basə tègème la.
40013048	Àfɨˈa è lu̧ la bɔ sə̀ŋ nɨŋ nkɔ̀ˈɔ aguŋ ntsèke a si ndàà èbe ntsɔ̧̀ ndzi a èbem èghɨ mbɔ̂ ngwàˈ èbe kàbɔ̀ŋ.
40013049	Aa li wu èlɨ waa àlia ngɔ̀ŋ nàa li lìà la. Bɔntu̧ Mbɔ̧ɔ̧mà aa li nkɨ̀ˈɨ̂ ndàà bòt kàbɔ̀ŋ ntsì ane bòt Mbɔ̧ɔ̧mà,
40013050	màˈà wɔb a èbem èwet kekweelè àdziˈa bɔ̀ɔ li me dɨ̀a nkwèla àsɔŋ yɔb ane ntso la.”
40013051	Yesò ghɨ̀ ale, mbììte bɔkatè bi nê, “Bɨ zə ènə̂ baa ègème kè naa?” Bɔ bɨ̧ɨ̧nè nê “Oò Tè.”
40013052	Tà mè shu abua yɔb nê è wu ale, nyɨˈtà mbɨ̧tsə tà tsiˈi wakatè a kèfɔ̧̀ Mbɔ̧ɔ̧mà la, wu mbɨ̀ˈɨ̀ tǎt lob wu tàa ngɨ̀ tà tsɔˈɔ àtsəa lob zi ntsì èghɨ ntsɔ̧̀ fi bi nè èbe nyaˈ àfɨˈa tà kɔ̀ŋkè la.
40013053	Mbɨ̀ˈɨ̀ Yesò è paa a màndaˈa mèngà̧teme màa la, tà lɔ̀ˈ abot
40013054	ngwènè àlaˈ azi. Tà ghà ale, me nyɨˈte awɔb a èbem lob Mbɔ̧ɔ̧mà yɔb. A taˈa tsě bòt bu njùtâ la, tè bɔ tsiˈa mbììta nê “Mbê waa li nchɨɨme nɨ̀ èwuu èyì waà, nè èwuu mènə̀ kà ye fɨ̀ˈ màà nèŋàà?
40013055	Tè eyaa ntsě wa̧ kapentà wuù? Ka Màlià wu nyɨ̌ tò à? Ka Jimsì bɔ̂ Jòsêb nè Simùn bɔ̂ Judàs wu bɔnyɨ tò à?
40013056	Ka bɔnyɨ tò bɔɔ̀zi aà ntsèka ba tò ba à? Tà nɨ̀ èwuu èyì wàa nè mètàŋ maà nèŋàà?”
40013057	Ale, bɔ ntǔ̧ èngǎ̧ tò. Yesò shu abua yɔb nê, “Bɔɔ nkùkta ndàˈàtɔŋ adzìˈ àgème, tè tsìˈi wû bòt àlaˈ atò nè bòt àndǎ̧ tò.”
40013058	Tà li tà kà ghɨ ènə̂ kà ye fɨ̀ˈ abot nyaŋ ndɨ̀ wu bɔ li bɔ̀ ka zi èntɨ̧ɨ̧ wɔb ane tò la.
40014001	È li ngu àfɨˈa mbɔŋ Elɔ̀d wu tà lè wu fɔ̧̀ àbâ àlaˈ a Galìlî là zə àndǎ Yesò.
40014002	Tà zə ale, shu abua bètsôˈ bi nê, “Mbê waa nàa nè ngu Jɔ̌n ndzìà èdzî tà yu̧u̧me la. Eyaa wu àghɨ yu a ghɨ̂ ka tà me ghɨ̀ tèwuute ènə̂ taà la.”
40014003	Elɔ̀d ko nê ye li ngɨ̀ bɔ ba̧a̧ Jɔ̌n nkùùle atò è maˈa fȩ ambo Èlɔdìà, vi wanyɨ tò Filìb.
40014004	Ngu ndɨ Jɔ̌n li shu abua tò nê mbɨ̧ tɔb te bakà bɨ̧̀ɨ̧̀ne nê tà fǎ Èlɔdìà abua wanyɨ vi la.
40014005	Elɔ̀d li ngua nkɨ ebùŋe atò, ka me bɔɔ banɔ̧̀, nkàà nê bɔ li ngua nɨ̀a Jɔ̌n nê wu ndàˈàtɔŋ Mbɔ̧ɔ̧mà.
40014006	Àlia bɔ li mbia Elɔ̀d la à kɨˈɨ, tà kàˈà èpà̧ enɨ ku̧u̧te àlia mbɔŋ, wa̧ Èlɔdìà waàvi mbene a mbì Elɔ̀d nè bègɨ̧̀ bi, a taˈa bɔ̌ Elɔ̀d
40014007	tè tà zì nkà̧ nê wa̧ wu màà ndò̧a wû ghà leˈ ko yea ŋa.
40014008	Nyɨ̌ tò tɔɔte àtsəa tò tà shu abua Elɔ̀d nê, “Ŋa àtsəa Jɔ̌n ndzìà èdzî a èbem ankì abua am afɨ̀ˈ yaa.”
40014009	Fɔ̧̀ zə ale, a taˈa saa tò, ka ndɨ̀ wu tà ghɨ̂ ngɨ̀ tè ndzì nkà̧ a mbì bègɨ̧̀ bi la, tà shu nê bɔ̀ ŋa àghɨa tà lo̧o̧ la.
40014010	Tà tsà bòt bɔ ghà a lob tèfȩ ndòo àtsəa Jɔ̌n,
40014011	ndzì a èbem ankì nkɨ̀ˈɨ̂ ŋa abua waàvi wu, tà nɨŋ ngà ŋa abua nyɨ̌ vi.
40014012	Bɔkatè Jɔ̌n e kɨˈɨ̀ mpàa àkènkwèn nɨŋ ngà ntû.
40014013	Afɨˈa Yesò zə ànə̂ yaa la, tà lɔˈɔ abot nyi a èbem ànkànuˈ, ngà àdziˈa ko zìa ndziˈne. Bòt ezə nê tà lɔ̀ˈ te ngà, sà tèpfətèlaˈ tɔb kuŋe atò a èka.
40014014	Yesò me dzə̌ a èbem ànkànuˈ yu, ndzè taˈà ènɔ̧̂ bòt bu, tèsȩ tɔb te kua tò, tà bùˈ me bə bòt àghɔ̧ bèa a kètsìà wɔb la.
40014015	È tseke tè ngu àfɨˈa nyèmtèsi, bɔkatè tò e kɨˈɨ̀ shu abua tò nê, “Eyaa wu àdziˈa kà ye bòt, àfɨˈa mè ngà, è wu ale à ghɨ̀ bòt baa e taate nga a èbem èpfə̀ njù̧ù̧te èghɨjɨ bɔb.”
40014016	Yesò bɨ̀ɨ̀lè nê “Bɔ bakà bɔ ndɨ bɔ̀ɔ gha adzìˈ la, bɨ̀ambɔŋ bɨ̀ ŋa àghɨ bɔ̀ jɨ.”
40014017	Bɔ shu abua tò nê, “Ndàˈ àghɨa ba bɔ adzìˈ yaa la wu tèta̧a̧te bled tetà̧â̧ nê basə babe.”
40014018	Yesò shu abua yɔb nê “Bɨ̀ nɨŋ nkɨ̀ˈɨ̂ ŋǎ abua am.”
40014019	Bɔ̀ nɨŋ bɔ̀ kɨˈɨ, tà ghɨ̀ bòt bu e tsekte a si a ègwet mèfə̀ˈ, tà nɨ̀ tèta̧a̧te bled tu tetà̧â̧ la nè basə bu babe la, ndɔ̀kè àvi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòˈte bèbled bu ŋa abua bɔkatè bi, bɔ ghàbte abua bòt bu.
40014020	Wòt ègème jɨ ndzet. Bɔkatè bu e fetè èbe be bə̀ˈə̀ la be lu̧ bankì ntsɔ̀b babe.
40014021	Bòt bɔ jɨ la e wu mbɔ̀ŋè bètɔsì batà̧â̧, kà zi bèzi nè bɔtechɨɨle.
40014022	Àfɨˈa mbɔŋ Yesò ghɨ̀ bɔkatè bu e nyi a èbem ànkànuˈ nga a mbì tò agua èlemè àko zia, tà tsiˈi ngɨ̀ ènɔ̧̂ bòt bu e taatè.
40014023	Bòt bu e taatè ale, tà kɔˈ nga a ègwet abȩ zia ndziˈne etsàˈte a Mbɔ̧ɔ̧mà. Nyèm tseke tè me fene, tà bèle abot zia ndziˈne.
40014024	È me wu àfɨˈa mbɔŋ ànkànuˈ yu a ghà tè tsìˈi tea èbem èlemè. Èfu mèleb e me dèbè ànkànuˈ yu àbâ abà, nkàà nê àfeme àkekweelè a li ngua ŋwèèlà àyùà ntsàà akwèn.
40014025	Ètsəˈ e me tsi, Yesò me ghȩ̀ȩ̀ne a ègwet èdzî nkɨ̀ˈa ekwene ane yɔb.
40014026	Bɔkatè bu e ye atò ngȩ̀ȩ̀nà a ègwet mèleb la, ènyit yɔb e pfə, bɔ ŋȩ ane kèbɔa nê, “Wu mpfəà!”
40014027	Ka Yesò shu abua yɔb kwàˈ àfɨˈa mbɔŋ nê “Bɨ̀ ba̧a̧ mèntɨ̧ɨ̧ mɨ̧! Wu mmɔ̌, bɨ̀ ka mbɔ̀a.”
40014028	Pità shu abua tò nê, “Tê, è wu àwɔ̀, à ghɨ̀ e ngȩ̀ȩ̀ne a ègwet mèleb maà nkɨ̀ˈɨ̂ kwène ane yê.”
40014029	Yesò shu abua tò nê, “Kɨˈɨ.” Ale, Pità dzə a èbem ànkànuˈ yu mbùˈ me ghȩ̀ȩ̀ne a ègwet mèleb mu eghǎ kwene ane tò.
40014030	Ka àfɨˈa tà ye àfeme àkekweelè yu la, tà bɔ̀a tè mbùˈ me mala nga a èbem mèleb mu tè ntsìˈi ŋȩ nê “Tê, tɨŋe am!”
40014031	Yesò bê tsà àbu azi mbà̧a̧ tò, mbɔ̂ shu abua tò nê “Àwɔ̀ waa kà neete ezǐ èntɨ̧ɨ̧ wê ane ya̧ la, à ghɨ̀ na ka màkè ànəa mâ shu la à?”
40014032	Bɔ̂ Pità e nyi a èbem ànkànuˈ yu, àfeme yu a loà,
40014033	bòt bu a èbem ànkànuˈ yu la e wùˈte atò me shu nê, “Ane nkǔŋ, à wu Wa̧ Mbɔ̧ɔ̧mà.”
40014034	Mbɨ̀ˈɨ̀ bɔ ntǔ̧ èlemè la, bɔ kwene a si Gènesalèt.
40014035	Mbɨ̀ˈɨ̀ bòt àdziˈa mbɔŋ e ye nê wu Yesò la bɔ tsɔ̀tè ntu̧tsə a èdzìˈ ègème a ngèt abot, bòt e nɨ bòt èghɔ̧ bàgème nɨŋ nkɨ̀ˈɨ̂ abua tò,
40014036	è shù̧ù̧te atò nê tà tsiˈ bɔ lem mbà̧à̧te ka wû ntseit ndǐ tò. Ngɨ̀ ale wòt ègème tà bà̧à̧te àtsəa ndǐ tò la pem.
40015001	Àfɨˈa mbɔŋ, Bèfalèsiì ko, nè bènyɨˈtà mbɨ̧te Musì e lɔ̀ˈɔ Jèlusalèm nkɨ̀ˈɨ̂ mbììte a Yesò nê,
40015002	“Àghɨ yu a ghɨ̂ ka bɔkatè bê è ka wua nkùŋà mènə̀ bètǎt nyaˈ ba e li sa abua ya la wu ghà à? Bɔ̀ɔ njɨ̀a èghɨjɨ kà wua shùà èbu bɔb a shua yu bòt ko àa shùà la.”
40015003	Yesò bɨ̀ɨ̀lè nê, “Àghɨ yu a ghɨ̂ ka bɨ gha ambo mɨ̧ ne mènə̀, bɨ̀ ka wua ngɨ̀à àghɨa Mbɔ̧ɔ̧mà shu nê bɨ̀ me ghɨ̀ la wu ghà à?
40015004	Mbɔ̧ɔ̧mà li shu nê, ‘Me zəa tǎt wè bɔ̂ nyɨ̌ wè,’ mè nê, ‘Wòt làˈ ànəa kàbɔ̀ŋ ane tǎt vi kò nyɨ̌ vi leˈ, bɔ bùŋè atò.’
40015005	Ka è wu awɨ̧, bɨ me shu nê, ‘Wòt nɨa àghɨa tà wu enɨ tɨŋe a tǎt vi kò nyɨ̌ vi la leˈ, è ntsiˈi shu nê wu àyea Mbɔ̧ɔ̧mà, ko tà bakà tsi mbɔ̌ ndɨ tàa me ŋa kènuke abua tǎt vi la.’
40015006	Ale, bɨ gha ambo mènə̀ ndɨ̧ yɨ̧, ngwaˈa ànəa Mbɔ̧ɔ̧mà shu nê bɨ̀ me ghɨ̀ la.
40015007	Kwàˈ bɨ̀a wàà bɨ̀a shua nê bɨ wu àghɨa kà wu yùà la! Àsayà li ndàˈà nkǔŋ zi ane yɨ̧ àfɨˈa tà li nê Mbɔ̧ɔ̧mà laˈnê:
40015008	‘Bòt baa aà ngùˈtè am wû ane èkuube ètsə̂ bɔb, ka mèntɨ̧ɨ̧ mɔb ka wu ane ya̧.
40015009	Bɔ tsiˈa ngùˈtè am àku nkàà nê bɔɔ̀ nɨa mènə̀ bɔbȩ nyɨ̀ˈta bòt mbɨ̀ˈɨ̀ wu mènə̀ Mbɔ̧ɔ̧mà.’ ”
40015010	Ale, Yesò tɔ ènɔ̧̂ bòt bu shu abua yɔb nê “Bɨ̀ zə à nyi àtsəa yɨ̧ ntsɔ̧̀!
40015011	Àghɨa àa nyia a ètsə̂ wòt la aà kà tsòke atò, àghɨa àa ndzəa ètsə̂ wòt la, ka àa ntsòka tò la.”
40015012	Àfɨˈa mbɔŋ bɔkatè tò e kɨˈɨ̀ shu abua tò nê, “Tê à ko nê, à ghɨ ndaˈ èngà̧ wu ale e taˈa saa Bèfalèsiì?”
40015013	Yesò bɨ̀ɨ̀lè nê, “Tǎt am a ègwet naa tsɔˈte àghɨ àgème tà bakà liˈ la.
40015014	È wu ale, bɨ sà wɔb a si, bɔ wu bòt àghɨ àleme nkɨ enyɨˈte beko èlu̧ la. Wòt àghɨ àleme ba̧a̧ àbu wòt àghɨ àleme ko bɔ̀ɔgème aa chɨ̧ɨ̧ a èbem èbɨ.”
40015015	Pità shu abua tò nê, “Shu awa lə èngà̧teme wàa.”
40015016	Yesò bɨ̀ɨ̀lè nê, “Bɨa mbɔŋ e ya̧ mbele kà bɔ èyì mbɨ̀ˈɨ̀ bòt kô?
40015017	Bɨ bakà ko nê àghɨ àa nyia ètsə̂ wòt, a tsè a èbem tò ndzəa lə tò nga àbȩ?
40015018	Èghɨ àa ndzəa ètsə̂ wòt la, e kɔˈɔ nè èntɨ̧ɨ̧ tò. Àyea mbɔŋ ka àa ntsòkà wòt e mbì Mbɔ̧ɔ̧mà la.
40015019	Ngu nê èghɨ àa ndzəa èntɨ̧ɨ̧ wòt la ka àa ngɨ̀à tà bɔ mèmɨ̀ɨ̀te kàbɔ̀ŋ, a màmbuŋa wɔ̀bȩ̌, mànjɨa àbȩ, màpaˈte wòt kà bɨ tò eyɔˈ, màntsɔa, màndzia mèfà̧ àtsəa bòt, mè nè màntsoke èlen wòt.
40015020	Eyaa wu èghɨ àa ntsòkà wòt e mbì Mbɔ̧ɔ̧mà la, mànjɨa èghɨjɨ kà shuu èbu aà kà tsòke wòt a mbì Mbɔ̧ɔ̧mà.”
40015021	Yesò lɔ̀ˈ abot nga àbâ àlaˈ a Tȩ̂ nè Sidɔ̀n.
40015022	Àfɨˈa mbɔŋ, vi Kenànȩ̂ kǒ àlaˈ və kɨˈɨ̀ ŋȩ nê “Tê, Wa̧ fɔ̧̀ Dàbid, ku tèsȩ ta̧. Fo kàbɔ̀ŋ nyi ane wa̧ am waàvi tè tà wu a si ngò̧ò̧nà kwàˈ ànyaˈne.”
40015023	Tà làˈ ale, Yesò kà lem mbɨ̀ɨ̀lè èngǎ̧ tò. Bɔkatè tò e kɨˈɨ̀ shù̧ù̧te atò nê “Fəa àvi wàà, tà ka tsi nkùŋà wa ŋȩ̌ àtsəa ya.”
40015024	Yesò shu nê “Bɔ li ntsàà am wû abua bòt Izə̀lȩ̂ bu bɔ̀ wu mbɨ̀ˈɨ̀ njɨ̀tsə te nyɔ la.”
40015025	Àvi mbɔŋ zə ale, nkɨ̀ˈɨ̂ ntèm tènjǔŋ ti a mbì Yesò nê, “Tê, tɨŋe am.”
40015026	Yesò bɨ̀ɨ̀lè nê, “A bakà bɔ̀ŋ laˈ nê, bɔ̀ nɨ èghɨjɨ bɔtechɨɨle màˈà abua babə.”
40015027	Àvi wu mè nê, “À shua nkǔŋ a Tè, ka la, babə àa ngɨ̀ e me jɨ tèboˈ tu te dzə a èbem apfə̀ˈ tǎt wɔb nkwènte a si la.”
40015028	Yesò bɨ̀ɨ̀lè nê, “À lâ ndzì èntɨ̧ɨ̧ wê ane ya̧! Tsiˈ à wu mbɨˈɨ̀ àa nkɨà la.” Yesò laˈ ale, wa̧ tò wu bê pem kwàˈ àfɨˈa mbɔŋ.
40015029	Yesò li ndɔ̀ˈ abot, ntse a ngèt èlemè Galìlî nkɔˈ nga ègwet abȩ kǒ ntsèke a si.
40015030	Mbɨ̀ˈɨ̀ tà tseke la, tàˈà ènɔ̧̂ bòt e nɨ bòt èka bɔb e ŋɔˈte la, nè bòt àghɨ àleme, nè èbe bèa ŋɔ̧ɔ̧ma a si la nè mbǔˈtsə, fɔ̀ɔ̀lè ne bòt tèwuute èghɔ̧ tsa nyaŋ nkùŋe atò nkɨ̀ˈɨ̂ nɔŋe a mbì tò, tà bəa wɔb bàgème.
40015031	Ènɔ̧̂ bòt bu e ye ndɨ mbǔˈtsə te ntsiˈa ndàˈà, bòt bɔ̀ɔ ŋɔ̧ɔ̧ma a si la e lɔ̀ˈtè tsìˈa ngȩ̀ȩ̀nà àtetsi, èka bòt e li ŋɔˈte la, e tsiˈi tɨ̧ɨ̧ ndɨŋndɨ̀ŋ, mè ndze ndɨ àghɨ a bòt àghɨ àleme, a ghaˈtè la ànəa mbɔŋ a bê ntsè àwɔb, bɔ tsiˈi me ŋa mèngùˈte abua Mbɔ̧ɔ̧mà bòt Izə̀lȩ̂.
40015032	Àfɨˈa mbɔŋ, Yesò tɔ bɔkatè bi shu abua yɔb nê, “Tèsȩte bòt bàa teà nkua am, nkàà nê, àfɨ̀ˈ yaa wu èlibȩ betat, bɔ̀ wu ba tò ba la kà bɔ àghɨa bɔ̀ɔ jɨ la. Maà kà kɨ esà wɔb bɔɔ ghà kâ jɨ àghɨ mbɨ̀ˈɨ̀ ka bɔ gha alu̧ ndzìtsə te nɨa wɔb.”
40015033	Bɔkatè tò bu e biite atò nê, “Bàa nɨ èghɨjɨ nèŋǎ àlaˈ àyuube ŋàa e jɨɨ ènɔ̧̂ bòt baa tè bɔɔ yele à?”
40015034	Yesò mè mbììte nê, “Bɨ bɔ tèta̧a̧te bled tesòˈa?” Bɔ nê, “Tèta̧ tesà̧à̧mbe nè bɔbɔ basə.”
40015035	Yesò ghɨ̀ bòt bu e tsekte a si,
40015036	tà nɨ̀ tèta̧a̧te bled tu tesà̧à̧mbe la, nè basə bu, ŋà mènkɔ̀ŋke abua Mbɔ̧ɔ̧mà mbɔ̂ mbòˈte ŋǎ abua bɔkatè bi, bɔ ghàbte abua ènɔ̧̂ bòt bu.
40015037	Wòt ègème jɨ ndzet, tè bɔkatè tò e fete èbe e bə̀ˈə̀ la, be lu̧u̧ bankì basà̧à̧mbe.
40015038	Bòt bɔ jɨ la bɔ wu bètɔsì bakwì, kà zi bèzi nè bɔtechɨɨle.
40015039	Àfɨˈa mbɔŋ Yesò ghɨ̀ bòt bu e me ghǎ, tà nyi a èbem ànkànuˈ nga àbâ àlaˈ a Magadàn.
40016001	Bèfalèsiì nè Bèsadùsiì e li nkɨ̀ˈɨ̂ abua Yesò, me kɨ enyɔ̀ˈte atò shu abua tò nê tà nyɨˈte awɔb àlȩ̂ nê Mbɔ̧ɔ̧mà ka tà tsàà vi la.
40016002	Yesò bɨ̀ɨ̀lè nê, “Nàa ngɨ̀ è wua nyèmtèsi ègwelebuule è me fəəte, bɨ nê àbȩ aa sàˈa me bɔ̌.
40016003	È wu a ntɔtetsɔ̌ˈ ègwet è me fene, mbɨ̀ŋ me kwèle, bɨ nê mbɨ̀ŋ naa lu. Bɨà nkòa ndȩ̀ ègwelebuule shu ndɨ àbȩ àa wu la, ka bɨ̀ ka wu eko shu ndɨ àbȩ àa la.
40016004	Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨà nkɨà nê è nyɨˈte awɨ̧ àlȩ̂ ka bɨ̀ ka wu eye. Ndàˈ èwuu ànəa kà ye fɨ̀ˈ màa nyɨˈte awɨ̧ la wu à yu Mbɔ̧ɔ̧mà li ngɨ̀ ane Jɔnà la.” Tà ghɨ̀ ale, sà àwɔb me ghǎ.
40016005	Bɔkatè Yesò è ntu̧ èlemè wu bɔ̀ ghǎ aguŋ, bɔ ku̧u̧te na bɔ lèène nɨa bled la.
40016006	Yesò shu abua yɔb nê, “Bɨ̀ me ko awɨ̧ mè mbààba awɨ̧ ane yis Bèfalèsiì bɔ̂ Bèsadùsiì.”
40016007	Bɔ bùˈ me làˈa a kètsìà wɔb shua nê, “Tà làˈ ànəa yis anè ndɨ̀ wu ba me kɨˈɨ bà ka nɨa bled la.”
40016008	Yesò è ko ànəa bɔ làˈà la, tà bììte awɔb nê, “Bɨ̀a bòt kà zi èntɨ̧ɨ̧ wɨ̧ ane ya̧ ntsɔ̧̀, bɨ ghɨ̀ na ka me làˈa kètsìà wɨ̧ shua nê bɨ bakà bɔ bled à?
40016009	Ètsə bɨ̧ e bele kà zìˈì ndzààtè? Bɨ lèènè tèta̧a̧te bled tu tetà̧â̧ e ndɨ nɨŋ njɨ̌ bòt bètɔsì batà̧â̧ la à? Bɨ li fete bankì basòˈa?
40016010	Kò bɨ lèènè teta̧ tu tesà̧à̧mbe e ndɨ nɨŋ njɨ̌ bòt bètɔsì bakwì la mɨ̧̂ à? Bɨ li fete bankì basòˈa?
40016011	A ghɨ̀ na ka à ka kɔˈ àtsəa yɨ̧ nê mâ ghɨ̂ e nka wua ndàˈà ànəa bled à? Bɨ̀ me ko awɨ̧ ane yis Bèfalèsiì bɔ̂ Bèsadùsiì.”
40016012	Bɔ bê nko nê tà ghɨ̂ tà kà wua ndàˈà ànəa bled, tà wua shua wû nê, bɔ̀ me ko awɔb ane àghɨa Bèfalèsiì nè Bèsadùsiì àa nyɨ̀ˈta la.
40016013	Àfɨˈa Yesò li nga a Sìsalìà Filìpȩ la, tà bììte bɔkatè bi nê “Bòt àa shua nê Wa̧ Wòt wu wà à?”
40016014	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, èbeko e mè shua nê à wu Jèlèmìà, ka nè èbe bèa shua nê à wu ndàˈàtɔŋ nyaˈ Mbɔ̧ɔ̧mà kǒ la.”
40016015	Tà bììte a wɔb nê “È me wu awɨ̧, bɨ shu nê è ngu wàà?”
40016016	Simùn Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔˈ ntsà la, Wa̧ Mbɔ̧ɔ̧mà yǔ̧.”
40016017	Yesò bê nê “Ntsɔ̧̀ wu àwɔ̀ Simùn Ba-Jɔnà. Ngu nê ànə̂ yaa à ka dzəa abua wɔ̀bȩ̌, a dzəa abua Tǎt am wu a ègwet la.
40016018	È wu ale, tsiˈ è shu awê nê à wu Pità, maa ghɨ̌ a chɔsì am a ègwet èwu làa ane ndɨ ka è màà ngu wû èvə è ka ko enɨ wùà la.
40016019	Maa ŋa nkȩte kèfɔ̧̀ Mbɔ̧ɔ̧mà abua yê. À tsia ànə̂ a sitsǎˈ, ko bɔɔ tsia ayùà a ègwet, ntsɔˈɔ ànə̂ a sitsǎˈ, ko bɔɔ tsɔ̀ˈɔ ayùà a ègwet mɨ̧̂.”
40016020	Yesò ghɨ̀ ale, mbɔ̂ sə̀ŋkè ètǔ̧ bɔkatè bi nê bɔ̀ ka shu wòt nê ye wu Fɔ̧̀ wu Mbɔ̧ɔ̧mà yɔˈ ntsà la.
40016021	E buˈu àfɨˈa mbɔŋ e ghà nè mbì, Yesò bùˈ me shu bɔkatè bi ndɨ yèa ghǎ a Jèlusalèm e tàˈa ye ngoˈ a tèkitebu bɔɔjuŋ nè bètǎt bèntsìà mèpɨ̧̀ Mbɔ̧ɔ̧mà ndɔ̀ˈ nè bènyɨˈtà mbɨ̧te Musì la. Nè, bɔɔ̀ li ebùŋè àvi ka naa me wu ane èlibȩ betat yea yu̧u̧me.
40016022	Pità nɨa tò bɔ sə̀ˈtè àwɔb, tà bùˈ me fèèle atò shua nê “Chaˈ a Tè, Mbɔ̧ɔ̧mà ka mbɨ̧̀ɨ̧̀ne nê èwuu ayaa nè ànə̂ à ghɨ ane yê.”
40016023	Ka Yesò ghèble avi shu abua Pità nê, “Lɔˈ a ngèt ya̧ à Satàn! Àà nkèla alu̧ am. Mènə̀ maà à mɨ̀ɨ̀tà la ka dzəa abua Mbɔ̧ɔ̧mà, è dzə̀ nè abua bɔbȩ.”
40016024	Àfɨˈa mbɔŋ Yesò shu abua bɔkatè bi nê “Wòt me kɨ eghȩ̀ȩ̀ne ateka ta̧, tà sà mènə̀ mi ègème ŋèˈe mbasa vi nkùŋè am.
40016025	Wòt me baabe àtsəa zi ko taa pfə, ka wòt tà ŋà àtsəa zi ambo ya̧ la, naa peme.
40016026	Wòt wua ane njɨ̀a èghɨ sitsǎˈ ègème, mbɔ̂ nyɔ̂ zìambɔŋ tà ko nê ye vi ghàà? Kò àghɨa ko aà və betsiˈa wòt ŋa nɨŋ nchùˈ àtsəa zi la à?
40016027	Wa̧ Wòt naa li kɨˈɨ bɔ̂ bɔntu̧ bi ane ènɨ̧ tǎt vi, etsɔˈɔ wòt ègème ane àghɨa tà ghɨ̀ la.
40016028	Ane nkǔŋ, tsiˈ è shu awɨ̧ nê bòt ko aa adzìˈ yaa betsiˈa èvə è ka nɨ awɔb kà bɔ ye Wa̧ Wòt nkɨ̀ˈa nè Kèfɔ̧̀ Mbɔ̧ɔ̧mà la.”
40017001	Èlibȩ è tsè bentùa, Yesò nɨa Pità nè Jimsì bɔ̂ wanyɨ vi Jɔ̌n bɔ kɔˈ nga a ègwet èbȩ èseè ko ntsèke bɔ̀ɔ ndziˈne.
40017002	Bɔ me ye, èsi Yesò e kubtè ntsìˈa nkàˈtà kàˈte mbɨ̀ˈɨ̀ àta̧nyèm, ndìte tò te mè ntsìˈa fə̀ə̀ta fəəte mbɨ̀ˈɨ̀ àta̧ èŋu.
40017003	Kwàˈ àfɨˈa mbɔŋ bɔ me ye Musì bɔ̂ Èlȩjà, e puule a mbì lɔb, me làˈà bɔ̂ Yesò ba.
40017004	Pità shu abua Yesò nê “Lefɨ̀ˈ, a bɔ̂ŋ nê ba wu a si ŋàa. À bɨ̧̀ɨ̧̀na, ko maa və̀ə̀ bayò batat adzìˈ yaa, wemɔ̀ˈ abua yê, wemɔ̀ˈ abua Musì, nè wekǒ abua Èlȩjà.”
40017005	Tà bela ndàˈà ale, mbàˈ kèfə kǒ kɨˈɨ̀ nkàbte awɔb, bɔ me zə àtɔŋ a tse a èbem mbàˈ yu nê, “Eyaa wu wa̧ èkɔŋ am, èntɨ̧ɨ̧ am e taˈa wua mbɔ̀ ane tò, bɨ yute èngǎ̧ tò.”
40017006	Àfɨˈa bɔkatè Yesò e zə àtɔŋ yàa la, bɔ chuŋkè ètsə bɔb a si ntaˈa bɔa.
40017007	Yesò kɨ̀ˈɨ̂ mbà̧à̧te awɔb, shu abua yɔb nê “Bɨ̀ lɔˈ a si, bɨ̀ ka mbɔ̀â!”
40017008	Bɔ lɔ̀kè àwɔb ndȩ̀, bɔ̀ ka tsi ndzě wòt, bɔ tsiˈi ye wua Yesò zìa ndziˈne.
40017009	Bɔ̀ lɔ̀ˈɔ a ègwet èbȩ lu bɔ̀ me chu, Yesò sə̀ŋkè ètǔ̧ bɔb nê, “Ko mbɨ̀ˈɨ̀ wòt wɨ̧ shu wòt àghɨa bɨ ye la tè Wa̧ Wòt ghɨ̀ mpfə mè njù̧ù̧me.”
40017010	Bɔkatè atò e biite atò nê, “Ghǎ ghɨ̂ ka bènyɨˈtà mbɨ̧te Musì e me shu nê Èlȩjà naa bɨ̌ kɨˈɨ à?”
40017011	Yesò bɨ̀ɨ̀lè nè, “Wu nkǔŋ nê Èlȩjà naa kɨˈɨ a mbì mbɨ̀ˈɨ̀ e ghɨ̌ èghɨ ègème aa wu mbɨ̀ˈɨ̀ e ghɨ̂ ngu ewu la.
40017012	Ka tsiˈ è shu awɨ̧ nê, Èlȩjà kɨˈɨ tê ndɔ̀ˈ, ka bòt e ka ko atò, ale bɔ ghɨ̧ɨ̧ne atò mbɨ̀ˈɨ̀ bɔ kɔ̀ŋkè la. Wa̧ Wòt nàà ye ngoˈ a tèkitebu tɔb wû a èlɨ mbɔŋ mɨ̧̂.”
40017013	Àfɨˈa mbɔŋ ka bɔkatè tò e ko nê, tà me làˈà mènə̀ maà ale, ngua ndàˈà ànəa Jɔ̌n ndzìà èdzî.
40017014	Mbɨ̀ˈɨ̀ bɔ kua akwèn tè nkɨ̀ˈɨ̂ nkwene ane ènɔ̧̂ bòt bu la, wòt kǒ kɨˈɨ ntèmè tènjǔŋ ti a si a mbì tò
40017015	nê “Tê, ku tèsȩte wa̧ am! Àghɔ̧ mànkwena aà ndɔ̀ˈɔ ane tò. Aà ŋǎ a tò ngoˈ kwàˈ ànyaˈne, màˈà atò a èbem èwet nè mèleb a ngo̧ a ngò̧.
40017016	Mâ ya̧ nɨa tò nga abua bɔkatè bê, ka bɔ̀ ka ko mbəa tò.”
40017017	Yesò bɨ̀ɨ̀lè nê “Bɨ̀a wàà bɨ wu àndǎ̧ kà koa Mbɔ̧ɔ̧mà, mè ngu bòt kàbɔ̀ŋ! Màa tseke ba nɨ̧̀ ba te e ghǎ wu a ka àfɨ̀ˈ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀ˈ à? Bɨ̀ nɨ wa̧ mbɔŋ nkɨ̀ˈɨ̂ adzìˈ yaa ŋǎ abua am!”
40017018	Yesò ŋȩ̌ fo kàbɔ̀ŋ yu, è dzə̀, tà bê ntɨ̧̌ kwàˈ àfɨˈa mbɔŋ mpem.
40017019	Bɔkatè Yesò e kɨˈɨ̀ mbììte atò a ntsèm nê, “Ghǎ a ya̧a̧ ngɨ̀ ka bà ka ko fə̀ fo kàbɔ̀ŋ yu à?”
40017020	Yesò bɨ̀ɨ̀lè nê, “Wu ndɨ̀ wu bɨ̀ baka zi èntɨ̧ɨ̧ wɨ̧ ane Mbɔ̧ɔ̧mà ntsɔ̧̀ la.” Ane nkǔŋ, tsiˈ è shua wɨ̧ nê, bɨ ghɨ̀ ale, mbɔ ntɨ̀, ka è màa nkoa ngu wû mbɨ̀ˈɨ̀ èsa̧a̧me maŋkaŋa, ko betsiˈa bɨ shu abua èbȩ làa nê, “Lɔˈɔ adzìˈ yaa nga àzia, e ghà. Àghɨa ko à ka meè ngu tsè àwɨ̧.”
40017021	[Ka è bakà wu nê, wòt naa me tseke kà jɨ àghɨ mè ntsàˈta Mbɔ̧ɔ̧mà tà kà ko fə̀ èwuu yaa nè fo kàbɔ̀ŋ.]
40017022	Àfɨˈa bɔkatè Yesò e bù̧ù̧te a Galìlî la, tà shu abua yɔb nê “Bɔɔ ba̧a̧ Wa̧ Wòt ezǐ a tèkitebu bɔbȩ
40017023	bɔɔ bùŋe atò, ka naa me wu ane èlibȩ betat, taa yu̧u̧me.” Tà làˈ ale a taˈa saa awɔb.
40017024	Bɔ kɨˈɨ tê bɔ̀ nyi a Kàpenàwûm bòt bu bɔ̀ɔ fèta èkab bɔ̀ɔ maˈa a èbem lob Mbɔ̧ɔ̧mà la, e kɨˈɨ̀ mbììte a Pità nê, “Tè nyɨˈtà wɨ̧ nàà màˈà èkab wu bɔ̀ɔ maˈa a èbem lob Mbɔ̧ɔ̧mà la à?”
40017025	Pità bɨ̧̀ɨ̧̀ne nê, “Oò tàà màˈà”, mbɔ̂ tà kɨˈɨ tê tà nyi a lob, Yesò bɨ̀ mbììte atò nê, “Simùn, àa mɨ̀ɨ̀tà na ane ànə̂ ya à? Wà ba ka bɔ bɔ ndɨ bɔ̀ɔ me màˈà èkab nè èghɨ ko tsa ŋǎ abua bèfɔ̧̀ sitsǎˈ la à? Wu bòt àlaˈ a mbɔŋ kò wû bègɨ̧̀ à?”
40017026	Pità bɨ̀ɨ̀lè nê, “Wu Bègɨ̧̀”, Yesò mè nê, “E wu la, ale bòt àlaˈ e bakà bɔ àbu adù̧ ànəa mbɔŋ.
40017027	Ka la, baa ka kɨ etsòkè mèntɨ̧ɨ̧ bòt bu bɔɔ fèta èkab wàà la. È wu ale, ghǎ èdzî, màˈà fȩ, asə̌ mbì è kɔˈɔ la, à ghaˈa ètsə̂ tò, ko aa ye àkwȩkab a kùˈu awa ba nè la, enɨ ghǎ eŋa abua yɔb.”
40018001	Àfɨˈa mbɔŋ bɔkatè Yesò e kɨˈɨ̀ mbììte atò nê, “Wòt tà tsě bòt bàgème a kèfɔ̧̀ Mbɔ̧ɔ̧mà la wu wàà?”
40018002	Yesò tɔ watèchɨɨle kǒ ntsia a mbì lɔb,
40018003	mbɔ̂ nê, “Ane nkǔŋ, tsiˈ è shua wɨ̧ nê bɨ bakà kùbte ane mènə̀ mɨ̧ te tsiˈi mbɨ̀ˈɨ̀ bɔtechɨɨle, ko bɨ̀ ka lɔ̀ˈɔ̀ àlia e nyi a kèfɔ̧̀ Mbɔ̧ɔ̧mà à.
40018004	Ale, wòt tà tsě bòt bàgème a kèfɔ̧̀ Mbɔ̧ɔ̧mà la wu wòt tà nɨa vi a si tè ntsìˈi mbɨ̀ˈɨ̀ watèchɨɨle waa la.
40018005	“Wòt sèè watèchɨɨle kǒ mbɨ̀ˈɨ̀ waa ane èlen la̧, tà ko nê ye wua sèè am.
40018006	Ka wòt tà ghɨ̂ watèchɨɨle kǒ ane baa waˈa ntɨ̀ yu tà bɔ ane ya̧ la, a bɔ̂ŋ nê bɔ̀ sèlè taˈà èti àmî atò maˈa tò tea èbem èdzî.
40018007	“Aa bɨɨ àbâ bòt ngɔ̀ŋ yaa. Èghɨ e taˈa wu àa ngɨ̀à bòt e tsìà mèntɨ̧ɨ̧ mɔb ane Mbɔ̧ɔ̧mà la. A bɔ ndɨ àa wu ale la, ka ngoˈ wu ye wòt wu tàa ngɨ̀à bòt e tsìà mèntɨ̧ɨ̧ mɔb a èlɨ mbɔŋ la.
40018008	Àbu ayê, kò àka yê leˈ à ghɨ̀ à tsì èntɨ̧ɨ̧ wê ane Mbɔ̧ɔ̧mà, a lo ngwa. A bɔ̂ŋ nê bɔ àbu yeamɔˈ kò àka yeamɔˈ leˈ, mbɔ̀ mèmpème kàlìà, tè ntsè ndɨ àa bɔ èbu bê nè èka bè ègème bɔɔ màˈà wê a èbem èwet Satàn wu kà wu li lema la.
40018009	Èghɨ lê e ghɨ̀ à tsì èntɨ̧ɨ̧ wê ane Mbɔ̧ɔ̧mà a tsɔˈ ngwaˈ. A bɔ̂ŋ nê bɔ èghɨ lemɔˈ mbɔ̀ mèmpème kàlìà tè ntsè ndɨ àa bɔ àghɨ yebe bɔɔ màˈà wê a èbem èwet Satàn la.
40018010	“Bɨ̀ ko mbɨ̀ˈɨ̀ bɨ me waa wa̧ kǒ ane bɔtechɨɨle bàa, tsiˈ è shua wɨ̧ nê, bɔntu̧ Mbɔ̧ɔ̧mà bɔb aa ntsèka nta mènə̀ mɔb a mbì Tǎt am a ègwet àfɨ̀ˈ àgème.
40018011	[Wa̧ Wòt li ngua nkɨ̀ˈa mbɨ̀ˈɨ̀ etsǐ bòt bɔ nyɔ la a èbem kàbɔ̀ŋ e ghɨ̌ bɔɔ peme.]
40018012	“Bɨ̀a mɨ̀ɨ̀tà nàà? Tè wòt bɔa njɨ̀tsə ènkɨ̀, yemɔ̀ˈ nyɔ̂ ko tà ka saame tu èghem yebə̀ˈa ntsɔ̀b tebəˈa la a ègwet èghem e ghǎ me kɨ yu yemɔ̀ˈ e nyɔ la à?
40018013	Tsiˈ è shu awɨ̧ ane nkǔŋ nê, tà kɨ ale ndzea ko taa wùˈtè àvi ane ànəa ye ngaa yemɔ̀ˈ è ya̧ nyɔ̂ la te tsě ane tu èghem yebə̀ˈa ntsɔ̀b tebəˈa te ya̧ tè ka nyɔ̂ la.
40018014	Ale, wu wû a èlɨ mbɔŋ Tǎt am wu a ègwet la nàa ka kɨ nê, wa̧ kǒ ane ebe techɨɨle bàa nyɔ la.
40018015	“Wanyɨ wè fà̧ ànə̂ abua yê à tɔ atò bɨ tò e gha a ntsèm, à shu atò ànəa tà fà̧ la, à shu ale, tà bɨ̧̀ɨ̧̀ne nê ye fà̧, à ko nê yê mê mbɔ atò mbɨ̀ˈɨ̀ wanyɨ wè.
40018016	Mbə à shu ale, tà bakà bɨ̧̀ɨ̧̀ne nê ye fà̧, à mè nɨ wòt kǒ wemɔ̀ˈ kò babe leˈ nkwèˈne ane yê ka bɨ ghà mè ndaˈa abua tò mbɨ̀ˈɨ̀ bòt bàa aa zə emě ko shu ànəa àgème bɔ zə la.
40018017	Bɨ làˈ ale tà bakà mè mbɨ̧̀ɨ̧̀ne, bɨ ghà shu ànəa àgème abua chɔsì, tà bakà mè njùte ànəa chɔsì è shu abua tò la, bɨ tsì àwɨ̧ ane tò mbɨ̀ˈɨ̀ bɨ̀a ntsìà ane wòt tàa nɨa èkab taksì nè wòt kà ko a Mbɔ̧ɔ̧mà la.
40018018	“Ane nkǔŋ, tsiˈ è shua wɨ̧ nê bɨ tsia ànə̂ a sitsǎˈ ko bɔɔ tsia yùà a ègwet, ntsɔ̀ˈɔ ànə̂ a sitsǎˈ ko bɔɔ tsɔˈɔ yùà a ègwet mɨ̧̂.
40018019	Tsiˈ è mèe shua wɨ̧ nê, bòt babe e wu ane ètsə̂ wemɔˈ ane ànə̂ a sitsǎˈ ŋàa, mbììte Tǎt am wu a ègwet la ko taa ghɨ̌.
40018020	Bɨ̀ ko nê bòt babe, kò batat leˈ e bu̧u̧te àdziˈ ane èlen la̧, ko maa wu a kètsìà wɔb.”
40018021	Àfɨˈa mbɔŋ Pità kɨˈɨ̀ mbììte a Yesò nê “Tê, wanɔ̧ me tseka fà̧ ànə̂ a mbì la̧ e me waˈa a kàbɔ̀ŋ tò wû waˈa tè ngà ngu a ka fɨ̀ˈà? Tè nga ndzə ane ngò̧ tesà̧à̧mbe?”
40018022	Yesò bɨ̀ɨ̀lè nê “È ntsě wû ndàˈ ngò̧ tesà̧à̧mbe, wu ngò̧ èghem yesà̧à̧mbe èdziˈ besà̧à̧mbe.
40018023	“È wu ale, betsiˈa bɔ fɨ̀ˈnè a kèfɔ̧̀ Mbɔ̧ɔ̧mà ane ànəa fɔ̧̀ kǒ tà li ngua kɨ ekwàˈtè èkatè ekabe bòt ètsə fàˈ bi la.
40018024	Àfɨˈa tà bûˈ me kwàˈtè la, bɔ nɨ wekǒ èkab tò aa bua ŋut kwàˈ ànyaˈne la nɨŋ nkɨ̀ˈɨ̂ a mbì tò.
40018025	Mbɨ̀ˈɨ̀ tà kɨˈɨ tà kà bɔ èkab wu evə̌ la, fɔ̧̀ wu nê bɔ ba̧a̧ tò bɔ̂ vi tò nè bɔ̧ tò fɨ̧̀ɨ̧̀nè ane èbùˈ, fɔ̀ɔ̀le nè èghɨ ègème tà bɔ la mbɨ̀ˈɨ̀ ètsə njǔ yu.
40018026	“Tà shu ale, wòt àtsəa fàˈ wu teme tènjǔŋ ti a si a mbì atò shù̧ù̧ta tò nê, ‘Tê, ŋa am àfɨ̀ˈ, maa kɨˈɨ və̀ə̀ èkab mbɔŋ ègème’.
40018027	Fɔ̧̀ wu zə ale, nkù tèsȩte wafàˈ wu, sà njǔ yu abua tò, ngɨ̀ tà me ghǎ.
40018028	“Mbɨ̀ˈɨ̀ tàà ngà la, tà kwene ane wafàˈ fɔ̧̀ ko àdziˈ èkab tò nàa abua tò la, ndzì àbu azi a nkɨ̌ àmî tò nê ‘Bê ntsə njǔ ya̧ yu a èbem le la.’
40018029	“Shu̧ tò wafàˈ wu teme tènjǔŋ ti a si shù̧ù̧te atò nê, ‘Ŋa am àfɨ̀ˈ maa tsə njǔ yu.’
40018030	“Tà shu̧u̧te atò ale tà tu̧, nɨa tò nɨŋ nga maˈa lob tèfȩ nê tà ghɨ̀ mbakà tsə njǔ yu tà kà dzə̂.
40018031	Àfɨˈa èbeko nè bɔfàˈ fɔ̧̀ e ye àghɨa wòt àtsəa àfàˈ wu ghɨ̀ ne wɔ̀fàˈ ko wàa la, a taˈa saa wɔb, bɔ ghà shua fɔ̧̀ wu ànəa a tsè la.
40018032	“Fɔ̧̀ wu zə ale, ntɔ atò shu abua tò nê ‘À wu kwàˈ wɔ̀fàˈ kàbɔ̀ŋ; mâ ya̧ nkù tèsȩ tê sà njǔ ya̧ yu a èbem lê la, ndɨ̀ wu à ya̧ shù̧ù̧te am la,
40018033	ale à ghɨ yu a ghɨ̀ ka à kà ku tèsȩte wanyɨ wè wafàˈ mbɨ̀ˈɨ̀ mâ ya̧ nku tê la wu ghà à?’
40018034	Fɔ̧̀ wu ghɨ̀ ale, mbê nɨ ntsǒtsə ntsà atò nê bɔ ghǎ maˈa tò a lob tèfȩ tè tà ghɨa tà tsə njǔ yu ka tà bɔ̂ ndzə̀.
40018035	“Yesò ghɨ̀ ale, ndìà nê, eyaa wu èlɨ Tǎt am a ègwet nàa ghɨ̌ ane wòt ègème ane yɨ̧, na tà bakà waˈa a kàbɔ̀ŋ wanyɨ vi nè èntɨ̧ɨ̧ vi ègème la.”
40019001	Yesò pàa a màndaˈa mèngà̧ maa, sa Galìlî me ghǎ àbâ àlaˈ a Jùdià yu à agua èdzî Jodàn la.
40019002	Taˈà ènɔ̧̂ bòt e kùŋe atò ngà tà bə̀ bòt àghɔ̧ a kètsìà wɔb.
40019003	Bèfalèsiì ko e kɨˈɨ me kɨ enyɔ̀ˈte a Yesò, mbììte atò nê “Tè mbɨ̧ ta te bɨ̧ɨ̧nè nê, ànəa ko aà və betsiˈa a ghɨ̀ tè wòt tǔ̧ vi vi mbɨ̀ˈɨ̀ tà kɔ̀ŋkè la à?”
40019004	Yesò bɨ̀ɨ̀lè nê, “Bɨ bakà tɔ àdziˈ yu a èbem àkata Mbɔ̧ɔ̧mà a laˈnê ngɔ̀ŋ li me bùˈu, Mbɔ̧ɔ̧mà ghɨ̀ mbâ̧ nè àvi la à?
40019005	Tà bɔ̂ shû nê, mbâ̧ bɔ ndɨ tàa sa tǎt vi bɔ̂ nyɨ̌ vi, bɔ̂ vi vi aa fɔte e tsiˈi àghɨ yeamɔˈ la.
40019006	Ale, bɔ ka tsi ngu mbɨ̀ˈɨ̀ bòt tsa tsa, bɔ tsiˈi àghɨ yeamɔˈ.” È wu ale, àghɨa Mbɔ̧ɔ̧mà tsəˈne la, wɔ̀bȩ̌ ka sàbtè.
40019007	Bèfalèsiì bu e mè mbììte atò nê, “Ale, tè Musì li ngɨ̀ na ka shû nê wòt me kɨ etu̧ vi vi tà ŋǎ tò kèba àkatè enɨ nyɨˈte nê ye tu̧ atò, ka mbɔ̂ fəa tò tà me gha à?”
40019008	Yesò bɨ̀ɨ̀lè nê, “Musì li me bɨ̧ɨ̧ne nê, betsiˈa wòt tu̧ vi vi, ale, ngu ndɨ̀ wu mèntɨ̧ɨ̧ mɨ̧ nàa nkwèèla la. Mbɔ̂ ngɔ̀ŋ li me bùˈu à ka lem ngu a èlɨ mbɔŋ.
40019009	Tsiˈ è shua wɨ̧ nê, wòt tà tu̧ vi vi ane ànəa ko tsa, kà wu laˈ nê, àvi wu nɔ̀ŋkè bɔ̂ wòt tsa, ngà ndzɔ̀ˈɔ àvi kǒ tsa la, ŋut ko nê ye wua njɨ̀a àbȩ.”
40019010	Àfɨˈa mbɔŋ, bɔkatè Yesò e shû abua tò nê, “A wu ewu anè a kètsìà mbâ̧ bɔ̂ vi vi, ko a bɔ̂ŋ nê wòt tseke avi kà lem ndzɔˈ.”
40019011	Ka Yesò shû abua yɔb nê “È nka laˈà èngà̧ waa abua wàa, wàa; e ndàˈa wû abua bòt bu Mbɔ̧ɔ̧mà ghɨ bɔ bɨ̧ɨ̧ne èngǎ̧ mbɔŋ la.
40019012	Ane bòt bu kà yɔˈ la èbeko àa ngɨ̀ bɔ me lɔ̀ˈɔ a si bɔ̀ ka bɔ ntɨ̀ a màndzɔˈɔ, èbeko e me bakà yɔˈ è ghɨ̀à bɔbȩ, ka nê èbe bɔ gha ambo kèfɔ̧̀ Mbɔ̧ɔ̧mà ntǔ̧ eyɔˈɔ la. Wòt tàa ko ebɨ̧ɨ̧ne èngà̧ waa la tà bɨ̧ɨ̧ne.”
40019013	Bòt ko e nɨ bɔtechɨɨle nkɨ̀ˈɨ̂ Yesò naa nɔ̀ŋe èbu bi a ègwet lɔb etsàˈte Mbɔ̧ɔ̧mà àtsəa yɔb. Bɔkatè tò e ŋȩte bòt mbɔŋ.
40019014	Yesò shû nê, “Bɨ tsiˈ bɔ̧ bu è kɨˈɨ abua am; bɨ̀ ka nkàlè àwɔb nkàà nê, kèfɔ̧̀ Mbɔ̧ɔ̧mà wu abua bòt mbɨˈɨ̀ bɔ̀ɔ̀ba wàà.”
40019015	Tà ghɨ̀ ale, nɔ̀ŋè èbu bi a ègwet bɔ̧ bu ndɔ̀ɔ̀le àwɔb mbɔ̂ me ghǎ.
40019016	Wòt kǒ li nkɨ̀ˈɨ̂ abua Yesò nê, “Nyɨˈtà, ànəa ntsɔ̧̀a betsiˈa e ngɨ̀ tè mbɔ̀ mèmpème kàlìà la wu ghà à?”
40019017	Yesò bɨ̀ɨ̀lè nê, “À ghɨ̀ na ka me tɔ am ane wòt ntsɔ̧̀ à? Wòt nàà ndàˈ wemɔ̀ˈ tà wu wòt ntsɔ̧̀ la. À me kɨ ebɔ mèmpème kàlìà, à me nɔ̀ŋe mbɨ̧te Mbɔ̧ɔ̧mà.”
40019018	Tà mè mbììte a Yesò nê, “Mbɨ̧te ŋaà?” Yesò bɨ̀ɨ̀lè nê, “À ka mbùŋè wɔ̀bȩ̌, à ka njɨ̀ àbȩ, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt.
40019019	Me zəa tǎt wè bɔ̂ nyɨ̌ wè, mè me kɔ̀ŋkè wanyɨ wè mbɨ̀ˈɨ̀, àwɔ̀ mbɔŋ.”
40019020	Wakèsà wu bɨ̀ɨ̀lè nê “Mâ nɔ̀ŋe mbɨ̧ tàa à shua la tègème, kò àghɨa ko a belè à?”
40019021	Yesò shu abua tò nê, “À lâ me kɨ kùˈu a mbì Mbɔ̧ɔ̧mà, à ghà fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, mbɔ̂ nkɨ̀ˈɨ̂ nkùŋè am, ko aa li jandèlè a ègwet.”
40019022	Mbɨ̀ˈɨ̀ wakèsà wu zə ànə̂ yaa la, tà lɔ̀ˈɔ me ghǎ ane tèsȩ, nkàà nê tà li ntaˈa bɔ èghɨ nyaŋ.
40019023	Yesò shu abua bɔkatè bi nê, “Tsiˈ è shua wɨ̧ ane nkǔŋ nê, a taˈa wua nkwèèla abua wòt èkab taa nyi a Kèfɔ̧̀ Mbɔ̧ɔ̧mà.
40019024	Tsiˈ è mě shua wɨ̧ nê, aà njùa anyà̧ mbɨ̀ˈɨ̀ loà naa tɔɔ a èbem èləˈə sàˈa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
40019025	Bɔkatè Yesò è zə èngà̧ waa, a taˈa tsè àwɔb, bɔ tsiˈi biite nê, “Tè a wu anè, ko betsiˈa wàà bɔ mèmpème à?”
40019026	Yesò bê ndɔ̀kè àvi ndzè àwɔb shu nê, “Aà nkwèèla abua bɔbȩ, ka è wu nè Mbɔ̧ɔ̧mà, ko àghɨ àgème aà njùa.”
40019027	Pità bɨ̀ɨ̀le nê, “Ye ndɨ baa sa èghɨ ègème nkùŋe awê la. Àbȩ̀ aya nàa li wu ghàà?”
40019028	Yesò shu abua yɔb nê, “Ane nkǔŋ, tsiˈ è shua wɨ̧ nê, naa li ngu àfɨˈa Wa̧ Wòt tseke a ègwet àtɨ̧ a kèfɔ̧̀ yu Mbɔ̧ɔ̧mà tsia ane ngɔ̀ŋ fi la, bɨ̀a wu ntsɔ̀b babe bɨ̀a nkùŋe am la e tsekè a ègwet ètɨ̧ kèfɔ̧̀ èghem ntsɔ̀b bebe, e me saˈa èndǎ̧ bòt Izə̀lȩ̂ bu èghem ntsɔ̀b bebe la.
40019029	Wòt ègème tà waˈa lob ti, nè bɔnyɨ bi, (mbâ̧ nè àvi), nè tǎt vi, nè nyɨ̌ vi, nè vi vi, nè bɔ̧ bi kò tèbaˈa ti ambo ya̧ la, nàa bɔ èghɨ ngaa èdziˈ ènkɨ̀, te tsě ndɨ e li ngû la, fɔ̀ɔ̀le nè mèmpème kàlìà.
40019030	Ka bòt nyaŋ, bɔ̀ wua mbì àfɨ̀ˈ yaa la, bɔɔ li tsiˈa akwèn, èbe bɔ̀ wua akwèn la e tsiˈa a mbì.”
40020001	Yesò ghɨ̀ ale, mè nê “Kèfɔ̧̀ Mbɔ̧ɔ̧mà wu mbɨ̀ˈɨ̀ ànəa wòt kǒ, tà li ndzə̀ nga àbȩ a ntɔtetsɔ̌ˈ ekɨ bòt bɔ̀ɔ faˈa a mbȩ zi la.
40020002	Tà ghǎ ale ndàŋkè bɔ̂ bɔfàˈ bu nê yea ŋa wɔb àkwȩkab yeamɔˈ ane àliabȩ mbɔ̂ ntsà àwɔb a mbȩ zi.
40020003	“È lɔˈɔ me wu ane nyèm tebə̀ˈa a ntɔtetsɔ̌ˈ, tà mè ndzə̀ ngà àsà̧a̧ èwen ndzě bòt ko bɔ tɨ̧ɨ̧te ka wua ngɨ̀à àghɨ la,
40020004	shu abua yɔb nê ‘Bɨ̀ ghǎ a mbȩ me faˈa mɨ̧̂ ko maa ŋa wɨ̧ àghɨa a kuˈu ane àfàˈ àyɨ̧ la.’ Mbɨ̀ˈɨ̀ tà làˈ ale la bɔ bê ndɔ̀ˈ me ghǎ.
40020005	È tseke tè me wu ane nyèm èghem ntsɔ̀b tebe nè nyèm tetat nèngǔ̧, tà mè ndzə̀ ngà ngɨ̀ wû a èlɨ mbɔŋ.
40020006	È tseke tè mè me wu mbɔŋe ane nyèm tetà̧â̧ àfɨˈa nyèmtèsi, tà mè ndzə̀ nga àsà̧a̧ èwen ndzě bòt ko bɔ̀ bele abot bɔ tɨ̧ɨ̧te la, mbììte awɔb nê ‘Bɨ̀ ghɨa gha àdziˈ yaa mbɨ̀ˈɨ̀ ètsəˈ e li ntsi la kà ye àghɨa bɨ wua ngɨ̀à la à?’
40020007	“Bɔ bɨ̀ɨ̀lè nê, ‘Wu ndɨ wòt tà kɨa waa eŋa awa àfàˈ la è ntsě la. Tà tsiˈi shu abua yɔb nê: “ ‘Bɨ̀ ghà yɨ̧ a mbȩ me faˈa mɨ̧̂.’
40020008	“Nyèm tseke te fen, tǎt mbȩ yu tɔ àtsəa bɔfàˈ yu shu abua tò nê tà tɔ bɔfàˈ bu ŋà èkab àfàˈ wɔb. Nê taa me ŋa, tà buˈu ane bòt bɔ ghɨ̂ nkɨ̀ˈɨ̂ akwèn la ngà ndìà ane e bu be ghɨ̂ nkɨ̀ˈɨ̂ a mbì la.
40020009	“Ale, tà ghɨ a èlɨ mbɔŋ ŋà àkwȩkab yeamɔˈ, yeamɔˈ abua bòt bu bɔ ghɨ̂ mbùˈu àfàˈ mbɔŋe ane nyèm tetà̧â̧ àfɨˈa nyèmtèsi la.
40020010	Bòt bu bɔ ghɨ̂ mbùˈù àfàˈ a mbì la e kɨˈɨ me mɨ̀ɨ̀tè nê bɔɔ ŋa wɔb èkab nyaŋ, me ye bɔ ŋa wɔb wû àkwȩkab yeamɔˈ, yeamɔˈ.
40020011	Bɔ nɨ ale, mbùˈ me lèmte tǎt mbȩ wu
40020012	shua nê ‘Bòt baa bɔ tsiˈi nɨa wɔb akwèn la e faˈa wû ane kètem àfɨ̀ˈ. Bàa wu ba ya̧ ŋeˈe àfaˈ mbùŋè àwa a èten nyèm kèkweelè mbɨ̀ˈɨ̀ ètsəˈ e li ntsi la e bɔ wû àkwȩkab yeamɔˈ, yeamɔˈ mɨ̧̂.’
40020013	“Tǎt mbȩ wu shu abua wòt kǒ wemɔ̀ˈ ane yɔb nê ‘Shu̧, ànəa kàbɔ̀ŋ ko mâ ghɨa ane yê la a tsě. Ka ba nè e ya̧ ndàŋkè nê maa lɔˈɔ eŋa wê àkwȩkab ane àfaˈ àliabȩ à?
40020014	È wu ale, nɨ àghɨa è wû ayê la nɨŋ me ghǎ. E ŋa wòt waa mâ tsiˈi nɨa tò akwèn la àghɨa mâ ŋa abua yê la ane mènkɔ̀ŋke mɔ̧.
40020015	Tè e mbakà bɔ mètàŋ e nɨ èkab am e ghɨ̀ àghɨa mâ kɔ̀ŋkè la à? Mâ ghaˈa àbu am abua bòt baa ale, a ghɨ̀ na ka me saa àwê à?’ ”
40020016	Yesò ghɨ̀ ale, ndìà èngà̧ waa nê “Wu wû a èlɨ mbɔŋ bòt bɔ̀ɔ ndzea wɔb nê bɔ wu a mbì àfɨ̀ˈ yaa la àa li tsiˈi akwèn, èbe bɔ̀ wu akwèn la e tsiˈi a mbì la.”
40020017	Mbɨ̀ˈɨ̀ Yesò nàa nkɔ̀ˈɔ ngà a Jèlusalèm la, tà tɔ bɔkatè bi bu ntsɔ̀b babe la, bɔ sə̀ˈtè àwɔb tà shu abua yɔb nê
40020018	“Bɨ̀ zə, ba wua nkɔˈɔ ngà a Jèlusalèm, àdziˈa bɔ̀ɔ ba̧a̧ Wa̧ Wòt, ezǐ atò a tèkitebu bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì, bɔɔ saˈa tò e ghɨ̌ bɔɔ bùŋe atò la.
40020019	E bɔ ghɨ̀ ale, e zǐ atò a tèkitebu bòt kà wu Bèjû, bɔɔ wȩ̀ȩ̀te atò, eshu̧u̧ atò e lɔ̀ˈɔ wu̧u̧te atò a mbɨ̧̀ mbasa taa pfə, mbɔ̂ naa me wu ane èlibȩ betat taa yu̧u̧me.”
40020020	Àfɨˈa mbɔŋ nyɨ̌ bɔmbâ̧ Zebèdiì bu babe la kɨˈɨ abua Yesò, ŋɔˈne a si a mbì tò nê tà ghɨ̀ àghɨa ko abua zi.
40020021	Yesò bììte nê “À kɨa nê è ngɨ̀ ghàà?” Tà bɨ̀ɨ̀lè nê “Bɨ̧ɨ̧ne nê yea ghɨ̌ bɔbɔ̧ baa babe la aa li tseke bɨ tò ba a èbem kèfɔ̧̀ wê wekǒ àbâ àbualu̧ a yê nè wekǒ àbâ àbuantoŋ ayê.”
40020022	Yesò bɨ̀ɨ̀lè nê “Bɔ̧ bè e bakà ko àghɨa bɔ biità la. Tè betsiˈa bɨ nu ndɔŋ ngoˈ yaa maà nu la à?” Bɔ nê “Baa ko nu.”
40020023	Yesò mè shu nê “Wu nkǔŋ nê bɨa li ko enu ndɔŋ ya̧, ka e tseke àbâ àbualu̧ am kò a yea ntɔŋ leˈ è ntse mmɔ̌ màa ghɨ̀ la. Èdziˈ baa e wu abua bòt bu Tǎt am taŋkè nê bɔ̀ tseke abot la.”
40020024	Àfɨˈa bɔkatè ko bu èghem e zə ànə̂ yaa la, bɔ taˈa tsoo ane bɔnyɨ bu babe la.
40020025	Ale, Yesò tɔ awɔb bàgème àdziˈ yeamɔˈ shu abua yɔb nê “Bɨ̀ ko nê bèfɔ̧̀ bòt kà ko a Mbɔ̧ɔ̧mà àa ngɨ̀ bɔ me ghɨɨle bòt bɔb, bèkěm bɔb, e mè me tseke àtsəa bòt bɔb.
40020026	À bakà bɔ ndɨ àa wu anè a kètsìà wɨ̧ la, ka wòt me kɨ ewu wɔ̀jǔŋ ayɔɔ yɨ̧ tà bɔ ndɨ tàa wu mbɨˈɨ̀ wafàˈ abua ebeko la,
40020027	è we tàa nkɨ e wu a mbì ane yɨ̧ la, è bɔ ndɨ tàa wu mbɨˈɨ̀ àbùˈ abua ebeko la.
40020028	A bê ngu wû mbɨ̀ˈɨ̀ àa ane Wa̧ Wòt la. Tà lè kaˈa wua nkɨ̀ˈa e ghɨ̌ bòt aa me fàˈa abua tò. Tà li ngua nkɨ̀ˈa e me fàˈa abua bòt, e lɔ̀ˈɔ e ŋà àtsə azi mbɨ̀ˈɨ̀ bòt nyaŋ aa peme.”
40020029	Mbɨ̀ˈɨ̀ bɔ dzə a Jèlikò la, taˈà ènɔ̧̂ bòt e kùŋe a Yesò.
40020030	Bòt àghɨ àleme ko babe bɔ wu a ngèt alu̧ bɔ tseke la, e zə nê Yesò nàà ntsèà mbê mbùˈ me ŋȩ shua nê “Wa̧ fɔ̧̀ Dàbid, ku tèsȩ ta.”
40020031	Ènɔ̧̂ bòt bu e ŋȩ awɔb nê bɔ̀ buŋ. Ka bɔ paà ŋȩ nê “Wa̧ fɔ̧̀ Dàbid, ku tèsȩ ta.”
40020032	Yesò tɨ̧ ntɔ awɔb nê “Bɨ̀a nkɨa nê è ngɨ gha abua yɨ̧ à?”
40020033	Bɔ shu abua tò nê “Tê, ghɨa àghɨ aya à ghaˈte.”
40020034	Yesò kù tèsȩ tɔb, mbà̧à̧te àghɨ ayɔb, àghɨ ayɔb a bê ngàˈte bɔ kùŋe atò.
40021001	È li ngu àfɨˈa Yesò bɔ̂ bɔkatè bi e kɨˈɨ tê ngua a ngèt Jèlusalèm, a Befagè, a ègwet èbȩ Olìf la, tà tsɔ̀ˈɔ bɔkatè bi ko babe
40021002	shu abua yɔb nê “Bɨ̀ gha àpfə̀ zia a mbì lɨ̧ la ko bɨa bê ye a jàkâ ko bɔ sèlè la bɔ̂ wa̧ vi. Bɨ yà nɨŋ nkɨ̀ˈɨ̂ abua am.
40021003	Wòt è bììte awɨ̧ ànə̂, bɨ nê ‘Lefɨ̀ˈ nàa nkɨà bùà.’ Ko taa bê sǎ bɨa nɨ ekɨˈɨ.”
40021004	Mènə̀ maà li ntsè ane mbɨ̀ˈɨ̀ e ghɨ̌ ànəa ndàˈàtɔŋ Mbɔ̧ɔ̧mà li shu la aa wu nkǔŋ. Tà li nê,
40021005	Bɨ̀ shu bòt Zayɔ̀n nê “Bɨ̀ ye; Fɔ̧̀ wɨ̧ nàà nkɨ̀ˈa abua yɨ̧, Tà nɨa vi a si tè ntsèke nè ègwet jàkâ. Wu wa̧ anyà̧ nàa ŋèˈa àbòˈà la.”
40021006	Bɔkatè tò bu e ghà ngɨ̀ mbɨ̀ˈɨ̀ tà shu la.
40021007	Bɔ nɨ a jàkâ wu nè wa̧ wu nɨŋ nkɨ̀ˈɨ̂ ale maˈa ndǐ tɔb a ègwet lɔb, Yesò kɔˈ ntsèke a ègwet.
40021008	Taˈà ènɔ̧̂ bòt e sàŋkè ndǐ tɔb a alu̧, èbeko e loote ètsə èyɨt nɨŋ sàŋkè alu̧.
40021009	Bòt bu nga a mbì tò la nè è bu akwèn la e bùˈ me ŋȩa shua nê “Mèngùˈte wu abua wa̧ Fɔ̧̀ Dàbid; Tsiˈ Mbɔ̧ɔ̧mà lɔ̀ɔ̀le a wòt wu nkɨ̀ˈa ane èlen tò la; Mèngùˈte wu abua Mbɔ̧ɔ̧mà wu a ègwet la.”
40021010	Yesò ghà tê tà nyi a Jèlusalèm, àpfəa nɨ̧a mbɔŋ a nyìˈnè tè bòt e tsiˈa mbììta nê “Eyaa wu wàà?”
40021011	Ènɔ̧̂ bòt bu e nê “Eyaa wu ndàˈàtɔŋ Mbɔ̧ɔ̧mà wu èlen tò wu Yesò, tà dzəa Nazàlet àbâ àlaˈ a Galìlî la.”
40021012	Yesò nyi a èbem lob nɨ̧ Mbɔ̧ɔ̧mà fə̀ bòt bu bàgème fɨ̧̀ɨ̧̀nà mè nju̧a èghɨ a èbèm la. Mè mpààtè mèkɔˈ bòt bu bɔ wua nkùbta mèkab nkɨà àbȩ̀ la, nè batɨ̧ bòt bu bɔ wua fɨ̧̀ɨ̧̀nà banɨ̧̌ ndɨk la.
40021013	Tà ghɨ̀ ale, shu abua yɔb nê “Àkate a Mbɔ̧ɔ̧mà a laˈ ne, ‘Lob ya̧ wu lob bɔ̀ɔ me tsàˈtè am a èbèm la’, ka bɨ nɨŋ ngɨ̀ è tsìˈi àdziˈa bètsɔŋ aa nkɨ̀ˈa ndɔ̧̀ɔ̧̀tà la.”
40021014	Àfɨˈa mbɔŋ bòt àghɨ àleme nè bòt èka bɔb e ŋɔˈte la, e kɨˈɨ abua tò a èbem lob nɨ̧ Mbɔ̧ɔ̧mà yu, tà bə̀ àwɔb.
40021015	Bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì e ye tèwuute ènə̂ kà ye àfəa tu tà ghɨ̀ la, mè nè ndɨ bɔtechɨɨle àa ŋȩ a èbem lob nɨ̧ Mbɔ̧ɔ̧mà shua nê “Mèngùˈte wu ane Wa̧ Fɔ̧̀ Dàbid la”, a taˈa saa awɔb.
40021016	Ale, bɔ biite atò nê “Tè à bakà zə ànəa bɔ̀ɔ shua la à?” Tà bɨ̀ɨ̀lè nê, “Naa, ma zə, ka la, tè bɨ bakà tɔ èngà̧ waa a èbem Àkata Mbɔ̧ɔ̧mà à? Nê, ‘À ghɨ̂ bɔtechɨɨle nè bɔkefi e ŋa ngule mèngùˈte abua yê’.”
40021017	Yesò làˈ ale sà àwɔb ndzə̀ a èbem àpfə̀à nɨ̧ yu ngà ndi a Betanì.
40021018	Tà lɔ̀ˈɔ a ntɔtetsɔ̌ˈ tà me kua akwèn nkɨ̀ˈa àpfəa nɨ̧ yu ndzìtsə te ba̧a̧ atò.
40021019	Tà ye àyɨt a fik a ngèt alu̧, nga a mbɨ̧̀ tà kà ye àghɨ a ègwet, tà ye wû tèfəˈtsə. Ale, tà tsɔ̧̀ àyɨt ngaa nê “À ka lɔ̀ˈ àlia tsi kɔɔle teta̧tsə a.” A bê ntɨ̧ kwàˈ àfɨˈa mbɔŋ mpfə.
40021020	Bɔkatè tò e ye ale, a bê ntsè àwɔb tè bɔ tsiˈi biite nê “Àyɨt yàa a ghɨ̀ na ka mbê njù̧ anè à?”
40021021	Yesò bɨ̀ɨ̀lè nê “Ane nkǔŋ, tsiˈ è shu awɨ̧ nê bɨ zìà èntɨ̧ɨ̧ wɨ̧ ane Mbɔ̧ɔ̧mà tè mbakà wua màkà, ko betsiˈa bɨ ghɨ̀ àghɨa mâ ghɨ ane àyɨt a fik yaa la. È ntsě wû ndàˈà yùà, bɨ màà shu wû abua èbȩ la nê ‘Ŋeˈe awê ndebe a èbem èdzî,’ ko aa ŋeˈe avi.
40021022	Bɨ mè me biite àghɨ abua Mbɔ̧ɔ̧mà bɨ̧̀ɨ̧̀ne a mèntɨ̧ɨ̧ mɨ̧ nê tàa ŋa, ko bɨa bɔ yùà.”
40021023	Mbɨ̀ˈɨ̀ Yesò mee nyi a èbem lob nɨ̧ Mbɔ̧ɔ̧mà tè me nyɨˈte mènə̀ la, bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e kɨ̀ˈɨ̂ mbììte atò nê “Àa nɨa àtɔŋ nè ŋa ka ngɨ̀à èghɨ baà? Waa ka tà ŋa awê àtɔŋ ngaa la à?”
40021024	Yesò bɨ̀ɨ̀lè nê “Tsiˈ è mbììte awɨ̧ èngà̧ waa mɨ̧̂. Bɨ bɨ̀ɨ̀là ntsɔ̧̀, ko maa shua wɨ̧ àdziˈa mâ nɨ àtɔŋ ka me ghɨ̌ èghɨ baà la.
40021025	Wàa ka tà li ntsà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wû bɔbȩ à?” Bɔ zə ale, mbùˈ me kààne a kètsìà wɔb shua nê “Bàa laˈ nê ghàà? Ba wu anè nê ‘Mbɔ̧ɔ̧mà’, ko taa biite awa nê, ‘a wu ale ghǎ a ghɨ̀ ka bà ka bɨ̧ɨ̧ne èngǎ̧ tò à?’
40021026	Ka bà nê abua bɔbȩ, ko baa mbɔ̀a àghɨa ènɔ̧̂ bòt baa àa ghɨ̀ la, nkàà nê bɔ bɨ̧ɨ̧ne bàgème nê Jɔ̌n li ngu ndàˈàtɔŋ Mbɔ̧ɔ̧mà.”
40021027	Ale, bɔ tsɔˈɔ èngǎ̧ Yesò nê “Chaˈ, baa bakà ko.” Tà shu abua yɔb nê “Ale betsiˈa è nka shua wɨ̧ àdziˈa mâ nɨ àtɔŋ ka me ghɨ̌ èghɨ bàa la.”
40021028	Yesò ghɨ̀ ale, mè nê “Bɨ kwàˈte ànə̂ yaa bà zə; wòt kǒ li ndɔ̀ˈ mbɔ̀ bɔ̧ bi babe, ngà abua ewe mbì shu nê ‘Wa̧ am, ghǎ faˈa mbȩ laane’.
40021029	“Wa̧ wu bɨ̀ɨ̀lè nê ‘È nka ghàa’, ka àfɨ̀ˈ a me wu tà kùbte èntɨ̧ɨ̧ vi ngà
40021030	ŋut ghɨ̀ ale, mè nga abua ewe kwèn, shu abua tò nê tà ghà zi a mbȩ mɨ̧̂. Wa̧ wu bɨ̀ɨ̀lè nê ‘Oo Tè, maa ghǎ’, ka ngɨ̀ ale tà kà ghâ.
40021031	“Yesò làˈ ale mbɔ̂ mbììte nê ane bɔ̧ bàa babe la wàa li ngɨ̀ àghɨa tǎt tò li ngua nkɨà nê tà ghɨa la à?” Bɔ bɨ̀ɨ̀lè nê “Èwe mbì.” Ale, Yesò shu abua yɔb nê “Ane nkǔŋ tsiˈ è shua wɨ̧ nê, bèfetà èkab taksì nè bèghȩ̀ȩ̀nè ghȩ̀ȩ̀ne aa pààtè àwɨ̧ wàa e nyi a Kèfɔ̧̀ Mbɔ̧ɔ̧mà.
40021032	A me wu ale ngu nê Jɔ̌n ndzìà èdzî li nkɨ̀ˈɨ̂ nyɨ̀ˈte awɨ̧ alu̧ ndɨ bɨ̀a me ghɨ̀ àghɨa Mbɔ̧ɔ̧mà nàa nkɨà la, ka bɨ tu̧u̧ ebɨ̧ɨ̧ne ànəa tà li ngua shua la. Bèfetà èkab taksì, nè bèghȩ̀ȩ̀ne ghȩȩne e bɔ̂ mbɨ̧̀ɨ̧̀ne. Ka bɨ ye ale, ntsiˈi akwèn bɨ̀ ka lem kùbte mèntɨ̧ɨ̧ mɨ̧, ebɨ̧ɨ̧ne ànəa tà shua la.”
40021033	Yesò shu abua yɔb nê “Bɨ̀ mèe ndzə̀ è waa nè èngà̧teme. Wòt kǒ li ndɔ̀ˈ ndìˈi èyɨt vȩn a mbȩ zi, nkùùlè àka̧ nɨŋ ngààle mbȩ yu, ntu àdziˈa màngɨa mèlùˈ mu, mbɔ̧̀ àdziˈa bɔ̀ɔ me tɨ̧ɨ̧ a ègwet mbààba èbaˈ lu la. Mbɔ̂ ŋǎ abua bòt bɔ me faˈa, tà ndzə̀ ngà àvi àlaˈ a ko tsa.
40021034	Àfɨˈa mànkaaba tèta̧a̧te vȩn tu a tseke te nkùˈ, tà tsà bɔfàˈ bi nê bɔ̀ gha ngɨ̀ bèlentà bu è ŋa evi ne èghàb ane èghɨ bɔ fùˈù la.
40021035	“Bɔfàˈ tò bu e ghà, bèlentà bu e ba̧a̧ wɔb, ndène wekǒ, mbùŋè wekǒ, ndɔ̀ˈ nɨa àti ŋèˈnè wekǒ.
40021036	Tà mè ntsà bɔfàˈ bi ko be tsè èbe mbì bu la, bɔ mè ngɨ̀ wû a èlɨ mbɔŋ ane yɔb.
40021037	A me lìa tà tsà wa̧ vi abua yɔb, mɨ̀ɨ̀tè nê bɔɔ kà̧a̧ me bɔa tò.
40021038	“Mbɨ̀ˈɨ̀ bɔ ye atò la bɔ nê ‘Ye njɨlob mbê wu, bɨ̀ kɨˈɨ bà bùŋa tò mbɨ̀ˈɨ̀ ejɨ èbaˈa tǎt tò.’
40021039	Ale, bɔ ba̧a̧ atò a èbem mbȩ yu mii àbȩ, mbɔ̂ bùŋè atò.”
40021040	Yesò bɔ̂ mbììte awɔb nê “Tǎt mbȩ me ghɨ̀ tê nkɨ̀ˈɨ̂ ko tàa ghɨ̀ na nè bòt ba à?”
40021041	Bɔ bɨ̀ɨ̀lè nê “Ko taa bùŋe bòt kàbɔ̀ŋ mbɔŋ kà ku tèsȩ, ebɔ ŋa mbȩ mbɔŋ abua bòt tsa bɔɔ me faˈa ŋa èwe tò nè èghàb àfɨˈa ntsɔ̧̀.”
40021042	Yesò bììte awɔb nê “Tè bɨ bakà li me tɔ èngà̧ waa a èbem Àkata Mbɔ̧ɔ̧mà ezə? ‘Èti lu bèmbɔ̧ɔ̧ lob e li ngwaˈ nê wu èti kàbɔ̀ŋ la, wu lùà ka è tsìˈi ngule èti tɔ̀ˈɔ̀ lob la. Eyaa wu àghɨa Mbɔ̧ɔ̧mà ghɨ̀ la, a ghe àa mbɔ̀ la.’
40021043	“Ale, Yesò mè nê ‘Tsiˈ è shua wɨ̧ nê bɔɔ nɨ àdziˈ yu Mbɔ̧ɔ̧mà ŋa abua yɨ̧ a èbem Kèfɔ̧̀ vi la eŋa abua bòt bɔɔ ghɨ̌ àghɨa Mbɔ̧ɔ̧mà nàa nkɨà la.’ ”
40021044	Wòt tà kwene a ègwet èti làa la, tàa bəˈte atem atem, ka èti ngaa è kwene a ègwet wòt, ko aa ŋèˈne atò.
40021045	Bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e zə èngà̧teme wàa ale nko nê tà wua ndàˈà ŋǎ abua yɔb.
40021046	Ale, bɔ nyɔ̀ˈtè nê bɔ kɨ eba̧a̧ tò ka me bɔɔ bòt bu nkàà nê bɔ̀ɔgème e li ngua nɨ̀a tò mbɨ̀ˈɨ̀ ndàˈàtɔŋ Mbɔ̧ɔ̧mà.
40022001	Yesò mè me làˈa abua bòt bu wû ane mèngà̧teme, nê
40022002	“Kèfɔ̧̀ Mbɔ̧ɔ̧mà wu mbɨ̀ˈɨ̀ fɔ̧̀ ko, tà li nkaˈa èpà̧ ane ndzɔˈɔ wa̧ vi la.
40022003	Tà li ntsà bètsôˈ bi nê bɔ gha ntɔ bòt bu bɔ ya̧ nkàˈà wɔb a èpǎ̧ wu la, bɔ tu̧ ekɨˈɨ.
40022004	“Tà mè ntsà bètsôˈ ko tsa nê bɔ̀ gha shu abua bòt bu bɔ ya̧ nkàˈà wɔb a èpà̧ wu la nê ye taŋkè èghɨ ègème tè ndɔ̀ˈ, nê ye wààle èdzaˈa mpɔ̀ŋtsə nè ngule bɔ̧ mpɔ̀ŋ, tè àghɨa àgème a me wu anè nko laˈ nê a kûˈ, nê bɔ̀ kɨˈɨ a èpǎ̧ ndzɔˈɔ yu!
40022005	“Ka bègɨ̧̀ bu efəənè, ndzə̀ ngà me ghɨ̀ mènə̀ mɔb, wòt kǒ ba̧a̧ èlu̧ mbȩ zi, wekǒ ba̧a̧ èlu̧ èwen li,
40022006	èbeko nè bòt e ba̧a̧ bètsôˈ tò bu, ndènè àwɔb, mbɔ̂ mbùŋè àwɔb.
40022007	Fɔ̧̀ wu ye ale a saa tò kwàˈ ànyaˈne tè tà tsà bèshujà bɔ ghà bùŋè bòt mbɔŋ mbɔ̂ ntò̧ àpfə̀ ayɔb.
40022008	“Tà tɔ̂ bètsôˈ bi shu abua yɔb nê, ‘Mâ taŋke èpǎ̧ ndzɔˈɔ wu tè e kùˈ, ka bòt bu bɔ ya̧ nkàˈà wɔb la, e kà lem nkùˈù èwuu bòt bɔ ghɨ̂ ngu èkaˈà la.
40022009	È wu ale, bɨ gha a tebùˈte èlu̧ ènɨ̧, nkàˈà wòt ègème bɨ ye la a èpǎ̧ ndzɔˈɔ’
40022010	Bètsôˈ tò bu e ndzə̀ nga a tebùˈte èlu̧ fète bòt bàgème bɔ ye la, èbe ntsɔ̧̀ nè èbe kàbɔ̀ŋ, tè lob èpǎ̧ ndzɔˈɔ yu lu̧ ne bègɨ̧̀.
40022011	“Fɔ̧̀ wu tseke tê nkɨ̀ˈɨ̂ elàˈ nê bègɨ̧̀ bu, ndzě wòt kǒ kà kwa̧a̧ ndìte ndzɔˈɔ, mbììte atò nê,
40022012	‘Shu̧, à ntsè ne ŋa ka nyi a lob ŋaà kà kwa̧a̧ ndìte ndzɔˈɔ à?’ Ŋut zə ale, èngà̧ e tsea tò.
40022013	“Ale, fɔ̧̀ wu shu abua bètsôˈ bi nê, ‘Bɨ̀ kuule èbu tò nè èka tò, maˈa tò àbȩ a èbem kèbìˈà, àdziˈa bòt àa me dɨ̀a nkwèla àsɔŋ yɔb ane ntso la.’
40022014	“Yesò ghɨ̀ ale, ndià nê, ‘Bɨ̀ ko nê bɔ̀ɔ ngɨ̀ bɔ tɔ bòt nyaŋ, ka mbɔ̂ ndàà wu èbe mpiˈa nɨŋ.’ ”
40022015	Àfɨˈa mbɔŋ Bèfalèsiì ko e ghà taŋke ndɨ bɔ̀ɔ ba̧a̧ Yesò ane èngǎ̧ tò la.
40022016	Ale, bɔ tsà bɔkatè bɔb nè bòt bu bɔ̀ɔ nkuŋa Elɔ̀d la abua Yesò, bɔ kɨˈɨ̀ mbììte atò nê, “Nyɨˈtà, baa ko nê àà ndàˈà wû nkǔŋ, mè nyɨ̀ˈta mènə̀ Mbɔ̧ɔ̧mà wû mbɨ̀ˈɨ̀ nàa la, kà wua njùta ànəa bòt àa ndàˈà la. Nkàà nê àà kà nɨ àghɨa wòt wu yùà la mbɨ̀ˈɨ̀ àghɨa ko.
40022017	Ale, shua wa, tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à? Àa mɨ̀ɨ̀tà naa?”
40022018	Yesò ko mèmɨ̀ɨ̀te kàbɔ̀ŋ mɔb nê, “Bɨ̀a wu bɨ̀a shua nê bɨ wu àghɨa kà wu yùà la, bɨ ghɨ̀ na ka me ta̧a̧te am à?
40022019	Bɨ̀ nyɨˈte am àkwȩkab yu bɨ̀a ŋǎ ane èkab taksì la.” Bɔ nɨ àkwȩkab yu nkɨ̀ˈɨ̂ ŋǎ abua tò.
40022020	Tà bììte awɔb nê “Àtsə yàa nè èlen làa adù̧ la wu ayea wàà?”
40022021	Bɔ bɨ̀ɨ̀lè nê “Àtsəa Sisà.” Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.”
40022022	Bɔ zə ale, a taˈa tsèa wɔb bɔ lɔˈɔ abot ntsiˈi me ghà gha.
40022023	È li ngu ane àlia mbɔŋ Bèsadùsiì, bòt bu bɔ̀ɔ shua nê betsiˈa wòt kà pfə mè njù̧ù̧me la, e kɨˈɨ ndze a Yesò mbììte atò
40022024	nê, “Nyɨˈtà, Musì li shu nê, ‘Wòt pfəa kà bi bɔ̧, wanyɨ tò bɔ ndɨ tàa nɨ vi tò mbɨ̀ˈɨ̀ bi bɔ̧ abua wanyɨ vi wu tà pfə la.’
40022025	Bòt ko basà̧à̧mbe e li ngu bɔ̧ wòt wemɔ̀ˈ a kètsìà wa. We mbì yɔ̀ˈɔ̀ vi vi mpfə̀ ka bɔ bɔ̧, ngwaˈa àvi wu abua wanyɨ vi,
40022026	we kwèn wu nɨ ale, mè mpfə̀ àzi mɨ̧̂ wu a èlɨ̀, tè bɔ̀ɔ sà̧à̧mbe e pfəˈte bàgème.
40022027	Bɔ pfəˈte ale, àvi wu tseke tè mè mpfə̀ àzi mɨ̧̂.
40022028	Naa li ngu ane àli bèmpfəà be yu̧u̧me la, àvi mbɔŋ wu vi wa ane yɔb wu basà̧à̧mbe la à? Bɔ̀ɔgème e li ndzɔ̀ˈɔ atò.”
40022029	Yesò bɨ̀ɨ̀lè èngǎ̧ wɔb nê, “Bɨ fâ̧, nkàà nê bɨ bakà ko èngǎ̧ Mbɔ̧ɔ̧mà, bɨ̀ ka mě ko mètàŋ tò.
40022030	Naa li ngu àfɨˈa bèmpfəà be yu̧u̧me la, bɔ tsiˈi mbɨ̀ˈɨ̀ bɔntu̧ Mbɔ̧ɔ̧mà, mbâ̧ nè àvi ka tsi ngua ndzɔ̀ˈa.
40022031	È me wu ane ànəa bèmpfəà mànju̧u̧ma, ko bɨ bakà tɔ te zə ànəa Mbɔ̧ɔ̧mà shu abua yɨ̧ la nê,
40022032	‘E ngu Mbɔ̧ɔ̧mà Abàlàghâm, ndɔ̀ˈ ngu Mbɔ̧ɔ̧mà Asàk nè Mbɔ̧ɔ̧mà Jàkɔ̂b?’ Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà.”
40022033	Ènɔ̧̂ bòt bu è zə èngà̧ waa ale, a taˈa tsè àwɔb ane mèngǎ̧ tà nyɨ̀ˈta la.
40022034	Bèfalèsiì e zə nê Yesò laˈa èngà̧ nɨŋ ndììme mètsə̂ Bèsadùsiì ale, bɔ bu̧u̧te adzìˈ yeamɔˈ,
40022035	wòt kǒ ane yɔb è wu nyɨˈtà mbɨ̧tsə la, biite Yesò èngà̧ enɨ ta̧a̧te tò nê,
40022036	“Nyɨˈtà, mbɨ̧ è tɨ̧ɨ̧ a mbì ane mbɨ̧tsə tègème la wu ye ŋa à?”
40022037	Tà bɨ̀ɨ̀lè nê, “ ‘Me kɔ̀ŋke Tǎt wè Mbɔ̧ɔ̧mà nè èntɨ̧ɨ̧ wê ègème, ŋà wê nènkèm abua tò, mè me mɨ̀ɨ̀tè wû atò.’
40022038	Eyaa wu mbɨ̧ mbì, mè ngu mbɨ̧ è tse mbɨ̧ tègème la.
40022039	Mbɨ̧ è kɨˈɨ akwèn la nàà mbɨ̀ˈɨ̀ yùà, ‘Me kɔ̀ŋke wanyɨ wê mbɨ̀ˈɨ̀ àwɔ̀ mbɔŋ.’
40022040	Mènə̀ ègème mbɨ̧te Musì nè bèndàˈàtɔŋ Mbɔ̧ɔ̧mà àa shua la, e dzə a èbem mbɨ̧ tàa tebe la.”
40022041	Bèfalèsiì ko e fete adzìˈ yeamɔˈ, Yesò bììte awɔb nê,
40022042	“Bɨ̀a mɨ̀ɨ̀tà na ane ànəa Fɔ̧̀ wu Mbɔ̧ɔ̧mà li ndzɔˈ etsàà la à? Tà wù wa̧ wàà?” Bɔ bɨ̀ɨ̀lè nê, “Tà wu wa̧ Fɔ̧̀ Dàbid.”
40022043	Tà mè mbììte awɔb nê, “Ale, ghǎ li ngɨ̀ ka Fo Mbɔ̧ɔ̧mà ghɨ̀ Fɔ̧̀ Dàbid me tɔ tò ane tǎt vi à? Dàbid li nê,
40022044	‘Mbɔ̧ɔ̧mà Lefɨ̀ˈ shu abua Lefɨ̀ˈ am nê, Tseke àbâ àbualu̧ am tè e ŋà èlu̧ à tsite èka bê a ègwet bɔmbù̧ bê.’
40022045	Fɔ̧̀ Dàbid wu tɔ atò ane tǎt vi, tà ghɨ̀ na ka ntsiˈi wa̧ Dàbid à?”
40022046	Wòt li tà kà wû tàa ko etsɔˈɔ èngǎ̧ tò la. E bùˈu ane àlia mbɔŋ me ghà ne mbì, wòt kà tsi mè nyɔ̀ˈtè ebiite atò èngà̧.
40023001	Yesò ghɨ̀ ale, shu abua ènɔ̧̂ bòt bu nè bɔkatè bi nê
40023002	“Bènyɨˈtà mbɨ̧te Musì nè Bèfalèsiì wu bòt bɔ tsià wɔb nê bɔ̀ me yààte mbɨ̧te Musì shua bòt la.
40023003	È wu ale, bɨ̀ me zə awɔb mè ngɨ̀à àghɨa bɔ̀ɔ shua la, ka bɨ̀ ka me ghɨ̀ àghɨa bɔ̀ɔ ngɨ̀à la, nkàà nê bɔɔ kà ghɨ àghɨa bɔ̀ɔ shua la.
40023004	Bɔ̀ɔ ngɨ̀ bɔ zì àbòˈà leled kà wòt wu ko ŋeˈe, a kwen wòt, ka wòt ane yɔb ka wu lɔ̀kè àbu azi etɨŋe wòt mbɔŋ.
40023005	“Bɔ̀ɔ ngɨ̀ bɔ̀ me ghɨ àghɨ àgème, bɔ wua nkɨ̀a wû mbɨ̀ˈɨ̀ bòt aa me ye awɔb. Ye ndɨ è bɔb ne bakɔ̂b bu bɔ̀ɔ ndzìà èngǎ̧ Mbɔ̧ɔ̧mà nkùùla a mèsi mɔb la, bèa fàŋka la. Mè ndzì ndɨ bandǐ bu bɔ̀ɔ maˈa àmî bɔb ntsàˈte a Mbɔ̧ɔ̧mà la bèa sààtà la.
40023006	Bɔ taˈa wua nkɔ̀ŋkà èdziˈi nɨ̧ a èdziˈi mèpà̧ nè ètɨ̧ ntsɔ̧̀ à lobte Mbɔ̧ɔ̧mà tɔb.
40023007	Mè taˈa wua nkɔ̀ŋkà bòt aa me nèèta ntsàˈtè àwɔb àsà̧a̧ èwen e mě me tɔ awɔb ane bènyɨˈtà.
40023008	“Ka è me wu awɨ̧, bɨ̀ ka mbɨ̧̀ɨ̧̀ne bòt e me tɔ awɨ̧ ane bènyɨˈtà, nkàà nê bɨ̀agème bɨ wu bɔnyɨ, mè mbɔ nyɨˈtà wû wemɔ̀ˈ.
40023009	Bɨ ka ntɔ wòt kǒ a sitsǎˈ ane tǎt wɨ̧, nkàà nê bɨ bɔ a tǎt wû wemɔ̀ˈ, wu tǎt wɨ̧ wu a ègwet la.
40023010	Bɨ̀ ka mè mbɨ̧̀ɨ̧̀ne bɔ tɔ awɨ̧ ane tàt, nkàà nè bɨ bɔ wû wòt wemɔ̀ˈ bɨ̀a tɔ atò ane tàt la. Wu Fɔ̧̀ wu Mbɔ̧ɔ̧mà li ndzɔˈ ntsà la.
40023011	Wòt tà tsè awɨ̧ bàgème la bɔ ndɨ tàa wu wafàˈ wɨ̧ la.
40023012	Wòt ŋèˈe avi a ègwet ko bɔɔ shuke tò a si, wòt tà shuke avi a si la bɔɔ ŋeˈe tò a ègwet.
40023013	“Aa li bɨa wɨ̧, bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la, nkàà nê bɨa nkèla bòt mbɨ̀ˈɨ̀ bɔ nyi a Kèfɔ̧̀ Mbɔ̧ɔ̧mà. Bɨ̀a mbɔŋ aà kà kɨ nyi, mbɔ̂ nkèle bòt nkɨ enyi la, mbɨ̀ˈɨ̀ bɔ nyi. [
40023014	Aa li bɨ̀a wɨ̧ bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la. Bɨ̀a ngɨ̀ bɨ fɨte bènempfə njɨ̀ lob tɔb mbɔ̂ ndɔ̀ˈ me tsàˈta Mbɔ̧ɔ̧mà ndà̧à̧nà mbɨ̀ˈɨ̀ enɨ evə̀ə̀lè àghɨ a bòt. Bɨ̀a li bɔ ngoˈ è tsě ye bòt bàgème la.]
40023015	“Aa li bɨa wɨ̧, bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ̀ wu àghɨa kà wu yùà la! Bɨ̀a ngɨ̀ bɨ ntu̧ mèdzî, ntsè èlaˈ mbɨ̀ˈɨ̀ bɨ̀ wû e ghɨ̌ ka wû wòt wemɔ̀ˈ naa kùŋe a Mbɔ̧ɔ̧mà ane wɨ̧ ne alu̧. Bɨ̀ bɔ bɨ̀ ghɨ̀ ale, bɨ tsoke a ŋut kwat tè tà mè mbɨɨ tê ntsiˈi èwe tàa bɨ̌ nyi a èwet Satàn a mbì lɨ̧ la.
40023016	“Aa li bɨa wɨ̧, bɨ̀a bòt àghɨ àleme bu bɨ ba̧a̧ èbu beko me nyɨˈte awɔb èlu̧ mè shua nê ‘wòt zìa nkà̧ ane lob nɨ̧ Mbɔ̧ɔ̧mà ko è ntsě ànə̂, mbə tà zì nkà̧ ane èghɨ bu bɔ nɨ̀a gôl nɨŋ ngɨ̀ nɔ̀ŋe a èbem lob Mbɔ̧ɔ̧mà la, tà ko nê nkà̧ mbɔŋ kuule vi.’
40023017	Ye èkèghɨ̧̀ àghɨ àleme ko! À yea a tsè àyea ko la wu a yea ŋaà? Wu èghɨ bu bɔ ghɨ̂ ane gôl la, kò wû lob mbɔŋ yu è ghɨ̂ èghɨ mbɔŋ bu e tsiˈì èbe Mbɔ̧ɔ̧mà la à?
40023018	Bɨà nyɨ̀ˈta nê, wòt zìà nkà̧ àdziˈa bɔ̀ɔ ŋǎ èghɨ abua Mbɔ̧ɔ̧mà la, àghɨ à ka ghɨ̌, ka tà zǐ nkà̧ àghɨa bɔ nɔ̀ŋe a ègwet àdzìˈa mbɔŋ la, tà ko nê nkà̧ mbɔŋ kuule avi.
40023019	Bɨ̀a bòt àghɨ àleme! À yea ŋa a tsè a yea ko à? Wu àghɨ yu bɔ ŋa abua Mbɔ̧ɔ̧mà la, kò wû àdziˈ yu bɔ nɔ̀ŋè àghɨa abot, à tsiˈi àyea Mbɔ̧ɔ̧mà la à?
40023020	È wu ale, wòt zìà nkà̧ àdziˈa bɔ̀ɔ ŋǎ èghɨ abua Mbɔ̧ɔ̧mà la, tà ko nê ye wua nkà̧ àdziˈa mbɔŋ nè èghɨ ègème bɔ nɔ̀ŋe a ègwet la.
40023021	Èwe tà zǐ nkà̧ lob nɨ̧ Mbɔ̧ɔ̧mà la, tà ko nê ye wua nkà̧ lob mbɔŋ mè ngua nkà̧ a Mbɔ̧ɔ̧mà wu tàa ntsèka a èbèm la.
40023022	Wòt tà kà̧ ègwet la ko nê ye wua ka̧a̧ àtɨ̧a Kèfɔ̧̀ Mbɔ̧ɔ̧mà mè ngua nkà̧ Mbɔ̧ɔ̧mà wu tà tseke a ègwet àtɨ̧ mbɔŋ la.
40023023	“Aa li bɨa wɨ̧ bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ ghàbtè èghɨ mbȩ bɨ̧ ane èdzìˈ èghem eghǎ wu ka wû ane tèfɔbtsə ŋǎ èghab Mbɔ̧ɔ̧mà, ka mbɔ̂ ntǔ̧ e ghɨ̌ ngule èghɨ bu mbɨ̧te Mbɔ̧ɔ̧mà tèa shua la. Teà shua nê, wòt me ghɨ̀ mènə̀ ndɨŋndɨ̀ŋ ane bòt ko, nkua tèsȩte bòt mè ndzìà èntɨ̧ɨ̧ vi wû ane Mbɔ̧ɔ̧mà. Eyaa wu èghɨ bɨ bɔ ndɨ bɨ̀a ghɨ̀ ka waˈa èbeko bu la.
40023024	Bɨ̀a bòt àghɨ àleme bu bɨ ba̧a̧ èbu beko me nyɨˈte awɔb èlu̧ la, bɨ̀a ngɨ̀ bɨ̀ ye kèdzǐ a èbem ndɔŋ mèlùˈ yɨ̧, bɨ nɨ àfɨ̀ˈ nkàŋkè ntsì, ka mbɔ̂ ngu emɨ̀ɨ̀lè anyà̧ mbɨ̀ˈɨ̀ loà kà kô.
40023025	“Àa li bɨa wɨ̧ bɨ̀a bènyɨˈtà mbɨ̧te Musì nè Bèfalèsiì, Bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ shùù kwènte bapfə̀ˈ nè ndɔŋ tɨ̧, ka tèbemtsə te lu̧ ne èghɨ bɨ ghòˈne bòt ngɨ̀ɨ̀la awɔb nɨŋ la.
40023026	Bɨ̀a Bèfalèsiì, bɨ lâ ngu bòt àghɨ àleme! Bɨ̀ bɨa shùù tèbemte ndɔŋ tɨ̧ nè tèbemte bapfə̀ˈ bɨ̧ ko kwèntsə teà nga me fəəte mɨ̧̂.
40023027	“Àa li bɨa wɨ̧, bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ wu mbɨ̀ˈɨ̀ ètsəsì bɔ bɔ̧ ndɔ̀ɔ̀be nè ètsaˈa kèfə e me bɔ̌ àbȩ la, ka tèbèmtsə te bɔ̂ ndù̧ ne èkwȩ bèmpfəà nè èfi bɔbȩ.
40023028	Wu wû a èlɨ mbɔŋ bɨ̀a ngɨ̀ bɨ ghɨ̂ bòt e me ye awɨ̧ àbȩ nê bɨ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà, ka mèntɨ̧ɨ̧ mɨ̧ bɔ̂ ndù̧ ne kàbɔ̀ŋ, bɨ̀ ka meè ngu àghɨa bɨ̀a shua nê bɨ wu yùà la.
40023029	“Aa li bɨa wɨ̧ bɨ̀a bènyɨˈtà mbɨ̧te Musì nè Bèfalèsiì, bɨ̀a wu bɨ̀a shua nê bɨ wu àghɨa kà wu yùà la! Bɨ̀a ngɨ̀ bɨ nèète ètsəsì bèndàˈàtɔŋ Mbɔ̧ɔ̧mà nè bòt bu bɔ li ntɨ̧ɨ̧ ndɨŋndɨ̀ŋ e mbì Mbɔ̧ɔ̧mà la mbɔ̧ ndɔ̀ˈ ndɔ̀ɔ̀be.
40023030	Bɨ̀ me ghɨ̀ ale, bɨ me shu nê bɨ li ngɨ̀ ale ngu àlia bètǎt nyaˈ bɨ̧ ko bɨ̀ le kaˈa ghɨ mbɨ̀ˈɨ̀ bɔ̀ɔ̀ba èbùŋè bèndàˈàtɔŋ Mbɔ̧ɔ̧mà.
40023031	Ale, bɨ lâ mbɨ̧̀ɨ̧̀ne nê bɨ wu bɔ̧ bòt bu bɔ li bùŋè bèndàˈàtɔŋ Mbɔ̧ɔ̧mà la.
40023032	È wu ale, bɨ bê mpàa àfaˈa bètǎt nyaˈ bɨ̧ ngɨ̀.
40023033	“Bɨ̀a nyà̧tekàbɔ̀ŋ, nè bɔ̧ nyà̧tekàbɔ̀ŋ! Bɨ̀a ghɨ̀ na te lùùla te bɔɔ bakà maˈa wɨ̧ a èbem èwet Satàn à?
40023034	È wu ale, tsiˈ è shua wɨ̧ nê maa tsàà bèndàˈàtɔŋ Mbɔ̧ɔ̧mà a kètsìà wɨ̧ nè bòt èyì, nè bènyɨˈtà mènə̀ Mbɔ̧ɔ̧mà, bɨa bùŋè beko, ewu̧u̧te ebeko a mbɨ̧̀ mbasa, e shu̧ beko a èbem lobte Mbɔ̧ɔ̧mà, e mě me nkùŋè àwɔb àpfə̀ èpfə̀, nkɨà àtsəa yɔb enɨ.
40023035	A èlɨ̀ waa, ànyem a bòt bu bàgème bɔ li mbùŋè àwɔb a sitsǎˈ kà bɔ ko ànə̂ la aa li nɔ̀ŋke akedǔ̧tsə fɨ̧. Ànyem a mbɔŋ aa li buˈu ane ànəa Abèl wòt mènə̀ ntsɔ̧̀ eghǎ wu ane Zàkàleyà wa̧ Bàlachìà wu bɨ li mbuŋe tò a kètsìà lob nɨ̧ Mbɔ̧ɔ̧mà nè àdzìˈ yu bɔ̀ɔ ŋa èghɨ abua Mbɔ̧ɔ̧mà la.
40023036	Tsiˈ è shu awɨ̧ ane nkǔŋ nê, ànyem bòt baa bàgème aa li nɔ̀ŋke akedǔ̧tsə bòt laane wàa.
40023037	“Àfɨ̀ˈ àko a tseke tè me wu, Yesò bùˈ me ŋȩa shua nê, ‘Bòt Jèlusalèm, bòt Jèlusalèm leˈ! Bɨà mbùŋà bèndàˈàtɔŋ Mbɔ̧ɔ̧mà ndɔ̀ˈ ŋèˈnà bɔntu̧ Mbɔ̧ɔ̧mà tà tsàà abua yɨ̧ la, ane àti. Mâ nyɔ̀ˈtè a ngo̧ a ngò̧ nê e nkɨ enɨ èbu bɔ̧ efete awɨ̧ mbɨ̀ˈɨ̀ nkɔ̀ˈ nàa ngɨ̀ tà fète bɔ̧ bi ndzì a èten tèbààbè ti la, ka bɨ̀ ka bɨ̧ɨ̧ne!’
40023038	Bɨ̀ zə! Mbɔ̧ɔ̧mà tsì èsi vi ane àpfəa yɨ̧ tè ndɔ̀ˈ tè wòt kà tsi ngua ntsèka a èbèm.
40023039	Tsiˈ è shua wɨ̧ nê e bùˈu àfɨ̀ˈ yaa nɨ ghà ne mbì bɨ̀ ka tsi ye am a, tè àli yu bɨ̀a li lete èngùŋ nê ‘Tsiˈ Mbɔ̧ɔ̧mà lɔ̀ɔ̀le a wòt wu nkɨ̀ˈa ane èlen tò la a kùˈ.’ ”
40024001	Yesò li sà lob nɨ̧ Mbɔ̧ɔ̧mà me ghǎ, bɔkatè tò e kɨˈɨ̀ me laˈa ànəa lob mbɔŋ.
40024002	Tà shu abua yɔb nê, “Bɨ̀ lɨ̀ŋkè lob tàa a èbem àpfə̀ ŋaà la tègème ndze. Tsiˈ è shua wɨ̧ ane nkǔŋ nê, bɔɔ li bùù lob te mbɔŋ tègème tè wòt kɨˈɨ abot tà kà tsi ndzè ka wû èti lemɔˈ ane àtetsi.”
40024003	Mbɨ̀ˈɨ̀ Yesò tseke a ègwet èbȩ Olìf la, bɔkatè tò e kɨˈɨ shu abua tò a ntsèm nê, “Shu awa àfɨˈa mènə̀ maa ègème nàa li ghɨ̀ la, mè nè àghɨa àa nyɨ̀ˈtâ nê à bèle yàŋe ekɨˈɨ, ngɔ̀ŋ mè ngu lìà la.”
40024004	Yesò bɨ̀ɨ̀lè nê, bɨ̀ me ko awɨ̧ mbɨ̀ˈɨ̀ wòt kǒ fɨte awɨ̧,
40024005	nkàà nê bòt nyaŋ aa li kɨˈɨ nɨ èlen la̧ e me shu nê bɔ wu Fɔ̧̀ wu Mbɔ̧ɔ̧mà yɔˈ ntsà la, efɨte bòt nyaŋ.
40024006	Bɨ mè ngu zə ndɨ bɔ nùà mèbet a ngèt yɨ̧ la, nè è me endɨ̌. Ka bɨ̀ kâ mbèntê, wu èghɨ e bɔ ndɨ àa ghɨ̀ la, ka è ka wua nyɨ̀ˈta nê mèndìa è kɨˈɨ tê ndɔ̀ˈ.
40024007	Èlaˈ aa li me nù beko, bèfɔ̧̀ be mè ngu me nù beko. Èchɨɨ aa li lu̧ àbȩ, sitsǎˈ mè ngu me nyìˈna nkwèà nyɨŋa bòt a èdzìˈ ègème.
40024008	Mènə̀ màà ègème naa li wua nyɨ̀ˈta wu ntseit, wû mbɨ̀ˈɨ̀ àvi nàa ngɨ̀ tà me kɨ ebi wa̧ tà bùˈ me lu̧u̧te la.
40024009	Bɔɔ li ba̧a̧ wɨ̧ àfɨˈa mbɔŋ e ŋa bɔɔ zì àwɨ̧ a ngoˈ ebɔ bùŋè àwɨ̧. Bòt èlaˈ ègème aa li me pààbè awɨ̧ ambo ya̧.
40024010	Bòt nyaŋ aa li lùùlà am àfɨˈa mbɔŋ, e mě me jɨ mènàŋ a ègwet bɔnyɨ bɔb, mè mpààbà àwɔb.
40024011	Bòt nyaŋ aa li lɔ̀ˈte a si àfɨˈa mbɔŋ e me fɨta shua nê bɔ wu bèndàˈàtɔŋ Mbɔ̧ɔ̧mà, ngɨ̀à bòt e fà̧à̧tà èka bɔb.
40024012	Kàbɔ̀ŋ naa li ghe, te e ghɨ̌ èkɔŋ bòt nyaŋ ane Mbɔ̧ɔ̧mà aa yu,
40024013	ka wòt tàa li ba̧a̧ èntɨ̧ɨ̧ vi te ghǎ ewu a ndìa la, naa li bɔ mèmpème.
40024014	Bɔɔ li tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa a èlaˈ ègème a sitsǎˈ mbɨ̀ˈɨ̀ waa waa naa zə, ka ngɔ̀ŋ naa lìa.
40024015	“Naa li ngu àfɨˈa mbɔŋ bɨ ye àbɨˈte àghɨ yu Danià ndàˈàtɔŋ Mbɔ̧ɔ̧mà li shû la, a tɨ̧ɨ̧ a èbem lob nɨ̧ Mbɔ̧ɔ̧mà la. (Wòt wu ntɔ èngà̧ waa la nyɔˈta nko ànəa èngǎ̧ mbɔŋ e shua la.)
40024016	“Àfɨˈa mbɔŋ bòt bu a Jùdià la, è luula nkɔˈ ngà a ègwet tèbȩtsə.
40024017	Wòt tà wu a kɔ̧̀ lob la è ka tsi nchu a si enɨ èghɨ a èbem lob zi.
40024018	Wòt tà wu àbȩ la ka tsi nkua akwèn abàˈa èmǎ̧ vi.
40024019	Aa li bɨɨ àbâ bèzi bu bɔ kɔte la, nè è bu bɔ̀ɔ nyɔ̀ŋa bɔ̧ la àfɨˈa mbɔŋ.
40024020	Bɨ̀ tsàˈte a Mbɔ̧ɔ̧mà nê, àlia mànduula yàà à ka ndi ngu a kètsìà àbɨ̂ŋ kò àliapfə̀a Bèjû leˈ,
40024021	nkàà nê ngoˈ kèkweelè naa li wu àfɨˈa mbɔŋ. Èwuu ngoˈ mbɔŋ wu ye kà bɔ li tè mè ye mbɨ̀ˈɨ̀ ngɔ̀ŋ li mbùˈ ekɨˈɨ dzə̌ àfɨ̀ˈ yaa la. Bòt è ka meè ngu li eye yùà ka ngɔ̀ŋ naa lìa.
40024022	È kà chɨɨme ngu na Mbɔ̧ɔ̧mà lo̧o̧ne èli mbɔŋ tè ndɔ̀ˈ la, ko wòt kǒ tàa li peme la ntsě, ka tàà ghǎ ambo bòt bu tà làa ane bi la elo̧o̧ne èli mbɔŋ.
40024023	Àfɨˈa mbɔŋ wòt shu abua yɨ̧ nê, ‘Bɨ̀ ye a Fɔ̧̀ wu Mbɔ̧ɔ̧mà yɔˈ ntsà la àdziˈ yaa ko àdziˈ zià leˈ’ bɨ̀ ka mbɨ̧̀ɨ̧̀ne ànəa tà shua la.
40024024	Bòt aa li lɔ̀ˈte a si me fɨta shua nê bɔ wu Fɔ̧̀ mbɔŋ e mě me fɨta shua nê, bɔ wu bèndàˈàtɔŋ Mbɔ̧ɔ̧mà. Bɔɔ li ghɨ̀ èghɨ a nyɨ̀ˈta mètàŋ Mbɔ̧ɔ̧mà la, e mě lute tèkaŋtsə mbɨ̀ˈɨ̀ efɨte banɔ̧̀, te e me nyɔ̀ˈte a màfɨta bòt Mbɔ̧ɔ̧mà na èlu̧ e wuà la.
40024025	Bɨ̀ zə na mâ shua wɨ̧ àfɨˈa ntsɔ̧̀ tè ndɔ̀ˈ la.
40024026	“È wu ale, bɔ shua wɨ̧ nê, tà wu àbâ àlaˈ àyuube, bɨ̀ ka ngà, kò wû nê tà wu a èbem àtsəa lob leˈ, bɨ̀ ka mbɨ̧̀ɨ̧̀ne ànəa bɔ shua la,
40024027	nkàà nê, Wa̧ Wòt naa li kɨˈɨ mbɨ̀ˈɨ̀ èfaŋ àa ngɨ̀ e kaˈa ègwelebuule ebuˈu àbâ yaa eghǎ wu àzia la.
40024028	A bê ngu wû mbɨ̀ˈɨ̀ àpfəˈte nyà̧ àa ngɨ̀ à nɔ̀ŋke adzìˈ àgème, tè tèdzǐtsə te wu abot la.
40024029	“Ngoˈ kèkweelè yu ane èli mbɔŋ la naa li ntsè, me lɔˈɔ, ‘Àta̧nyèm a fen, èŋu è ka tsi fə, těnto̧tsə a ègwet te kwente a si, Mbɔ̧ɔ̧mà mè nyìˈì èghɨ ègème àa ègwet la.’
40024030	“Àfɨˈa mbɔŋ, àghɨa àa nyɨˈte nê, Wa̧ Wòt kɨˈɨ la, a saˈ a ègwet, bòt èndà̧ ègème a sitsǎˈ e bùù mèdɨ̀, mbɨ̀ˈɨ̀ bɔ ye Wa̧ Wòt nkɨ̀ˈa ègwelebuule a èbem mbàˈ, nè mètàŋ bɔ̂ mèngùˈte ènɨ̧ Mbɔ̧ɔ̧mà la.
40024031	Bɔɔ li ntɔ taˈà èsɔndɨk, tà tsàà bɔntu̧ bi bu a ègwet la àbȩ a bètɔ̀ˈa sitsǎˈ bu bakwì la, bɔɔ ghǎ fete bòt bu tà làa ane ebi la, ebùˈu àbâ ngɔ̀ŋ ko e ghǎ dzə ayea ko.
40024032	“Bɨ̀ nɨ nkɨà ane àyɨt a fik yaa. Nàa ngɨ̀ è wu àfɨˈa mènta̧a̧ tò fen, tà bùˈ me kɔke tèfəˈte fi la, bɨ ko nê mènkwenà nàà nkɨ̀ˈa.
40024033	Wu wû èlɨ bɨ yea èghɨ bàà ègème, bɨ ko nê, Wa̧ Wòt kɨˈɨ tê ntsiˈa ètsələ̀ˈ la.
40024034	Ane nkǔŋ, tsiˈ è shua wɨ̧ nê, bòt ngɔ̀ŋ àfɨ̀ˈ yaa aa me laˈ nê bɔɔ ndèma, èghɨ bàagème e ghɨ̌.
40024035	Sitsǎˈ bɔ̂ ègwet naa li lɔ̀ˈɔ lìa, ka àghɨ à ka wû li ekubte ane èngǎ̧ am.
40024036	“Ka wòt kǒ ntsě tà ko àlia èghɨ bàà àa ghɨ̀ la, ka wû bɔntu̧ Mbɔ̧ɔ̧mà bu a ègwet la, kò Wa̧ Wòt leˈ. Wu ndàˈ Mbɔ̧ɔ̧mà ka tà ko la.
40024037	Èlɨ mènə̀ li ngɨ̀ àfɨˈa Noà la, wu ndɨ nàa li ghɨ̌ àfɨˈa Wa̧ Wòt nàa nkɨ ekɨˈɨ la.
40024038	È li ngu àfɨˈa mbɔŋ, mèleb mu è li ndǔ̧ èdziˈ ègème nkùŋe èghɨ la, me laˈ nê yea nkɨ̀ˈa, bòt e wua jɨ̀a mè nua, mbâ̧tsə nè bèzi e me yɔˈɔ awɔb tè ngà dzə̀ àfɨ̀ˈ yu Noà li nyi a èbem ànkànuˈ yu la.
40024039	Bɔ li bɔ̀ ka ko àghɨa nga e ghɨ̀ la, tè mèleb mu kɨˈɨ̀ ntuˈu awɔb bàgème. Eyaa wu ndɨ Wa̧ Wòt nàa li kɨˈɨ la.
40024040	Àfɨˈa mbɔŋ, bòt babe aa li ngua mbȩ, bɔ nɨ wemɔ̀ˈ, ntɔ̀ɔ wekǒ.
40024041	Bèzi babe e wua èti ngɔ̀ˈɔ̀ ntsə̀tsə, bɔ nɨ wemɔ̀ˈ ntɔ̀ɔ wekǒ.
40024042	“È wu ale, bɨ̀ ghaˈte àghɨ ayɨ̧ ntsɔ̧̀ nkàà nê, bɨ bakà ko àlia tǎt wɨ̧ nàa kɨˈɨ la.
40024043	Bɨ̀ ko nê tǎt lob ko àfɨˈa tsɔŋ nàa kɨˈɨ ètsəˈ la, kèlɔ kè ka nyi a èghɨ tò mbɨ̀ˈɨ̀ bɔ gha ghɨ̌ nkɨ̀ˈɨ̂ mbə̀ˈə̀ lob tò.
40024044	È wu ale, bɨ̀ ye nê, bɨ taŋke awɨ̧ ntsɔ̧̀, nkàà nê Wa̧ Wòt naa kɨˈɨ àfɨˈa kà bɨ ko nê tàà nkɨ̀ˈâ.
40024045	“Wafàˈ ntsɔ̧̀ tà bɔ èyì la wu we ŋaà? Wu wu tǎt àfàˈ tò zi atò àtsəa beko nê tà me ŋa wɔb èghɨjɨ àfɨˈa ntsɔ̧̀ la.
40024046	Wafàˈ ngaa naa taˈa wùˈtè àvi, na tǎt àfàˈ tò me kɨˈɨ àpfə̀ ndze atò fàˈà la.
40024047	Ane nkǔŋ, tsiˈ è shua wɨ̧ nê, ko tǎt àfàˈ wu naa zǐ atò àtsəa èghɨ bi ègème.
40024048	Ka wafàˈ mbɔŋ wu we kàbɔ̀ŋ, ko taa shu abua zi zìambɔŋ nê, ‘Tǎt àfàˈ am tseke nyaŋ,’
40024049	ale tà bùˈ me lene bɔfàˈ ko bu, mè jɨa nùa bɔ̂ èbaala mèlùˈ.
40024050	Ale, ko tǎt àfàˈ tò naa kɨˈɨ ane àlia tà ghɨ̂ tà kà wua nchɨˈa tò la, nè àfɨˈa kà tà kô.
40024051	Mbɔ̂ ngu sa̧a̧te atò màˈa a si, e tsàà atò àdziˈa bòt bu bɔ̀ɔ shua nê bɔ wu àghɨa kà wu yùà la, è wu la, àdziˈa bɔ̀ɔ me dɨ̀a nkwèla àsɔŋ yɔb la.
40025001	“Àlia mbɔŋ aa li nkùˈ, ànəa kèfɔ̧̀ Mbɔ̧ɔ̧mà a wu mbɨ̀ˈɨ̀ àyea bɔɔ̀zi ko èghem bɔ li nɨ mèkàˈà mɔb nga esèè lu̧ ndzà la.
40025002	Bɔɔ̀zi batà̧â̧ ane yɔb li ngu bòt kà bɔ èyì, èbeko batà̧â̧ wu bòt bɔ èyì la.
40025003	È bu ka bɔ èyì la e me nɨ mèkàˈà mɔb nɨa ngà bɔ̀ ka nɨ mèleb èkaˈà a èbem èghɨ ko tsa,
40025004	ka è bu bɔ bɔ èyì la enɨ mèkàˈà mɔb mbɔ̂ mbèa àbəˈa mèleb a èbem èghɨ ko tsa.
40025005	Bɔ gha ale lu̧ ndzà yu ka yaŋe nkɨ̀ˈɨ̂, ale, kèlɔ ke ba̧a̧ wɔb bàgème bɔ nɔ̀ŋkè me li.
40025006	“È tseke tè me wu a èntɨ̧ɨ̧ ètsəˈ, wòt kǒ letè èngùŋ nê ‘Lu̧ ndzà yu kɨˈɨ̀; Bɨ̀ dzəa àbȩ sèè atò.’
40025007	“Bɔɔ̀zi bu e lɔ̀ˈtè a si bàgème nèètè mèkàˈà mɔb nkɔ̀ktê.
40025008	È bu kà bɔ èyì la e shu abua ebe èyì bu nê ‘Bɨ̀ ŋa adziˈ mèleb èkaˈà mɨ̧ kǒ abua ya, è ma nê mèkàˈà tsiˈa ndèma lema.’ ”
40025009	Bɔ bɨ̀ɨ̀lè nê, “ ‘Mèleb èkaˈà ma ka kuˈu abua ya ba nɨ̧̀ baa, è wu ale bɨ ghǎ abua bòt bu bɔ̀ɔ fɨ̧̀ɨ̧̀nà la njǔ̧ mɨ̧.’
40025010	“Bɔ me ghà ale, lu̧ ndzà yu kɨˈɨ, è bu be ya̧ ntàŋke tè ndɔ̀ˈ la e nyi a lob a èpǎ̧ ndzɔˈa yu bɔ̂ tò ba, ngèbà ètsələ̀ˈ.
40025011	“Bɔɔ̀zi ko bu e tseke tê nkɨ̀ˈɨ̂ nê ‘Tê, Tê, tsɔˈɔ lob abua ya.’
40025012	“Lu̧ ndzà yu bɨ̀ɨ̀lè nê ‘Ane nkǔŋ, tsiˈ è shua wɨ̧ nê e mbakà ko awɨ̧.’
40025013	“Yesò lìà nê, bɨ̀ tseke me lȩ̌ ntsɔ̧̀ nkàà nê bɨ bakà ko àlia, kò àfɨˈa màa mě kɨˈɨ la.
40025014	“Ànə̂ yaa a wu mbɨ̀ˈɨ̀ wòt kǒ tà li me dzəa nga à lèghȩ̀ȩ̀nè ntɔ bɔfàˈ bi ndzì èghɨ bi abua yɔb la.
40025015	Tà li ŋà bètɔsì batà̧â̧ abua wekǒ, ŋà bètɔsì babe abua wekǒ, mè ŋà tɔsì wemɔ̀ˈ abua wekǒ, mbɔ̂ ŋa ndɨ mètàŋ wòt ègème ane yɔb nyɨˈte la. Mbɔ̂ ndzə̀ ngà à lèghȩ̀ȩ̀nè wu.
40025016	Wafàˈ wu bɔ ya̧ ŋà bètɔsì batà̧â̧ abua tò la, ghà ndzì ane èwen, bètɔsì batà̧â̧ e mè nyî a ègwet.
40025017	È wu nè wòt nè bètɔsì babe la ghà ndzì è vi ane èwen mɨ̧̂, àbȩ̀ a nyî a ègwet ane bètɔsì babe.
40025018	Ka wu bɔ ya̧ ŋǎ atò tɔsì wemɔ̀ˈ la, ghà ntu si ndò̧ èkab tǎt àfàˈ vi wu.
40025019	“Àfɨ̀ˈ a tseke tè me wu tǎt bɔfàˈ bu kua nê bɔ̂ tò ba è tseke a si nkwàˈtè èkab wu.
40025020	Wafàˈ wu bɔ ya̧ ŋǎ tò bètɔsì batà̧â̧ la kɨˈɨ nè beko batà̧â̧ be kwèˈne a ègwet la nê, ‘Tê, à li ŋà bètɔsì batà̧â̧ abua am, mâ ta èwen tè beko batà̧â̧ be nyi a ègwet.’
40025021	“Tǎt àfàˈ wu shu abua tò nê ‘E wu la, à wu ngule wafàˈ àa ngɨ̀à àfàˈ àyê ntsɔ̧̀ la. Mbɨ̀ˈɨ̀ à ba̧a̧te àdziˈ èkab wàa ntsɔ̧̀ la, maa tsia wê àtsəa èghɨ nyaŋ. Nyi a lob ba nè è fɔte ngùˈtè àwa.’
40025022	“È wu bɔ ya̧ ŋǎ atò bètɔsì babe la kɨˈɨ nê ‘Tê, à li ŋà bètɔsì babe abua am, mâ ta èwen tè beko babe be nyi a ègwet.’
40025023	“Tǎt àfàˈ wu shu abua tò nê ‘E wu la, à wu ngule wafàˈ àa ngɨ̀à àfàˈ àyê ntsɔ̧̀ la. Mbɨ̀ˈɨ̀ à ba̧a̧te àdziˈ èkab wàa ntsɔ̧̀ la maa tsia wê àtsəa èghɨ nyaŋ. Nyi a lob ba nè efɔte ngùˈtè àwa.’
40025024	“È wu bɔ ya̧ ŋǎ tò tɔsì wemɔ̀ˈ la kɨˈɨ̀ nê ‘Tê, mâ ko nê àbu àyê a kweelè nge, à mè me fùˈu àdziˈa kà liˈ, mè nɨa àdziˈa kà nɔ̀ŋè.
40025025	Ale, e ndi ngà ntu si ndò̧ èkab wê, maà mbɔ̀a wê la. Ye èkab wê mbɔŋ ye wu.’
40025026	“Tǎt àfàˈ tò wu bɨ̀ɨ̀lè nê, ‘Ye àlȩȩta wafàˈ kǒ kà ye àtsə ànə̂ àzi. À li nko nê maa fuˈa àdziˈa kà liˈ, mè nɨ̀a àdziˈa kà nɔ̀ŋè,
40025027	à kà wu nɨ èkab am e ghǎ nɔ̀ŋe a lob èkab? Ko mâ kua ale nɨ èkab am wu nè àbȩ̀ a ègwet.
40025028	“ ‘Ale, bɨ̀ nɨ tɔsì wu abua tò la ŋa abua wòt wu nè bètɔsì èghem la.
40025029	Nkàà nê wòt tà bɔ àbȩ̀ nyaŋ la, bɔɔ kwèˈne aa taˈa ya̧a̧, ka è me wu wu kà bɔ àghɨ la, ko bɔɔ paa kàya̧ wu tà bɔ la enɨ.
40025030	È me wu wafàˈ wu kà ye àtsəa ànə̂ àzi la ko bɨ̀ ba̧a̧ atò maˈa àbȩ a èbem kèbìˈà, àdziˈa tàa me dɨ̀a mè nkwèla àsɔŋ zi la.’
40025031	“Naa li ngu àfɨˈa Wa̧ Wòt kɨˈɨ ane ènɨ̧ tǎt vi, nè bɔntu̧ Mbɔ̧ɔ̧mà bàgème la, tà tseke a ègwet àtɨ̧a Kèfɔ̧̀ Mbɔ̧ɔ̧mà.
40025032	Àfɨˈa mbɔŋ bòt èlaˈ ègème a sitsǎˈ e bù̧ù̧te a mbì tò tà ghàbtè àwɔb mbɨ̀ˈɨ̀ mbaabà njɨ̀ nàa ngɨ̀ tà ghàbtè njɨ̀tsə ntsi ane dzətsə la,
40025033	mbɔ̂ ntsà njɨ̀ tu àbâ àbualu̧ zi, ntsà dzə tu àbâ àbuantoŋ zi.
40025034	“Àfɨˈa mbɔŋ ko fɔ̧̀ wu naa shu abua bòt bu àbâ àbualu̧ zi la nê ‘Bɨ̀ kɨˈɨ, bɨ̀a wu Tǎt am èlɔ̀ɔ̀lè àwɨ̧ la, njɨ̀a kèfɔ̧̀ wu bɔ li ntàŋke abua yɨ̧ a me mbùˈu ngɔ̀ŋ la.
40025035	Bɨ jɨ̀ nkàà nê ndzìtsə te li me ku am, bɨ ŋa èghɨjɨ e njɨ, àtɔŋ am a yu̧, bɨ ŋa mèleb e nu, e nkɨˈɨ mbɨ̀ˈɨ̀ gɨ̧̀ bɨ sèe am,
40025036	e me ghȩȩne mbɨ̧̀ fə̌, bɨ ŋa ndǐ e nkwa̧, me ghɔ̧̀ɔ̧̀ne, bɨ kɨˈɨ̀ ntsàˈtè am, bɔ zi am a lob tèfȩ, bɨ kɨˈɨ̀ ndȩ̀ am.’
40025037	“Àfɨˈa mbɔŋ ko bòt ntsɔ̧̀ baa aa biite atò nê ‘Tê, ba li nchɨɨmè ndzè àwê nè ŋǎ ndzìtsə tèa nkua wê la, ŋǎ èghɨjɨ à jɨ, kò ndzè àwê nè ŋǎ àtɔŋ yê a yu̧u̧ la ŋà mèleb à nu à?
40025038	Ba li ndzè àwê nè ŋǎ à wu gɨ̧̀ la sèe wê kò ngȩ̀ȩ̀nà kà kwa̧a̧ ndǐ la ŋǎ ndǐ à kwa̧a̧ à?
40025039	Ba li mè ndzè àwê nè ŋǎ ngò̧ò̧nà kò a lob tèfȩ leˈ nkɨ̀ˈɨ̂ ntsàˈtè àwê à?’
40025040	“Bɔ biite ale ko fɔ̧̀ wu naa bɨ̀ɨ̀le èngǎ̧ wɔb laˈnê ‘Ane nkǔŋ, tsiˈ è shua wɨ̧ nê mbɨ̀ˈɨ̀ bɨ li ngɨ̀ ane we tà lìa à kwèn ane bɔnyɨ bɔ̧ baa la, bɨ li ngua ngɨ̀à abua am’.
40025041	“Taa shu ale, e gheble avi è shu abua bòt bu àbâ àbuantoŋ zi la nê ‘Bɨ̀ lɔˈɔ a ngèt ya̧, bɨ̀a wu Mbɔ̧ɔ̧mà zi ndɔ̀ àtsəa yɨ̧ la ngà a èbem èwet kà wu li elìa Mbɔ̧ɔ̧mà taŋke abua Satàn bɔ̂ bɔntu̧ bi la.
40025042	Bɨ̀ gha nkàà nê ndzìtsə te li me ku am, bɨ̀ ka ŋa èghɨjɨ maa jɨ, àtɔŋ am a yu̧, bɨ̀ ka ŋa mèleb maa nu,
40025043	e nkɨˈɨ mbɨ̀ˈɨ̀ gɨ̧̀, bɨ̀ ka sèe am, e me ghȩ̀ȩ̀nè ka kwa̧a̧ ndǐ, bɨ̀ ka ŋa ndǐ maa kwa̧a̧, e me ghɔ̧̀ɔ̧̀ne bɔ mè ndzì am a lob tèfȩ, bɨ̀ ka kɨˈɨ e lȩ̀ am.’
40025044	“Ko bɔɔ biite atò mɨ̧̂ nê, ‘Tê, bà li ndzè àwê a ka àfɨˈa ndzìtsə tèa nku àwê, kò àtɔŋ yê a yu̧ la, kò à wu gɨ̧̀ la, kò àa ngȩ̀ȩ̀nà kà kwa̧a̧ ndǐ, kò ngò̧ò̧nà, kò a lob tèfȩ la bà ka tɨŋe àwê à?’
40025045	“Ko tàa bɨ̀ɨ̀le nê ‘Ane nkǔŋ, tsiˈ è shua wɨ̧ nê mbɨ̀ˈɨ̀ bɨ li kaˈa ghɨ̌ ane we tà lìa a kwèn ane bɔnyɨ bɔ̧ baa la, a wu nê bɨ li kaˈa wua ngɨa abua am.’
40025046	“Àfɨˈa mbɔŋ ko bòt kàbɔ̀ŋ bu aa gha àdziˈa kà ngoˈ wu li elìa, èbe ntsɔ̧̀ bu e egha àdziˈa mèmpème kàlìà.”
40026001	È li ngu àfɨˈa Yesò nyɨ̀ˈte mèngà̧ maa tè mpàa la, tà shu abua bɔkatè bi nê,
40026002	“Bɨ̀ ko nê, è tsìˈi èlibȩ bebe, èpǎ̧ Màntsea a ègwet e kɨˈɨ̀, è wù àlia bɔ̀ɔ ba̧a̧ Wa̧ Wòt ezǐ a tèkitebu bòt, bɔ̀ɔ wu̧u̧te atò a mbɨ̧̀ mbasa la.”
40026003	Àfɨˈa mbɔŋ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e bù̧ù̧tè a ntɔˈɔ àtsəa bèntsìà mèpɨ̧̀ Mbɔ̧ɔ̧mà wu bɔ̀ɔ ntɔ atò ane Kefàs la,
40026004	ndàŋkè ndɨ bɔ̀ɔ yɨ̧ɨ̧me eba̧a̧ Yesò e bùŋe atò la.
40026005	Ka mbɔ̂ ngɨ̀ ale nê, bɔ ka ba̧a̧ atò àfɨˈa èpà̧ wu, mbɨ̀ˈɨ̀ ka banɔ̧̀ e bùˈ ndèm.
40026006	Àfɨˈa Yesò wu a Betanì, a lob wòt àghɔ̧atsɔˈɔ kǒ bɔ̀ɔ ntɔ tò ane Simùn la,
40026007	àvi kǒ kɨˈɨ nè mèwet yɔ̀ˈɔ kǒ è tsoo nge la, a èbem atǒˈ kǒ bɔ ghɨ ane èti ko bɔ̀ɔ ntɔ nê àlàbastà la ntsə̀tè àtsəa Yesò mbɨ̀ˈɨ̀ tà wu a si tà tsekè me jɨ èghɨjɨ la.
40026008	Àfɨˈa bɔkatè tò e ye la, a taˈa saa wɔb, tè bɔ biitè nê, “Àvi waà chɨɨma ntsòkà mèwet màa ane ka ànəa à?
40026009	Eyaa wu mèwet bɔ wu fɨ̧̀ɨ̧̀ne ane taˈà èkab eŋa abua bòt mbuŋ la.”
40026010	Bɔɔ̀ ndàˈà ale, Yesò ko ànəa bɔ shua la, mbììte awɔb nê, “Bɨ̀ ŋa àvi wàa ngoˈ ne ghà à? Tà ghɨ kwàˈ ngule ànəa ntsɔ̧̀ abua am.
40026011	Bɨa me bɔ̂ bòt mbuŋ bɨ tò ba àfɨ̀ˈ àgème, ka è nka wu ewu ba nɨ̧̀ ba àfɨ̀ˈ àgème.
40026012	Tà yɔˈɔ am nè mèwet màa ale, nko nê ye taŋke am àfɨ̀ˈ yaa ane ndɨ bɔ̀ɔ tu am la, ka àlia mbɔŋ aa li kùˈu.
40026013	Ane nkǔŋ, tsiˈ è shua wɨ̧ nê, àdziˈ àgème a sitsǎˈ ŋaà bɔ̀ɔ me tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa la, bɔɔ me làˈa ànəa àvi wàa ghɨ la nɨa nkù̧ù̧ta tò.”
40026014	Wakatè Yesò ko bɔ li ngua ntɔ tò ane Judàs Iskaliòt la, gha abua bètǎt bèntsìà mèpɨ̧̀ Mbɔ̧ɔ̧mà,
40026015	mbììte awɔb nê, “E fɨ̧̀ɨ̧̀ne a Yesò abua yɨ̧ ko bɨ̀a ŋa ghà abua am à?” Tà biite ale, bɔ ŋa tò èkwȩkab èghem yetat.
40026016	Ebuˈu àfɨˈa ngaa me ghà ne mbì, Judàs tsìˈa nkɨà èlu̧ tàa zi a Yesò a tèkitebu tɔb la.
40026017	Àlia mbì a èpǎ̧ bled wu nàa ka kɔˈ la a li nkɨ̀ˈɨ̂, bɔkatè Yesò e kɨˈɨ̀ mbììte atò nê, “Àa nkɨà nê, bà taŋke àdziˈa àa jɨ èghɨjɨ èpǎ̧ Màntsea a ègwet la, nèŋàà?”
40026018	Tà bɨ̀ɨ̀lè nê, “Bɨ̀ ghǎ a èbem àpfə̀à nɨ̧, ko bɨa ye wòt kǒ. Bɨ̀ ye, bɨ shu abua tò nê, ‘Nyɨˈtà laˈnê, èli bɔ̧ e tsiˈi ètentem, maà nkɨa nê, bâ bɔkatè bɔ̧ è kɨˈɨ njɨ̀ èghɨjɨ èpǎ̧ Màntsea a ègwet a lob yê.’ ”
40026019	Bɔkatè tò e ghà ngɨ̀ wû mbɨ̀ˈɨ̀ tà shu la, ntàŋke èghɨjɨ èpǎ̧ Màntsea a ègwet wu.
40026020	Nyèm è fen, Yesò bɔ̂ bɔkatè bi bu ntsɔ̀b babe la e tseke a si me jɨ èghɨjɨ.
40026021	Mbɨ̀ˈɨ̀ bɔ̀ɔ njɨ̀a la, tà nê, “Tsiˈ è shua wɨ̧ ane nkǔŋ nê, wòt kǒ ane yɨ̧ nàa fɨ̧̀ɨ̧̀nè am.”
40026022	Bɔkatè tò bu e bùˈ me biite atò wemɔ̀ˈ wemɔ̀ˈ, “Tê, wu mmɔ̌?”
40026023	Yesò bɨ̀ɨ̀lè nê, “Wòt wu tà zì àbu azi a èbem apfə̀ˈ ba tò la.
40026024	Wa̧ Wòt naa pfə wû mbɨ̀ˈɨ̀ bɔ shɨ a èbem àkata Mbɔ̧ɔ̧mà la, ka aa li bɨɨ àbâ wòt wu tàa fɨ̧̀ɨ̧̀ne atò la. A li mbɔ̀ŋ ko bɔ li bɔ̀ kà lem mbia ŋut.”
40026025	Judàs wu tà li fɨ̧ɨ̧ne atò la biite nê, “Nyɨˈtà, wu mmɔ̌?” Yesò bɨ̀ɨ̀lè nê, “À shu àwɔ̀ mbɔŋ.”
40026026	Mbɨ̀ˈɨ̀ bɔ̀ɔ njɨ̀a èghɨjɨ la, Yesò nɨ kèta̧ bled ŋà mènkɔ̀ŋke abua Mbɔ̧ɔ̧mà, mbɔ̂ mboˈ ŋǎ abua bɔkatè bi nê, “Eyaa wu mbɨ̧̀ ènyit ya̧, bɨ̀ nɨŋ nkwet.”
40026027	Tà mè nɨ ndɔŋ ŋà mènkɔ̀ŋke abua Mbɔ̧ɔ̧mà, mbɔ̂ ŋǎ abua yɔb shu nê “Bɨ̀agème bɨ̀ nu.
40026028	Eyaa wu àlo̧ am, Mbɔ̧ɔ̧mà wua nɨa nkùùla mènkàˈa kèkweelè mi la. Àlo̧ am yàa a tsə̀te a si, mbɨ̀ˈɨ̀ Mbɔ̧ɔ̧mà naa waˈa bèkàbɔ̀ŋ bòt nyaŋ.
40026029	Maa shua wɨ̧ nê, è nka li tsi nu mèlùˈ màa bɔ ghɨ ane tèta̧a̧te vȩn la a, tè àli yu màa nu mèlùˈ fi a kèfɔ̧̀ Tǎt am la a kùˈ.”
40026030	Bɔ nkɔ̧̌ ètsəkù̧ nɨŋ ngùˈtè a Mbɔ̧ɔ̧mà, mbɔ̂ ndzə̀ nkɔˈ ngà a ègwet èbȩ Olìf.
40026031	Yesò shu abua bɔkatè bi nê, “Bɨa lùùla am bàgème kwaˈa nyèmtèsi wàa, nkàà nê Àkata Mbɔ̧ɔ̧mà a shu nê, ‘Mbɔ̧ɔ̧mà naa bùŋe a mbaabà njɨ̀, njɨ̀ tu tea taate’,
40026032	ka àfɨˈa mâ yu̧u̧me la, maa ghǎ a mbì lɨ̧ a Galìlî.”
40026033	Pità shu abua Yesò nê, “Bɔ màà ndùùlà wê bàgème, ko e nka lùùlà a.”
40026034	Yesò shu abua tò nê, “Ane nkǔŋ, tsiˈ è shua wê nê, lu̧nkɔ̀ˈ naa me laˈ nê yeà ntɔ a ètsəˈ wàà, aa tu̧ ngò̧ tetat nê ye bakà ko am.”
40026035	Pità nê, “È màà ntsìˈi wû àyea màa pfə ba nè la, ko e nka tu̧ laˈ nê e mbakà ko àwê a!” Bɔkatè ko bu e mè shu wû a èlɨ mbɔŋ.
40026036	Yesò bɔ̂ bɔkatè bi e ghà adzìˈ ako bɔ̀ɔ ntɔ nê Gèsemanè la, tà shu abua yɔb nê, “Bɨ̀ tseke adzìˈ yaa, è ngà nè mbì ntsàˈtè a Mbɔ̧ɔ̧mà.”
40026037	Tà bɔ̂ nɨa Pità nè bɔ̧ Zebèdiì bu babe la. Tà bùˈ me ghɔ̧̀ɔ̧̀ne a èntɨ̧ɨ̧ vi, ènyit tò e me bɨɨ.
40026038	Ale, tà shu abua yɔb nê, “Èntɨ̧ɨ̧ am aà ngò̧ò̧nà kwàˈ ànyaˈne, tè betsiˈa e bùŋè am. Bɨ̀ tseke adzìˈ yaa àtatsi me tsàˈte a Mbɔ̧ɔ̧mà nè nà̧.”
40026039	Tà mè nyaˈa ngà nè mbì, nchùŋe àtsə azi a si, ntsàˈtè a Mbɔ̧ɔ̧mà nê, “Tê, èlu̧ e wua à nɨ ndɔŋ ngoˈ yàa àbu am la, ka à ka ngɨ̀ mbɨ̀ˈɨ̀ e nkɨa la, ghɨ̀ wû mbɨ̀ˈɨ̀ àa nkɨà la.”
40026040	Tà ghɨ̀ ale, nkua akwèn me kɨˈɨ bɔkatè tò bu batat la e wua ndìa, tà bììte a Pità nê, “Betsiˈa bɨ̀ ka tsekè àtatsi nè nà̧ ka wû ane kètem àfɨ̀ˈ?
40026041	Bɨ̀ tseke àtatsi me tsàˈte a Mbɔ̧ɔ̧mà mbɨ̀ˈɨ̀ bɨ kwen a èbem èta̧a̧te mènə̀. Èntɨ̧ɨ̧ aà ndâ nkɔ̀ŋkà e ghɨ̌ àghɨ, ka mbɨ̧̀ ènyit ka wua nkɨà.”
40026042	Tà mè nkua akwèn ngà ntsàˈtè a Mbɔ̧ɔ̧mà nê, “Tê, à bakà wu enɨ ndɔŋ ngoˈ yaa kà e nu yùà, a tsiˈ a wu mbɨ̀ˈɨ̀ àa nkɨà la.”
40026043	Tà mè me kɨˈɨ bɔkatè tò bu e me li, nkàà nê kèlɔ ke li mbà̧a̧ àwɔb bàgème.
40026044	Yesò mè sà wɔb ngà ane ngò̧ tetat ntsàˈtè Mbɔ̧ɔ̧mà wu a èlɨ̀.
40026045	Mbɔ̂ mè nkɨ̀ˈɨ̂ abua bɔkatè bi bu mbììte awɔb nê “Bɨ bele a si bɨ nɔ̀ŋkè me li mè ndzètà wɨ̧ la kè naà? Bɨ̀ ye! Àfɨˈa bɔ̀ɔ ba̧a̧ Wa̧ Wòt ezǐ a tèkitebu bòt kàbɔ̀ŋ la a kûˈ,
40026046	Bɨ̀ lɔ̀ˈte a si bàa lɔˈɔ, bɨ̀ ye, wòt wu tà fɨ̧̀ɨ̧̀nè am la tsiˈa nkɨ̀ˈa!”
40026047	Mbɨ̀ˈɨ̀ Yesò bela ndàˈà la, Judàs wakatè kǒ ane bɔkatè tò bu ntsɔ̀b babe la kɨˈɨ̀, nè taˈà ènɔ̧̂ bòt bɔ bèà nyitsə nè mbuˈtsə la. Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû ka bɔ li ntsàà àwɔb la.
40026048	Lɨ̧̀ wu ko nê ye làŋkè bɔ̂ tò ba nê, “Wòt màa ghǎ etaˈa atò la, bɨ ko nê wu ŋut, mbà̧a̧ tò.”
40026049	Judàs bê ngà abua Yesò nê, “Nyɨˈtà, àlàŋkè à wu ne nè!” Mbɔ̂ ntaˈa atò.
40026050	Yesò shu abua tò nê, “Shu̧, ghɨ̀ àghɨa à kɨˈa ghɨ̀ la.” Bòt bu e bê nkɨ̀ˈɨ̂ ndzì èbu ane Yesò, mbà̧a̧ tò.
40026051	Àfɨˈa mbɔŋ wòt kǒ ane bòt bu bɔ̂ Yesò ba la, sɔ̀ nyi zi mii ane àbùˈ a àtsəa bèntsìà mèpɨ̧̀ Mbɔ̧ɔ̧mà ndòo àtǔ̧ atò.
40026052	Yesò shu abua tò nê, “Və̀ nyi yê a èbem baˈ zi, nkàà nê, wòt tà nɨ nyi mbùŋè wòt la, wu ndɨ bɔ̀ɔ li bùŋe atò nè nyi la.
40026053	À bakà ko laˈ nê betsiˈa e ntɔ Tǎt am a ègwet, tà bê ntsàà èla̧ bèshujà e tsè èghem ntsɔ̀b bebe, è wu bɔntu̧ tò bu a ègwet la à?
40026054	Ka a wu anè, ko ànəa bɔ shɨ a èbem Àkata Mbɔ̧ɔ̧mà la, àa ghɨ̀ na ka wu nkǔŋ à?”
40026055	Àfɨˈa mbɔŋ Yesò bììte ènɔ̧̂ bòt bu nê, “Bɨ ghɨ̀ na me kɨˈɨ eba̧a̧ am ndzə̀ mbɨ̀ˈɨ̀ bɨ kɨˈa ba̧a̧ tsɔŋ nè nyitsə bɔ̂ mbuˈtsə à? Maa wua nyɨ̀ˈta bòt a èbem lob nɨ̧ Mbɔ̧ɔ̧mà àlia àgème ka bɨ̀ ka ba̧a̧ am,
40026056	ka èghɨ bàagème e tsè ane mbɨ̀ˈɨ̀ e ghɨ̌ àghɨa bèndàˈàtɔŋ Mbɔ̧ɔ̧mà e li shɨŋ a èbem Àkata tò la aa wu nkǔŋ.” Àfɨˈa mbɔŋ bɔkatè tò bàgème e sa tò ndùùlà.
40026057	Bòt bu bɔ li mbà̧a̧ Yesò la, e li nɨ̀a tò ngà a lob Kefàs wu tà li ngu àtsəa bèntsìà mèpɨ̧̀ Mbɔ̧ɔ̧mà la, àdziˈa bènyɨˈtà mbɨ̧te Musì nè bɔɔjuŋ Bèjû e li mbù̧ù̧tè la.
40026058	Pità me nyaˈa nkùŋà wɔb akwèn tè ngà ndzə àsà̧a̧ àtsəa bèntsìà mèpɨ̧̀ Mbɔ̧ɔ̧mà, ntsèke a si bɔ̂ bèshujà bu mbààba àpfəa mbɔŋ la, mbɨ̀ˈɨ̀ eye ndɨ ànəa mbɔŋ àa lìà la.
40026059	Àfɨˈa mbɔŋ, bètǎt bèntsìà mèpɨ̧̀ Mbɔ̧ɔ̧mà nè bòt lob saˈa yu bàgème, e me kɨ èlu̧ bɔ̀ɔ zǐ ànə̂ àtsəa Yesò mbɨ̀ˈɨ̀ ebùŋe atò la.
40026060	Bòt nyaŋ e li mbàtê ndɔ̀ˈ a si ntàˈa fɨte mènə̀ ndzì àtsəa tò, ka bɔ̀ ka ye àyea bɔ̀ɔ ba̧a̧ tò adù̧ la. A ghà me lìa, bòt ko babe e kɨˈɨ a mbì
40026061	nê, mbalù̧ yaa li nê, ye bɔ mètàŋ ebùù lob nɨ̧ Mbɔ̧ɔ̧mà, naa me wu ane èlibȩ betat ye mèe və̀ə̀.
40026062	Àtsəa bèntsìà mèpɨ̧̀ Mbɔ̧ɔ̧mà yu a lɔ̀ˈɔ a si mbììte a Yesò nê, “À bakà bɔ ànəa àa shu ane mèngǎ̧ maà bɔ zì àtsəa yê la à?”
40026063	Ka Yesò kà lâˈ. Àtsəa bèntsìà mèpɨ̧̀ yu a shu abua tò nê, “Zi nkà̧ ane èlen Mbɔ̧ɔ̧mà yǔ̧. À wu Fɔ̧̀ wu Mbɔ̧ɔ̧mà yɔˈ ntsà, tà wù Wa̧ Mbɔ̧ɔ̧mà la, à shu awa.”
40026064	Yesò bɨ̀ɨ̀lè nê, “Wû mbɨ̀ˈɨ̀ à shu la, ka tsiˈ è shua wɨ̧ bɨ̀agème nê, ebuˈu àfɨ̀ˈ yaa me ghà ne mbì, bɨa ye Wa̧ Wòt, tà tseke àbâ àbualu̧ a Mbɔ̧ɔ̧mà Àtsèàngɔ̀ŋ la, e mě ye atò nchua a ègwet a èbem mbàˈ la!”
40026065	Àtsəa bèntsìà mèpɨ̧̀ Mbɔ̧ɔ̧mà yu, a zə ale, sà̧à̧te ndǐ ti nê, “Mbê waa tsiˈa fɨ̀ˈnè àvi ane Mbɔ̧ɔ̧mà. Tè bà mèe nkɨ wòt kǒ tsa ka taa shua wa a kàbɔ̀ŋ tà ghɨ̀ la à? Bɨ zə bɨ̀ambɔŋ ndɨ tàa fɨ̀ˈnà vi ane Mbɔ̧ɔ̧mà la!
40026066	Bɨ kwàˈtè na à?” Bɔ bɨ̀ɨ̀lè nê, “Ànə̂ yu a li àtsəa tò, bɔ̀ bùŋe atò.”
40026067	Ale, bɔ bùˈ me tsə̀tè mattsə ane tò, ndene atò, èbeko e dèbè atò
40026068	nê, “Àwɔ̀ Fɔ̧̀ wu Mbɔ̧ɔ̧mà yɔˈ ntsà la, tùˈu wòt tà ndèbè àwê la!”
40026069	Pità bele àbȩ àsà̧a̧ tà tseke la, waàvi kǒ tà li ngu wafàˈ abua àtsəa bèntsìà mèpɨ̧̀ Mbɔ̧ɔ̧mà la, kɨˈɨ̀ shu abua tò nê, “À li ngu àyê bɨ Yesò wòt Galìlî.”
40026070	Tà bê ntu̧ a mbì lɔb bɔ̀ɔgème nê, “E mbakà ko ànəa à shua la.”
40026071	Tà ghǎ àbȩ ntɨ̧ɨ̧ a ètsə̂ adzìˈ yu bɔ̀ɔ ntsèà ka nyia a èbem àsà̧a̧ yu la, wekǒ nè waàvi àfàˈ mè ndzea tò shu abua bòt bu bɔ tɨ̧ɨ̧te abot la nê, “Mbê waa li ngu bɔ̂ Yesò wòt Nazàlet.”
40026072	Pità mè ntù̧ tê ndzì nkà̧ nê, “E mbakà ko a mbê waa.”
40026073	Adzìˈ tseke tè me wù̧ù̧ne, bòt bu bɔ tɨ̧ɨ̧te abot la, e kɨˈɨ̀ shu abua Pità nê, “Ane nkǔŋ, à wu wekǒ ayɔɔ yɔb, nkàà nê, ndɨ̧ yê nàà mbɨ̀ˈɨ̀ è yɔb!”
40026074	Àfɨˈa mbɔŋ Pità bùˈ me zì tèntsɔ̧̀ɔ̧̀mètsə ane zi shua nê, “E mbakà koa mbê waa.” Kwàˈ àfɨˈa mbɔŋ lu̧nkɔ̀ˈ bê ntɔ.
40026075	Pità kù̧ù̧te ànəa Yesò ya̧ shu abua zi la, nê “Lu̧nkɔ̀ˈ naa me laˈ nê yea ntɔa aa tǔ̧ ngò̧ tetat nê ye bakà ko am.” Tà ndzə̀ ngà àbȩ ndɨ̀ kwàˈ ànyaˈne.
40027001	Ètsəˈ è tsi kwàˈ a ntɔtetsɔ̌ˈ bètǎt bèntsìà mèpɨ̧̀ Mbɔ̧ɔ̧mà bàgème nè bɔɔjuŋ Bèjû e tseke a si tàŋke ndɨ bɔ̀ɔ ghɨ̌ ka ebuŋe a Yesò la.
40027002	Bɔ kuule atò ane fȩtsə nɨŋ ngà ndzì a tèkitebu Pȩlèt wu tà wu gɔvanɔ̀ bòt Lûm la.
40027003	Àfɨˈa Judàs wu ta fɨ̧̀ɨ̧̀ne Yesò la ye ndɨ bɔ̀ɔ buŋe atò la, tà kùbte èntɨ̧ɨ̧ vi, nɨ̀ èkwȩkab bu èghem yetat la nɨŋ nkɨ̀ˈɨ̂ mvə̀ə̀ abua bètǎt bèntsìà mèpɨ̧̀ Mbɔ̧ɔ̧mà bɔ̂ bɔɔjuŋ Bèjû bu
40027004	nê “Mâ fâ̧ ndɨ̀ wu ma fɨ̧̀ɨ̧̀ne wòt kà ghɨ ànə̂ la.” Tà shu ale, bɔ nê “È ntsě ànəa yaa, à yu a yea wê.”
40027005	Judàs zə ale, màˈà èkwȩkab bu a si a èbem lob nɨ̧ Mbɔ̧ɔ̧mà ndzə̀ ngà tɨ̀ŋnè.
40027006	Bètǎt bèntsìà mèpɨ̧̀ Mbɔ̧ɔ̧mà e tsiˈi akwèn ngwi èkwȩkab mbɔŋ nê “Èkab wàa wu èkab àlo̧, mbɨ̧ ta tè ka bɨ̧ɨ̧ne laˈnê bà zì a èbem lob mànɔŋa èkab.”
40027007	Ale, bɔ làŋkè nɨ̀ èkab wu njù̧ àdziˈa si abua wòt kǒ tàa ngɨa bakɨ̀ŋ la, nɔ̀ŋè me nɨa ntua bègɨ̧̀.
40027008	Eyaa wu àghɨa a a ghɨ̂ ka bɔ me tɔ àdziˈa si a mbɔŋ nê wu Èbaˈ Àlo̧ ekɨˈɨ dzə̀ laane la.
40027009	Ale, ànəa ndàˈàtɔŋ Mbɔ̧ɔ̧mà Jèlèmìà li ndàˈ la a te. Tà li nê, “Bɔ li nɨ̀ èkwȩkab bu èghem yetat la, è wu ètsə̂ èkab wu bòt Izə̀lȩ̂ e li ndàŋkè nê bɔɔ ŋà àtsəa tò la,
40027010	ntsiˈi nɨŋ njǔ̧ mbȩ wòt tàa ngɨa bakɨ̀ŋ wû mbɨ̀ˈɨ̀ Mbɔ̧ɔ̧mà li shu nê è nju̧ la mɨ̧̂.”
40027011	Yesò è tɨ̧ɨ̧ a mbì gɔvanɔ̀ ale, tà bììte atò nê “À wu Fɔ̧̀ Bèjû?” Yesò bɨ̀ɨ̀lè nê, “Wû mbɨ̀ˈɨ̀ à shu la.”
40027012	Ka tà kà bê mbɨ̀ɨ̀lè èngǎ̧ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû ane mènə̀ bɔ zǐ àtsəa tò la.
40027013	Pȩlèt bììte atò nê, “Aà kà zə mènə̀ maa bɔ shua àtsəa yê la?”
40027014	Yesò tù̧u̧ leme ebɨ̀ɨ̀lè ka wû èngà̧ wemɔˈ tè ànəa mbɔŋ a taˈa tsě a gɔvanɔ̀ wu.
40027015	È li è ghɨ̀ è wu àlia èpǎ̧ Màntsea a ègwet ègème tè gɔvanɔ̀ sà wòt tèfȩ wemɔ̀ˈ bòt àa nkɨà nê tà sa la.
40027016	Wòt tèfȩ kǒ li ngu àfɨˈa mbɔŋ bɔ̀ɔ ntɔ atò ane Bàlabasì la.
40027017	Ènɔ̧̂ bòt e tseke tè mbù̧ù̧tè Pȩlèt bììte awɔb nê, “Bɨ̀a nkɨà nê è sa wa ane bòt ba à? È sa Bàlabasì kò è sa Yesò wu bɔ̀ɔ ntɔ atò ane Klistò la à?”
40027018	Tàà mbììta ale ngu ndɨ tà ko nê bɔɔjuŋ e nɨa ghòˈnà ka mbà̧a̧ Yesò nkɨ̀ˈɨ̂ ndzì a tèkitebu ti la.
40027019	Mbɨ̀ˈɨ̀ Pȩlèt è tseke a ègwet atɨ̧ kèfɔ̧̀ vi la, vi tò tsà ntu̧ abua tò nê, “Mbê wu bakà ko ànə̂, è wu ale à ka ngɨ̀ àghɨa ko ane tò. Mâ me li ndzě ndzò̧ ko ane tò è taˈa saa am.”
40027020	Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e mè ŋwèèlè ènɔ̧̂ bòt bu nê bɔ ghɨa Pȩlèt èsa Bàlabasì mbɔ̂ bùŋè a Yesò.
40027021	Gɔvanɔ̀ wu mè mbììte bòt bu nê, “Bɨ̀a nkɨà nê è sa waa ane bòt baa babe la à?” Bɔ bɨ̀ɨ̀lè nê “Bàlabasì.”
40027022	Pȩlèt mè nê bɨ̀a nkɨà nê è ngɨ̌ ghà ane Yesò wàa bɔ̀ɔ ntɔ atò ane Klistò la à? Bòt bàgème e nê, “Wu̧u̧te, wu̧u̧te atò a mbɨ̧̀ Mbasa.”
40027023	Pȩlèt bììte nê “Ànəa tà fà̧ la wu ghàà?” Ka ènɔ̧̂ bòt bu e paà ŋȩ nê “Wu̧u̧te atò a mbɨ̧̀ Mbasa.”
40027024	Mbɨ̀ˈɨ̀ Pȩlèt ye ndɨ ye nyɔ̀ˈtè kekaŋ, mè ndze ndɨ ye ghà nè mbì ko bòt bu aa bùˈu ndèm la, tà nɨ mèleb me shùù èbu bi a mbì lɔb shua nê, “Bɨ bùŋe a mbê waa ko àbu am a ntsě a dù̧.”
40027025	Bòt bu bàgème bɔ bɨ̀ɨ̀lè nê, “Tsiˈ àlo̧ atò à nɔ̀ŋke àtsəa ya baa bɔ̧ ba.”
40027026	Ale, Pȩlèt sa Bàlabasì abua yɔb; tà ghɨa bɔ̀ shu̧u̧ a Yesò; tà ŋǎ atò bɔɔ wu̧u̧te a mbɨ̧̀ Mbasa.
40027027	Àfɨˈa mbɔŋ bèshujà Pȩlèt e nɨ a Yesò nɨŋ nga a tsâ̧ wɔb, mbɔ̂ fète àla̧ bèshujà bɔ ghaale atò ndzì a kètsìà.
40027028	Bɔ ghɨ̀ ale, ntsì ndìte tò ndzì èmǎ̧ fɔ̧̀ a mbɨ̧̀ tò,
40027029	mbɔ̂ nɨ njɨŋtsə mbàˈa ntà̧ ndzì àtsəa tò, ndɔ̀ˈ ndzì ayɨ̌t àbualu̧ atò ane ambàŋ. Bɔ ghɨ̀ ale, ŋɔ̀ˈne a si a mbì tò me wȩ̀ȩ̀te atò shua nê “Àtsèà bèfɔ̧̀, Fɔ̧̀ Bèjû!”
40027030	Mbɔ̂ ntsə̀tè mattsə ane tò me nɨ ayɨ̌t wu shù̧a atò àtsəa tò.
40027031	Bɔ̀ wȩ̀ȩ̀te atò tè bɔ̀ lɔˈa, bɔ mè sɔ̀ɔ̀lè èmǎ̧ wu, mbɔ̂ ndzì ndìte tò a mbɨ̧̀ tò, ka nɨ atò e ghǎ wu̧u̧te a mbɨ̧̀ mbasa.
40027032	Mbɨ̀ˈɨ̀ bɔ lɔˈ me ghà la, bɔ ye wòt Silenè kǒ èlen tò wu Simùn la, mbà̧à̧ atò tà ŋèˈe mbasa Yesò.
40027033	Bɔ kɨˈɨ àdzìˈa ko bɔ̀ɔ ntɔ nê Golgotà (ngua shua nê àdziˈa àghele àtsə la),
40027034	bɔ ŋeˈe mèlùˈ bɔ fȩ̀tè ne àghɨa ko àa ndìà la ŋa nê tà nu, ka tà yùte tu̧ nê ye ka nu a.
40027035	Bɔ ghɨ̀ ale, ngù̧ù̧te atò a mbɨ̧̀ mbasa, mbɔ̂ màˈà èbìt enɨ ghàbte ndìte tò.
40027036	Bɔ ghàbtè ale mbɔ̂ ntsèke a si me baabe atò.
40027037	Bɔ shɨ èngà̧ wu bɔ nɨŋ fèèlè atò la ngù̧ù̧te àtsəa tò a mbɨ̧̀ àyɨt nê, “Eyaa wu Yesò Fɔ̧̀ Bèjû.”
40027038	Bɔ mè ngù̧ù̧te bètsɔŋ babe a mbɨ̧̀ bèmbasa mɨ̧̂, wekǒ àbâ àbualu̧ tò nè wekǒ àbâ àbuantoŋ.
40027039	Bòt bɔɔ ntsèà la e me nyiˈi ètsə bɔb ngwȩ̀ȩ̀tà atò,
40027040	shua nê “Àwɔ̀ wu à li nê yea bùù lob nɨ̧ Mbɔ̧ɔ̧mà e mě bɔ̧ɔ̧ ane èlibȩ betat la, tɨŋe awê àwɔ̀ mbɔŋ. À wu Wa̧ Mbɔ̧ɔ̧mà, à lɔ̀ˈ a ègwet mbasa wu nchu a si.”
40027041	Bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì nè bɔɔjuŋ Bèjû e wȩ̀ȩ̀te atò wû a èlɨ mbɔŋ nê,
40027042	“Tà li ntɨ̀ŋe bòt ko, ka tà kà wu ko etɨŋe avi zìambɔŋ. Tà ntsě Fɔ̧̀ bòt Izə̀lȩ̂? Tà chu a si a mbɨ̧̀ mbasa wàà àfɨ̀ˈ yaa ko baa bɨ̧ɨ̧ne mènə̀ tò.
40027043	Tà li ndzì èntɨ̧ɨ̧ vi ane Mbɔ̧ɔ̧mà mè nê ye wu wa̧ tò. Bà ye nê Mbɔ̧ɔ̧mà naa kɨˈɨ etɨŋe atò àfɨ̀ˈ yaa leˈ.”
40027044	Bètsɔŋ bu bɔ wu̧u̧te awɔb bɔ̂ tò ba la e wȩ̀ȩ̀tè atò wû a èlɨ mbɔŋ mɨ̧̂.
40027045	È me wu a kètsìà nèngǔ̧ ndzěm kwene a èbem àlaˈ a mbɔŋ àgème, ngà ndzə̀ ane nyèm tetat.
40027046	È me wu a mbɔŋe ane nyèm tetat, Yesò ŋȩ ane àtɔŋ nɨ̧ nê “Èli, Èli, làma sàba tàni?” Ngua shua nê “Tǎt am Mbɔ̧ɔ̧mà, Tǎt am Mbɔ̧ɔ̧mà leˈ, à ghɨ̀ na ka ngwàˈ am à?”
40027047	Bòt ko ane bòt bu bɔ tɨ̧ɨ̧te abot la e zə ànəa tà shu la nê, mbê waa wua ntɔ Èlȩjà.
40027048	Wekǒ ane bèshujà bu luula àfɨˈa mbɔŋ ngà nɨ a kùcha bɔ ntseb a èbem àbɨˈte a mèlùˈ la, mbɔ̂ nchùˈ àtsəa ayɨ̌t ntsà a ètsə̂ tò nê tà sɔ.
40027049	Ka èbeko e nê “Ka ndzì, tsiˈ bà ye nê Èlȩjà naa kɨˈɨ etɨŋe atò leˈ.”
40027050	Yesò mè ŋȩ ane àtɔŋ nɨ̧, èntɨ̧ɨ̧ tò e paa.
40027051	Àfɨˈa mbɔŋ, ndǐ yu bɔ nɨŋ ntsòŋâ ngàbtè lob nɨ̧ Mbɔ̧ɔ̧mà la sa̧a̧nà èbâ babe, ebuˈu àtsə e ghǎ wua lə, sitsǎˈ nyiˈnè tèwutsə te sa̧a̧tè àbâ abà.
40027052	Ètsəsì e li ngaˈte mɨ̧̂, bòt Mbɔ̧ɔ̧mà nyaŋ bɔ li pfə̀ˈte la e yu̧u̧mè,
40027053	ndzə a èbem ètsəsì bu. Yesò tseke tê njù̧ù̧me bɔ gha a èbem àpfə̀a nɨ̧a Mbɔ̧ɔ̧mà tè bòt nyaŋ e ye awɔb.
40027054	Mbɨ̀ˈɨ̀ tǎt bèshujà bu, nè bèshujà bu be li ngu bɔ̂ tò ba mbààba Yesò la, e ye ndɨ sitsǎˈ nyìˈnè la, nè àghɨa a ghɨ̀ la, bɔ taˈa bɔa tè nê, “Ane nkǔŋ, mbê waa li ngu Wa̧ Mbɔ̧ɔ̧mà.”
40027055	Bèzi nyaŋ e li ngu abot mɨ̧̂ bɔ tɨ̧ɨ̧ a endɨ̌ me lȩ̀ la. Eyaa wu bèzi bu bɔ li ndzə a Galìlî me ghȩ̀ȩ̀ne akwene Yesò ntɨ̀ŋa tò la.
40027056	Èbeko ayɔɔ ayɔb li ngu Màlià Màdàlin, bɔ̂ Màlià nyɨ̌ Jimsì bɔ̂ Jòsêb nè nyɨ̌ bɔ̧ Zebèdiì.
40027057	È li me wu a nyèmtèsi wòt èkab ko tà ndzə a Àlimàtià, èlen tò wu Jòsêb la kɨˈɨ. Tà li ngu wakatè Yesò kǒ mɨ̧̂.
40027058	Tà li ngà abua Pȩlèt nê tà ŋa àpfəˈte a Yesò abua zi. Pȩlèt nê bɔ̀ ŋa abua tò.
40027059	Jòsêb nɨ̀ àpfəˈte yu, ndèbte a èbem ndǐ fi,
40027060	nɨ ngà ndzi a èbem èsî li, tà bèla ntùa tu a èbem èwu la. Mbɔ̂ mbɨ̀ŋe taˈà èti nɔ̀ŋè a ètsə̂ mbɔ̂ me ghǎ.
40027061	Màlià Màdàlin bɔ̂ Màlià kǒ wu e li ngu abot bɔ tseke a mbì me ye àtsəasì yu la.
40027062	Ètsəˈ e tsi è wu àliapfə̀a Bèjû, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì be bù̧ù̧te a mbì Pȩlèt,
40027063	nê “Tê, ba ku̧u̧te ndɨ wòt mèfà̧ waa li mbèle yǔ̧ nê, yea li mpfə è me wu ane èlibȩ betat ye yu̧u̧mè la.
40027064	È wu ale, ghɨa bɔ̀ gha me baabe àtsəasì yu tè èlibȩ bu betat la è tsea. À bakà ghɨ ale, ko ateko bɔkatè tò aa ghǎ etsɔ àpfəˈte atò, e bɔ fɨte bòt laˈnê tà yu̧u̧mè. Bɔ ghɨ̀ ale ko mèfà̧ mbɔŋ naa ghe te tsě me mbì mu.”
40027065	Pȩlèt zə ale, nê bɔ̀ nɨ bèshujà ko nɨŋ ngà ntsià bɔ̀ me nèèta mbààba àtsəasì yu ane ndɨ bɔ kɔ̀ŋkè la.
40027066	Ale, bɔ ghà nèètè ndzì àlȩ̂ ane èti lu àtsəasì yu la mbɨ̀ˈɨ̀ wòt kǒ tsì, mbɔ̂ ntsià bèshujà bu bɔ me baabe.
40028001	Àliapfə̀a Bèjû yu a li ntsè, è sàˈà me wu a ntɔtetsɔ̌ˈ ane àlia mbì ane nkàb, Màlià Màdàlin bɔ̂ Màlià kǒ wu e ghǎ eye àtsəasì yu.
40028002	Kwàˈ àfɨˈa mbɔŋ sitsǎˈ nyìˈnè ànyaˈne. Wantu̧ Mbɔ̧ɔ̧mà chu a ègwet mpàà èti lu, mbɔ̂ ntsèke a ègwet.
40028003	Tà li ngua nkàˈtà mbɨ̀ˈɨ̀ nyèm, ndìte tò te mè me fəə mbɨˈɨ̀ èŋu.
40028004	Bòt bu bɔ wua mbààba àtsəasì yu la e bɔa kwàˈ ànyaˈne tè ntsìˈi mbɨ̀ˈɨ̀ bòt bɔ pfəˈte la.
40028005	Wantu̧ Mbɔ̧ɔ̧mà wu shu abua bèzi bu nê, “Bɨ̀ ka mbɔ̀a, mâ ko nê bɨ wua nkɨà Yesò wu bɔ li ngù̧ù̧te atò a mbɨ̧̀ mbasa la.
40028006	Tà ntsě adzìˈ yaa, tà yu̧u̧me mbɨ̀ˈɨ̀ tà li shu la. Bɨ̀ kɨˈɨ ndze àdziˈ yu bɔ li nɔ̀ŋè àpfəˈte atò la.
40028007	Bɨ̀ bê ngà kwàla àfɨ̀ˈ yaa shu bɔkatè tò nê, ‘Tà yu̧u̧mè, tè ngu a mbì lɔb àfɨ̀ˈ yaa ngà a Galìlî. Bɨa ye atò abàˈ və!’ Bɨ̀ ku̧u̧te ànəa mâ shu awɨ̧ la.”
40028008	Ale, bɔ lɔ̀ˈ àtsəasì yu me lùùla ngà e shu bɔkatè Yesò, ngà ale mbɔ̀â, ka mbɔ̂ me wùˈtè àwɔb kwàˈ ànyaˈne ane àghɨa a ghɨ̀ la.
40028009	Kwàˈ àfɨˈa mbɔŋ Yesò kwene ane yɔb nê, “Àlàŋkè à wu nè nɨ̧̀.” Bɔ kɔˈ ngà mbà̧ àka atò ngùˈtè atò.
40028010	Yesò shu abua yɔb nê “Bɨ̀ ka mbɔ̀â, bɨ̀ ghǎ shu bɔnyɨ bɔ̧ nê bɔ̀ ghǎ a Galìlî ko bɔɔ ye am abàˈ və.”
40028011	Mbɨ̀ˈɨ̀ bèzi bu àa ngà la, àbə̀ˈ ako ane bèshujà bu bɔ wua mbààba àtsəasì yu la e gha a èbem àpfəa nɨ̧ yu è shû bètǎt bèntsìà mèpɨ̧̀ Mbɔ̧ɔ̧mà àghɨa àgème a ghɨ̀ la.
40028012	Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e bù̧ù̧tè ndàŋkè, mbɔ̂ ŋà èkab e nɨ zi ètsə̂ bèshujà bu,
40028013	mbɔ̂ shu abua yɔb nê, “Bɨ̀ shu bòt nê, ‘Baa nɔ̀ŋke a si ètsəˈ me li bɔkatè Yesò e kɨˈɨ tsɔ àpfəˈta tò nɨŋ ngà.’
40028014	Gɔvanɔ̀, zəa ànə̂ yaa mbììte awɨ̧ ànə̂, ko baa ko ndɨ bàa làˈà tê tsì àwɨ̧ a èbem ngoˈ la.”
40028015	Ale, bèshujà bu e nɨ èkab wu, ngɨ̀ mbɨ̀ˈɨ̀ bɔ shu awɔb la. E bùˈu ane àlia mbɔŋ kɨˈɨ ŋa laane waa, mèfà̧ maa bèla ngȩ̀ȩ̀nà wû a kètsìà Bèjû.
40028016	Àfɨˈa mbɔŋ bɔkatè Yesò bu èghem ntsɔ̀b wemɔ̀ˈ la e gha a Galìlî nkɔˈ nga a ègwet èbȩ lu Yesò li ntsɔ̀tè la.
40028017	Mbɨ̀ˈɨ̀ bɔ ye atò la, bɔ wùˈtè atò, ka èbeko e ka lâ bɨ̧ɨ̧ne nê wu tòà.
40028018	Yesò kɨ̀ˈɨ̂ a ngèt yɔb shu abua yɔb nê, “Mbɔ̧ɔ̧mà ŋa mètàŋ nàa ègwet nè sitsǎˈ la ègème abua am.
40028019	È wu ale, bɨ̀ ghǎ ngɨ̀ bòt èlaˈ ègème è tsiˈi bɔkatè bɔ̧, ngɨ̀ bɔ zì àwɔb a èdzî ane èlen Mbɔ̧ɔ̧mà, nè èlen Wa̧, nè èlen Fo Kèfə,
40028020	mbɔ̂ nyɨ̀ˈte awɔb nê bɔ̀ me ghɨ̌ àghɨ àgème e ndi shu awɨ̧ la, nko nê maa wu nè nɨ̧̀ tê ghǎ dzə̌ àfɨˈa ngɔ̀ŋ nàa li lìà la.”
41001001	Eyaa wu Ntu̧ Ntsɔ̧̀ ane ànəa Yesò Klistò Wa̧ Mbɔ̧ɔ̧mà.
41001002	Mbɨ̀ˈɨ̀ àa a èbem àkatè ndàˈàtɔŋ Mbɔ̧ɔ̧mà, Àsayà la, “Mbɔ̧ɔ̧mà laˈnê, Ye wantu̧ am mâ tsǎ atò a mbì lɨ̧ taa kɨˈɨ enèète alu̧ abua yɨ̧ la.
41001003	Wòt kǒ nàa ŋȩ̀a àbâ àlaˈ àyuube shua nê, Bɨ̀ nèètè èlu̧ abua Lefɨ̀ˈ, ndɔ̀ktè alu̧ tò è tɨ̧ɨ̧ ndɨŋndɨ̀ŋ.”
41001004	Ale, Jɔ̌n ndzìà èdzî li nkɨˈɨ àbâ àlaˈ àyuube me tsɔ̀te nê, “Bòt è waˈa mènə̀ kàbɔ̀ŋ mɔb, nkɨ̀ˈɨ̂ bɔ̀ zì àwɔb a èdzî mbɨ̀ˈɨ̀ taa waˈa mènə̀ kàbɔ̀ŋ mu bɔ̀ɔ ngɨ̀à la.”
41001005	Àlaˈ a Jùdià nè bòt Jèlusalèm bàgème e li ngà abua tò, mbɨ̧̀ɨ̧̀nè mènə̀ kàbɔ̀ŋ mɔb, tà zì àwɔb a èdzî Jodàn.
41001006	Jɔ̌n li ngua nkwà̧a̧ ndìte bɔ ghɨ ane nyemte anyà̧ kǒ bɔ̀ɔ ntɔ nê kamèl la, mè nkwà̧a̧ nkànda a èloŋ li. Tà li ngua nkwèla ngù̧ù̧metsə mè njɨ̀a dzə.
41001007	Tà li ngùa ntsɔ̀tà abua bòt nê, “Wòt kǒ nàà kɨˈɨ akwene ya̧ tà taˈa tsě am nyaŋ la. E mbakà lem nkùˈ wòt tàa ŋɔˈne a si eyààte mèliˈ gubte tò la.
41001008	Maà ndzìà wɨ̧ a èdzî anè, ka taa tsiˈi me zǐ Fo Kèfə ane yɨ̧.”
41001009	Àfɨ̀ˈ a li nyaˈà ntsè, Yesò lɔˈ a Nazàlet è wu àbâ àlaˈ a Galìlî la nkɨ̀ˈɨ̂, Jɔ̌n zì atò a èdzî Jodàn.
41001010	Mbɨ̀ˈɨ̀ Yesò è bê ndzə a èbem mèleb mu nkɔ̀ˈɔ aguŋ la, tà me ye ègwet e ghaˈà, Fo Mbɔ̧ɔ̧mà chu mbɨˈɨ̀ baba adù̧ tò.
41001011	Àtɔŋ a tsè a ègwet nê, “À wu wa̧ èkɔŋ am; èntɨ̧ɨ̧ am e taˈa wua mbɔ̀ ane yê.”
41001012	Kwàˈ àfɨˈa mbɔŋ, Fo Mbɔ̧ɔ̧mà ghɨ̀ Yesò ghà àbâ àlaˈ àyuube,
41001013	ntsèke abàˈ və èli èghem yekwì, Satàn me ta̧a̧te atò. Banya̧bàˈ e li ngu abot, bɔntu̧ Mbɔ̧ɔ̧mà e taŋka tò.
41001014	Àfɨ̀ˈ yu bɔ ba̧a̧ Jɔ̌n màˈa a tèfȩ la, Yesò kɨ̀ˈɨ̂ a Galìlî me tsɔ̀te Ntu̧ Ntsɔ̧̀ Mbɔ̧ɔ̧mà,
41001015	shua nê “Ngule àfɨ̀ˈ yu a kùˈ. Kèfɔ̧̀ Mbɔ̧ɔ̧mà kɨˈɨ tê ntsìˈi a ngèt yɨ̧. Bɨ̀ waˈa mènə̀ kàbɔ̀ŋ mɨ̧, mbɨ̧̀ɨ̧̀ne Ntu̧ Ntsɔ̧̀.”
41001016	Mbɨ̀ˈɨ̀ Yesò nàa ngȩ̀ȩ̀nà a ngèt èlemè Galìlî la, tà ye bèmba̧a̧basə ko babe, Simùn bɔ̂ wanyɨ vi Andùlù, mbà̧a̧ basə ane tasat la.
41001017	Yesò shu abua yɔb nê, “Bɨ̀ nkùŋè am. Maa ghɨ̌ bɨa tsiˈi me kɨ bɔbȩ nɨa nkɨ̀ˈa abua am.”
41001018	Kwàˈ àfɨˈa mbɔŋ, bɔ sà bètasat bɔb nkùŋè atò.
41001019	Tà nyaˈa tà ghà nè mbì, tà ye Jimsì wa̧ Zebèdiì bɔ̂ wanyɨ vi Jɔ̌n, a èbem ànkànuˈ a yɔb, nèètà bètasat bɔb.
41001020	Yesò bê ntɔa wɔb, bɔ bê sà a tǎt wɔb Zebèdiì nè bɔfàˈ bi, nkùŋè atò.
41001021	Bɔ li ngà Kàpenàwûm. Àliapfə̀a Bèjû a kɨˈɨ̀, Yesò ghà a lob Mbɔ̧ɔ̧mà yɔb me nyɨˈte èngǎ̧ Mbɔ̧ɔ̧mà.
41001022	Mèngǎ̧ tà nyɨ̀ˈta la li ntaˈa tsè àwɔb nkàà nê tà li ngua nyɨ̀ˈta wɔb mbɨ̀ˈɨ̀ wòt tà bɔ àtɔŋ ane ànəa mbɔŋ la, tà kà wua nyɨ̀ˈta mbɨ̀ˈɨ̀ bènyɨˈtà mbɨ̧te Musì.
41001023	Kwàˈ àfɨˈa mbɔŋ, wòt kǒ fo kàbɔ̀ŋ nàa ane tò la, nyi a èbem lob Mbɔ̧ɔ̧mà yu, ŋȩ nê,
41001024	“Yesò wòt Nazàlet, à kɨa ghà abua ya à? À kɨ̀ˈa a si ŋaa eliime awa à? Mâ ko wòt à wu wùà la. À wu ngule wantu̧ Mbɔ̧ɔ̧mà.”
41001025	Yesò bê shu abua fo kàbɔ̀ŋ yu nê, “Kabte ètsə̂ wê! Sǎ a mbê waa!”
41001026	Fo kàbɔ̀ŋ yu nyiˈa mbê wu ane àzəˈ, ŋȩ̌ ane ètɨ̧̂, sa atò.
41001027	Ànəa ngaa a bê ntsè bòt bu abot la tè bɔ bùˈ ntsiˈa mbììta a kètsìà wɔb nê, “Eyaa wu ghà à? Wu àghɨa fi tà nyɨ̀ˈta la à? Mbê waa e bɔ àtɔŋ tè tàa ngɨ̀ tà shu ànə̂ abua fote kàbɔ̀ŋ, te bê ngɨ̀ wû mbɨ̀ˈɨ̀ tà shu la!”
41001028	Ale, àndǎ tò a bê ngȩ̀ȩ̀nè kwàla àdzìˈ àgème àbâ àlaˈ a Galìlî.
41001029	Yesò lɔ̀ˈ a lob Mbɔ̧ɔ̧mà yu mbê ngà a lob Simùn bɔ̂ Andùlù. Jimsì bɔ̂ Jɔ̌n e kùŋè àwɔb.
41001030	Nyɨ̌ vi Simùn li ngu a èku̧ ngo̧o̧na sɔ̧̀ɔ̧̀nà. Mbɨ̀ˈɨ̀ Yesò nyi a lob la, bɔ bê shua tò ànəa mbɔŋ.
41001031	Tà ghà a ngèt àvi wu mbà̧ àbu atò, ndɔ̀kè atò a si. Sɔ̧̀ɔ̧̀nà wu bê sà tò, tà lɔ̀ˈɔ a si mbùˈ me taŋke awɔb.
41001032	Àfɨˈa nyèm èbàˈà tê ndzěm bùˈ me fene la, bòt e nɨ bòt àghɔ̧, nè bòt fote kàbɔ̀ŋ tèa ŋǎ wɔb ngoˈ la nɨŋ nkɨ̀ˈɨ̂ Yesò naa bə a wɔb.
41001033	Bòt bàgème àpfəa nɨ̧a ngaa e bu̧u̧te a ètsələ̀ˈ və.
41001034	Yesò bə̌ bòt tèwuute èghɔ̧ nyaŋ, mè fə̀ fote kàbɔ̀ŋ nyaŋ ane èbeko. Tà kà bɨ̧ɨ̧nè fote kàbɔ̀ŋ tu te làˈ, nkàà nê te ko wòt tà wu wùà la.
41001035	Ètsəˈ e li ntsi, kà àbȩ a zìˈ ngàˈtê, Yesò lɔ̀ˈɔ a si ndzə̀ a lob. Tà lɔˈɔ àpfəa nɨ̧ yu, ngà àdziˈa ndziˈne àko me tsàˈta Mbɔ̧ɔ̧mà.
41001036	Simùn bɔ̂ bèshu̧ bi e me gheeba nkɨà tò.
41001037	Àfɨˈa bɔ yea tò la, bɔ shu abua tò nê, “Waa waa nàà nkɨà wê.”
41001038	Yesò nê, “Ba bɔ ndɨ bàa ghǎ etsɔ̀te Ntu̧ Ntsɔ̧̀ yaa a èdzìˈ ko bu a ngèt adzìˈ yaa la mɨ̧̂. Nkàà nê, eyaa wu àghɨa a li ngɨ̀ ka e nkɨ̀ˈɨ̂ a ngɔ̀ŋ ŋaa la.”
41001039	Tà me ghȩȩne a èdziˈ ègème a Galìlî nyɨ̀ˈta èngǎ̧ Mbɔ̧ɔ̧mà a èbem lobte Mbɔ̧ɔ̧mà tɔb mè fə̀à fote kàbɔ̀ŋ adù̧ bòt.
41001040	Wòt kǒ àghɔ̧atsɔˈɔ a ba̧a̧ tò la li nkɨ̀ˈɨ̂ ntèm tènjǔŋ ti a mbì Yesò ndɨ̀ nê, “À kɔ̀ŋkà, ko betsiˈa à ghɨ̀ e pem àghɔ̧ yaa.”
41001041	Tèsȩte ŋut te nkua Yesò. Tà nyààbè àbu azi mbà̧à̧te atò, mbɔ̂ shu abua tò nê, “Oò maà nkɔ̀ŋkà, pem!”
41001042	Mbɨ̀ˈɨ̀ tà làˈ ale la, àghɔ̧atsɔˈɔ yu a bê sà mbê wu, tà pem.
41001043	Yesò ghɨ̀ ale, mbɔ̂ sə̀ŋkè àtǔ̧ atò mbê ntsàà atò tà me ghǎ.
41001044	Tà shu abua tò nê, “Zə, ko mbɨ̀ˈɨ̀ à shu wòt àghɨa a ghɨ̀ la, ka ghǎ nyɨ̀ˈte awê abua ntsìà mèpɨ̧̀ Mbɔ̧ɔ̧mà. À me ghǎ à nɨ èghɨ àa nɨ kɔ̀ŋke a Mbɔ̧ɔ̧mà mbɨ̀ˈɨ̀ Musì li shu la, enɨ ghɨ̀ waa waa naa ko nê à pem.”
41001045	Ka mbê wu lɔˈ a mbì Yesò ale, mbê ngà me làˈa àdziˈ àgème ndɨ bɔ bəa vi la, . Tà ghà ale, mbê mbùù ànəa ngaa tè Yesò kà tsi nko ngȩ̀ȩ̀nè àpfə̀à nɨ̧ yu a kètsìà bòt. Tà ntsiˈi me tseke wû a èdziˈi ndziˈne, bòt e bɔ me dzə̌ a èdzìˈ ègème nkɨ̀ˈa abua tò.
41002001	Èli ko e li nyàˈa ntsè, Yesò wènè a Kàpenàwûm. Tà ghà ale, a bê mbùà nê tà kua tê ntsìˈi àpfə̀.
41002002	Ale, bòt nyaŋ e bù̧ù̧te abot tè àdziˈ à ka bê tsi ngu, ka wû a mbì ètsələ̀ˈ. Mbɨ̀ˈɨ̀ Yesò nàa ntsɔ̀tà Ntu̧ Ntsɔ̧̀ yu abua yɔb la,
41002003	bòt bakwì e ŋeˈè wòt kǒ àbâ ènyit tò a pfə la, nɨŋ nkɨ̀ˈɨ̂ abua tò.
41002004	Bɔ kɨˈɨ ale, bɔ̀ ka ye èlu̧ bɔ̀ɔ nɨa ŋut epùùla a mbì Yesò nkàà ènɔ̧̂ bòt bu abot la. Ale, bɔ kɔˈ a ègwet lob, ntùˈ èləˈ kwàˈ a ègwet àdziˈ yu Yesò tɨ̧ɨ̧ la, shùke a mbê wu a ègwet àkwàŋkè ntsàà a lob.
41002005	Yesò ye ndɨ bòt ngaa e bɔ ntɨ̀ ane zi la, shu abua mbê ngaa nê, “Wa̧ am, mâ waˈa a kàbɔ̀ŋ wê.”
41002006	Bènyɨˈtà mbɨ̧te Musì ko e tsekè abot me lèmte a mèntɨ̧ɨ̧ mɔb shua nê,
41002007	“Mbê waa ghɨ̀ na ka me làˈa anè à? Tàa fɨ̀ˈnà àvi ane Mbɔ̧ɔ̧mà! Wàa tsa nàa ngwàˈa kàbɔ̀ŋ ka nè Mbɔ̧ɔ̧mà à?”
41002008	Kwàˈ àfɨˈa mbɔŋ, Yesò ko àghɨa bɔ mɨ̀ɨ̀tà la a èntɨ̧ɨ̧ vi mbììte awɔb nê, “Bɨ ghɨ̀ na ka me kwàˈtè èwuu maa nè mènə̀ à?
41002009	Àyea ŋa àa njùa à, e shu abua wòt àbâ ènyit tò a pfə la nê ‘Mâ waˈa kàbɔ̀ŋ wê’, kò wû nê ‘Lɔ̀ˈɔ a si ŋèˈè àkwàŋkè ye me ghȩ̀ȩ̀ne à?’
41002010	Maa nyɨˈte awɨ̧ laˈnê Wa̧ Wòt bɔ àtɔŋ a sitsǎˈ à màngwaˈa kàbɔ̀ŋ.” Ale, tà shu abua wòt wu àbâ ènyit tò a pfə la nê,
41002011	“Mâ laˈnê, lɔ̀ˈɔ a si ŋèˈe àkwàŋkè àyê me ghǎ àpfə̀.”
41002012	Ŋut bê ndɔ̀ˈ a si ŋèˈe àkwàŋkè zi yu me ghà àbȩ a mbì lɔb bàgème. A tsè ènɔ̧̂ bòt bu, bɔ tsiˈi me wùˈte a Mbɔ̧ɔ̧mà shua nê, “Ba te bakà ye ànə̂ àko anè!”
41002013	Yesò li mè nkua akwèn nga a ngèt èlemè Galìlî, ènɔ̧̂ bòt e kɨˈɨ̀ nkwene ane tò, tà bùˈ me laˈa abua yɔb.
41002014	Mbɨˈɨ tàa ngȩ̀ȩ̀tà la, tà yèa nɨà èkab taksì kǒ èlen to wu Levì, wa̧ Alfeɔ̀ tà tsekè àdzìˈa àfàˈ àzi la. Yesò shu abua tò nê, “Kɨˈɨ nkùŋè am.” Levì lɔ̀ˈɔ a si nkùŋè atò.
41002015	Mbɨ̀ˈɨ̀ Yesò tsekè me jɨ èghɨ a lob Levì la, bòt nyaŋ bɔ̀ɔ nɨ̀a èkab taksì la nè bòt kàbɔ̀ŋ e tsekè a si bɔ̂ Yesò ba nè bɔkatè tò me jɨ èghɨjɨ. A li ngu anè nkàà nê èwuu bòt bàa e li ntàˈa wua nkuŋa tò.
41002016	Bènyɨˈtà mbɨ̧te Musì ko è wu Bèfalèsiì la e ye ndɨ tà fɔta èghɨjɨ bɔ̂ bènɨa èkab taksì nè bòt kàbɔ̀ŋ la, mbììtè bɔkatè Yesò bu nê, “Tà ghɨ̀ na ka me fɔte èghɨjɨ bɔ̂ èwuu bòt ba à?”
41002017	Yesò zə ale, mbɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la. È nka kɨˈa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨˈa etɔ bòt kàbɔ̀ŋ.”
41002018	È li ngu àfɨ̀ˈ àko, bɔkatè Jɔ̌n ndzìà èdzî nè Bèfalèsiì e me tseke àfɨ̀ˈ àko kà jɨ àghɨ mbɨ̀ˈɨ̀ etsàˈte a Mbɔ̧ɔ̧mà. Bòt ko e kɨˈɨ̀ mbììte a Yesò nê, “Ghǎ ghɨ̀ ka bɔkatè Jɔ̌n ndzìà èdzî, nè èbe Bèfalèsiì be me tseke àfɨ̀ˈ àko kà jɨ àghɨ mbɨ̀ˈɨ̀ etsàˈte a Mbɔ̧ɔ̧mà ka èbê è ka wua ngɨ̀à ale à?”
41002019	Yesò bììte a wɔb nê, “Tè betsiˈa bègɨ̧̌ ndzɔˈɔ etɔ̧ɔ̧ èbu bɔb àfɨˈa lu̧ ndzà bèlè bɔ̂ tò ba la à?
41002020	Àfɨ̀ˈ aa ghɨ̌ nkùˈ bɔ tsì lu̧ ndzà yu ayɔɔ yɔb, e ye wu àfɨˈa bɔ̀ɔ me tseke kà jɨ àghɨ la.
41002021	“Wòt nàà kà lɔˈ àlia nɨ̀ àdziˈa ndǐ fi ntèmte ndǐ èlènè la, nkàà nê ye fi yu naa tseke tê sààlà ndzə̀, èləˈ mbɔŋ e mè mpàa fàŋ tê ntsè ndɨ e ghɨ̂ ngu la.
41002022	Wòt kà meè ngua ndɔ̀ˈ àlia ndzìà mèlùˈ fi a èbem ètetuˈ gùbnyà̧ e lènè la. Tà ghɨ̀ ale, ko ètetuˈ gùbnyà̧ bu aa gwele, mèlùˈ mu naa tsə̀te, ètetuˈ bu aa bɨɨ. Chaˈ bɔ̀ɔ ndzìà mèlùˈ fi wû a èbem ètetuˈ gùbnyà̧ è fi.”
41002023	È li ngu àliapfə̀a Bèjû àko, Yesò me tsě a èbem mbȩte bɔ liˈi èwuu ntsə̀tè ko la. Mbɨ̀ˈɨ̀ bɔ̂ bɔkatè bi àa ngȩ̀ȩ̀nà la, bɔ bùˈ me fààte ntsə̀ tu.
41002024	Bèfalèsiì e shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfə̀a Bèjû la.”
41002025	Yesò bɨ̀ɨ̀lè nê “Bɨ te bakà tɔ ezə àghɨa fɔ̧̀ Dàbid bɔ̂ bòt bi e li ngɨ̀ àfɨˈa ndzìtsə te li ngua nkua awɔb la à?
41002026	Ka tà li nyi a èbem lob nɨ̧ Mbɔ̧ɔ̧mà bɔ̂ bòt bi, àfɨˈa Àbiatà lè wu àtsəa bèntsìà mèpɨ̧̀ Mbɔ̧ɔ̧mà la, kwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la.”
41002027	Yesò lìà nê, “Mbɔ̧ɔ̧mà li ngɨ̀ àliapfə̀ mbɨ̀ˈɨ̀ nɨ etɨŋe wɔ̀bȩ̌, tà li tà kà wua ngɨ̀à nê, wɔ̀bȩ̌ ŋà àtsəa zi ane ànəa àliapfə̀.
41002028	È wu ale, bɨ̀ ko nê, Wa̧ Wòt wu wòt tà bɔ àtɔŋ a ègwet àliapfə̀a Bèjû la.”
41003001	Yesò ghɨ̀ ale, ndɔ̀ˈ abot ngà nyi a èbem lob Mbɔ̧ɔ̧mà, wòt kǒ wu a èbem lob və àbu atò a pfə la.
41003002	Bòt ko e mè ngu abot me kɨ nyɨˈte nê Yesò è ghɨa kàbɔ̀ŋ. Ale, bɔ me nèèta ndȩ̀à tò nê kò taa bəa mbê wu àliapfə̀a Bèjû leˈ.
41003003	Yesò tɔ wòt wu àbu atò a pfə la nê, “Kɔˈɔ a mbì.”
41003004	Yesò bɔ̂ mbììte bòt bu nê, “Mbɨ̧ ta te laˈnê bà me ghɨ̀ na ane àliapfə̀ ya à? Nê bà ghɨa kàbɔ̀ŋ, kò ntsɔ̧̀ à?” Nê, bà bə wòt kò ba buŋa leè? Ka bɔ̀ ka tsɔ̀ˈɔ èngǎ̧ tò.
41003005	Yesò me lɨ̀ŋkè àwɔb nè èntɨ̧ɨ̧ bɨ̌, ntsòa ndɨ̀ wu bɔ tu̧ zǐ èntɨ̧ɨ̧ wɔb ane tò la, shu abua mbê wu nê, “Nyààbè àbu ayê.” Tà nyààbè àbu azi yu, a bê nkwèèlê.
41003006	Bèfalèsiì e lɔ̀ˈɔ àfɨˈa mbɔŋ, mbê ngà nkwène ane bòt fɔ̧̀ Elɔ̀d, bɔ̂ tò ba e bùˈ me ta̧a̧ ndɨ bɔ̀ɔ bùŋe a Yesò la.
41003007	Yesò bɔ̂ bɔkatè bi e lɔ̀ˈ ngà èlemè Galìlî, ènɔ̧̂ bòt e me kùŋe atò e dzəa Galìlî nè Jùdià,
41003008	nè Jèlusalèm, nè Idùmìà, nè èdziˈ bu agua èdzî Jodàn la. Èbeko nè bòt e li ndzə a ngèt èpfə̀ nɨ̧ bu è wu Tȩ̂ bɔ̂ Sidɔ̀n la, ngu ndɨ bɔ zə èghɨ tàa ngɨ̀à la.
41003009	Ènɔ̧̂ bòt yu e li ndza̧ tê Yesò tsiˈi shu abua bɔkatè bi nê bɔ̀ kɨ ànkànuˈ ye nyi a èbèm nyaˈ ngà a èbem èlemè wu mbɨ̀ˈɨ̀ ènɔ̧̂ bòt bu e ŋèˈnè àvi.
41003010	Tà li mbə̌ bòt nyaŋ tè bòt àghɔ̧ e me ŋwèèla nkɨ eba̧a̧te atò.
41003011	Àfɨ̀ˈ àgème bòt bu fote kàbɔ̀ŋ tèa ane yɔb la e ye atò la, bɔ kwene a si a mbì tò ŋȩ nê “À wu Wa̧ Mbɔ̧ɔ̧mà!”
41003012	Ka Yesò sèntè shu abua fote kàbɔ̀ŋ tu nê tè ka shu wòt ye wu wùà la.
41003013	Ale, Yesò kɔˈ ngà a ègwet èku̧u̧nè, ntɔ bòt bu tàa nkɨa wɔb la. Bɔ kɨˈɨ̀,
41003014	tà là bòt ntsɔ̀b babe, ntɔ awɔb ane bɔntu̧ nê bɔ̀ wu nè nì. Mbɔ̂ shu abua yɔb nê, yea nga tsàà àwɔb bɔɔ ghǎ me làˈa èngǎ̧ Mbɔ̧ɔ̧mà,
41003015	e mě ŋa awɔb mètàŋ ndɨ bɔɔ me fə̌ fote kàbɔ̀ŋ la.
41003016	Eyaa wu bòt bu ntsɔ̀b babe tà li ndà la: Simùn (wu Yesò li ntsì èlen tò ko nê Pità la),
41003017	Jimsì bɔ̂ wanyɨ vi Jɔ̌n, bɔ̧ Zebèdiì. (Yesò li ntsì tèlen tɔb ko nê Bòànejì, ngua shua nê, “Bòt Èfàŋ.”)
41003018	Andùlù, Filìb, Bàtòlomiò, Màtìù, Tɔmasì, Jimsì wa̧ Alfeɔ̀, Tàdià, Simùn wu tà lè taˈa wua nùà mènə̀ àlaˈ la,
41003019	nè Judàs Iskaliòt wu tà lè fɨ̧̀ɨ̧̀nè a Yesò la.
41003020	Yesò li ngɨ̀ ale ngà àpfə̀, ènɔ̧̂ bòt e mè mbù̧ù̧te abot tè bɔ̂ bɔntu̧ bi è ka tsi mbɔ àfɨ̀ˈ bɔ̌ jɨ èghɨjɨ bɔb la.
41003021	Àfɨˈa bɔnyɨ Yesò e zə nê tà wu bɔ̂ ènɔ̧̂ bòt la, bɔ ghà nê bɔ kɨ enɨa tò nkàà nê, bòt e li ngua shua nê “Tà be!”
41003022	Bènyɨˈtà mbɨ̧te Musì ko bè le dzə a Jèlusalèm la e me shu nê, “Tà bɔ Belzebùl, fɔ̧̀ fote kàbɔ̀ŋ ane zi. Wu wùà ka nàa ŋǎ atò mètàŋ tà nɨ̀a fə̀à fote kàbɔ̀ŋ ane bòt la.”
41003023	Ale, Yesò tɔ bòt bu, ndàˈ abua yɔb ane mèngà̧teme, mbììte a wɔb nê, “Betsiˈa Satàn ko fə̀ a Satàn?
41003024	Nê àlaˈ a ghàbtè tè bòt e tsiˈa nùà èbeko, ko àlaˈ a mbɔŋ aa kwene.
41003025	Ləlob ghàbtà tè bòt ko e tsiˈa nùà èbeko, ko betsiˈa ləlob mbɔŋ ka tsi ko èfetê.
41003026	È wu ale, kèfɔ̧̀ Satàn ghàbtà tè ntsìˈi a mètsə̂ tsa tsa, ko è ka tsi kweele mbɨ̀ˈɨ̀ nàa anè la a. Ko kèfɔ̧̀ mbɔŋ nàà kwene tê ebee lìa.
41003027	Betsiˈa wòt kà bəˈə lob wòt tà bɔ ètɨ̧̂ nyaŋ la tè nɨ̀ èghɨ ŋut nɨŋ ngà. Tà bɔ ndɨ tàa bɨ̌ ekuule wòt kèkweelè wu ka bɔ ko eŋeˈe èghɨ tò la.
41003028	Tsiˈ è shua wɨ̧ ane nkǔŋ nê, Mbɔ̧ɔ̧mà naa li waˈa kàbɔ̀ŋ bòt nè mènə̀ kàbɔ̀ŋ bɔ làˈa ane zi la.
41003029	Ka è wu wòt tà làˈà mènə̀ kàbɔ̀ŋ ane Fo Kèfə la, Mbɔ̧ɔ̧mà ka waˈa ayùà nkàà nê, ŋut è ghɨ̌ kàbɔ̀ŋ kà wu li elìa.”
41003030	(Yesò nàà ndàˈà èngà̧ waa ale, ngu ndɨ̀ wu bòt ko àa shua nê, “Tà bɔ fo kàbɔ̀ŋ ane zi” la.)
41003031	Nyɨ̌ Yesò bɔ̂ bɔnyɨ tò e ghɨ̀ ale, nkɨ̀ˈɨ̂ ntɨ̧ɨ̧ àbȩ ntsà ntu̧ nê tà kɨˈɨ.
41003032	Ènɔ̧̂ bòt e ko nê, e tseke ngààle a Yesò, bɔ shu abua tò nê, “Nyɨ̌ wè bɔ̂ bɔnyɨ bè e wu àbȩ nkɨ̀a wê.”
41003033	Yesò bììte nê, “Nyɨ̌ am wu wa, bɔnyɨ bɔ̧ mè ngu wà ba à?”
41003034	Tà ghɨ̀ ale, tà lɨ̀ŋkè bòt bu bɔ tsekè ngààle tò la mbɔ̂ nê, “Eyaa wu nyɨ̌ am bɔ̂ bɔnyɨ bɔ̧.
41003035	Wòt ègème tàa ngɨ̀à àghɨa Tǎt am a ègwet nàa nkɨà la wu wòt tà wu nyɨ̌ am mè ngu wanɔ̧ la.”
41004001	Yesò mè bùˈ me nyɨˈte èngǎ̧ Mbɔ̧ɔ̧mà abua bòt a ngèt èlemè Galìlî. Taˈà ènɔ̧̂ bòt e kɨˈɨ̀ mbù̧ù̧tè a ngèt tò, kwat tè tà tsìˈi sà àwɔb nyi a èbem ànkànuˈ ngà a èbem èdzî. Ènɔ̧̂ bòt bu e wu aguŋ.
41004002	Tà shua awɔb mènə̀ nyaŋ ane mèngà̧teme, mè nɨ̀ mèngà̧ mi nyɨ̀ˈte awɔb nê,
41004003	“Bɨ̀ zə! Wòt kǒ li ndɔ̀ˈ nga esà èsa̧a̧me.
41004004	Mbɨ̀ˈɨ̀ tàa sà la, è weko e kwentè a èbuˈ èlu̧, banɨ̧̀ e kɨˈɨ ngwȩ̀ȩ̀te,
41004005	è weko e kwentè a ègwet èwu, kà ye ètsaˈ nyaŋ. Àdziˈ bê me wù̧ù̧ne e tuutè ndɨ̀ wu ètsaˈ wu abot àa ndzàŋà la.
41004006	Nyèm chu mbê ntò̧ èsa̧a̧me wu e tuute la, e yu̧ ndɨ̀ wu tèghaŋ tɔb tè bakà nyi a si ntsɔ̧̀ la.
41004007	È weko e kwente a èbèm àdzɔ̧, a kɔˈ nɨŋ tè è ka kɔɔle tèta̧a̧tsə.
41004008	Ka è weko nè èsa̧a̧me e kwente adù̧ ètsaˈ ntsɔ̧̀, nkɔˈ nkɔ̀ɔ̀le, me nkwèˈne tè nkɔ̀ɔ̀la tèta̧ èghem yetat, èghem yentùa, nè ènkɨ̀.”
41004009	Yesò me lìà nê, “Wòt bɔ̌ ètǔ̧, tà yùte èngà̧ waa.”
41004010	È lè wu àfɨˈa Yesò tseke zìa ndziˈne la, bòt ko bɔ̀ le zə ndɨ tà làˈà la, nè bɔntu̧ tò e kɨˈɨ̀ nê tà shua wɔb lə mèngà̧teme mu.
41004011	Yesò bɨ̀ɨ̀lè nê “Bɔ tuˈu ànəa ndò̧ Kèfɔ̧̀ Mbɔ̧ɔ̧mà abua yɨ̧, ka è wu bòt kà zi mèntɨ̧ɨ̧ mɔb ane ya̧ ko bɔɔ̀ ndzə̀a mènə̀ ègème ane mèngà̧teme,
41004012	mbɨ̀ˈɨ̀, ‘Bɔ̀ lâ bɔ̀ lɨŋka, bɔ̀ lɨŋka, bɔ̀ ka ye, bɔ̀ yute, bɔ̀ yute, bɔ̀ ka zə, mbɨ̀ˈɨ̀ e ghɨ̀ bɔ kubtè, Mbɔ̧ɔ̧mà waˈa a kàbɔ̀ŋ wɔb.’ ”
41004013	Yesò ghɨ̀ ale, mbììte awɔb nê, “Bɨ bakà ko lə èngà̧teme wàa ko bɨ̀a li ghɨ̀ na ka eko lə èngà̧teme ko tsa à?”
41004014	Àghɨ yu bɔ sà la wu èngǎ̧ Mbɔ̧ɔ̧mà.
41004015	Bòt bu bɔ zə èngǎ̧ Mbɔ̧ɔ̧mà la aà mbɨ̀ˈɨ̀ èsa̧a̧me wu e kwentè a èbuˈ alu̧ la. Bɔ̀ɔ ngɨ̀ bɔ̀ zə, àdziˈ me wù̧ù̧ne, Satàn kɨ̀ˈɨ̂ ntsì a mèntɨ̧ɨ̧ mɔb.
41004016	È baa e wu mbɨ̀ˈɨ̀ èsa̧a̧me wu e kwentè a ègwet èwu la. Bɔ̀ɔ ngɨ̀ bɔ̀ zə èngà̧ wu, bɔ bê mbɨ̧̀ɨ̧̀ne nè mèngùˈte,
41004017	ka bɔ̀ ka zi èntɨ̧ɨ̧ wɔb adù̧, ale è ka tseke ane àfɨ̀ˈ a seè. Àfɨˈa ngoˈ kɨˈɨ̀, kò bòt e me kɨ àtsəa yɔb enɨ ambo èngǎ̧ mbɔŋ la leˈ, bɔ bê màˈà a si.
41004018	Èbeko, e wu mbɨ̀ˈɨ̀ èsa̧a̧me wu e kwentè a èbem àdzɔ̧ la. Bɔ wu mbɨ̀ˈɨ̀ bòt bu bɔ zə èngà̧ wu,
41004019	ka ndɨ̀ wu bɔ̀ɔ ndèbà ènyit yɔb ane èghɨ sitsǎˈ nè èkɔŋ èghɨ èkab, mè ndzì mèntɨ̧ɨ̧ mɔb ane èghɨ tsa la, ekuule èngà̧ wu tè èngǎ̧ mbɔŋ e tsiˈi tsè àku.
41004020	È me wu èsa̧a̧me wu e kwente a si ntsɔ̧̀ la, e wu mbɨ̀ˈɨ̀ bòt bu bɔ zə èngà̧ wu e nyi àtsəa yɔb bɔ me ghɨ̀ àghɨa e shua la, tè bɔ tsiˈi mbɨ̀ˈɨ̀ èsa̧a̧me wu e kɔɔle teta̧ èghem yetat, weko èghem yentùa nè weko ènkɨ̀ la.
41004021	Yesò mè mbììte awɔb nê, “Betsiˈa wòt tò̧ èkaˈà nɨŋ nkɨ̀ˈɨ̂ ndzì a èten èpfə̂ˈ, kò a èten èku̧? Chaˈ, ka wòt nàa ngɨ̀ tà tsia èkaˈà wû a ègwet èkɔˈ mbɨ̀ˈɨ̀ bòt àa me ye à?
41004022	Àghɨ àgème a lò̧ò̧tè la aa li pùùla aya̧, àyea bɔ kaba la aa li edzə̌ àbȩ.
41004023	Wòt tà bɔ ètǔ̧ la, yute èngà̧ waa!”
41004024	Tà mè shu abua yɔb nê, “Bɨ̀ me ko awɨ̧ ndɨ bɨ̀a njùta èngǎ̧ Mbɔ̧ɔ̧mà la. Ndɨ bɨ̀a ngɨ̀à nè wùà la, wu ndɨ Mbɔ̧ɔ̧mà nàa ghɨ̀ ne nɨ̧̀ te kwèˈnè la.
41004025	Nkàà nê bɔɔ kwèˈnà àghɨa wòt tà bɔ àghɨ la, ka wòt kà bɔ àghɨ, bɔɔ paa ka wû adzìˈ wu tà bɔ la enɨ.”
41004026	Enɨ eghà ne mbì, Yesò mè nê, “Kèfɔ̧̀ Mbɔ̧ɔ̧mà wu mbɨ̀ˈɨ̀ wòt tà gha sà èsa̧a̧me vi a mbȩ la.
41004027	Kò ŋut è nɔ̀ŋkè a si ètsəˈ, kò tà wu àtatsi nèngǔ̧ leˈ, èsa̧a̧me wu e wua ntùa, ntsə̀a, ka tà kà lem nko ndɨ e ghɨ̀à ka ntsə̀a la.
41004028	Wu ètsaˈ wùà wùà ka àa ngɨ̀à èghɨ bu e tsəa, nkɔ̀ɔ̀la tèta̧a̧tsə la. Tèfəˈtsə tèa ngɨ̀ te bɨ̀ saˈ, mèsaŋ dzə̀, ka àtsə yu a zì tèmbèmtsə la a kɔˈ.
41004029	Nàa ngɨ̀ è wu àfɨˈa tèmbèm tu te kweele la, mbê wu bùˈ me tsɔˈɔ nkàà nê àfɨˈa màfuˈa a kûˈ.”
41004030	Yesò ghɨ̀ ale, mè mbììtê nê, “Bàa laˈ nê Kèfɔ̧̀ Mbɔ̧ɔ̧mà wu mbɨ̀ˈɨ̀ èghà à? Bàa nɨ kǎ èngà̧teme ka enyɨˈte ndɨ nàa la à?
41004031	Nàà mbɨ̀ˈɨ̀ èsa̧a̧me èwuu maŋkaŋa kǒ, bɔ̀ɔ ngɨ̀à bɔ̀ me sǎ a mbȩ, e koote tè ntsè èsa̧a̧me ègème àa sitsǎˈ la.
41004032	Ka bɔ̀ɔ ngɨ̀ bɔ̀ sa, e tsə faŋ ntsè èghɨjɨ ègème bɔ liˈi a mbȩ la, tè ntsìˈi mbɨ̀ˈɨ̀ àyɨt, tè banɨ̧̀ bu bèa ndèa la e me kɨˈa nkùùla tèjî tɔb adù̧ mènta̧a̧ tò.”
41004033	Yesò li ntàˈa wua nɨa mèngà̧teme mbɨ̀ˈɨ̀ maà nɨa ndàˈà èngǎ̧ vi ane ndɨ bɔ̀ɔ ko ezə la.
41004034	Tà le kaˈa wua mbê ndàˈà ànə̂ abua yɔb kà zi ane èngà̧teme. Ka è wu àfɨˈa tà wu zìa ndziˈne nè bɔkatè bi la, tà yààtè ànə̂ àgème shua wɔb.
41004035	Nyèm li fen ane àlia mbɔŋ, Yesò shu abua bɔkatè bi nê, “Bɨ̀ ghɨa bà tu̧ èlemè waa nga aguŋ zìa.”
41004036	Ale, bɔkatè bu è sà ènɔ̧̂ bòt bu ngà nyi a èbem ànkànuˈ yu Yesò bɨ̌ a èbèm la, nɨa tò bɔ me ghǎ. Ènkànuˈ ko è le wu a èbem èlemè wu mɨ̧̂.
41004037	Àfeme àkekweelè a bùˈ me tsě, fòa mèleb ntsàà a èbem ànkànuˈ yu, tè è bùˈ me lu̧ a èbèm.
41004038	Yesò wu akwene ànkànuˈ yu tà nɔ̀ŋè àtsəa zi a ègwet àbuŋke me li la. Bɔkatè bu e yɔ̧̀ atò mbììte nê “Nyɨˈtà, aà kà saa awê nê ba tsiˈa nga eleme?”
41004039	Yesò lɔˈɔ a si, ŋȩ̌ àfeme yu nê “Buŋ”, mè shu abua mèleb mu nê, “Tsiˈ ale.” Àfeme yu a loà, èdziˈ ègème e fi.
41004040	Yesò bɔ mbììte bɔkatè bi bu nê, “Bɨ ghɨ̀ na ka me bɔɔ anè à? Bɨ bakà zìˈ ndzì èntɨ̧ɨ̧ wɨ̧ ane ya̧ à?”
41004041	Mbɨ̀ˈɨ̀ tà shu ale la, bɔ paà bɔɔ̀ ànyaˈne, mbùˈ me làˈte a kètsìà wɔb nê, “Eyaa chɨɨme ngu wàa ka àfeme bɔ̂ mèleb e me zə̀ atò à?”
41005001	Bɔ ntu̧ èlemè Galìlî ngà aguŋ nkwene àlaˈ a bòt Galasìn.
41005002	Mbɨ̀ˈɨ̀ Yesò bê ndzə̀ a èbem ànkànuˈ yu la, wòt kǒ fote kàbɔ̀ŋ tèa ane tò la kɨˈɨ̀ nkwene ane tò.
41005003	Tà li ngua ntsèka ètsəsì, wòt kà bê ngû tàa ko ekuule atò, ka wû ane fȩtsə la.
41005004	Bɔ li bɔ̀ ghɨ̀ bɔ̀ kuule èbu tò, nè èkǎ tò, tà lòòte fȩ tu, ŋèˈnè ètɨ̧ɨ̧na bu a èka bi la. Tà li nkwèèle tè ntsè ndɨ wòt kǒ nàa mě ko baabe atò la.
41005005	È ghɨ̀ è wu àfɨ̀ˈ àgème, ètsəˈ nè nèngǔ̧, tà me ghǎ a èbem ètsəsì bu nè ègwet tèbȩtsə, ŋȩ̀a, ŋeˈa àti mbùˈa avi.
41005006	Tà li ndze a Yesò a endɨ̌, ndùùlà nkɨ̀ˈɨ̂ ntèm tènjǔŋ ti a si a mbì tò,
41005007	mbɔ̂ ŋȩ ane àtɔŋ ànɨ̧ nê, “Yesò, Wa̧ Mbɔ̧ɔ̧mà Àtsèàngɔ̀ŋ, à kɨa ghà abua am à? Ane èlen Mbɔ̧ɔ̧mà, mâ shu̧u̧te awê nê à ka ngɨ̧̀ɨ̧̀nè am.”
41005008	(Tà li me shu ale, ngu ndɨ Yesò li ngua shua abua tò nê, “Fo kàbɔ̀ŋ, sǎ mbê waa la!”)
41005009	Yesò bììte atò nê, “Èlen lê wu wà à?” Mbê wu bɨ̀ɨ̀lè nê, “Èlen la̧ wu ‘Àla̧’ - nkàà nê baa ndzǎ̧ nyaŋ.”
41005010	Tà bɔ̂ me shu̧u̧te a Yesò nê tà ka fə̀ fote kàbɔ̀ŋ tu ntsàà tê a endɨ̌.
41005011	Taˈà àla̧ mèkunyà̧ ko a li ngua njɨ̀a a ngèt abot a mbɨ̧̀ èkù̧ù̧nè.
41005012	Fote kàbɔ̀ŋ tu te shu̧u̧te a Yesò nê, “Tsàà àwa ane mèkunyà̧ maa, bàà nyi ane yɔb.”
41005013	Ale, Yesò bɨ̧̀ɨ̧̀ne fote kàbɔ̀ŋ tu te dzə̀ ane mbê wu ngà nyi ane mèkunyà̧ mu. Àla̧ mèkunyà̧ yu à wu mbɔ̀ŋè bètɔsì babe la, a lùùlà nchu èkù̧ù̧nè lu, ndèbte a èbem èlemè wu, nu àtɨ̀ŋ mpfə̀ˈtê.
41005014	Bèmbaabà mèkunyà̧ mu e lùùlà ngà a èbem àpfə̀à nɨ̧ yu, nè èpfə̀ techɨɨle a ngèt ngwȩ̀ȩ̀te ànə̂ àgème shû. Bòt e zə nkɨ̀ˈɨ̂ eye àghɨa a ghɨ̀ la.
41005015	Bɔ kɨˈɨ ndzèa Yesò bɔ̂ mbê wu fote kàbɔ̀ŋ tèa wu ane tò la. Bɔ me ye tà kwa̧ ndǐ ti ntsèke a si, èyì tò e kuà, kèbɔɔ ke ba̧a̧ wòt ègème.
41005016	Bòt bɔ ye la, e shu bòt àghɨa a ghɨ̀ ane wòt wu fote kàbɔ̀ŋ tu te li ngua ane tò la, nè àghɨa a ghɨ ane mèkunyà̧ mu la.
41005017	Ale, bɔ me shu̧u̧te Yesò nê, tà dzə àbâ àlaˈ a yɔb me ghǎ.
41005018	Mbɨ̀ˈɨ̀ Yesò tsìˈa nkɨ nyi a èbem ànkànuˈ yu la, mbê wu tàa bɔ fote kàbɔ̀ŋ ane zi la shu̧u̧te a Yesò nê tà ghɨa bɔ̂ tò è ghà nɔ̂.
41005019	Ka Yesò tu̧, mbɔ̂ shu abua ŋut nê “Wène àpfə̀a yɨ̧ shu bòt àghɨa Mbɔ̧ɔ̧mà ghɨ ane yê la, mè shua wɔb ndɨ tà ku tèsȩ tê la.”
41005020	Ale, tà ghà me ghȩ̀ȩ̀nè èbem èpfə̀ nɨ̧ bu èghem la ègème, shu àghɨa Yesò ghɨ ane zi la. A taˈa tsě waa waa tà zə ànəa ngaa la.
41005021	Yesò tu̧u̧ èlemè Galìlî wu tè tà wènè agua ko zìà, ènɔ̧̂ bòt e bu̧u̧te a mbì tò mbɨ̀ˈɨ̀ tà bele a ngèt èlemè la.
41005022	Wajǔŋ kǒ a èbem lob Mbɔ̧ɔ̧mà èlen tò wu Jalùs la, kɨˈɨ̀, tà ye a Yesò, tà tèmè tènjǔŋ ti a si a mbì tò
41005023	me dɨ̀a shua abua tò nê, “Wa̧ am, waàvi tèchɨɨle nàà ngò̧ò̧nà ànyaˈne tè ntsìˈa nkɨ epfə. Lefɨ̀ˈ, kɨˈɨ a lob ya̧ nɔ̀ŋè èbu bê adù̧ tò mbɨ̀ˈɨ̀ taa peme!”
41005024	Yesò zə ale, ndɔ̀ˈ a si bɔ̂ tò e me ghǎ. Mbɨ̀ˈɨ̀ bɔ̀ɔ ngà la, ènɔ̧̂ bòt a me nkùŋe atò ŋweela atò a èba èbà.
41005025	Àvi kǒ mbàŋ dzə ane tò ane èngùˈ èghem ntsɔ̀b yebe la li ngu abot, nkɨ̀ˈɨ̂ mbà̧à̧te àtsəa ndǐ tò.
41005026	Tà li ntàˈa ye ngoˈ a tèkitebu bèngàŋ, ntsòkè èkab vi ègème, ka tà kà pem. Ka àghɔ̧ atò a me paa ngà wû nè mbì.
41005027	Tà li ndzə̀ mènə̀ Yesò, nkɨ̀ˈɨ̂ akwèn tò è nyi ènɔ̧̂ bòt, mbà̧à̧te ndǐ tò.
41005028	Ngu nê tà shua a èntɨ̧ɨ̧ vi nê, “E ngu anè nyaˈà mbà̧à̧te wû àtsəa ndǐ tò ko maa peme.”
41005029	Tà bà̧à̧te ndǐ Yesò, mbàŋ yu bê ndòa, tè tà zə a èbem ènyit zi nê ye pem.
41005030	Yesò bê nko nê mètàŋ è dzə ane zi, mbê ngèble avi a èbem ènɔ̧̂ wu mbììte nê, “Wa ba̧a̧te ndǐ ya̧ à?”
41005031	“Bɔkatè tò bu e bɨ̀ɨ̀lè nê, ‘Bòt e ghaale awê anè, à me biite nê wa ba̧a̧te awê leˈ ale, è wu ghàà?’ ”
41005032	Yesò me lɨ̀ŋkè wû lɨ̀ŋkè nkɨ ye wòt wu tà ba̧a̧te avi la.
41005033	Àvi wu ko àghɨa a ghɨ̂ ane zi la, nkɨ̀ˈɨ̂ me benta mbɔ̀a nkwen a mbì tò, shu atò nkǔŋ.
41005034	Yesò shu abua tò nê, “Wa̧ am, èntɨ̧ɨ̧ wu à zi ane ya̧ la, e ghɨ̂ à pem. Ghǎ ane ntsɔ̧̀. À pem ane àghɔ̧ yê.”
41005035	Yesò bela ndàˈà, bɔntu̧ ko e dzə àpfəa Jalùs nkɨ̀ˈɨ̂ shu abua tò nê, “Wa̧ wè wu è pfə tê ndɔ̀ˈ, è wu ale à ka tsi ŋǎ ngoˈ abua nyɨˈtà wu.”
41005036	Ka Yesò kà yutè ànəa bɔ shua la. Tà shu abua Jalùs nê, “Ka mbɔ̀a, zǐ èntɨ̧ɨ̧ wê wû ane ya̧.”
41005037	Tà ghɨ̀ ale, ngà wû bɔ̂ Pità nè Jimsì bɔ̂ wanyɨ vi Jɔ̌n, tà kà tsi nɨ wòt kǒ tsa.
41005038	Bɔ ghà tê bɔ̀ nyi àpfəa wajǔŋ wu, Yesò ye ndɨ bòt e kɔˈɔ kɔˈɔ, nchua chu, ŋȩ̀a ndɨ̀à ànyaˈne, la,
41005039	nyi a lob mbììte awɔb nê, “Bɨ̀ dɨ̀a ghǎ? Wa̧ wàa bakà pfə. Tà lia li!”
41005040	Bɔ bùˈ me wȩ̀ȩ̀te atò. Tà tsà àwɔb àbȩ bàgème, nɨ a tǎt wa̧ wu bɔ̂ nyɨ̌ tò, nè bɔkatè bi bu batat la nɨŋ nyi àtsəa lob yu wa̧ wu wu a èbèm la.
41005041	Tà ba̧a̧ àbu a wa̧ wu nê, “Tàlità komì”, ngua shua nê “Waàvi tèchɨɨle, mâ laˈnê lɔ̀ˈɔ a si!”
41005042	Waàvi wu bê nkȩ ndɔ̀ˈ a si me ghȩ̀ȩ̀ne. (Waàvi mbɔŋ li ngu èngùˈ èghem ntsɔ̀b yebe.) Ale, a taˈa tsě bòt bu.
41005043	Yesò bɔ̂ sə̀ŋkè ètǔ̧ bɔb nê bɔ̀ ka shu wòt ànəa a ghɨ̀ la, mbɔ̂ nê “Bɨ̀ ŋa tò àghɨ tà jɨ.”
41006001	Yesò li ndɔ̀ˈ abot ngwènè àlaˈ azi. Me ghà ale, bɔkatè tò bu e kuŋe atò.
41006002	Tà lɔ̀ˈɔ àliapfə̀a Bèjû, ngà me nyɨˈte a lob Mbɔ̧ɔ̧mà yɔb. A taˈa tsě bòt bu njùtâ la, tè bɔ tsiˈa mbììta nê: “Mbê waa nɨ̀ mèngà̧ maa ègème nèŋàà? Tà nchɨɨme nɨ̀ èwuu èyì waa nèŋàà? Ye èwuu mènə̀ kà ye fɨ̀ˈ kǒ tàa ngɨ̀à la!
41006003	Tè eyaa ntsě kapentà wu tà wù wa̧ Màlià la à? Ka Jimsì bɔ̂ Jòsêb, nè Simùn bɔ̂ Judàs wu bɔnyɨ tò à? Ka bɔnyɨ tò bɔɔ̀zi aà ntsèka ba tò ba à?” Bɔ làˈ ale, mbɔ̂ ntǔ̧ èngǎ̧ tò.
41006004	Yesò shu abua yɔb nê, “Bɔɔ nkùkta ndàˈàtɔŋ adzìˈ àgème, tè tsìˈi wû bòt àlaˈ atò nè bòt àndǎ̧ tò.”
41006005	Tà li tà kà ghɨ ènə̂ kà ye fɨ̀ˈ abot nyaŋ, tè è bə̀a wû ndɨ tà li nɔ̀ŋè èbu bi àtsəa bòt èghɔ̧ mbɔ̀ŋè basòˈa leˈ, mbə̀ àwɔb la.
41006006	A li ntàˈa tsě atò ndɨ̀ wu bɔ li bɔ̀ ka zi èntɨ̧ɨ̧ wɔb ane tò la. Ale, Yesò me ghȩ̀ȩ̀ne a èbem èpfə̀ nyɨ̀ˈta bòt èngǎ̧ Mbɔ̧ɔ̧mà.
41006007	Tà li ntɔ bɔkatè bi bu ntsɔ̀b babe la, ntsàà àwɔb àbȩ babe babe. Me tsà àwɔb ale, ŋa wɔb àtɔŋ bɔɔ me nɨa fə̀à fote kàbɔ̀ŋ ane bòt la.
41006008	Mbɔ̂ shu abua yɔb nê, “Bɨa me ghǎ, wòt ka nɨ̀ àghɨa tsa kà wu ambàŋ. Wòt ka nɨ̀ ka wû èghɨjɨ, kò wû ambè, kò èkab a ntaˈà zi leˈ.
41006009	Wòt kwa̧ gùb ti, ka tà ka nɨ̌ ndǐmàˈa tsǎ ka nè yu tà kwa̧ la.”
41006010	Tà li mè shu abua yɔb nê, “Àdziˈ àgème bɔ sèe àwɨ̧ la, bɨ tseke abot tè àlia bɨ̀a me ghà la a kùˈ.”
41006011	Ka wòt bakà sèe awɨ̧ àdziˈ, mbakà yute ànəa bɨ shua la, bɨ̀ me ghǎ bɨ yòò àbeb àdziˈ mbɔŋ ane èka bɨ̧, nɨŋ nyɨ̀ˈte nê bɔ ghɨ ànəa kàbɔ̀ŋ ane yɨ̧.
41006012	Bɔkatè Yesò bu e zə ànəa tà shu la, ngà me tsɔ̀te nê bòt è waˈa mènə̀ kàbɔ̀ŋ mɔb.
41006013	Bɔ li ntaˈa fə fote kàbɔ̀ŋ ane bòt, mè ndzɔ̀ˈɔ mèwet ane èbeko ngò̧ò̧nà la mbɔ̂ mbə̀ àwɔb.
41006014	È li ngu àfɨˈa mbɔŋ fɔ̧̀ Elɔ̀d zə èghɨ è le wua ngɨ̀à la nkàà nê èlen Yesò e li ntàˈa ghȩ̀ȩ̀ne. Bòt ko e li ntsìˈa shua nê, “Jɔ̌n ndzìà èdzî è yu̧u̧mè! Eyaa wu àghɨa a ghɨ̀ ka tà bɔ mètàŋ me ghɨ̀ tèwuute mènə̀ maa la.”
41006015	Bòt ko e me shu nê, “Wu Èlȩjà.” Èbeko e me shu ayɔb nê “Tà wu ndàˈàtɔŋ Mbɔ̧ɔ̧mà mbɨ̀ˈɨ̀ èbe èlia mbì.”
41006016	Mbɨ̀ˈɨ̀ Elɔ̀d è zə mènə̀ maa la tà nê, “Tà wu Jɔ̌n ndzìà èdzî wu e ndi ndo àtsəa tò la tà yu̧u̧me la.”
41006017	Elɔ̀d ko nê ye li ngɨ̀ bɔ ba̧a̧ Jɔ̌n nkùùle atò maˈa fȩ ambo Èlɔdìà, vi wanyɨ tò Filìb tà fâ nɨŋ la.
41006018	Ngu ndɨ Jɔ̌n li shu abua tò nê mbɨ̧ tɔb te bakà bɨ̧̀ɨ̧̀ne nê tà fǎ Èlɔdìà vi wanyɨ vi la.
41006019	Ale, Èlɔdìà ba̧a̧ Jɔ̌n a èntɨ̧ɨ̧ vi, me kɨ e ghɨ̌ bɔɔ bùŋe atò, ka tà ka ye èlu̧,
41006020	ngu nê Elɔ̀d li ngua mbɔ̀a a Jɔ̌n, ndɨ̀ wu tà lè ko nê tà wu wòt ntsɔ̧̀, mè ngu wòt Mbɔ̧ɔ̧mà la, ale, tà nɔ̀ŋè atò ntsɔ̧̀. Elɔ̀d li ngua nkɔ̀ŋkà e zə èngǎ̧ Jɔ̌n, ka tà zə a tàˈa kɨ̀ˈne atò.
41006021	A li ngà me lìa, èlu̧ e dzə a si abua Èlɔdìà, àfɨˈa Elɔ̀d nàa ngùˈtà àlia bɔ̀ le lɔˈ mbi atò la bɔ̂ bèkěm nɨ̧ bi, nè bɔɔjuŋ ayɔɔ bèshujà, nè bòt nɨ̧ àlaˈ a Galìlî.
41006022	Mbɨ̀ˈɨ̀ wa̧ Èlɔdìà waàvi nyi a lob mben la, a taˈa bɔ̌ Elɔ̀d bɔ̂ bègɨ̧̀ bi. Fɔ̧̀ Elɔ̀d shu abua waàvi wu nê, “Lo̧ àghɨa à kɔ̀ŋkè la, ko maa ŋa abua yê.”
41006023	Elɔ̀d zì nkà̧ abua tò nê, “À bììta wû ghà leˈ, ko maa ŋa, ka è màà ngu wû àbâ àlaˈ am.”
41006024	Waàvi wu dzə̀ ngà àbȩ mbììte a nyɨ̌ vi nê yè lo̧ ghà leˈ? Nyɨ̌ tò wu nê, “Lo̧ àtsəa Jɔ̌n ndzìà èdzî.”
41006025	Waàvi wu bê ndùùlà ngwènè abua fɔ̧̀ shu abua tò nê “Ŋa àtsəa Jɔ̌n ndzìà èdzî abua am àfɨ̀ˈ yaa a èbem ankì.”
41006026	Fɔ̧̀ zə ale, a taˈa saa tò, ka ndɨ̀ wu tà ghɨ̂ ngɨ̀ tè ndzì nkà̧ a mbì bègɨ̧̀ bi la, tà kà wua nkɨ e bəˈə èngǎ̧ vi.
41006027	Ale, tà tsaa shujà kǒ ane èbu bèa mbààba atò la nê tà gha nɨ̀ àtsəa Jɔ̌n nkɨ̀ˈɨ̂. Shujà wu gha a lob tèfȩ yu, ndòò àtsəa Jɔ̌n,
41006028	ndzi a èbem ankì nkɨ̀ˈɨ̂ ŋǎ abua waàvi wu, tà ghà ŋa abua nyɨ̌ vi Èlɔdìà.
41006029	Àfɨˈa bɔkatè Jɔ̌n e zə ànə̂ yaa la, bɔ kɨˈɨ̀ mpàa àkènkwèn yu nɨŋ ngà ntû a èbem èsî.
41006030	Bɔntu̧ Yesò bu e li nkua a lèghȩ̀ȩ̀nè wu nkwene ane tò, shua tò àghɨ àgème bɔ ghɨ̂ mè nyɨ̀ˈte la.
41006031	Bòt e li ntàˈa wua nkɨ̀ˈa ndzèa Yesò mè ngà, tè bɔ̂ bɔntu̧ bi è ka lem ntsi mbɔ àfɨ̀ˈ ejɨ èghɨjɨ bɔb. Ale, tà shu abua yɔb nê, “Bɨ̀ ghɨa ba nɨ̧̀ ba è gha àdziˈa kà ye bòt bɨ̀ nyaˈ ndzètè.”
41006032	Ale, bɔ lɔˈɔ abot nyi a èbem ànkànuˈ, ngà àdziˈa ko bɔ̀ɔ ndziˈne.
41006033	Ka bòt nyaŋ e ye awɔb ngà la, nko awɔb, ndzəa èpfə̀ ègème nduula èka ngà a mbì nyi àdziˈa ngaa ka Yesò bɔ̂ bɔkatè bi bu e kɨˈɨ̀.
41006034	Mbɨ̀ˈɨ̀ Yesò dzə̌ a èbem ànkànuˈ yu la, tà ye taˈà ènɔ̧̂ bòt, tèsȩ tɔb te kua tò, nkàà nê bɔ li ngu mbɨ̀ˈɨ̀ njɨ̀tsə kà yea mbaabà. Ale, tà bùˈ me nyɨˈte awɔb mènə̀ nyaŋ nyaŋ.
41006035	È tseke tè ngu àfɨˈa nyèmtèsi, bɔkatè tò e kɨˈɨ̀ shu abua tò nê, “Eyaa wu àdziˈa kà ye bòt, àfɨ̀ˈ a mè ngà,
41006036	è wu ale à ghɨ̀ bòt baa e taate nga a èbem èpfə̀ njù̧ù̧te èghɨjɨ bɔb.”
41006037	Yesò bɨ̀ɨ̀lè nê “Bɨ̀a mbɔŋ bɨ̀ ŋa àghɨ bɔ̀ jɨ.” Bɔ biite atò nê, “À shua nê bà nɨ bèdìnalì ènkɨ̀ yebe njù̧a bled ŋa bɔ̀ jɨ?”
41006038	Yesò mè mbììte awɔb nê, “Bɨ bɔ tèta̧a̧te bled tesòˈa? Bɨ̀ lɨŋka bà ye.” Bɔ ghà ndȩ̀ nkɨ̀ˈɨ̂ shu abua tò nê, “Tèta̧a̧te bled tetà̧â̧ nè basə babe.”
41006039	Yesò shu abua bɔkatè bi nê bɔ̀ fete bòt bu ane ndzɔ̀ŋtsə ngɨ̀ bɔ̀ tseke a ègwet mèfə̀ˈ.
41006040	Ale, bɔ tseke a si ane ènkɨ̀ ènkɨ̀ nè èghem yetà̧â̧ yetà̧â̧ ane ndzɔ̀ŋ.
41006041	Yesò nɨ̀ tèta̧a̧te bled tu tetà̧â̧ la nè basə bu babe la, ndɔ̀kè a vi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòˈte bèbled bu ŋa abua bɔkatè bi nê bɔ ghàbte abua bòt bu.
41006042	Wòt ègème jɨ ndzet.
41006043	Bɔkatè bu e fetè bèbled nè basə be bə̀ˈə̀ la be lu̧ bankì ntsɔ̀b babe.
41006044	Mbâ̧tsə te li njɨ la li ngu bètɔsì batà̧â̧.
41006045	Àfɨˈa mbɔŋ Yesò ghɨ̀ bɔkatè bu e nyi a èbem ànkànuˈ nga a mbì tò agua èlemè àko zia, a Bèsedà, tà tsìˈi ngɨ̀ ènɔ̧̂ bòt bu e taatè.
41006046	Àfɨˈa tà làˈnè àwɔb la, tà gha a ègwet ekù̧ù̧nè ko etsàˈte Mbɔ̧ɔ̧mà.
41006047	Nyèm me fene, ànkànuˈ yu a wu a kètsìà èlemè wu, Yesò bɔ ngu aguŋ zìa ndziˈne.
41006048	Tà ye ndɨ bɔkatè tò bu e yea ngoˈ ŋwèèlà ànkànuˈ yu, ndɨ̀ wu àfeme aa nkɨ̀ˈa àbâ yu bɔ ghà la. Ètsəˈ e me tsi, Yesò me ghȩ̀ȩ̀ne a ègwet èdzî nkɨ̀ˈa ekwene ane yɔb. Tà kɨˈɨ tê tà tsiˈa nkɨ epààtè wɔb,
41006049	bɔ ye atò mbènte ŋȩ nê “Wu mpfəà!”
41006050	Ngu ndɨ bɔ ye atò ale ntaˈa bɔa la. Yesò shu abua yɔb kwàˈ àfɨˈa mbɔŋ nê “Bɨ̀ ba̧a̧ mèntɨ̧ɨ̧ mɨ̧! Wu mmɔ̌, bɨ̀ ka mbɔ̀a.”
41006051	Tà nyi a èbem ànkànuˈ yu, àfeme yu a loà,
41006052	nkàà nê èyì wɔb e li e ka ziˈ ndzàà bɔɔ ko àghɨa Yesò li me nɨ tèta̧a̧te bled ejɨɨ bòt ale, ngua nɨ̀a nyɨ̀ˈta la. Mèntɨ̧ɨ̧ mɔb li è kà ko mbà̧a̧ àyea mbɔŋ.
41006053	Mbɨ̀ˈɨ̀ bɔ ntǔ̧ èlemè la, bɔ kwene a si Gènesalèt, sèlè ànkànuˈ yu abot.
41006054	Mbɨ̀ˈɨ̀ bɔ dzə a èbem ànkànuˈ la, bòt e bê ndȩ̀ a Yesò.
41006055	Ale, bɔ lùùlà ngà àdziˈ àgème ŋèˈte bòt àghɔ̧ a ègwet bèmatà bɔb nkùŋè atò àdziˈ àgème bɔ zə nê tà wu abot la.
41006056	Àdziˈ àgème Yesò ghà la, a èpfə̀ techɨɨle nè èbe nɨ̧ kò mbȩtsə leˈ, bòt e nɨ bòt èghɔ̧ nga èsà̧a̧ tèwentsə nɔ̀ŋè. Mbɔ̂ shù̧ù̧te atò nê tà tsiˈ bèngɔ̧̀ bu è lem mbà̧à̧ta ka wû ntseit ndǐ tò. Ngɨ̀ ale, wòt ègème tà mbà̧à̧te àtsəa ndǐ tò la, pem.
41007001	Àfɨˈa Bèfalèsiì e mbù̧ù̧te a mbì Yesò, nè bènyɨˈtà mbɨ̧te Musì ko be dzə̌ a Jèlusalèm la,
41007002	bɔ ye bɔkatè tò ko njɨ̀a èghɨjɨ nè èbu mèkɨ, ngua shua nê bɔ bakà shuù èbu bɔb ndɨ Bèfalèsiì e laˈnê bòt è me shùù la.
41007003	(Bèfalèsiì nè Bèjû bàgème aà ngɨ̀à mènə̀ mɔb wû mbɨ̀ˈɨ̀ bètǎt nyaˈ bɔb è le sa abua yɔb la. Bɔ̀ɔ kà jɨ èghɨjɨ kà shuu èbu a èlɨ̀ wɔb mbɔŋ.
41007004	Bɔ̀ kua a èwen, bɔ̀ ka jɨ àghɨa kà bɨ shùu àwɔb. Bɔ taˈa bɔ mbɨ̧te ko nyaŋ bɔ̀ɔ nkùŋà tùà la mbɨ̀ˈɨ̀ màshua ndɔŋtsə nè bakɨ̀ŋ nè tèpfə̀ˈtsə nè tèku̧ tɔb, ane èlɨ̀ ko tsa.)
41007005	Bèfalèsiì bu nè bènyɨˈtà mbɨ̧ tu e biite a Yesò nê, “Àghɨ yu a ghɨ̂ ka bɔkatè bê è ka wua nkùŋà mènə̀ bètǎt nyaˈ ba e li sa abua ya la wu ghà à? Bɔ̀ɔ njɨ̀a èghɨjɨ kà wua shùà èbu bɔb a shua yu bòt ko àa shùà la.”
41007006	Yesò tsɔ̀ˈɔ èngǎ̧ wɔb nê, “Àsayà li ndàˈà nkǔŋ zi ane yɨ̧, bɨa wàà bɨ̀a shua nê bɨ wu àghɨa kà wu yùà la, àfɨˈa tà li nê Mbɔ̧ɔ̧mà laˈnê, ‘Bòt baa aà ngùˈtè am wû ane èkuube ètsə̂ bɔb, ka mèntɨ̧ɨ̧ mɔb ka wu ane ya̧.
41007007	Bɔ tsiˈa ngùˈtè am àku, nkàà nê bɔɔ̀ nɨa mènə̀ bɔbȩ nyɨ̀ˈta bòt, mbɨ̀ˈɨ̀ wu mènə̀ Mbɔ̧ɔ̧mà.’
41007008	Bɨ nɔ̀ŋè mbɨ̧te Mbɔ̧ɔ̧mà a si me kùŋè mènə̀ bɔbȩ e nyɨˈtà la.”
41007009	Yesò shu abua yɔb nê, “Bɨ bɔ èyì ko bɨ̀a nkɨ̌ nɨ etu̧ èngǎ̧ Mbɔ̧ɔ̧mà mbɨ̀ˈɨ̀ me kùŋe wû mènə̀ ndɨ̧ yɨ̧ la.
41007010	Musì li shu nê, ‘Me zəa tǎt wè bɔ̂ nyɨ̌ wè’ mè nê, ‘Wòt làˈ ànəa kàbɔ̀ŋ ane tǎt vi kò nyɨ̌ vi leˈ, bɔ bùŋè atò.’
41007011	Ka è wu awɨ̧, bɨ me shu nê, ‘Wòt nɨa àghɨa tà wu enɨ tɨŋe a tǎt vi kò nyɨ̌ vi la leˈ, è ntsiˈi shu nê, wu Kɔbàn’, (ngua shua nê wu àghɨa Mbɔ̧ɔ̧mà),
41007012	bɔ̀ ka tsi feele atò nê tà bakà tɨŋe a tǎt vi bɔ̂ nyɨ̌ vi.
41007013	Ale, bɨ gha ambo mènə̀ ndɨ̧ yɨ̧, ngwàˈa ànəa Mbɔ̧ɔ̧mà shu nê bɨ̀ me ghɨ̀ la, mè me ghɨ̌ èbɨˈte ènə̂ ko nyaŋ mbɨ̀ˈɨ̀ baa.”
41007014	Ale, Yesò mè ntɔ ènɔ̧̂ bòt bu shu abua yɔb nê “Bɨ̀ zə am bɨ̀agème, à nyi àtsəa yɨ̧ ntsɔ̧̀!
41007015	Àghɨa ko a ntsě àa ndzə̀à nàbȩ̌ è nyi ane wòt ntsòka atò a mbì Mbɔ̧ɔ̧mà la. Àghɨa àa ndzəa ètsə̂ wòt la, ka àa ntsòke tò la.”
41007016	[Wòt tà bɔ ètǔ̧, la tà zə.]
41007017	Àfɨˈa tà sa ènɔ̧̂ bòt bu enyi a lob la, bɔkatè tò e biite atò nê tà shua wɔb lə èngà̧teme wu.
41007018	Yesò shu abua yɔb nê, “Bɨ̀a mbɔŋ e nya̧ mbèle kà bɔ èyì mbɨ̀ˈɨ̀ bòt kô? Bɨ bakà ko nê àghɨ àa ndzə̀à nàbȩ̌ nyia ètsə̂ wòt la, aà kà tsòka atò a mbì Mbɔ̧ɔ̧mà à?
41007019	Aà kà nyi a èntɨ̧ɨ̧ tò, aà nyia wû a èbem tò ndzə̀à ngà àbȩ.” (Yesò làˈ èngà̧ waa ale nɨŋ nyɨ̀ˈte nê betsiˈa wòt jɨ àghɨ àgème).
41007020	Tà nê, “Àghɨ àa ndzəa ètsə̂ wòt la, wu àghɨa àa ntsòkà tò e mbì Mbɔ̧ɔ̧mà la.
41007021	Ngu nê àghɨa àa ndzəa nè èbem a èntɨ̧ɨ̧ wòt la ka àa ngɨ̀à tà bɔ mèmɨ̀ɨ̀te kàbɔ̀ŋ, a màpaˈte wòt kà bɔ̂ tò eyɔˈ, nè ètsɔŋ, màmbuŋa wɔ̀bȩ̌,
41007022	mànjɨa àbȩ, nè èghoˈ nè mènə̀ kàbɔ̀ŋ ègème la. Ndàˈà mèfà̧, ngɨ̀à èbɨˈte mènə̀, ngòˈnà bòt, ntsòkà tèlente bòt tsa, ŋèˈa tèkwȩtsə a ègwet, mè ngɨ̧̀ɨ̧̀nà la.
41007023	Èghɨ baa ègème aà ndzə̀à nè èntɨ̧ɨ̧ wòt ka tsòka tò.”
41007024	Yesò lɔ̀ˈ abot nga àbâ àlaˈ a Tȩ̂ nè Sidɔ̀n, nyi a èbem lob kǒ, ka tà kà wua nkɨà nê wòt kǒ nê ye wu abàˈ və. Ka tà kà wu eko lò̧ò̧te.
41007025	Àfɨˈa mbɔŋ, àvi kǒ fo kàbɔ̀ŋ nyi ane wa̧ tò waàvi la, zə nkɨ̀ˈɨ̂ nkwene a èka Yesò.
41007026	Àvi nga li ngu vi Glɨ̂k, bɔ bi atò a Sìlòfònisìà a èbem àlaˈ a Silìà la. Tà li shù̧ù̧te a Yesò nê tà fə̌ fo kàbɔ̀ŋ yu ane wa̧ vi la.
41007027	Ka Yesò shu abua tò nê, “Tsiˈ bà bɨa njɨ̀ɨ bɔ̧ lob yaˈ. A bakà bɔ̀ŋ laˈ nê, bɔ̀ nɨ èghɨjɨ bɔtechɨɨle màˈà abua babə.”
41007028	Àvi wu mè nê, “Oò a Tè, ka wû babə bu a èten tibàlà la àa ngɨ̀ e me jɨ tèboˈte èghɨjɨ bɔtechɨɨle bu.”
41007029	Ale, Yesò shu abua tò nê, “Ndɨ̀ wu à ŋa èwuu àbɨ̀t yaa la, me ghà àwê àpfə̀, fo kàbɔ̀ŋ yu èsà waàvi wè wu!”
41007030	Àvi wu wene àpfə̀ azi, ndze wa̧ vi wu tà nɔ̀ŋke a ègwet èku̧ la, me ko fo kàbɔ̀ŋ yu sa atò tè ndɔ̀ˈ.
41007031	Yesò ghɨ̀ ale, ndɔ̀ˈ àbâ àlaˈ Tȩ̂ nga èlemè Galìlî. Me ghǎ abot ale, ntse àbâ àlaˈ a Sidɔ̀n, nè àbâ àlaˈ a Èpfə̀ nɨ̧ Èghem.
41007032	Tà ghǎ abot ale, bɔ nɨ wòt kǒ ètǔ̧ tò e lem, tà kà meè ngua nkoà ndàˈà la, nkɨ̀ˈɨ̂ shù̧ù̧te a Yesò nê tà nɔ̀ŋè èbu bi adù̧ ŋut mbə̌ atò.
41007033	Ale, Yesò nɨ̀a ŋut ndzə a kètsìà bòt, ndzì tèti ti a èbem ètǔ̧ tò, ntsə̀ mattsə nɨŋ mbà̧à̧te èlɨ̧ tò.
41007034	Yesò ghɨ̀ ale, mbɔ̂ ndɨ̀ŋkè ègwet, ntsà̧ vi ane ètɨ̧̂ shu abua mbê wu nê, “Èfatà”, ngua shua nê, “Ghaˈa!”
41007035	Kwàˈ àfɨˈa mbɔŋ, ètǔ̧ mbê wu e ghaˈà, èlɨ̧ tò e yàà, tà bùˈ me làˈa ntsɔ̧̀.
41007036	Yesò bɔ̂ sə̀ŋkè ètǔ̧ bòt bàgème nê bɔ̀ ka shu ànəa mbɔŋ abua wòt. Mbàte sə̀ŋkè ètǔ̧ bɔb ale, ka bɔ paà ndàˈtè.
41007037	Wòt ègème tà li ndzə̌ ànəa ngaa la li ntsiˈi ghaˈa ètsə̂ vi me shu nê, “Tà ghe tàa ngɨ̀à èghɨ ègème la. Tàa ngɨ̀à fɔ̀ɔ̀le mbuˈtsə te zəa èdziˈ mè ndàˈà.”
41008001	Àfɨ̀ˈ a me tsě, ènɔ̧̂ bòt e mè mbù̧ù̧tè. Bɔ̀ ka bɔ àghɨ ejɨ, Yesò tɔ bɔkatè bi shu abua yɔb nê,
41008002	“Tèsȩte bòt baa teà nkua am, nkàà nê, àfɨ̀ˈ yaa wu èlibȩ betat, bɔ̀ wu ba tò ba la kà bɔ àghɨa bɔ̀ɔ jɨ la.
41008003	Maà kà kɨ esà wɔb bɔɔ ghà kà jɨ àghɨ mbɨ̀ˈɨ̀ ka bɔ gha alu̧ ndzìtsə te nɨa wɔb.”
41008004	Bɔkatè tò bu e tsɔˈɔ èngǎ̧ tò nê, “Betsiˈa ba chɨɨmè nɨ èghɨjɨ nèŋà àbâ àlaˈ àyuube ŋàa tè njɨɨ taˈà bòt baa?”
41008005	Yesò mè mbììte awɔb nê, “Bɨ bɔ tèta̧a̧te bled tesòˈa?” Bɔ nê, “Tèta̧ tesà̧à̧mbe.”
41008006	Yesò ghɨ̀ bɔ tsekte a si, tà nɨ̀ tèta̧a̧te bled tu tesà̧à̧mbe la, ŋà mènkɔ̀ŋke abua Mbɔ̧ɔ̧mà mbɔ̂ mbòˈte ŋǎ abua bɔkatè bi, bɔ ghàbte abua ènɔ̧̂ bòt bu.
41008007	Bɔ li mbɔ̀ bɔbɔ basə ko mɨ̧̂, Yesò ŋà mènkɔ̀ŋke adù̧ və mbɔ̂ shu abua bɔkatè bi bu nê bɔ̀ ghàbte abua ènɔ̧̂ bòt bu.
41008008	Wòt ègème jɨ ndzet, tè bɔkatè tò e fete èbe e bə̀ˈə̀ la, be lu̧u̧ bankì basà̧à̧mbe.
41008009	Bòt ngaa e li ngu mbɔ̀ŋè bètɔsì bakwì.
41008010	Àfɨˈa mbɔŋ, Yesò ghɨ̀ bɔ me ghǎ, tà nyi a èbem ànkànuˈ nga àbâ àlaˈ a Dàmànutà.
41008011	Bèfalèsiì ko e li nkɨ̀ˈɨ̂ abua Yesò, mbùˈ me kààne mènə̀ bɔ̂ tò ba. Me kɨ enyɔˈte atò shu abua tò nê tà nyɨˈte awɔb àlȩ̂ nê Mbɔ̧ɔ̧mà ka tà tsàà vi la.
41008012	Yesò lâ ndèmè mbɔ̂ nê, “Ghǎ ghɨ̂ ka bòt laane e me kɨ ànəa kà ye fɨ̀ˈ à? Chaˈ, tsiˈ è shu awɨ̧ ane nkǔŋ nê, è nka nyɨˈte àlȩ̂ ko abua bòt baa.”
41008013	Tà shu ale, mbɔ̂ sà wɔb, ngwènè a èbem ànkànuˈ yu ntǔ̧ èlemè wu nga aguŋ zìa.
41008014	Bɔkatè Yesò e li ndèènè enɨ a bled, tè ntsìˈi bɔ wû kèta̧ kemɔˈ a èbem ànkànuˈ yu.
41008015	Yesò kɨ̀ɨ̀te awɔb nê, “Bɨ̀ me ko awɨ̧ mè mbààba awɨ̧ ane yis Bèfalèsiì nè we Elɔ̀d.”
41008016	Bɔ bùˈ me làˈa a kètsìà wɔb shua nê, “Tà làˈ ànəa yis anè ndɨ̀ wu ba bakà bɔ a bled la.”
41008017	Yesò è ko ànəa bɔ làˈà la, tà biite awɔb nê, “Bɨ ghɨ̀ na ka me laˈa kètsìà wɨ̧ shua nê bɨ bakà bɔ bled à?” Ètsə bɨ̧ e bele kà zìˈì ndzààtè? Bɨ bakà buˈu te me ko mènə̀? Mèntɨ̧ɨ̧ mɨ̧ è ghɨ̀ na ka me kweele ale à?
41008018	Bɨ bɔ àghɨ ghǎ ghɨ̀ ka bɨ̀ ka wua ndzèa èdziˈ à? Mbɔ̌ ètǔ̧ ghǎ ghɨ̀ ka bɨ̀ ka wua ndzə̀a èdziˈ à? Bɨ bakà tsi nkù̧ù̧te,
41008019	àfɨ̀ˈ yu e ndi mbòˈte teta̧a̧te bled tu tetà̧â̧ ŋǎ abua bòt bètɔsì batà̧â̧ la à? Bɨ li fete bankì basòˈa? Bɔ tsɔˈ nê “Èghem ntsɔ̀b babe.”
41008020	Tà mè mbììte awɔb nê, “E ndi mbòˈte tèta̧a̧te bled tesà̧à̧mbe ŋǎ abua bòt bètɔsì bakwì ale, bɨ fetè èboˈte a èbem bankì basòˈa?” Bɔ tsɔˈ nê “Bankì basà̧à̧mbe.”
41008021	Yesò mè mbììte awɔb nê, “Tè bɨ bakà zìˈì nko àghɨa èghɨ bàa e nyɨˈtà la à?”
41008022	Bɔ li nyi a Bèsedà, bòt ko e nɨ wòt kǒ àghɨ a tò a leme la, nkɨ̀ˈɨ̂ shù̧ù̧te nê Yesò ba̧a̧te a ŋut, mbə̀a tò.
41008023	Yesò ba̧a̧ wòt àghɨ àleme wu ane àbu atò nɨŋ ndzə̀ a èbem àpfə̀ və. Yesò dzə̀ ale, tà tsə̀ mat ane àghɨ a mbê wu, nɔ̀ŋè èbu bi ane tò, mbɔ̂ mbììte atò nê, “Tè à ye èdziˈ?”
41008024	Mbê wu lɨ̀ŋkè ègwet mbɔ̂ nê, “Maà ndzea bòt, ka bɔ fəə èyɨt ngȩ̀ȩ̀nà ngèbla la.”
41008025	Yesò mè nɔ̀ŋè èbu bi ane àghɨ a tò yu. Àfɨˈa mbɔŋ, tà lɨ̀ŋkè èdziˈ ane ètɨ̧̂, àghɨ a tò a ghaˈtè tè tà me nèèta ndzèa èdziˈ.
41008026	Yesò bɔ̂ shu abua tò nê tà wene a lob zi ka tà ka tsi nga àpfə̀ yu tà ghɨ̂ ndzə̀ la.
41008027	Yesò bɔ̂ bɔkatè bi e li ngɨ̀ ale nga àpfə̀ bu a ngèt Sìsalìà Filìpȩ la. Bɔ me gha alu̧ tà bììte awɔb nê, “Bòt àa shua nê e ngu wàà?”
41008028	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, ka nè èbe bèa shua nê à wu ndàˈàtɔŋ nyaˈ Mbɔ̧ɔ̧mà kǒ la.”
41008029	Tà mè ntsìˈi biite awɔb nê, “È me wu awɨ̧ bɨ shu nê è ngu wàà?” Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔˈ ntsà la.”
41008030	Yesò ghɨ̀ ale, mbɔ̂ sə̀ŋkè ètǔ̧ bɔb nê wòt ka ndàˈ ànəa zi abua wòt.
41008031	Yesò li mbùˈ me nyɨˈte bɔkatè bi nê, “Wa̧ Wòt bɔ ndɨ tàa ye ngoˈ nyaŋ la. Bèkěm nè bɔɔjuŋ nè bèntsìà mèpɨ̧̀ nè bènyɨˈtà mbɨ̧te Musì, aa tsìa tò ayɔɔ, ebùŋe atò, ka naa me wu ane èlibȩ betat taa yu̧u̧me.”
41008032	Tà li nèètè shu ntsɔ̧̀. Pità nɨa tò bɔ sə̀ˈtè àwɔb, tà bùˈ me fèèle atò.
41008033	Ka Yesò ghèble avi ndɨ̀ŋkè bɔkatè bi, mbɔ̂ ŋȩte Pità nê, “Lɔˈɔ a ngèt ya̧ à Satàn! Àà nkèla alu̧ am. Mènə̀ maa à mɨ̀ɨ̀tà la ka dzəa abua Mbɔ̧ɔ̧mà, è dzə̀ nè abua bɔbȩ.”
41008034	Tà ghɨ̀ ale, tà tɔ ènɔ̧̂ bòt bu nè bɔkatè bi shu abua yɔb nê, “Wòt me kɨ eghȩ̀ȩ̀ne ateka ta̧, tà sà mènə̀ mi ègème ŋèˈe mbasa vi nkùŋè am.
41008035	Wòt me baabe àtsə azi ko taa pfə, ka wòt tà ŋà àtsəa zi ambo ya̧ nè Ntu̧ Ntsɔ̧̀ la, naa peme.
41008036	Wòt wua ane mbɔ̀ èghɨ sitsǎˈ ègème, mbɔ̂ nyɔ zìambɔŋ tà ko nê àbȩ̀ àzi wu ghà à?
41008037	Kò àghɨa ko aà və betsiˈa wòt ŋa nɨŋ nchùˈ àtsəa zi la à?
41008038	Ale, àtsəa wòt a me kɔˈɔ ambo ya̧ nè mèngǎ̧ mɔ̧, a èbem ngɔ̀ŋ èbɨˈte mènə̀ laane, ko àtsəa Wa̧ Wòt aa li kɔˈɔ ane tò mɨ̧̂ àfɨˈa tàa li kɨˈɨ ane ènɨ̧ Tǎt vi bɔ̂ bɔntu̧ bi la.”
41009001	Yesò li mè shu abua bɔkatè bi nê, “Ane nkǔŋ, bòt aà àdzìˈ yaa, betsiˈa bɔ̀ ka pfə kà ye ndɨ kèfɔ̧̀ Mbɔ̧ɔ̧mà è kɨ̀ˈa nè mètàŋ la.”
41009002	Èlibȩ è tsè bentùa, Yesò nɨa Pità bɔ̂ Jimsì nè Jɔ̌n bɔ kɔˈ ngà a ègwet èbȩ èseè ko ntsèke bɔ̀ɔ ndziˈne. Bɔ me ye, èsi Yesò e kubtè
41009003	ndìte tò te tsiˈa fə̀a nyɨ̀ɨ̀mnà nyɨ̀ɨ̀mne. Mbê ndâ fə̀ə̀te tè ntsè ndɨ betsiˈa wɔ̀bȩ̌ shùù tè te wu la.
41009004	Àfɨˈa mbɔŋ, bɔ me ye Èlȩjà bɔ̂ Musì, e pùùlà a mbì lɔb, me làˈà bɔ̂ Yesò ba.
41009005	Pità shu abua Yesò nê, “Nyɨˈtà, a bɔ̂ŋ nê ba wu a si ŋàa. À bɨ̧̀ɨ̧̀na, ko maa və̀ə̀ bayò batat adzìˈ yaa, wemɔ̀ˈ abua yê, wemɔ̀ˈ abua Musì, nè wekǒ abua Èlȩjà.”
41009006	Pità bɔ̂ bòt ko bu e li mbɔ̀a tè bɔ̀ ka tsi nko ànəa bɔ̀ɔ shu la.
41009007	Àfɨˈa mbɔŋ, mbàˈ kèfə kǒ kɨˈɨ̀ nkàbte awɔb, bɔ me zə àtɔŋ ko a tse a èbem mbàˈ yu nê, “Eyaa wu wa̧ èkɔŋ am, bɨ̀ yute èngǎ̧ tò!”
41009008	Àfɨ̀ˈ a bakà wù̧ù̧nè, bɔ̀ ka tsi ndzě wòt, bɔ tsiˈi eye wua Yesò zia ndziˈne.
41009009	Bɔ̀ lɔ̀ˈɔ a ègwet èbȩ lu bɔ̀ me chu, Yesò sə̀ŋkè ètǔ̧ bɔb nê, “Ko mbɨ̀ˈɨ̀ wòt wɨ̧ shu wòt àghɨa bɨ ye la tè Wa̧ Wòt ghɨ̀ mpfə mè njù̧ù̧me.”
41009010	Bɔ zə ànəa tà shu la, mbɔ̂ ntsìˈi me làˈa a kètsìà wɔb shua nê, “Tàa shuà nê yea li yu̧u̧me ale ngua shua nê ghà à?”
41009011	Bɔ biite a Yesò nê, “Ghǎ ghɨ̂ ka bènyɨˈtà mbɨ̧te Musì e me shu nê Èlȩjà naa bɨ̌ kɨˈɨ à?”
41009012	Yesò bɨ̀ɨ̀lè nè, “Wu nkǔŋ nê Èlȩjà naa kɨˈɨ a mbì mbɨ̀ˈɨ̀ e ghɨ èghɨ ègème aa wu mbɨ̀ˈɨ̀ e ghɨ̂ ngu ewu la. Ghǎ ghɨ̂ ka bɔ shɨŋ nê Wa̧ Wòt bɔ ndɨ tàa ye ngoˈ, bɔɔ tsǐ atò ayɔɔ la à?
41009013	Ka tsiˈ è shu awɨ̧ nê, Èlȩjà kɨˈɨ tê ndɔ̀ˈ, bòt e bɔ ngɨ̧̀ɨ̧̀nè atò mbɨ̀ˈɨ̀ bɔ kɔ̀ŋkè la, mbɨ̀ˈɨ̀ bɔ shɨŋ a èbem Àkata Mbɔ̧ɔ̧mà ane tò la.”
41009014	Bɔ kua akwèn nkɨ̀ˈɨ̂ nkwene ane àbəˈa bɔkatè ko bu, ndzè taˈà ènɔ̧̂ bòt abot və. Bènyɨˈtà mbɨ̧te Musì ko be wua abot nkàànà mènə̀ bɔ̂ tò ba.
41009015	Mbɨ̀ˈɨ̀ bòt bu e yea Yesò la, bɔ lùùlà ngà ntsàˈte atò.
41009016	Yesò bììte bɔkatè bi nê, “Bɨ bòt baa è kààna ka ànəa à?”
41009017	Wòt kǒ tsè a èbem ènɔ̧̂ bòt bu ŋȩ nê, “Nyɨˈtà, mâ ghɨ̂ nɨ̀ wambâ̧ am nkɨ̀ˈɨ̂ abua yê, ngu nê fo kàbɔ̀ŋ è ghɨ̂ tà kà wua ndàˈà.
41009018	Fo mbɔŋ nàa ngɨ̀ è ghɨ̀ tà kwene a si, àlejuu a me dzə̀a ètsə̂ tò, tà me kwele àsɔŋ zi, ènyit tò e kweelà. Mâ ya̧a̧ nɨ atò ngà abua bɔkatè bê, ka bɔ̀ ka ko mbə atò.”
41009019	Yesò bɨ̀ɨ̀lè nê, “Bɨ̀a waa bɨ wu àndǎ̧ kà koa Mbɔ̧ɔ̧mà. Màa tseka ba nɨ̧̀ ba te e ghǎ wu a ka àfɨ̀ˈ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀ˈ à? Bɨ nɨ wa̧ mbɔŋ nkɨ̀ˈɨ̂ àdzìˈ yaa ŋǎ abua am!”
41009020	Bɔ nɨŋ wa̧ wu nkɨ̀ˈɨ̂ abua Yesò. Mbɨ̀ˈɨ̀ fo kàbɔ̀ŋ yu è ye a Yesò la, àtsəadzə a lɔˈɔ ane wa̧ wu è màˈà tò a si, ngɨ̀ àlejuu a me dzə̌ a ètsə̂ tò.
41009021	Yesò bììte a tǎt wa̧ wu nê, “Àghɨ yaa a le bùˈ ane tò a ka àfɨ̀ˈ à?” Tǎt wa̧ wu tsɔˈ nê, “Te àfɨˈa tà lè bele watèchɨɨle la.
41009022	A màˈà atò a èbem èwet nè mèleb a ngo̧ a ngò̧ nê ye kɨ ebùŋe atò. Ku tèsȩ ta, ntɨ̀ŋe awa na à wu ko etɨŋe la.”
41009023	Yesò bɨ̀ɨ̀lè nê, “À wu bɨ̧ɨ̧ne! Ko àghɨa ko à ntsě àa tsě wòt tà zǐ èntɨ̧ɨ̧ vi ane Mbɔ̧ɔ̧mà la.”
41009024	Tǎt wa̧ wu bê ŋȩ nê, “Mâ zi èntɨ̧ɨ̧ am ane Mbɔ̧ɔ̧mà ka è nka paà. Tɨŋe am è ndzì tê mpàa!”
41009025	Yesò me ko ènɔ̧̂ bòt e me lùùla nkɨ̀ˈa a mbɨ̧̀ tò. Tà ŋȩ fo kàbɔ̀ŋ yu nê “Àwɔ̀, fo kàbɔ̀ŋ yaa àa ngɨ̀à bòt e kwena mbuˈtsə la, mâ laˈnê sà wa̧ wàa, tè à ka ndi me pfə mè mbà̧à̧te atò!”
41009026	Fo kàbɔ̀ŋ yu ŋȩ, àtsəadzə àkekweelè a lɔˈɔ ane wa̧ wu, fo kàbɔ̀ŋ yu bɔ̂ sa atò. Wa̧ wu tsiˈi nɔ̀ŋke a si mbɨ̀ˈɨ̀ mpfəà tè bòt e me shu nê tà pfə.
41009027	Yesò ba̧a̧ wa̧ wu ntɨ̀ŋe atò tà lɔ̀ˈ ntɨ̧ɨ̧ àtatsi.
41009028	Àfɨˈa Yesò lɔ̀ˈɔ tê nyi a lob la, bɔkatè tò bu e biite atò nê, “Ghǎ a ya̧a̧ ngɨ̀ ka bà ka ko fə̀ fo kàbɔ̀ŋ yu à?”
41009029	Tà tsɔˈɔ èngǎ̧ wɔb nê, “Wu màntsaˈta Mbɔ̧ɔ̧mà ka nàa fə̀ èwuu yaa nè fo kàbɔ̀ŋ la. Àghɨa ko tsa a ntsě.”
41009030	Yesò bɔ̂ bɔkatè bi e li ndɔ̀ˈ ntsè a Galìlî ngà nè mbì. Yesò lè kaˈa wua nkɨà nê bòt èko àdziˈa yè wu abot la,
41009031	nkàà nê tà li ngua nyɨ̀ˈta bɔkatè bi shua nê, “Bɔɔ ba̧a̧ Wa̧ Wòt ezǐ a tèkitebu bɔbȩ bɔɔ bùŋe atò, ka naa me wu ane èlibȩ betat, taa yu̧u̧me.”
41009032	Bɔkatè bu è le kaˈ ko àghɨa èngà̧ waa e nyɨˈtà la, ka me bɔa ebiite atò.
41009033	Bɔ li nga a Kàpenàwûm, nyi a lob. Yesò bììte bɔkatè bi nê, “Bɨ ghɨ̀ ngua nkàànà ka ànə̂ alu̧ à?”
41009034	Ka bɔ tu̧ tsɔˈɔ èngǎ̧ tò ndɨ̀ wu bɔ wua nkàànà ànəa wòt tà tsě bòt bàgème a kèfɔ̧̀ Mbɔ̧ɔ̧mà la.
41009035	Yesò tseke a si, ntɔ bɔkatè bu ntsɔ̀b babe la, shu abua yɔb nê, “Waa waa tàa nkɨ wu a mbì la, tà bɔ ndɨ tàa lìa akwèn, etsiˈi wafàˈ bòt bàgème la.”
41009036	Ale, tà tɔ watèchɨɨle kǒ ntsia a mbì lɔb, mbà̧a̧ tò, mbɔ̂ shu abua yɔb nê,
41009037	“Wòt sèè watèchɨɨle kǒ mbɨ̀ˈɨ̀ waa ane èlen la̧, tà ko nê ye wua sèè am. Wòt tà mee sèè am la, ko nê ye sèè wòt wu tà tsàà am la.”
41009038	Jɔ̌n li shu abua tò nê, “Nyɨˈtà, ba li ndzě wòt kǒ nɨa èlen lê fə̀à fote kàbɔ̀ŋ la, shu abua ŋut nê, tà ka tsi ngɨ̀, nkàà nê ba tò ba aà ka ghȩȩne àka yeamɔˈ.”
41009039	Yesò shu abua yɔb nê, “Bɨ̀ ka nkèle atò. Betsiˈa wòt ka nɨ èlen la̧ ngɨ̀ ànəa kà ye fɨ̀ˈ, adzìˈ me wù̧ù̧nè tà bùˈ ntsiˈi me làˈa mènə̀ kàbɔ̀ŋ ane ya̧.
41009040	Wòt bakà wu wɔ̀mbù̧ wê, ko tà wu wòt èkɔŋ wê.
41009041	Tsiˈ è shu a wɨ̧ ane nkǔŋ nê, wòt tà ŋa ndɔŋ mèleb à nu nkàà nê à wu wòt Yesò la, ŋut naa li bɔ àbȩ̀ àzi.”
41009042	“Wòt ŋwèèlè wa̧ kǒ ane bɔ̧ bàa bɔ zì mèntɨ̧ɨ̧ mɔb ane ya̧ la ngɨ̀ tà fà̧à̧ ànə̂, a bɔ̂ŋ nê bɔ̀ sèlè taˈà èti àmî a ŋut, maˈa tò a èbem èdzî.
41009043	Ale, àbu ayê à ghɨ̀ à tsì èntɨ̧ɨ̧ wê ane Mbɔ̧ɔ̧mà, a lo ngwaˈ. A bɔ̂ŋ nê à bɔ àbu yeamɔˈ mbɔ̀ mèmpème kàlìà, tè ntsè ndɨ àa bɔ èbu bebe bɔɔ màˈà wê a èbem èwet Satàn wu kà wu li lema la.
41009044	[Abot, tègwèt tɔb teà kà li mpfə̀ˈte, bɔ̀ ka meè ngua ndìa ndììma èwet wu.]
41009045	Àka yê a mè ngɨ̀ à ghɨa kàbɔ̀ŋ, à lo ngwaˈ. A bɔ̂ŋ nê à bɔ mèmpème nè àka yeamɔˈ tè ntsè ndɨ bɔ̀ɔ màˈà wê a èbem èwet Satàn nè èka bê bebe la.
41009046	[Abot, tègwèt tɔb teà kà li mpfə̀ˈte, bɔ̀ ka meè ngua ndìa ndììma èwet wu.]
41009047	Èghɨ lê e ghɨ̂ à ghɨa kàbɔ̀ŋ, à tsɔˈ ngwaˈ. A bɔ̂ŋ nê à nyi a kèfɔ̧̀ Mbɔ̧ɔ̧mà nè èghɨ lemɔˈ, tè ntsè ndɨ àa bɔ àghɨ yeabe enyi a èwet Satàn la.
41009048	Abot, ‘Tègwèt tɔb teà kà li mpfə̀ˈte, bɔ̀ ka meè ngua ndia ndììma èwet wu’.
41009049	Bɔɔ li zǐ èwet ane wòt ègème wû mbɨ̀ˈɨ̀ bɔ̀ɔ ndzìà angwaŋ ane èghɨjɨ la.
41009050	“Angwaŋ nàà mbɔ̀, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à? Bɨ̀ wu mbɨ̀ˈɨ̀ angwaŋ nàa ndɨ̧̀à la ayɔa bɔbȩ, mè me tseke ntsɔ̧̀ nè bòt.”
41010001	Yesò lɔ̀ˈ àdziˈa mbɔŋ nga àbâ àlaˈ a Jùdià, ntǔ̧ èdzî Jodàn ngà aguŋ. Ènɔ̧̂ bòt e mè nkɨ̀ˈɨ̂ a mbì tò tà me nyɨˈte awɔb mbɨ̀ˈɨ̀ tàa ndzìà ngɨ̀à la.
41010002	Bèfalèsiì ko e kɨˈɨ me kɨ enyɔ̀ˈte a Yesò, mbììte atò nê “Tè mbɨ̧ ta te bɨ̧ɨ̧nè nê, wòt tǔ̧ vi vi?”
41010003	Yesò tsɔˈɔ èngǎ̧ wɔb nê, “Musì li ŋǎ kǎ mbɨ̧tsə abua yɨ̧ à?”
41010004	Bɔ nê, “Musì li nê, wòt me kɨ etu̧u̧ vi vi, tà ŋǎ atò kèba àkatè enɨ nyɨˈte nê ye tu̧u̧ atò, ka mbɔ̂ fə atò tà me ghǎ.”
41010005	Yesò mè shu abua yɔb nê, “Musì li me shɨ mbɨ̧ yàa abua yɨ̧ ale, ngu ndɨ̀ wu mèntɨ̧ɨ̧ mɨ̧ e taˈa wua nkwèèla la.
41010006	Mbɔ̂ ngɔ̀ŋ li me bùˈu ‘Mbɔ̧ɔ̧mà ghɨ̀ mbâ̧ nè àvi.’
41010007	Mbɔ̂ nê ‘Mbâ̧ bɔ ndɨ tàa sa tǎt vi, bɔ̂ nyɨ̌ vi, bɔ̂ vi vi aa fɔte e tsiˈi àghɨ yeamɔˈ la.
41010008	Bɔ̂ tò aa tsiˈi àghɨ yeamɔˈ.’ Ale, bɔ te ntsě bòt babe, bɔ tsiˈi àghɨ yeamɔˈ.
41010009	È wu ale, àghɨa Mbɔ̧ɔ̧mà tsəˈne la, wɔ̀bȩ̌ ka sàbtè.”
41010010	Àfɨˈa bɔ wène a lob la, bɔkatè Yesò e mè mbììte atò ànəa ngaa.
41010011	Tà shu abua yɔb nê, “Mbâ̧ tù̧a vi vi mè nɨ̌ we tsǎ, tà ko nê ye jɨa àbȩ.
41010012	Àvi tà tu̧u̧ lu̧ vi mè ndzɔ̀ˈɔ we tsǎ la, tà ko nê ye jɨa àbȩ mɨ̧̂.”
41010013	Bòt ko e li nɨ bɔtechɨɨle nkɨ̀ˈɨ̂ Yesò naa nɔ̀ŋè èbu bi adù̧ yɔb, bɔkatè tò e ŋȩte awɔb.
41010014	Yesò è ye ndɨ bɔ ghɨ̀à la, a saa tò tà shu abua bɔkatè bi bu nê, “Bɨ tsiˈ bɔ̧ bu è kɨˈɨ abua am; bɨ̀ ka nkàlè àwɔb nkàà nê, kèfɔ̧̀ Mbɔ̧ɔ̧mà wu abua bòt mbɨ̀ˈɨ̀ bɔ̀ɔ̀ba wàà.
41010015	Tsiˈ è shu awɨ̧ ane nkǔŋ nê, wòt bakà bɨ̧ɨ̧ne a Kèfɔ̧̀ Mbɔ̧ɔ̧mà mbɨ̀ˈɨ̀ watèchɨɨle, ŋut li tà kà nyi a èbem wùà.”
41010016	Tà làˈ ale, ngàˈa èbu bi ntàˈa bɔtechɨɨle bu, nɔ̀ŋè èbu bi a ètsə bɔb, ndɔ̀ɔ̀lè àwɔb.
41010017	Yesò li ndɔ̀ˈ me ghǎ, wòt kǒ lùùlà nkɨ̀ˈɨ̂ ntèm tènjǔŋ ti a mbì tò mbììte nê, “Nyɨˈtà Ntsɔ̧̀, betsiˈa e ngɨ̀ nǎ tè mbɔ̀ mèmpème kàlìà à?”
41010018	Yesò bììte atò nê, “À ghɨ̀ na ka me tɔ am ane wòt ntsɔ̧̀ à? Wòt kǒ tsa ntsě tà wu wòt ntsɔ̧̀ ka nè Mbɔ̧ɔ̧mà la.
41010019	À ko mbɨ̧te Musì: ‘À ka mbùŋè wɔ̀bȩ̌, à ka njɨ̀ àbȩ, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt, à ka nɨ̀ àghɨa kà wu ayê, me zəa tǎt wè bɔ̂ nyɨ̌ wè.’ ”
41010020	Tà mè shu nê, “Nyɨˈtà,” mâ nɔ̀ŋe mbɨ̧ tàa à shua la tègème tè àfɨˈa e ndi ngu watèchɨɨle la.
41010021	Yesò tsìte àghɨ azi ane tò ane èkɔŋ, mbɔ̂ shu abua tò nê, “È tsiˈi àghɨ yeamɔˈ àa ghɨ̀ la. Ghǎ fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, ko aa li jandèlè a ègwet. À ghɨ̀ ale, à kɨ̀ˈɨ̂ nkùŋè am.”
41010022	Mbɨ̀ˈɨ̀ tà zə èngà̧ waa la, èsi tò e fen. Tà lɔ̀ˈ me ghǎ ne tèsȩ, nkàà nê tà li ntàˈa bɔ èghɨ nyaŋ.
41010023	Yesò ghèble avi ndɨ̀ŋkè bɔkatè bi mbɔ̂ shu abua yɔb nê, “Aa li taˈa kweele abua bòt èkab a mànyia Kèfɔ̧̀ Mbɔ̧ɔ̧mà.”
41010024	Bɔkatè Yesò e zə èngà̧ waa, a bê ntsè àwɔb. Yesò bɔ̂ mè nê “Bɔ̧ bɔ̧, a taˈa wua nkwèèlâ a mànyia Kèfɔ̧̀ Mbɔ̧ɔ̧mà.
41010025	Aà njùa anyà̧ mbɨ̀ˈɨ̀ loà naa tɔɔ a èbem èləˈə sàˈa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
41010026	Bɔkatè Yesò è zə èngà̧ waa, a taˈa tsè àwɔb, bɔ tsiˈi biite nê, “Tè a wu anè, ko betsiˈa wàa bɔ mèmpème à?”
41010027	Yesò bê ndɔ̀kè àvi ndze àwɔb shu nê, “Aà nkwèèla abua bɔbȩ, ka è wu ne Mbɔ̧ɔ̧mà, ko àghɨa àgème aà njùa.”
41010028	Pità bɨ̀ɨ̀le nê, “Ye ndɨ baa sa èghɨ ègème nkùŋe àwê la.”
41010029	Yesò nê, “Ane nkǔŋ, tsiˈ è shu awɨ̧ nê, wòt ègème tà waˈa lob ti, nè bɔnyɨ bi, (mbâ̧ nè àvi), nè tǎt vi, nè nyɨ̌ vi, nè bɔ̧ bi kò tèbaˈ ti ambo ya̧ nè Ntu̧ Ntsɔ̧̀ la,
41010030	nàà nga taˈa ebɔ èghɨ ko tsa àfɨ̀ˈ yaa. Tàa bɔ èghɨ ngaa èdziˈ ènkɨ̀, te tsě ndɨ e li ngû la, lobtsə, bɔnyɨ (mbâ̧ nè àvi), bènyɨ̌, bɔ̧, mbȩtsə, fɔ̀ɔ̀lè ne ndɨ bòt àa me kɨ àtsəa tò enɨ la. Tà bɔ̂ ngu e ghɨ̀ ale, e li bɔ mèmpème kàlìà mɨ̧̂ ane ngɔ̀ŋ yu nga ekɨˈɨ la.
41010031	Ka bòt nyaŋ, bɔ̀ wua mbì àfɨ̀ˈ yaa la, bɔɔ li tsiˈa akwèn, èbe bɔ̀ wua akwèn la e tsiˈa a mbì.”
41010032	Yesò bɔ̂ bɔkatè bi e li ngu alu̧ nkɔ̀ˈɔ ngà a Jèlusalèm. Yesò wu a mbì bɔkatè bi bu ngà, ànəa lèghȩ̀ȩ̀nè mbɔŋ a tsè àwɔb, bòt bu bɔ tsě akwen yɔb la e me ghȩ̀ȩ̀na mbɔ̀â. Yesò mè nɨ bɔkatè bi bu ngà a ntsèm shu awɔb mènə̀ è bèle yaŋe ghɨ̌ ane zi la.
41010033	“Bɨ̀ zə, ba wua nkɔ̀ˈɔ ngà a Jèlusalèm, àdziˈa bɔ̀ɔ ba̧a̧ Wa̧ Wòt, ezǐ atò a tèkitebu bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì, bɔɔ saˈa tò e ghɨ̌ bɔɔ bùŋe atò la.
41010034	Bèŋǔt aa wȩ̀ȩ̀te atò, ntsə̀tè mattsə ane tò, shù̧u̧ atò, e bɔ̂ bùŋe atò. Ka naa me wu ane èlibȩ betat, taa yu̧u̧me.”
41010035	Jimsì bɔ̂ Jɔ̌n, bɔ̧ Zebèdiì e li ngà shu abua Yesò nê, “Nyɨˈtà, àghɨa ko aà və bàa nkɨà nê ghɨ̌ abua ya la.”
41010036	Yesò bììte awɔb nê, “Àghɨa mbɔŋ wu ghàà?”
41010037	Bɔ nê, “Aa li à tseke a ègwet àtɨ̧ Kèfɔ̧̀ a èbem ndaŋe Kèfɔ̧̀ wê, à ghɨ̀ ba tseke a ngèt yê. Wòt wemɔ̀ˈ àbâ àbualu̧ ayê, nè wekǒ àbâ àbuantoŋ ayê.”
41010038	Yesò shu abua yɔb nê, “Bɨ bakà ko àghɨa bɨ biità la. Betsiˈa bɨ ko nu ndɔŋ ngoˈ yu màa nu la à? Betsiˈa bɔ zì àwɨ̧ a èdzî a èlɨ̀ wu bɔ̀ɔ zì am la à?”
41010039	Bɔ nê “Baa ko nu.” Yesò mè shu abua yɔb nê, “Wu nkǔŋ nê bɨa li ko enu ndɔŋ ya̧, bɔ mè ngu zì àwɨ̧ a èdzî wû èlɨ̀ wu bɔ̀ɔ zì am la.
41010040	Ka e tseke àbâ àbualu̧ am kò a yea ntɔŋ leˈ, è ntsě mmɔ̌ maa ghɨ̀ la. Èdziˈ baa e wu abua bòt bu Tǎt am taŋkè nê bɔɔ tseke abot la.”
41010041	Bɔkatè Yesò ko bu èghem la e zə ànəa ngaa, ntàˈa tsoo ane Jimsì bɔ̂ Jɔ̌n.
41010042	Ale, Yesò tɔ awɔb bàgème àdziˈ yeamɔˈ shu abua yɔb nê “Bɨ ko nê bòt bu bɔ̀ɔ nɨ̀a awɔb mbɨ̀ˈɨ̀ bèfɔ̧̀ bòt kà ko a Mbɔ̧ɔ̧mà la àa ngɨ̀ bɔ me ghɨɨle bòt bɔb, bèkěm bɔb, e mè me tseke àtsəa bòt bɔb.
41010043	À bakà bɔ ndɨ aà wu anè a kètsìà wɨ̧ la, ka wòt me kɨ ewu wɔ̀jǔŋ ayɔɔ yɨ̧ tà bɔ ndɨ tàa wu mbɨˈɨ̀ wafàˈ abua ebeko la.
41010044	Wòt me kɨ e wu a mbì ane yɨ̧, tà bɔ ndɨ tàa wu mbɨˈɨ̀ àbùˈ abua ebeko la.
41010045	Ka wû Wa̧ Wòt lè kaˈa wua nkɨ̀ˈa e ghɨ̌ bòt aa me fàˈa abua atò. Tà li ngua nkɨ̀ˈa e me fàˈa abua bòt e lɔ̀ˈɔ e ŋà àtsəa zi mbɨ̀ˈɨ̀ bòt nyaŋ aa peme.”
41010046	Bɔ kɨˈɨ̀ a Jèlikò; mbɨ̀ˈɨ̀ Yesò bɔ̂ bɔkatè bi nè taˈà ènɔ̧̂ bòt àa ndzə a Jèlikò la, wòt àghɨ àleme kǒ èlen tò wu Bàtìmeyù, wa̧ Tìmayù la, tseke a ngèt alu̧ me lo̧ èkab.
41010047	Àfɨˈa tà zə nê wòt wu ntsèà la wu Yesò wòt Nazàlet la, tà bùˈ me ŋȩ shua nê, “Yesò Wa̧ Fɔ̧̀ Dàbid, ku tèsȩ ta̧!”
41010048	Bòt nyaŋ e ŋȩte atò nê tà kabte ètsə̂ vi. Ka tà me ŋȩ wû ŋȩ shuà nê, “Wa̧ fɔ̧̀ Dàbid, ku tèsȩ ta̧.”
41010049	Yesò tɨ̧ shu nê, “Bɨ̀ tɔ tò.” Ale, bɔ tɔ wòt àghɨ àleme wu nê, “Wùˈtè àwê; kȩ ndɔ̀ˈ a si, Yesò nàa ntɔ awê!”
41010050	Tà màˈà èmǎ̧ vi a si nkȩ ndɔ̀ˈ a si nga a mbì Yesò.
41010051	Yesò bììte atò nê, “Àa nkɨà nê è ngɨ ghà abua yê à?” Wòt àghɨ àleme wu nê, “Nyɨˈtà, maà nkɨà e me ye èdziˈ.”
41010052	Yesò shu abua tò nê, “Dù me gha wê, èntɨ̧ɨ̧ wê wu à zi ane ya̧ la, e ghɨ̂ à pem.” Kwàˈ àfɨˈa mbɔŋ, àghɨ atò a ghaˈtè tà me kuŋe a Yesò a alu̧ və.
41011001	È li ngu àfɨˈa Yesò bɔ̂ bɔkatè bi e kɨˈɨ tê ngua a ngèt Jèlusalèm, a ngèt èpfə̀ Befagè bɔ̂ Betanì la, bɔ ghà a ègwet èbȩ Olìf, tà tsɔ̀ˈɔ bɔkatè bi ko babe
41011002	shu abua yɔb nê “Bɨ̀ gha àpfə̀ zia a mbì lɨ̧ la ko bɨa bê ye a jàkâ kǒ bɔ sèlè, wòt bakà li mè kɔˈɔ a ègwet tò la. Bɨ̀ yaa nɨŋ nkɨ̀ˈɨ̂ a si ŋàa.
41011003	Wòt bììta awɨ̧ àghɨa bɨ yaa nɨ gha ghɨ̀ la, bɨ nê ‘Tǎt wu nàa nkɨà wùà’, mbɔ̂ mbê ngu paa evə̌ wùà.”
41011004	Ale, bɔ ghà ndzè wajàkâ àbȩ bɔ selè a ngèt ètsələ̀ˈ la, me yàa,
41011005	bòt ko bɔ tɨ̧ɨ̧te abot la e biite a wɔb nê, “Bɨ̀ yàà wajàkâ waa e ghɨ̌ ghàà?”
41011006	Bɔ bɨ̀ɨ̀lè wû mbɨ̀ˈɨ̀ Yesò ghɨ̂ shu awɔb la. Bòt bu e sà wɔb bɔ nɨŋ ngà.
41011007	Bɔ̀ nɨ wajàkâ wu bɔ̀ kɨˈɨ abua Yesò, bɔ nɨ ndǐ tɔb ndzèènè kɔ̧̀ tò, Yesò kɔ̀ˈɔ a ègwet.
41011008	Bòt nyaŋ e sàŋkè ndǐ tɔb a alu̧, èbeko e loote ètsə èyɨt nɨŋ sàŋkè alu̧.
41011009	Bòt bu nga a mbì tò la nè è bu akwèn la e bùˈ me ŋȩa shua nê, “Mèngùˈte wu abua Mbɔ̧ɔ̧mà; Tsiˈ Mbɔ̧ɔ̧mà lɔ̀ɔ̀le wòt wu nkɨ̀ˈa ane èlen tò la!
41011010	Mbɔ̧ɔ̧mà lɔ̀ɔ̀le wòt wu nga me eba̧a̧ kèfɔ̧̀ tǎt wa Dàbid la. Mèngùˈte wu abua Mbɔ̧ɔ̧mà a ègwet.”
41011011	Yesò nyi a Jèlusalèm nga a èbem lob nɨ̧ Mbɔ̧ɔ̧mà, ngȩ̀ȩ̀nè ndɨ̀ŋkè èghɨ ègème. Ka ndɨ̀ wu nyèm tsiˈa fèna fene la, tà ghà a Betanì bɔ̂ bɔkatè bi.
41011012	Ètsəˈ e li ntsi, bɔ me kua a Betanì, ndzìtsə te ba̧a̧ a Yesò.
41011013	Tà tɨ̧ɨ̧ a endɨ̌ ndzè àyɨt a fik nè tèfəˈtsə a ègwet. Tà ghà abot eye nê tèta̧a̧tsə tea a ègwet leˈ. Ngà ale ndze wû tèfəˈtsə a ègwet nkàà nê àfɨˈa àyɨt a mbɔŋ àa nkɔ̀ɔ̀la la a li à ka kuˈ.
41011014	Yesò tsɔ̧̀ àyɨt yu nê, “Wòt ka lɔ̀ˈ àlia emě jɨ kèta̧ a ègwet lè a.” Bɔkatè tò e li ndzə̌ ndɨ tà làˈà la.
41011015	Mbɨ̀ˈɨ̀ bɔ nyi a Jèlusalèm la, Yesò ghà a lob nɨ̧ Mbɔ̧ɔ̧mà fə̀ bòt bu bàgème fɨ̧̀ɨ̧̀nà mè nju̧a èghɨ a èbèm la. Mè mpààtè mèkɔˈ bòt bu bɔ wua nkùbta mèkab nkɨà àbȩ̀ la, nè batɨ̧ bòt bu bɔ wua fɨ̧̀ɨ̧̀nà banɨ̧̌ ndɨk la.
41011016	Tà li tà ka bê sà wòt kǒ tà nɨ̀ èghɨ èwen ntsè àsà̧a̧ lob nɨ̧ Mbɔ̧ɔ̧mà yu.
41011017	Tà ghɨ̀ ale, tà bɔ me nyɨˈte bòt shua nê, “Àkatè a Mbɔ̧ɔ̧mà a laˈnê, ‘Lob ya̧ wu lob bɔ̀ɔ me tsàˈtè am a èbèm la’, ka bɨ nɨŋ ngɨ̀ è tsìˈi àdziˈa bètsɔŋ aa nkɨ̀ˈa ndɔ̧̀ɔ̧̀tà la.”
41011018	Bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì e zə ànə̂ yaa, mbùˈ me kɨ èlu̧ bɔ̀ɔ bùŋè atò la, ka me bɔa atò nkàà nê mèngǎ̧ tò li ntàˈa wua mbɔ̀ ènɔ̧̂ bòt bu.
41011019	È lɔ̀ˈ ngu àfɨˈa nyèmtèsi, Yesò bɔ̂ bɔkatè bi e sà àpfəa nɨ̧ yu me ghà wɔb.
41011020	Bɔ li saˈa ntɔtetsɔ̌ˈ me ghȩ̀ȩ̀ne alu̧, ndzè àyɨt a fik yu a yu̧ àgème tè ngà ndzə ane tèghaŋtsə la.
41011021	Pità ku̧u̧te àghɨa aà ghɨ̀ la, shu abua Yesò nê, “Nyɨˈtà, ye ndɨ àyɨt yu àà tsɔ̧̀ la a yu̧ la.”
41011022	Yesò bɨ̀ɨ̀lè nê, “Bɨ̀ zi èntɨ̧ɨ̧ wɨ̧ ane Mbɔ̧ɔ̧mà.
41011023	Ane nkǔŋ, mâ shu awɨ̧ nê wòt shu abua èbȩ la nê, ‘Kȩ ngà nkwene a èbem èdzî’, mbɔ̂ ntɨ̀ nê ànəa ye shua la aa wu ale, mbakà màkè, ko Mbɔ̧ɔ̧mà naa ghɨ̌ abua tò.
41011024	È wu ale, mâ shua wɨ̧ nê, wòt me tsàˈte a Mbɔ̧ɔ̧mà ndò̧o̧ àghɨ, mbɔ̌ ntɨ̀ nê ye bɔ àghɨa ngaa tè ndɔ̀ˈ, ko taa bɔ àghɨ àgème tà lo̧o̧ la.
41011025	À tɨ̧ me tsàˈte a Mbɔ̧ɔ̧mà, à waˈa kàbɔ̀ŋ bòt e ghɨ ane yê la, mbɨ̀ˈɨ̀ Tǎt wè wu a ègwet la naa waˈa kàbɔ̀ŋ wê mɨ̧̂. [
41011026	Ka à bakà waˈa kàbɔ̀ŋ bòt, ko Tǎt wè wu a ègwet la ka waˈa kàbɔ̀ŋ wê à.]”
41011027	Bɔ mè nkua nyi a Jèlusalèm. Mbɨ̀ˈɨ̀ Yesò nàa ngȩ̀ȩ̀na a èbem lob nɨ̧ Mbɔ̧ɔ̧mà la, bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e kɨ̀ˈɨ̂
41011028	mbììte atò nê “Àa nɨa àtɔŋ nè ŋa ka ngɨ̀à èghɨ ba à? Waa ka tà ŋa awê àtɔŋ ngaa la à?”
41011029	Yesò tsɔˈɔ èngǎ̧ wɔb nê, “Maa biite awɨ̧ wû èngà̧ wemɔˈ. Bɨ tsɔˈɔ èwùà, ko maa shua wɨ̧ àtɔŋ yu màa nɨa ngɨ̀à èghɨ bàa la.
41011030	Bɨ̀ shu am, wàa ka tà li ntsà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wû bɔbȩ à?”
41011031	Bɔ bùˈ me kààne a kètsìà wɔb shua nê “Bàa laˈnê ghàà? Ba wu anè nê ‘Mbɔ̧ɔ̧mà’ ko taa biite awa nê, ‘À wu ale ghǎ ghɨ̀ ka bà ka bɨ̧ɨ̧ne èngǎ̧ tò à?’
41011032	Ka bà nê ‘abua bɔbȩ’.” (Bɔ li ngua mbɔ̀a ènɔ̧̂ bòt bu nkàà nê bɔ li mbɨ̧̀ɨ̧̀ne bàgème nê Jɔ̌n li ngu ndàˈàtɔŋ Mbɔ̧ɔ̧mà).
41011033	Ale, bɔ tsɔˈɔ èngǎ̧ Yesò nê “Baa bakà ko.” Tà shu abua yɔb nê “Ale betsiˈa è nka shu awɨ̧ àdziˈa mâ nɨ àtɔŋ ka me ghɨ̌ èghɨ bàa la.”
41012001	Yesò bùˈ me làˈa abua bòt bu ane mèngà̧teme nê, “Wòt ko li ndɔ̀ˈ ndìˈi èyɨt vȩn a mbȩ zi, nkùùlè àka̧ nɨŋ ngààle mbȩ yu, ntu àdziˈa màngɨa mèlùˈ mi, mbɔ̧ àdziˈa bɔ̀ɔ me tɨ̧ɨ̧ a ègwet mbààba èbaˈ lu la, ŋǎ abua bòt bɔ̀ɔ me fàˈa la, mbɔ̂ ndzə̀ ngà àvi àlaˈ a ko tsa.
41012002	Àfɨˈa màfuˈa èghɨ bu a tseke tê nkùˈ, tà tsà àbùˈ àzi nê tà ghǎ nɨ̀ èbi ne èghɨ abua bòt bu fàˈa a èbem mbȩ yu la.
41012003	Bòt bu e ba̧a̧ atò nden, mbɔ̂ nkɨŋe atò, tà wènè èbu fə.
41012004	Tǎt èbàˈ lu mè ntsà àbùˈ a tsa. Bòt bu e mè ndène atò, shù̧u̧ atò ndzì fɨŋ àtsəa tò mbɔ̂ nèètè ngɨ̧̀ɨ̧̀nè atò.
41012005	Tǎt èbàˈ lu mè ntsà àyea ko nè àbùˈ, bòt bu e ba̧a̧ tò mbùŋè, ndɔ̀ˈ ngɔ̀ɔ bòt ko nyaŋ a èlɨ̀ mbɔŋ, ndène èbeko, mbùŋè èbeko.
41012006	“Ndàˈ wòt mbê wu li ngu tsiˈi tsà la le wu wa̧ èkɔŋ tò. A me lìa tà tsà wa̧ vi abua yɔb nê, ‘A ghɨ̀ nà leˈ ko bɔɔ ba̧a̧te ngule wa̧ am ntsɔ̧̀’.
41012007	“Ka bòt bu e làˈ a kètsìà wɔb nê, ‘Eyaa wu wa̧ tǎt èbàˈ lu. Bɨ̀ kɨˈɨ bà bùŋe atò mbɨ̀ˈɨ̀ jɨ èbàˈ mbɔŋ.’
41012008	Ale, bɔ ba̧a̧ wa̧ wu mbùŋè, màˈà àpfəˈte tò akwene mbȩ yu.”
41012009	Yesò bììte bòt bu nê, “Bɨ mɨɨtè nê tǎt èbàˈ lu nàa ghɨ̀ na à? Tàà kɨˈɨ bùŋe bɔfàˈ bu ebɔ ŋa èbàˈ lu abua bòt tsa.
41012010	Tè bɨ bakà li me tɔ èngà̧ waa a èbem àkata Mbɔ̧ɔ̧mà ezə? ‘Èti lu bèmbɔ̧ɔ̧ lob e li ngwaˈ nê wu èti kàbɔ̀ŋ la, wu lùà ka e tsiˈi ngule èti tɔ̀ˈɔ̀ lob la.
41012011	Eyaa wu àghɨa Mbɔ̧ɔ̧mà ghɨ̀ la, a ghe àa mbɔ̀ la!’ ”
41012012	Bèkěm Bèjû e lɔ̀ˈ abot me kɨ ba̧a̧ Yesò ngu nê bɔ ko nê tà tèma èngà̧ waa ŋǎ abua yɔb. Ka ngɨ̀ ale me bɔa ènɔ̧̂ bòt bu, ntsiˈi sǎ tò abot me ghà wɔb.
41012013	Bɔ li ntsà Bèfalèsiì ko nè bòt ko bɔ̀ɔ nkuŋa Elɔ̀d la nê bɔ̀ ghǎ ntà̧à̧te a Yesò ane mèngǎ̧ tò.
41012014	Bɔ kɨˈɨ mbììte atò nê, “Nyɨˈtà, baa ko nê àà ndàˈà wû nkǔŋ, à kà wua njùta ànəa bòt àa ndàˈà la. Nkàà nê àà kà nɨ àghɨa wòt wu yùà la mbɨ̀ˈɨ̀ àghɨa ko. Àà ndâ nyɨ̀ˈta ndɨ Mbɔ̧ɔ̧mà nàa nkɨà nê bòt e wu me kùŋè àvi la. Tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à? Àa mɨ̀ɨ̀tà nàà?”
41012015	Ka Yesò tuˈa yuŋ wɔb ntsɔ̀ˈɔ èngǎ̧ wu nê, “Bɨ ghɨ̀ na ka me ta̧a̧te am à? Bɨ̀ nyɨˈte am àkwȩkab è ndze.”
41012016	Bɔ nɨ àkwȩkab nkɨ̀ˈɨ̂ ŋǎ abua tò. Tà bììte awɔb nê “Àtsə yàa nè èlen làa adù̧ la wu ayea wàà?” Bɔ bɨ̀ɨ̀lè nê “Àtsəa Sisà.”
41012017	Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.” Ànəa Yesò a bê ntsè àwɔb.
41012018	Bèsadùsiì, bòt bu bɔ̀ɔ shua nê betsiˈa wòt kà pfə mè njù̧ù̧me la, e kɨˈɨ ndze a Yesò mbììte atò nê,
41012019	“Nyɨˈtà, Musì li shu nê, ‘Wòt pfəa kà bi bɔ̧, wanyɨ tò bɔ ndɨ tàa nɨ nempfə tò mbɨ̀ˈɨ̀ ebi bɔ̧ abua wanyɨ vi wu tà pfə la.’
41012020	Bòt ko basà̧à̧mbe e li ngu bɔ̧ wòt wemɔ̀ˈ. We mbì yɔ̀ˈɔ̀ vi vi mpfə̀ ka bi bɔ̧, ngwàˈa àvi wu abua wanyɨ vi,
41012021	we kwèn wu nɨ àvi wu, mè mpfə̀ àzi mɨ̧̂ wû a èlɨ̀. Wòt kwen we mbɔŋ mè nɨŋ àvi wu, a mè ntsè wû a èlɨ̀.
41012022	A li ngà me lìa, bɔnyɨ bu basà̧à̧mbe la e yɔˈɔ àvi wu bɔ̀ɔgème mpfə̀ˈte kà bi wa̧ nè tò. Àvi mbɔŋ tsekè tè mpfə̀ àzi mɨ̧̂.
41012023	Naa li ngu ane àli bèmpfəà be yu̧u̧me la, àvi mbɔŋ wu vi wa ane yɔb wu basà̧à̧mbe la à? Bɔ̀ɔgème e li ndzɔ̀ˈɔ atò.”
41012024	Yesò bɨ̀ɨ̀lè èngǎ̧ wɔb nê, “Bɨ fà̧, nkàà ndɨ̀ wu bɨ̀ bakà ko èngǎ̧ Mbɔ̧ɔ̧mà nè mètàŋ tò la.
41012025	Naa li ngu àfɨˈa bèmpfəà be yu̧u̧me la, bɔ tsiˈi mbɨ̀ˈɨ̀ bɔntu̧ Mbɔ̧ɔ̧mà, mbâ̧ nè àvi ka tsi ngua ndzɔ̀ˈa.
41012026	È me wu ànəa mànju̧u̧ma, ko bɨ bakà li mè tɔ a èbem àkatè Musì ànəa abàˈ wu è li ngua nkòòla la à? Bɔ shɨ a èbèm nê Mbɔ̧ɔ̧mà li shu abua Musì nê, ‘E ngu Mbɔ̧ɔ̧mà Abàlàghâm, ngu Mbɔ̧ɔ̧mà Asàk, mè ngu Mbɔ̧ɔ̧mà Jàkɔ̂b’.
41012027	Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà. Bɨ lâ fà̧.”
41012028	Nyɨˈtà mbɨ̧te Musì kǒ le wu abot ndzə̀a mènə̀ bɔ làˈà la. Tà li ndzə̌ ndɨ Yesò tsɔˈɔ èngǎ̧ Bèsadùsiì ntsɔ̧̀ la, ale nkɨ̀ˈɨ̂ mbììte atò nê, “Ane mbɨ̧ tègème, ye ŋa wu ye mbì à?”
41012029	Yesò nê, mbɨ̧ mbì wu yaa, “Bòt Izə̀lȩ̂, bɨ̀ zə! Tǎt wa Mbɔ̧ɔ̧mà wu ndàˈà Mbɔ̧ɔ̧mà.
41012030	‘Me kɔ̀ŋke Tǎt wè Mbɔ̧ɔ̧mà nè èntɨ̧ɨ̧ wê ègème, ŋà wê nènkèm abua tò, mè me mɨ̀ɨ̀tè wû atò fɔ̀ɔ̀la nè mètàŋ mè ègème.’
41012031	Mbɨ̧ kèkweelè è kɨˈɨ akwèn la nàà mbɨ̀ˈɨ̀ yùà, ‘Me kɔ̀ŋkè wanyɨ wè mbɨ̀ˈɨ̀ àwɔ̀ mbɔŋ. Mbɨ̧ kǒ è meè ngu a mbì taa tebe la ntsě.’ ”
41012032	Nyɨˈtà mbɨ̧te Musì wu me zə tê shu abua Yesò nê, “Nyɨˈtà, à làˈa ntsɔ̧̀. À shua nkǔŋ nê Mbɔ̧ɔ̧mà Lefɨ̀ˈ wu ndàˈà Mbɔ̧ɔ̧mà tè we tsǎ ka wu ka nè tòà.
41012033	Wòt bɔ ndɨ tàa kɔ̀ŋke a Mbɔ̧ɔ̧mà nè èntɨ̧ɨ̧ vi ègème, e mě me mɨ̀ɨ̀tè wû atò, nè mètàŋ mi ègème, e mě me kɔ̀ŋkè wanyɨ vi mbɨ̀ˈɨ̀ zìambɔŋ la. Wòt me nɔ̀ŋe mbɨ̧ tàa, a bɔ̀ŋ tè ntsè ndɨ tàa me tò̧ banyà̧ nè èghɨ ko tsa ŋǎ abua Mbɔ̧ɔ̧mà la.”
41012034	Yesò ye nê mbê wu tsɔˈɔ èngà̧ wu nè èyì, è shu abua tò nê, “À ntsě a endɨ̌ ane kèfɔ̧̀ Mbɔ̧ɔ̧mà.” E bùˈu àfɨˈa mbɔŋ, wòt ka bê tsi ngàˈa ètsə̂ vi ebiite a Yesò ànə̂.
41012035	Mbɨ̀ˈɨ̀ Yesò nàa nyɨ̀ˈta a èbem lob nɨ̧ Mbɔ̧ɔ̧mà la, tà shu nê, “Ghǎ ghɨ̂ ka bènyɨˈtà mbɨ̧tsə e me tɔ a Fɔ̧̀ wu Mbɔ̧ɔ̧mà li ndzɔˈ etsàà la nê wu wa̧ fɔ̧̀ Dàbid à?
41012036	Fo Kèfə li ngɨ̀ Dàbid zìambɔŋ nê, ‘Mbɔ̧ɔ̧mà Lefɨ̀ˈ li shu abua Lefɨ̀ˈ am nê, Tseke àbâ àbualu̧ am tè è ŋà èlu̧ à tsite èka bê a ègwet bɔmbù̧ bê.’
41012037	Fɔ̧̀ Dàbid wu tɔ̀ atò ane tǎt vi, tà ghɨ̀ na ka ntsiˈi wa̧ Dàbid à?” Taˈà ènɔ̧̂ bòt e li ngua njùtâ èngǎ̧ Yesò nè mèngùˈte.
41012038	Yesò me làˈa èngǎ̧ vi shua abua bòt bu nê, “Bɨ̀ nɨ àfɨ̀ˈ ane bènyɨˈtà mbɨ̧te Musì. Bɔ taˈa wua nkɔ̀ŋkà e me ghȩ̀ȩ̀nè nê mèmà̧ seè mè me kɔ̀ŋkè nê bòt è me tsàˈtè àwɔb mbɨ̀ˈɨ̀ bɔɔjuŋ a èsà̧a̧ tèwen.
41012039	Bɔ̀ɔ ngɨ̀ bɔ̀ ghà a èdzìˈi mèpà̧ bɔ̂ lobte Mbɔ̧ɔ̧mà, bɔ me kɨ wu ètɨ̧ ntsɔ̧̀ ka tseke a ègwet.
41012040	Wu bɔ̀ɔ̀ba wàa bɔ̀ɔ̀ ngɨ̀ɨ̀la bènempfə fàà èghɨ bɔb, mbɔ̂ bɔ chu a màntsaˈta Mbɔ̧ɔ̧mà, bɔ là̧à̧nè èngà̧ mbɨ̀ˈɨ̀ enɨ və̀ə̀lè àghɨ a bòt la. Mbɔ̧ɔ̧mà naa li ŋa wɔb ngoˈ è tsě ye bòt ko la.”
41012041	Mbɨ̀ˈɨ̀ Yesò è tsekè a lob nɨ̧ Mbɔ̧ɔ̧mà a ngèt akɔ̂b èkab me ye ndɨ bòt e màˈà èkab a èbèm la, bɔ̧ èkab nyaŋ e taˈa màˈà mèkab.
41012042	Nempfə kǒ kà ye azi, kɨ̀ˈɨ̂ ndzì bakwȩkab babe kà lem nkùˈ a kapà a èbèm.
41012043	Yesò tɔ bɔkatè bi àdzìˈ yeamɔˈ nê, “Kwàˈ ane nkǔŋ, nempfə wàà è zi èkab a èbem tè ntsè bòt bàgème.
41012044	Nkàà nê bòt ko bìa e ŋa wû àdzìˈ ane èghɨ bu nyaŋ bɔ̂ bɔ la, ka tò waa kà bɔ azi la, è ŋa àghɨ àgème tà bɔ la. Tà ŋa tê àghɨ à ka tsi ngû tàa nɨ eyu̧ èghɨjɨ bi la.”
41013001	Mbɨ̀ˈɨ̀ Yesò li ngua sà lob nɨ̧ Mbɔ̧ɔ̧mà yu la, wakatè tò kǒ shu abua tò nê, “Nyɨˈtà, chɨɨme ndzè ngule àti a ntsɔ̧̀ ko bɔ nɨŋ mvə̀ lob nɨ̧ Mbɔ̧ɔ̧mà la, mè ndzě ndɨ lob tàà tègème tèa mbɔ̀ la.”
41013002	Yesò nê, “Bɨ ye ngule lob tà à? Bɔɔ li bùù lob te mbɔŋ tègème tè wòt kɨˈɨ abot tà kà tsi ndzè ka wû èti lemɔˈ ane àtetsi.”
41013003	Mbɨ̀ˈɨ̀ Yesò tseke a ègwet èbȩ Olìf è wu a mbì lob nɨ̧ Mbɔ̧ɔ̧mà la, Pità bɔ̂ Jimsì nè Jɔ̌n bɔ̂ Andùlù e kɨˈɨ̀ a ntsèm mbììte atò nê,
41013004	“Àfɨ̀ˈ yu èghɨ bàa àa li me ghɨ̌ la wu ka àfɨ̀ˈ à? Èghǎ aa li nyɨ̀ˈte nê èghɨ ngaa e tsiˈa nkɨ me ghɨ à?”
41013005	Yesò shua abua yɔb nê, “Bɨ̀ me ko awɨ̧ mbɨ̀ˈɨ̀ wòt fɨte awɨ̧.
41013006	Bòt aa li taˈa kɨˈɨ ane èlen la̧ me shu nê, bɔ wu tòà wu nga ekɨˈɨ la, te fɨte bòt ko nyaŋ.
41013007	Naa wu àfɨˈa bɨ zə nê mèbet dzə̌ a ngèt yɨ̧, mè ndzəa èlaˈ a ko la, mèntɨ̧ɨ̧ mɨ̧ ka mbènte. Èghɨ mbɔŋ e bɔ ndɨ àa bɨ̌ ghɨ la. Ka è ka wua nyɨ̀ˈta nê àfɨˈa ngɔ̀ŋ nàa lìà la a kùˈ.
41013008	Èlaˈ aa li nù èbeko, bèfɔ̧̀ e nù èbeko. Sitsǎˈ naa li me nyiˈa nkwèà a èdzìˈ ègème, èchɨɨ e mè nge. Mènə̀ màà naa li wua nyɨ̀ˈta wu ntseit, wû mbɨ̀ˈɨ̀ àvi nàa ngɨ̀ tà me kɨ ebi wa̧ tà bùˈ me lu̧u̧te la.
41013009	“Bɨ bɔ ndɨ bɨ̀a nɨ àfɨ̀ˈ à yɨ̧ ntsɔ̧̀ la. Bɔɔ li ba̧a̧ awɨ̧ e ghǎ saˈa, e lɔ̀ˈɔ shu̧u̧ awɨ̧ a èbem lobte Mbɔ̧ɔ̧mà. Bɨa li tɨ̧ɨ̧ a mbì bèfɔ̧̀ nè bɔɔjuŋ àlaˈ ambo ya̧, e tsɔ̀tè Ntu̧ Ntsɔ̧̀ yu abua yɔb.
41013010	Ngɔ̀ŋ naa li me laˈ nê yea ndìà, bɔ ya̧ mbɨ̀ ntsɔ̀tè Ntu̧ Ntsɔ̧̀ kèfɔ̧̀ Mbɔ̧ɔ̧mà a èlaˈ ègème.
41013011	Àfɨˈa bɔ zì èbu ane yɨ̧ me nɨa nga a lob èsaˈa la, bɨ̀ ka me kwàˈte ànəa bɨ̀a ghǎ eshu la. Naa wu àfɨˈa mbɔŋ bɨ làˈà wû àghɨa a kɔˈ a mèntɨ̧ɨ̧ mɨ̧ la, nkàà nê èngǎ̧ mbɔŋ e ka dzə abua yɨ̧, e dzə abua Fo Kèfə.
41013012	“Wòt naa li ŋa wanyɨ vi nê bɔ buŋa, tǎt mè ngu ghɨ̌ a èlɨ mbɔŋ ane wa̧ vi, bɔ̧ e mè ngu li elɔ̀ke mbù̧tsə ane bètǎt bɔb e ghɨ̌ bɔ bùŋè àwɔb.
41013013	Bòt bàgème aa li me pààbè àwɨ̧ ambo ya̧, ka wòt tà ba̧a̧ èntɨ̧ɨ̧ vi tè ngà ndià la, naa li bɔ mèmpème.
41013014	“Bɨa li ye àbɨˈte àghɨ yu a tɨ̧ɨ̧ àdzìˈa a ghɨ̂ à ka wu tɨ̧ɨ̧ la.” (Wòt wu ntɔ èngà̧ waa la nyɔˈta nko ànəa èngǎ̧ mbɔŋ e shua la.) “Àfɨˈa mbɔŋ, bòt bu a Jùdià la è luula ngà a ègwet tèbȩtsə.
41013015	Wòt tà wu a kɔ̧̀ lob la ka ntsòkè àfɨ̀ˈ nê ye gha a lob enɨ àghɨa ko.
41013016	Wòt tà wu a mbȩ la ka nê ye gha lob enɨ èmǎ̧ vi.
41013017	Aa li bɨɨ àbâ bèzi bu bɔ kɔte la, nè èbu bɔ̀ɔ nyɔ̀ŋa bɔ̧ la àfɨˈa mbɔŋ.
41013018	Bɨ̀ tsàˈte a Mbɔ̧ɔ̧mà nê èghɨ mbɔŋ e ka ndi ngɨ̀ àfɨˈa àbɨ̂ŋ.
41013019	Bɨ̀ ko nê ngoˈ tu ane èli mbɔŋ la tea li bɨɨ te tsè ète ngɔ̀ŋ yaa li me ye ebùˈa te àfɨˈa Mbɔ̧ɔ̧mà li ngɨ̀ yùà la, ekɨˈɨ wu àfɨ̀ˈ yaa. Àghɨ ko à ka wu e li mě wu mbɨ̀ˈɨ̀ àyùà.
41013020	È kà chɨɨme ngu na Mbɔ̧ɔ̧mà lo̧o̧ne èli mbɔŋ tè ndɔ̀ˈ la, ko wòt kǒ tàa li peme la ntsě, ka tàà ghǎ ambo bòt bu tà làa ane bi la elo̧o̧ne èli mbɔŋ.
41013021	Wòt lia shu abua yɨ̧ àfɨˈa mbɔŋ nê, ‘Ye a Fɔ̧̀ wu Mbɔ̧ɔ̧mà li ndzɔˈ etsàà la àdzìˈ yaa’ kò ‘Ye atò a si nyìà leˈ’, bɨ̀ ka mbɨ̧̀ɨ̧̀ne.
41013022	Bòt nyaŋ aa li kɨˈɨ me fɨta shua nê bɔ wu Fɔ̧̀ mbɔŋ, èbeko aa me fɨte nê bɔ wu bèndàˈàtɔŋ Mbɔ̧ɔ̧mà. Bɔɔ li me ghɨ̀ èghɨ àa nyɨ̀ˈta mètàŋ Mbɔ̧ɔ̧mà la e mě me lute tèkaŋtsə, enɨ fɨte bòt Mbɔ̧ɔ̧mà, na bɔ wu ko e ghɨ̀ la.
41013023	Waa waa me ko avi, na mâ shu awɨ̧ àfɨˈa ntsɔ̧̀ tè ndɔ̀ˈ la.
41013024	“Naa li ngu ane èli bu ngoˈ yu è tsè la, ‘Àta̧nyèm a fen, èŋu è ka tsi fə,
41013025	těnto̧ tu a ègwet la te kwentè a si, Mbɔ̧ɔ̧mà mè nyìˈi èghɨ ègème àa ègwet la.’
41013026	“Àfɨˈa mbɔŋ, ko Wa̧ Wòt naa dzə a èbem mbàˈ a ègwet, nè mètàŋ bɔ̂ mèngùˈte ènɨ̧ Mbɔ̧ɔ̧mà.
41013027	Taa li tsàà bɔntu̧ Mbɔ̧ɔ̧mà bɔɔ ghǎ fete bòt bu tà làa ane ebi la, a bètɔ̀ˈa ngɔ̀ŋ bàgème nè bètɔ̀ˈa ègwelebuule tègème.”
41013028	“Bɨ̀ nɨ nkɨ̀a ane àyɨt a fik yaa. Nàa ngɨ̀ è wu àfɨˈa mènta̧a̧ tò fen, tà bùˈ me kɔke tèfəˈte fi la, bɨ ko nê mènkwenà nàà nkɨ̀ˈa.
41013029	Wu wû èlɨ bɨ yea èghɨ bàà ègème e ghɨ̀à la, bɨ ko nê, Wa̧ Wòt kɨˈɨ tê ntsiˈa ètsələ̀ˈ la.
41013030	Ane nkǔŋ, tsiˈ è shu awɨ̧ nê, bòt ngɔ̀ŋ àfɨ̀ˈ yaa aa me laˈnê bɔɔ ndèma, èghɨ bàagème e ghɨ̀.
41013031	Sitsǎˈ bɔ̂ ègwet naa li lɔ̀ˈɔ lìa, ka àghɨ à ka wû li ekubte ane èngǎ̧ am.
41013032	“Ka wòt kǒ ntsě tà ko àlia èghɨ bàà àa ghɨ̀ la, ka wû bɔntu̧ Mbɔ̧ɔ̧mà bu a ègwet la, kò Wa̧ Wòt leˈ. Wu ndàˈ Mbɔ̧ɔ̧mà ka tà ko la.
41013033	Bɨ̀ me ko awɨ̧, mè me lȩ̌ ntsɔ̧̀, nkàà nê bɨ bakà ko àfɨˈa mbɔŋ.
41013034	Àfɨˈa mbɔŋ aa li wu mbɨ̀ˈɨ̀ wòt tà me dzə̀ àpfə̀ azi ngà a lèghȩ̀ȩ̀nè, ngàbtè àfàˈ abua bɔfàˈ bi nê bɔ̀ tsiˈi me ghɨ̌, mbɔ̂ shu abua wòt wu a ètsələ̀ˈ la nê, tà me baabe èdziˈ la.
41013035	“È wu ale, bɨ̀ me baabe awɨ̧ nkàà nê bɨ bakà ko àfɨˈa tǎt lob nàa kua la. Tà bakà kua a nyèmtèsi, ko ateko taa kua a èntɨ̧ɨ̧tsəˈ, mbə tà kuà àfɨˈa ètsəˈ e tsiˈa nkɨ tsi la, ko àfɨˈa nyèm tsìˈa nkɨ esaˈa la leˈ.
41013036	Tà màà nkɨ̀ˈa wû àfɨˈa ŋa leˈ, tà ka nkwene ane yê ndìa la.
41013037	Maà shuà èngà̧ waa abua yɨ̧ ale, mè ngua shua abua waa waa nê, ‘Bɨ̀ me lȩ̌ èdziˈ!’ ”
41014001	È li ntsìˈi èli bebe àlia èpǎ̧ Màntsea a ègwet nè èpǎ̧ èwuu bled wu kà wua nkɔ̀ˈɔ la a kùˈ. Ale, bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨˈtà mbɨ̧te Musì e me kɨ èlu̧ bɔ̀ɔ yɨ̧ɨ̧me eba̧a̧ a Yesò e bùŋe la.
41014002	Ka mbɔ̂ ngɨ̀ ale nê, “bɔ̀ ka ba̧a̧ atò àfɨˈa èpà̧ wu, mbɨ̀ˈɨ̀ ka banɔ̧̀ e bùˈ ndèm.”
41014003	Àfɨˈa Yesò wu a Betanì, a lob wòt àghɔ̧atsɔˈɔ kǒ bɔ̀ɔ ntɔ tò ane Simùn la, àvi kǒ kɨˈɨ nè mèwet yɔ̀ˈɔ èkab bɔ ghɨ ane àghɨa ko bɔ̀ɔ ntɔ ne “Nat” la, a èbem atǒˈ kǒ bɔ ghɨ ane èti ko bɔ̀ɔ ntɔ nê àlàbastà la ntsə̀tè àtsəa Yesò mbɨ̀ˈɨ̀ tà wu a si tà tsekè me jɨ èghɨjɨ la.
41014004	Bòt ko abot və e bùˈ me tsoo tè ntsìˈa mbììta a kètsìà wɔb nê, “Bɔ tsòkà mèwet màa anè ambo ghàà?
41014005	Ka bɔ wu efɨ̧̀ɨ̧̀ne mèwet mbɔŋ ane taˈa èkab e tsè bèkapà mbɔ̀ŋè ènkɨ̀ yetat la e ŋa èkab mbɔŋ abua bòt ntseb à?” Bòt mbɔŋ e ghɨ̀ ale, ntàˈa làˈa ane ntso abua àvi wu.
41014006	Ka Yesò shu abua yɔb nê, “Bɨ̀ sǎ àvi wu. Bɨ ghɨ̀ na ka me ŋa atò ngoˈ à? Tà ghɨ kwàˈ ngule ànəa ntsɔ̧̀ abua am.
41014007	Bòt ntseb e taˈa wu a ngɔ̀ŋ ŋaa, è wu ale, bɨ me kɨ etɨŋe awɔb wû àfɨˈa ŋa leˈ, bɨ̀ ka buŋ. È me wu am, ko betsiˈa e nka teˈa banɨ̧̀ ba.
41014008	Àvi wàa è ghɨ̀ àghɨa tàa ko ghɨ̀ la. Àfɨˈa bɔ̀ɔ tu am la a bele ka zìˈ nkùˈ tà bê ndzì mèwet ane ya̧ nɨŋ ntaŋkè ndɨ bɔ̀ɔ li tu am la.
41014009	Ane nkǔŋ, bɨ̀ zì àyaa ètsə bɨ̧. Bɔɔ li me tsɔ̀te Ntu̧ Ntsɔ̧̀ àdzìˈ àgème a ngɔ̀ŋ ŋaa nkù̧ù̧te àvi wàa ane ànə̂ yaa tà ghɨ̀ la.”
41014010	Judàs Iskaliòt wekǒ ane bɔntu̧ bu ntsɔ̀b babe la ghà nkwene ane bètǎt bèntsìà mèpɨ̧̀ Mbɔ̧ɔ̧mà mbɨ̀ˈɨ̀ efɨ̧ɨ̧ne a Yesò abua yɔb.
41014011	Tà gha ndàˈ ànəa mbɔŋ ale a taˈa bɔ̀ bòt ngaa tè bɔ kaˈa tò èkab. Ebuˈu àfɨˈa ngaa me ghà ne mbì, Judàs tsìˈa nkɨà èlu̧ tàa zi a Yesò a tèkitebu tɔb la.
41014012	Àlia mbì a èpǎ̧ bled wu nàa ka kɔˈ la a li nkɨ̀ˈɨ̂, è wu àli yu bɔ̀ɔ nkɨ̧̀ɨ̧̀ma bɔɔnjɨ̀ ane èghɨjɨ èpǎ̧ Màntsea a ègwet la, bɔkatè Yesò e biite atò nê, “Àa nkɨà nê, bà taŋke àdziˈa àa jɨ èghɨjɨ èpǎ̧ Màntsea a ègwet la, nèŋàà?”
41014013	Ale, Yesò tsɔˈ bɔkatè bi babe shu abua yɔb nê, “Bɨ̀ gha a èbem àpfə̀à nɨ̧, ko wòt kǒ tà ŋeˈe èkɨŋ mèleb la naa kwene ane yɨ̧, bɨ kuŋe atò,
41014014	nga a èbem lob tàa nyi la. Bɨ̀ nyi, bɨ shu abua tǎt lob nê, ‘Nyɨˈtà wa laˈnê bà kɨˈɨ mbììte awê à nyɨˈte ntàŋ wu bɔ̂ bɔkatè bi àa jɨ èghɨjɨ èpǎ̧ Màntsea a ègwet bɔb a èbèm la’.
41014015	Ko taa nyɨˈte awɨ̧ taˈà àtsəa lob a ègwet bɔ naŋe la. Eyaa wu àdziˈa bɨ̀a taŋke èghɨjɨ èpǎ̧ Màntsea a ègwet bu la.”
41014016	Bɔkatè tò e gha àpfə̀à nɨ̧ yu, me ye àghɨ àgème a wu mbɨ̀ˈɨ̀ tà ghɨ̂ shu la. Ale, bɔ taŋke èghɨjɨ èpǎ̧ Màntsea a ègwet bu.
41014017	Nyèm è fen, Yesò bɔ̂ bɔkatè bi bu ntsɔ̀b babe la e bu̧u̧te abot.
41014018	Mbɨ̀ˈɨ̀ bɔ tseke a si tè me jɨ èghɨjɨ bu la, Yesò nê, “Tsiˈ è shu awɨ̧ ane nkǔŋ nê, wòt kǒ ane yɨ̧ ba tò àa njɨ̀a nɔ̂ la, naa fɨ̧̀ɨ̧̀nè am.”
41014019	Ale, bɔkatè tò bu e bùˈ me biite atò wemɔ̀ˈ wemɔ̀ˈ, “Wu mmɔ̌?”
41014020	Yesò tsɔ̀ˈ èngǎ̧ wɔb nê, “Wu wekǒ ane yɨ̧ wu ntsɔ̀b babe, wòt tà zì àbu azi a èbem apfə̀ˈ ba tò la.
41014021	Wa̧ Wòt naa pfə wû mbɨ̀ˈɨ̀ bɔ shɨ a èbem àkata Mbɔ̧ɔ̧mà la, ka aa li bɨɨ wòt wu tàa fɨ̧̀ɨ̧̀nè atò la. A li mbɔ̀ŋ ko bɔ li bɔ̀ kà lem mbia ŋut.”
41014022	Mbɨ̀ˈɨ̀ bɔ̀ɔ njɨ̀a èghɨjɨ bu la, Yesò nɨ̀a bled, ŋà mènkɔ̀ŋke abua Mbɔ̧ɔ̧mà, mboˈ, ŋǎ abua bɔkatè bi nê, “Bɨ̀ nɨŋ, eyaa wu mbɨ̧̀ ènyit ya̧.”
41014023	Tà mè nɨ ndɔŋ, ŋà mènkɔ̀ŋke abua Mbɔ̧ɔ̧mà, mbɔ̂ ŋa abua yɔb bɔ nu bàgème.
41014024	Tà nê “Eyaa wu àlo̧ am, Mbɔ̧ɔ̧mà wua nɨa nkùùla mènkàˈa kèkweelè mi la. Àlo̧ am yàa a tsə̀te a si, ambo bòt nyaŋ la.
41014025	Maa shua wɨ̧ nê, è nka li tsi nu mèlùˈ maa bɔ ghɨ ane tèta̧a̧te vȩn la a, tè àli yu màa nu mèlùˈ fi a kèfɔ̧̀ Tǎt am la a kùˈ.”
41014026	Bɔ nkɔ̧̌ ètsəkù̧, mbɔ̂ ndzə̀ nkɔˈ ngà a ègwet èbȩ Olìf.
41014027	Yesò shu abua bɔkatè bi nê, “Bɨa lùùla am bàgème nkàà nê àkata Mbɔ̧ɔ̧mà a shu nê, ‘Mbɔ̧ɔ̧mà naa bùŋe a mbaabà njɨ̀, njɨ̀ tu tea taate’,
41014028	ka àfɨˈa mâ yu̧u̧me la, maa gha a mbì lɨ̧ a Galìlî.”
41014029	Pità shu abua Yesò nê, “Bɔ màà ndùùlà wê bàgème, ko e nka lùùlà a.”
41014030	Yesò bɨ̀ɨ̀lè nê, “Ane nkǔŋ, tsiˈ è shu awê nê, lu̧nkɔ̀ˈ naa me laˈ nê yea ntɔ a ètsəˈ wàà, aa tu̧ ngò̧ tetat nê ye bakà ko am.”
41014031	Pità mè ntsìˈi shɨ̀ɨ̀be nê, “È màà ntsìˈi wû àyea màa pfə ba nè la, ko e nka tu̧ laˈ nê e mbakà ko awê a!” Bɔkatè ko bu e mè shu wû a èlɨ mbɔŋ.
41014032	Bɔ li nkɨ̀ˈɨ̂ àdziˈa ko bɔ̀ le wua ntɔ nê Gèsemanè la, Yesò shu abua bɔkatè bi bu nê, “Bɨ̀ tseke a si ŋàa e nga ntsàˈte a Mbɔ̧ɔ̧mà nkɨ̀ˈɨ̂.”
41014033	Tà ghɨ̀ ale, nɨ̀a Pità bɔ̂ Jimsì nè Jɔ̌n, mbɔ̂ me ghɔ̧̀ɔ̧̀ne a èntɨ̧ɨ̧ vi, ènyit tò e me bɨɨ.
41014034	Ale, tà shu abua yɔb nê, “Èntɨ̧ɨ̧ am aà ndâ ngò̧ò̧nà, tè e ngu pfə. Bɨ̀ tseke àdzìˈ yaa àtatsi me tsàˈte a Mbɔ̧ɔ̧mà nè nà̧.”
41014035	Tà mè nyàˈa ngà nè mbì, nchùŋe àtsə azi a si, ntsàˈtè a Mbɔ̧ɔ̧mà nê, “Tê, èlu̧ e wua à nɨ ndɔŋ ngoˈ yaa abua am la, ka à ka ngɨ̀ mbɨ̀ˈɨ̀ e nkɨa la, ghɨ̀ wû mbɨ̀ˈɨ̀ àa nkɨà la.”
41014036	Tà li ntsàˈtè nê, “Tê, betsiˈa ànəa ko à ka tse awê. Tsǐ ndɔŋ ngoˈ yàa ane ya̧. Ka à ka ngɨ̀ mbɨ̀ˈɨ̀ e nkɨa la, ghɨ̀ wû mbɨ̀ˈɨ̀ àa nkɨà la.”
41014037	Tà ghɨ̀ ale, nkua akwèn me kɨˈɨ bɔkatè tò bu batat la e wua ndìa, tà bììte a Pità nê, “Betsiˈa bɨ̀ ka tsekè àtatsi nè nà̧ ka wû ane kètem àfɨ̀ˈ?
41014038	Bɨ̀ tseke àtatsi me tsàˈte a Mbɔ̧ɔ̧mà mbɨ̀ˈɨ̀ bɨ kwen a èbem èta̧a̧te mènə̀. Èntɨ̧ɨ̧ aà ndâ nkɔ̀ŋkà èghɨ àghɨ, ka mbɨ̧̀ ènyit ka wua nkɨà.”
41014039	Tà mè nkua akwèn ngà ntsàˈtè a Mbɔ̧ɔ̧mà, wû mbɨ̀ˈɨ̀ tà ghɨ̂ mbɨ̀ ntsàˈtè la.
41014040	Tà mè me kɨˈɨ bɔkatè tò bu e me li, nkàà nê kèlɔ ke li mbà̧a̧ àwɔb bàgème. Ale, bɔ̀ ka tsi nko ànəa bɔ̀ɔ mě shu abua tò la.
41014041	Tà mea tà kɨˈɨ ane ngò̧ tetat, tà shu abua yɔb nê, “Bɨ bela ndìa ndzètà wɨ̧ kè na à? Bɨ̀ tsiˈi ale! Àfɨ̀ˈ yu a kûˈ! Bɨ̀ zə, bɔ zì Wa̧ Wòt a tèkitebu bòt kàbɔ̀ŋ tè ndɔ̀ˈ.
41014042	Bɨ̀ lɔ̀ˈte a si bàa lɔˈɔ. Bɨ̀ ye wòt wu tà fɨ̧̀ɨ̧̀nè am la.”
41014043	Mbɨ̀ˈɨ̀ Yesò bê mbèla ndàˈà la, Judàs wakatè kǒ ane bɔkatè tò bu ntsɔ̀b babe la kɨˈɨ̀, nè taˈà ènɔ̧̂ bòt bɔ bèà nyitsə nè mbuˈtsə, bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧tsə nè bɔɔjuŋ Bèjû e tsàà àwɔb la.
41014044	Lɨ̧̀ wu li ndàŋkè bɔ̂ tò ba nê, “Wòt màa taˈa atò la, wu ŋut, bɨ̀ mbà̧a̧ tò. Bɨ̀ ba̧a̧ atò ndzia kètsìà wɨ̧ me ghǎ.”
41014045	Judàs kɨ̀ˈɨ̂ mbê ngà abua Yesò nê, “Nyɨˈtà,” àlàŋkè à wu ne nè! Mbɔ̂ ntàˈa atò.
41014046	Ale, bɔ zì èbu ane Yesò, mbà̧a̧ tò.
41014047	Wòt kǒ ane bòt bu bɔ tɨ̧ɨ̧ bɔ̂ Yesò ba la, sɔ̀ nyi zi mii ane àbùˈ a àtsəa bèntsìà mèpɨ̧̀ Mbɔ̧ɔ̧mà ndòo àtǔ̧ atò.
41014048	Yesò bììte ènɔ̧̂ bòt bu nê, “Bɨ ghɨ̀ na me kɨˈɨ eba̧a̧ am ndzə̀ mbɨ̀ˈɨ̀ bɨ kɨˈa ba̧a̧ tsɔŋ nè nyitsə bɔ̂ mbuˈtsə à? Maa wua nyɨ̀ˈta bòt a èbem lob nɨ̧ Mbɔ̧ɔ̧mà àli àgème ka bɨ̀ ka ba̧a̧ am, ka èghɨ bàagème e tsè anè mbɨ̀ˈɨ̀ e ghɨ̌ àghɨa bèndàˈàtɔŋ Mbɔ̧ɔ̧mà e li shɨŋ a èbem àkata tò la aa wu nkǔŋ.
41014049	E ndi ngu ba nɨ̧̀ ba àli àgème a èbem lob nɨ̧ Mbɔ̧ɔ̧mà nyɨ̀ˈtà mènə̀ ka bɨ̀ ka ba̧a̧ am. Ka mènə̀ bɔ ndɨ nàa ghɨ mbɨ̀ˈɨ̀ bɔ shɨ a èbem Àkata Mbɔ̧ɔ̧mà la.”
41014050	Àfɨˈa mbɔŋ bɔkatè Yesò bàgème e bê sa tò ndùùlà.
41014051	Wakèsà kǒ tà lè kwa̧ wu kèbaabe ndǐ la li ngua nkuŋe a Yesò. Bɔ nyɔ̀ˈtè nê bɔ kɨ ba̧a̧ tò,
41014052	kèbaabe ndǐ fu ke sɔ̀ɔ̀là, tà lùùlà ntsìˈi ghà vi kà kwa̧a̧ ndǐ.
41014053	Bɔ li nɨ̀a Yesò ngà a lob àtsəa bèntsìà mèpɨ̧̀ Mbɔ̧ɔ̧mà, àdziˈa bènyɨˈtà mbɨ̧te Musì nè bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e li mbù̧ù̧tè la.
41014054	Pità me nyaˈa nkùŋà wɔb akwèn tè ngà ndzə àsà̧a̧ àtsəa bèntsìà mèpɨ̧̀ Mbɔ̧ɔ̧mà, ntsèke a si bɔ̂ bèshujà bu mbààba àpfəa mbɔŋ la, me yɔɔ èwet.
41014055	Àfɨˈa mbɔŋ, bètǎt bèntsìà mèpɨ̧̀ Mbɔ̧ɔ̧mà nè bòt lob saˈa yu bàgème, e me kɨ èlu̧ bɔ̀ɔ zǐ ànə̂ àtsəa Yesò mbɨ̀ˈɨ̀ ebùŋe atò la. Ka bɔ̀ ka ye ayea bɔ̀ɔ ba̧a̧ tò adù̧ la.
41014056	Bòt nyaŋ e li mbàte ndɔ̀ˈ a si ntaˈa fɨte mènə̀ ndzì àtsəa tò, ka mèngǎ̧ mɔb ghà tsa tsa.
41014057	Àfɨˈa mbɔŋ, bòt ko e lɔ̀ˈɔ a si ndàˈ mèfà̧ maà àtsəa Yesò nê,
41014058	“Ba li ndzə tà nê yea bùù lob nɨ̧ Mbɔ̧ɔ̧mà yaa bɔbȩ e bɔ̧ la, naa mě me wu ane èli betat yea bɔ̧ ye tsǎ ka wu bɔbȩ bɔ bɔ̧ɔ̧ la.”
41014059	Bɔ làˈà mèngǎ̧ mbɔŋ ale è kà bɔ̧ɔ̧mè.
41014060	Àtsəa bèntsìà mèpɨ̧̀ Mbɔ̧ɔ̧mà a lɔ̀ˈɔ a si a mbì lɔb bàgème mbììte a Yesò nê, “À bakà bɔ ànəa àa shu ane mèngà̧ maa bɔ zì àtsəa yê la à?”
41014061	Yesò kà laˈ. Àtsəa bèntsìà mèpɨ̧̀ yu a mè mbììte atò nê, “À wu Fɔ̧̀ wu Mbɔ̧ɔ̧mà li ndzɔˈ etsàà, tà wu Wa̧ Mbɔ̧ɔ̧mà wu bàa ngùˈtà la à?”
41014062	Yesò nê, “E ngu tòà. Bɨa li ye Wa̧ Wòt tà tseke àbâ àbualu̧ a Mbɔ̧ɔ̧mà Àtsèàngɔ̀ŋ, e mě ye atò nchua a ègwet a èbem mbàˈ la!”
41014063	Àtsəa bèntsìà mèpɨ̧̀ Mbɔ̧ɔ̧mà yu, a sà̧à̧te ndǐ ti nê, “Tè bà mèe nkɨ wòt kǒ tsa ka taa shu awa a kàbɔ̀ŋ tà ghɨ̀ la à?
41014064	Bɨ zə ndɨ tà fɨ̀ˈnè àvi ane Mbɔ̧ɔ̧mà la. Bɨ kwàˈtè na à?” Bòt bàgème e nê, “Ànə̂ yu a li àtsəa tò, bɔ̀ bùŋe atò.”
41014065	Bòt ko ane yɔb e bùˈ me tsə̀tè mattsə ane Yesò, nkùùlè àghɨ atò, ndèbe atò, mbɔ̂ shu abua tò nê, “Shu awa wòt wu tà dèbè àwê la.” Bòt bu bɔ wua mbààba Yesò la e nɨ atò nden.
41014066	Pità li mbèle àsà̧a̧, waàvi kǒ tàa fàˈa abua àtsəa bèntsìà mèpɨ̧̀ la kɨˈɨ̀
41014067	ndze a Pità ndzɔ̀ɔ èwet la, ntsìte àghɨ a zi ane tò, mbɔ̂ nê: “À li ngu bɨ Yesò wòt Nazàlet mɨ̧̂.”
41014068	Pità tu̧ nê, “E mbakà lem nko ànəa à shuà la.” Tà shu ale, mbɔ̂ ngà ntɨ̧ɨ̧ a ètsə̂ àsà̧a̧ yu. Kwàˈ àfɨˈa mbɔŋ, lu̧nkɔ̀ˈ tɔ̂.
41014069	Waàvi àfàˈ wu mè ndzea Pità, mè mbùˈ me shu èngà̧ wu abua bòt bu bɔ tɨ̧ɨ̧ abot la nê, “Mbê waa wu wòt kǒ ane bòt bu.”
41014070	Pità mè ntu̧. Adzìˈ mè me wù̧ù̧ne, bòt bu bɔ tɨ̧ɨ̧te abot la e mè ndzì ètsə̂ adù̧ Pità nê “Betsiˈa à kà bê ntu̧ nê ye ntsě wòt kǒ ane bòt bu nkàà nê àwɔ̀ mbɔŋ à wu wòt Galìlî mɨ̧̂.”
41014071	Àfɨˈa mbɔŋ, Pità zì nkà̧ nê, “E mbakà koa mbê waa bɨ shua la.”
41014072	Tà làˈ ale, lu̧nkɔ̀ˈ bê ntɔ nko nê wu ngò̧ tebe. Pità kù̧ù̧te ndɨ Yesò ghɨ̂ shu abua zi nê, “Lu̧nkɔ̀ˈ naa me laˈ nê yea ntɔa ngò̧ tebe à tu̧ ngò̧ tetat nê ye bakà ko am.” Tà kààlà ndèbe a si me dɨ̌.
41015001	Ètsəˈ è tsi kwàˈ a ntɔtetsɔ̌ˈ bètǎt bèntsìà mèpɨ̧̀ Mbɔ̧ɔ̧mà bàgème nè bɔɔjuŋ Bèjû e tseke a si tàŋke ndɨ bɔ̀ɔ ghɨ̌ ka ebuŋe a Yesò la. Bɔ kuule atò ane fȩtsə nɨŋ ngà ndzì a tèkitebu Pȩlèt.
41015002	Pȩlèt bììte a Yesò nê, “À wu Fɔ̧̀ Bèjû?” Tà bɨ̀ɨ̀lè nê, “Wû mbɨ̀ˈɨ̀ à shu la.”
41015003	Bètǎt bèntsìà mèpɨ̧̀ Mbɔ̧ɔ̧mà e zì mènə̀ ànyaˈne àtsəa Yesò.
41015004	Ale, Pȩlèt mè mbììte atò nê, “À ka laˈa ànəa à? Zə mènə̀ bɔ shu àtsəa yê la.”
41015005	Ka Yesò bê mè ntu̧ elaˈa èngà̧ tè ànəa ngaa a bê ntsè a Pȩlèt.
41015006	È li, è ghɨ̀ è wu àlia èpǎ̧ Màntsea a ègwet ègème tè gɔvanɔ̀ sà wòt tèfȩ wemɔ̀ˈ bòt naa nkɨà nê tà sa la.
41015007	Wòt kǒ èlen tò wu Bàlabasì la le wu a tèfȩ àfɨˈa mbɔŋ ayɔɔ bòt bu bɔ li mbùŋè wòt àfɨˈa ndèm li ndzə la.
41015008	Ènɔ̧̂ bòt è bu̧u̧ta è me biite a Pȩlèt nê tà sǎ wòt tèfȩ mbɨ̀ˈɨ̀ tàa ndzìà ngɨ̀à la,
41015009	tà bììte awɔb nê, “Bɨ̀a nkɨà nê e sa fɔ̧̀ Bèjû waa à?”
41015010	Tàà mbììte ale ngu ndɨ tà ko nê bètǎt bèntsìà mèpɨ̧̀ Mbɔ̧ɔ̧mà e nɨa ghòˈnà ka mbà̧a̧ Yesò nkɨ̀ˈɨ̂ ndzi a tèkitebu ti la.
41015011	Ka bètǎt bèntsìà mèpɨ̧̀ bu e lutè ènɔ̧̂ bòt bu nê bɔ ghɨa Pȩlèt tsì wû a Bàlabasì a tèfȩ.
41015012	Pȩlèt mè mbììte nê, “Bɨ̀a nkɨà nê è ngɨ̀ na nè wòt waa bɨ̀a ntɔ nê fɔ̧̀ Bèjû la à?”
41015013	Bɔ ŋȩ nê, “Wu̧u̧te atò a mbɨ̧̀ mbasa.”
41015014	Pȩlèt mè mbììte nê, “Tà ghɨ kǎ ànəa kàbɔ̀ŋ à?” Bɔ paà ŋȩ nê “Wu̧u̧te atò a mbɨ̧̀ Mbasa.”
41015015	Ndɨ̀ wu Pȩlèt li ngua nkɨà nê ènɔ̧̂ bòt bu è me kɔ̀ŋkè àvi la, tà sa Bàlabasì. È me wua Yesò, tà ghɨ̀ bèshujà e shu̧u̧ atò mbɔ̂ ŋa atò nê bɔ̀ wu̧u̧te a mbɨ̧̀ mbasa.
41015016	Bèshujà bu e nɨ a Yesò nɨŋ nga a tsâ̧ ntɔˈ Gɔvanɔ̀, mbɔ̂ fète àbə̀ˈ bèshujà bu.
41015017	Bɔ ghɨ̀ ale, ndzì èmǎ̧ fɔ̧̀ a mbɨ̧̀ tò mbɔ̂ nɨ njɨŋtsə mbàˈa ntà̧ ndzì àtsəa tò.
41015018	Bɔ ghɨ̀ ale, ŋɔ̀ˈne a si a mbì tò me wȩ̀ȩ̀te atò shua nê “Àtsèà bèfɔ̧̀, Fɔ̧̀ Bèjû!”
41015019	Mbɔ̂ nɨ̀ ayɨ̌t shù̧ àtsəa tò, ntsə̀tè mattsə ane tò.
41015020	Bɔ̀ wȩ̀ȩ̀te atò tè bɔ̀ lɔˈa, bɔ mè sɔ̀ɔ̀lè èmǎ̧ wu, mbɔ̂ ndzì ndìte tò a mbɨ̧̀ tò, ka nɨ atò e ghǎ wu̧u̧te a mbɨ̧̀ mbasa.
41015021	Bɔ li ndzèa Simùn wòt Silenè, tǎt Àlèkzandà bɔ̂ Lufùs alu̧ tà dzəa àbâ àlaˈ àko me kɨˈɨ àpfə̀à nɨ̧ la. Bèshujà bu e ba̧a̧ atò, ŋɨ̀ˈa tò tà ŋèˈe mbasa Yesò.
41015022	Bɔ nɨ atò nkɨ̀ˈɨ̂ àdzìˈa ko bɔ̀ɔ ntɔ nê Golgotà ngua shua nê “Àdziˈa àghele àtsə la”,
41015023	bɔ fȩ̀ȩ̀tè mèlùˈ ane èghɨbə ko bɔ̀ɔ ntɔ nê “Məə” la, ŋa abua tò nê tà nu ka tà tu̧.
41015024	Bɔ wu̧u̧te atò a mbɨ̧̀ mbasa mbɔ̂ màˈà èbìt enɨ ghàbte ndìte tò.
41015025	Bɔɔ̀ ngu̧u̧te a Yesò a mbɨ̧̀ mbasa ale è wu nyèm tebə̀ˈa atetsɔˈ.
41015026	Bɔ li shɨ èngà̧ wu bɔ nɨŋ fèèlè atò la nê, “Eyaa wu Fɔ̧̀ Bèjû.”
41015027	Bɔ li ngu̧u̧te bètsɔŋ babe a mbɨ̧̀ bèmbasa a ngèt tò, wemɔ̀ˈ àbâ àbualu̧, nè wekǒ àbâ àbuantoŋ. [
41015028	Bɔ li ngɨ̀ ale, ànəa bɔ shɨ a èbem àkatè a Mbɔ̧ɔ̧mà la a dzə̀ nkǔŋ nê, “Bɔ̀ le zi atò ayɔɔ bòt kàbɔ̀ŋ.” ]
41015029	Bòt bɔɔ ntsea la e me nyiˈi ètsə bɔb ngwȩ̀ȩ̀tà atò, shua nê “Àghâ̧! Àwɔ̀ wu à li nê yea bùù lob nɨ̧ Mbɔ̧ɔ̧mà e mě bɔ̧ɔ̧ ane èlibȩ betat la, tɨŋe awê àwɔ̀ mbɔŋ ndɔ̀ˈ a ègwet mbasa wu nchu a si.
41015030	Tɨŋe awê àwɔ̀ mbɔŋ nchu a ègwet mbasa wu.”
41015031	Bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧tsə e me wȩ̀ȩ̀te atò wû a èlɨ mbɔŋ mɨ̧̂ shua nê, “Tà li ntɨ̀ŋe bòt ko, ka tà kà wu ko etɨŋe avi zìambɔŋ.
41015032	Tà ntsè Fɔ̧̀ bòt Izə̀lȩ̂, tà nchɨɨmâ nchu a ègwet mbasa àfɨ̀ˈ yaa ko baa bɨ̧ɨ̧ne nê Tà wu Fɔ̧̀ wu Mbɔ̧ɔ̧mà li ndzɔˈ etsàà la.” Bòt bu babe bɔ wu̧u̧te awɔb a ngèt tò la e wȩ̀ȩ̀tè atò mɨ̧̂.
41015033	È me wu a kètsìà nèngǔ̧ ndzěm kwene a èbem àlaˈ a mbɔŋ àgème, ngà ndzə ane nyèm tetat.
41015034	È me wu ane nyèm tetat, Yesò ŋȩ ane àtɔŋ nɨ̧ nê, “Èli, Èli, làma sàba tàni?” Ngua shua nê “Tǎt am Mbɔ̧ɔ̧mà, Tǎt am Mbɔ̧ɔ̧mà leˈ, à ghɨ̀ na ka ngwàˈ am à?”
41015035	Bòt ko ane bòt bu bɔ tɨ̧ɨ̧te abot la e zə ànəa tà shu la nê, tà wua ntɔa Èlȩjà.
41015036	Wòt kǒ ane yɔb nɨa kùcha ndùùlà ngà ntsèb a èbem àbɨˈta mèlùˈ ndzi àtsəa ayɨ̌t, ŋa abua atò, mbɔ̂ nê, “Tsiˈ bà ye nê Èlȩjà naa kɨˈɨ shuke atò a si leˈ?”
41015037	Yesò ŋȩ ane àtɔŋ nɨ̧, mbɔ̂ mpfə.
41015038	Àfɨˈa mbɔŋ, ndǐ yu bɔ nɨŋ tsòŋâ ngàbtè lob nɨ̧ Mbɔ̧ɔ̧mà la sa̧a̧nà èbâ babe, ebùˈu àtsə e ghǎ wua lə.
41015039	Mbɨ̀ˈɨ̀ tǎt banyà̧ wu tà tɨ̧ɨ̧ me ye atò la, è ye ndɨ Yesò pfə la, tà nê, “Ane nkǔŋ, mbê waa li ngu Wa̧ Mbɔ̧ɔ̧mà.”
41015040	Bèzi ko e li ngu abot bɔ tɨ̧ɨ̧ a endɨ̌ me ye àghɨa ngɨ̀à la. Màlià Màdàlin nè Màlià nyɨ̌ Jimsì tèchɨɨle bɔ̂ Jòsêb nè Sàlomè, e li ngu ayɔɔ bèzi mbɔŋ.
41015041	Bèzi bàa e li ngua nkuŋa Yesò tê àfɨˈa tà li ngu a Galìlî la, ntɨ̀ŋe atò nè bèzi ko nyaŋ bɔ̀ le kuŋe a Yesò nkɨ̀ˈɨ̂ a Jèlusalèm la.
41015042	-
41015043	Nyèm li me fene, Jòsêb wòt Àlimàtià kǒ tà li ngu wòt kèkweelè a èbem lob èsaˈa la kɨˈɨ̀. Tà li ngua nchɨ̀ˈà kèfɔ̧̀ Mbɔ̧ɔ̧mà nàa kɨˈɨ. Àlia mbɔŋ li ngu àlia Màntaŋka (è wù àli yu ètsəˈ àa tsi naa wu àliapfə̀a Bèjû la.) Ale, tà ba̧a̧ èntɨ̧ɨ̧ vi ngà shu abua Pȩlèt nê bɔ̀ ŋa àpfəˈta Yesò abua zi.
41015044	A taˈa tsě a Pȩlèt e zə nê Yesò pfə tê ndɔ̀ˈ. Tà tɔ tǎt bèshujà mbììte nê Yesò yaŋe pfə leˈ?
41015045	Àfɨˈa tà zə èngǎ̧ tǎt banyà̧ wu la, tà shu abua Jòsêb nê tà ghǎ nɨ̀ àpfəˈte yu.
41015046	Jòsêb yù̧ù̧ ndǐ, shùke àpfəˈte yu a si, ndèbte a èbem ndǐ yu, mbɔ̂ ngà ndzi a èbem èsî bɔ̀ le tu a èbem èwu la. Mbɔ̂ mbɨ̀ŋe taˈà èti nkèba ètsə̂.
41015047	Màlià Màdàlin nè Màlià nyɨ̌ Jòsêb e li ngu abot, ndzè àdziˈa bɔ nɔ̀ŋè àpfəˈta Yesò la.
41016001	Àliapfə̀a Bèjû yu a tsè, Màlià Màdàlin bɔ̂ Màlià nyɨ̌ Jimsì nè Sàlomè, e yu̧ èghɨbə ntàŋke enɨ gha yɔˈɔ àpfəˈte a Yesò.
41016002	È sàˈà ngu kwàˈ a ntɔtetsɔ̌ˈ ane àlia mbì ane nkàb, àfɨˈa nyèm saˈa la, bɔ ghà àtsəasì yu.
41016003	Bɔ me ghȩ̀ȩ̀nà mbììta a kètsìà wɔb nê, “Wàa nàa etɨŋe wa epàa èti lu a ètsə̂ àtsəasì yu la à?”
41016004	Ka bɔ me lɨ̀ŋke ndze nê bɔ bɨŋe taˈà èti lu a ètsə̂ àtsəasì yu la tè ntsì.
41016005	Ale, bɔ nyi a èbèm ndze wakèsà kǒ tà kwa̧ ndǐ kèfə ntsèke àbâ àbualu̧ la, ntàˈa bɔa.
41016006	Tà shu abua yɔb nê, “Bɨ̀ ka mbɔ̀a. Mâ ko nê bɨ kɨa Yesò wòt Nazàlet wu bɔ li ngù̧ù̧te tò a mbɨ̧̀ mbasa la. Tà te ntsě a si ŋàa, tà yu̧u̧mè. Bɨ̀ ye àdziˈ yu bɔ li nɔŋe atò la.
41016007	Bɨ̀ ghǎ àfɨ̀ˈ yaa shu abua bɔkatè tò bɔ̂ Pità ba nê, ‘Tà wu a mbì lɨ̧ ngà a Galìlî. Bɨa ye atò abàˈ və wû mbɨ̀ˈɨ̀ tà li shu awɨ̧ la.’ ”
41016008	Ale, bɔ lɔ̀ˈ àtsəasì yu me luula ngà, ènyit yɔb e tsiˈa mbènta bente, ka bɔ̀ ka shu wòt ànə̂, nkàà nê bɔ li ngua mbɔ̀â.
41016009	[Yesò li njù̧ù̧me a ntɔtetsɔ̌ˈ ane àlia mbì ane nkàb ale, mbɨ̀ sàˈa a mbì Màlià Màdàlin wu tà lè lɔˈ fə̀ fote kàbɔ̀ŋ tesà̧à̧mbe ane tò la.
41016010	Màlià li ngà shu ànə̂ yaa abua bòt bu bɔ̀ le wua ngȩ̀ȩ̀nà nè Yesò la. Bɔ̀ li ngua shùà mèsi ndɨ̀à.
41016011	Bɔ batè ndzə tà nê Yesò yu̧u̧mè, mè nê ye ye atò ale, ka bɔ̀ ka lem mbɨ̧̀ɨ̧̀ne ànəa mbɔŋ.
41016012	Mbɨ̀ˈɨ̀ àyaa a tsè la, Yesò mè ntsìˈi saˈa a mbì bòt ko babe, bɔ̀ le wua nkuŋa atò la mɨ̧̂, ane èlɨ tsa àfɨˈa bɔ̀ le wua nga àpfə̀ la.
41016013	Bɔ kua akwèn ngà shu èbeko bu, ka bɔ̀ ka bɨ̧ɨ̧nè ànəa mbɔŋ.
41016014	A li ngà me lìa, Yesò puula a mbì bɔkatè bi bu bɔ̀ le tsiˈi èghem ntsɔ̀b wemɔ̀ˈ la àfɨˈa bɔ̀ le wua njɨ̀a èghɨjɨ la. Tà li ŋȩ̀te awɔb ndɨ̀ wu bɔ li bɔ̀ ka wua mbɨ̧̀ɨ̧̀na nê betsiˈa tà yu̧u̧mè la, mè nè ndɨ̀ bɔ li bɔ̀ kà bɨ̧ɨ̧nè ànəa bòt bu bɔ li ndzèa atò àfɨˈa tà yu̧u̧me la.
41016015	Tà li shu abua yɔb nê, “Bɨ̀ ghǎ a ngɔ̀ŋ ègème ntsɔ̀tè Ntu̧ Ntsɔ̧̀ abua waa waa.
41016016	Wòt ègème tà bɨ̧ɨ̧ne Ntu̧ mbɔŋ tè bɔ zì atò a èdzî la, naa bɔ mèmpème. È wu wòt kà bɨ̧̀ɨ̧̀ne, ko aa li ebɨɨ a ŋut.
41016017	Bòt bu bɔ bɨ̧ɨ̧ne la aa bɔ èlȩ̂ baa: Bɔɔ nga me enɨ èlen la̧ fə̀à fote kàbɔ̀ŋ, mè ndàˈà èwuu ndɨ̧te ko tsa tsa.
41016018	Wòt ane yɔb ba̧a̧ wû nyà̧kàbɔ̀ŋ kò nù wû èghɨbə kàbɔ̀ŋ leˈ, àghɨ à ka ghɨa tò. Wòt bɨ̧̀ɨ̧̀ne èngǎ̧ am, nɔ̀ŋè èbu bi adù̧ wòt tàa ngò̧ò̧nà la, ko ŋut naa peme.”
41016019	Mbɨ̀ˈɨ̀ Yesò Lefɨ̀ˈ è paa a màndaˈa abua yɔb la, Mbɔ̧ɔ̧mà bê nɨ̀a tò ngà a ègwet tà tseke àbâ àbualu̧ a tò.
41016020	Bɔkatè Yesò e li ngà èdzìˈ ègème ntsɔ̀te Ntu̧ Ntsɔ̧̀. Lefɨ̀ˈ me fàˈa bɔ̂ tò ba, ngɨ̀à bɔ ghɨ̀à èghɨ àa nyɨ̀ˈta mètàŋ tò la, nɨa nyɨ̀ˈta nê èngà̧ wu bɔ làˈà la wu nkǔŋ.]
42001001	Wòt èkɔŋ am Tìofilɔ̀s, bòt nyaŋ e nyɔˈtè shɨ ànəa èghɨ bu bɔ ko nê e ghɨ̌ a kètsìà wa la.
42001002	Bɔ shɨ ènə̂ bu ba zə a ètsə̂ bòt bu bɔ li ndzè èghɨ mbɔŋ a mèmbuˈu ndɔ̀ˈ ntsɔ̀tè la.
42001003	Mbɨ̀ˈɨ̀ mâ kùŋe mènə̀ maa ègème a mèmbùˈu la, mâ kwaˈtè nê è shɨ mènə̀ mbɔŋ a si mɨ̧̂ abua yê, àwɔ̀ Tìofilɔ̀, wû mbɨ̀ˈɨ̀ è li ntsè la.
42001004	E ngɨ̀à anè mbɨ̀ˈɨ̀ aa ko nkǔŋ anè ànəa èghɨ bu bɔ li nyɨ̀ˈte awê la.
42001005	È li ngu àfɨˈa Elɔ̀d li ngu fɔ̧̀ àlaˈ a Jùdià la, ntsìà mèpɨ̧̀ Mbɔ̧ɔ̧mà kǒ wû, èlen tò wu Zàkàleyà la. Tà li ndzəa ènɔ̧̂ bèntsìà mèpɨ̧̀ Mbɔ̧ɔ̧mà bu àndǎ̧ Àbijà la. Èlen vi tò li ngǔ Èlisabèt, tà li dzə̀à àndǎ̧ Alɔ̀n è wu àndǎ̧ bèntsìà mèpɨ̧̀ Mbɔ̧ɔ̧mà la.
42001006	Bòt baa babe la bɔ li ntɨ̧̀ɨ̧ ndɨŋndɨ̀ŋ a mbì Mbɔ̧ɔ̧mà mè me paŋe mbɨ̧te tò nè nkɨ̀atsə tò tègème.
42001007	Bɔ li bɔ̀ ka bɔ bɔ̧ nkàà nê Èlisabèt li ngu yen, bɔ mè ntsìˈi ndente bòt.
42001008	È lè wu ane àli ako Zàkàleyà me ghɨ̌ àfàˈ àzi mbɨ̀ˈɨ̀ ntsìà mèpɨ̧̀ a èbem lob nɨ̧ Mbɔ̧ɔ̧mà, àfɨˈa a è we tò nè ènɔ̧̂ àa fàˈa ane àlia ngaa la.
42001009	Bèntsìà mèpɨ̧̀ bu bɔ li mbɔ̌ ndɨ bɔ̀ɔ màˈa èbìt àa nyɨˈte wòt tàa nyi a èbem lob nɨ̧ Mbɔ̧ɔ̧mà etɔ̧̀ mèwet àghaa ntsɔ̧̀ eŋa abua Mbɔ̧ɔ̧mà la. Bɔ maˈa èbìt bu ale, e ba̧a̧ a Zàkàleyà.
42001010	Àfɨ̀ˈ a tseke tê nkùˈ bòt e bu̧u̧te a ètsə̂ lob nɨ̧ Mbɔ̧ɔ̧mà e me tsàˈte atò, Zàkàleyà nyi nga etɔ̧̀ mèwet mu.
42001011	Wantu̧ Mbɔ̧ɔ̧mà è bê sàˈa a mbì tò, ntɨ̧ɨ̧ àbâ àbualu̧ èjɨwèt mèwet àghaa ntsɔ̧̀ mu.
42001012	Zàkàleyà ye atò, sàˈà mè mbɔ̀ɔ̂.
42001013	Ka wantu̧ wu shu abua tò nê, “Zàkàleyà, à ka mbɔ̀ɔ̂, Mbɔ̧ɔ̧mà zə àtsàˈtè àyê. Vi wè Èlisabèt bèle bi wambâ̧ abua yê, aa tsì èlen tò ane Jɔ̌n.”
42001014	Bɔɔ bi atò ale, aa me bɔ̌ àwê tè aa taˈa wùˈte àwê, bòt nyaŋ aa mèe taˈa wùˈtè àwɔb mɨ̧̂.
42001015	Taa li wu wòt nɨ̧ a mbì Mbɔ̧ɔ̧mà. Tà ka li nu mèlùˈ kèkweelè à, Mbɔ̧ɔ̧mà mè ngu elu̧u̧ne èntɨ̧ɨ̧ tò nè Fo Kèfə ka bɔɔ bi atò.
42001016	Taa li ghɨ̌ bòt èpfə̀ àlaˈ Izə̀lȩ̂ nyaŋ aa kua akwèn ekɨˈɨ abua tǎt wɔb Mbɔ̧ɔ̧mà.
42001017	Mbɔ̧ɔ̧mà naa li zǐ Fo yu tà li ndzi ane Èlȩjà la ane tò, taa bɔ mètàŋ eghǎ a mbì Mbɔ̧ɔ̧mà. Taa ghɨ̌ ale mbɨ̀ˈɨ̀ gheble mèntɨ̧ɨ̧ bètǎt ètsəˈne awɔb bɔ̂ bɔ̧ bɔb. Taa li gheble bòt àtsəa kekweelè, mbɨ̀ˈɨ̀ bɔɔ bɔ èyì elɔ̀ˈɔ kua akwèn e me kwàˈtè mènə̀ mbɨ̀ˈɨ̀ bòt bɔ ntɨ̧ɨ̧ ndɨŋndɨ̀ŋ la, e mě taŋke bòt Mbɔ̧ɔ̧mà bɔɔ me chɨ̀ˈɨ àfɨ̀ˈ yu tàa li kɨˈɨ la.”
42001018	Zàkàleyà bììte atò nê, “Màa ko na laˈ nê ànə̂ yaa wu nkǔŋ à? E ngu ndèn wòt, vi am mè ntsìˈi ndèn àvi mɨ̧̂.”
42001019	Wantu̧ Mbɔ̧ɔ̧mà wu nê, “E ngu Ngableyà wu tàa ntɨ̧̀ɨ̧̀ a mbì Mbɔ̧ɔ̧mà la. Wu tòà zìambɔŋ ka tà tu̧u̧ am nê è nkɨˈɨ ndàˈà abua yê mè shù awê Ntu̧ Ntsɔ̧̀ yaa la.
42001020	Ndɨ̀ wu à bakà bɨ̧̀ɨ̧̀nê ntu̧ ya̧ yu nàa li ete wu àfɨ̀ˈ àzi la, àa kwen mbǔˈ, à kà tsi ngua ndàˈà te ghǎ dzə̌ ane àli yu ànəa mâ shu la àa te la.”
42001021	Bɔɔ̀ ndàˈà ale, bòt bu àbȩ la bɔ chɨ̀ˈɨ̂ tè ntsìˈa mbììta a kètsìà wɔb nê, èghǎ ghɨ̂ ka tà tsèkê taˈà àfɨˈa seè yaa a èbem lob nɨ̧ Mbɔ̧ɔ̧mà à?
42001022	Mbɨ̀ˈɨ̀ tà dzə̀ àbȩ la, tà kà tsi nko ndàˈ abua yɔb, ale bɔ ko nê tà ye àtsə a èbem lob nɨ̧ Mbɔ̧ɔ̧mà. Ètsə̂ tò e leme ale, tà tsiˈi me fɨ̀ˈtè mènə̀ ane èbu bi.
42001023	Tà tseke tê mpàâ àfàˈ àzi a èbem lob nɨ̧ Mbɔ̧ɔ̧mà ane àfɨ̀ˈ yu bɔ loo la, nkua akwèn ngà àpfə̀ azi.
42001024	Àfɨ̀ˈ a tseke te me wu, vi tò, Èlisabèt kɔt ntsèke a lob ane èŋu yetà̧â̧, kà gha àbȩ.
42001025	Èlisabèt nê, “Àfɨ̀ˈ yaa, a me ghǎ te me lìa, Mbɔ̧ɔ̧mà tɨŋe am, ntsì ntsoˈ yu banɔ̧̀ è le zi àtsə am la.”
42001026	Afɨˈa Èlisabèt kɔɔle tê ngu ane èŋu yentùa la, Mbɔ̧ɔ̧mà tu̧u̧ a Ngableyà wantu̧ vi àpfə̀ ako bɔ̀ɔ ntɔ nê Nazàlet a èbem àlaˈ a Galìlî la.
42001027	Tà li mbɔ̌ ntu̧ abua angɔ̧̀ kǒ èlen tò wu Màlià la. Tà li ngu èleè Jòsêb kǒ tà dzə̀ a àndǎ̧ Fɔ̧̀ Dàbid la.
42001028	Wantu̧ Mbɔ̧ɔ̧mà wu kɨˈɨ̀ shu abua tò nê, “Maà ntsàˈtà awê. Tǎt wa Mbɔ̧ɔ̧mà wu nè nè, tà taˈa lɔ̀ɔ̀lè àwê.”
42001029	Wantu̧ wu làˈ ale, a taˈa tsè a Màlià. Lə mèngǎ̧ tò mu taˈa kɨ̀ˈnè atò.
42001030	Wantu̧ wu shu abua tò nê, “Màlià, à ka mbɔ̀ɔ̂, à wu àvi èsi ntsɔ̧̀ e mbì Mbɔ̧ɔ̧mà.
42001031	Aa kɔɔle lɔ̀ˈɔ bi wambâ̧ e tsì èlen tò ane Yesò.
42001032	Taa li wu wòt nɨ̧, bɔɔ me tɔ atò nê Wa̧ Mbɔ̧ɔ̧mà Àtsèàngɔ̀ŋ. Mbɔ̧ɔ̧mà Lefɨ̀ˈ naa li ŋa atɨ̧ kèfɔ̧̀ tǎt nyaˈ tò Dàbid abua tò.
42001033	Taa li wu fɔ̧̀ àtsəa àndǎ̧ Jàkɔ̂b kà ye ndìa, kèfɔ̧̀ tò kà mee ngu li elìa.”
42001034	Màlià shu abua wantu̧ Mbɔ̧ɔ̧mà wu nê, “E ngu angɔ̧̀ kà ko mbâ̧, èwuu ànə̂ yaa aa li wu naà?”
42001035	Wantu̧ wu bɨ̀ɨ̀lè nê, “Fo Kèfə naa wu ne nè, aa kɔɔle wa̧ ane mètàŋ Mbɔ̧ɔ̧mà, ebi. Bɔɔ li tɔ wa̧ wu ane wa̧ tà dzə̀ abua Mbɔ̧ɔ̧mà la, e mě tɔ atò ane Wa̧ Mbɔ̧ɔ̧mà.
42001036	Ye wòt ləlob yê Èlisabèt, bɔ laˈnê tà wu yen la, ka àfɨ̀ˈ yaa tà tsiˈi ndène àvi la, tà wu nè èbêm ane èŋu yentùa.
42001037	Ale, àghɨa ko a ntsě betsiˈa Mbɔ̧ɔ̧mà kà ko ngɨ̀ la.”
42001038	Tà làˈ ale Màlià bɨ̀ɨ̀lè nê, “E ngu wa̧ a èten Tǎt wa Mbɔ̧ɔ̧mà, tsiˈ tà ghɨ ane ya̧ mbɨ̀ˈɨ̀ à shu la.” Tà paa èngǎ̧ vi tè tà lɔˈɔ, wantu̧ Mbɔ̧ɔ̧mà wu sà atò ngà.
42001039	Afɨˈa mbɔŋ Màlià tàŋke ntèmnê nkɔˈ ngà àpfə̀ àko àlaˈ a Jùdià.
42001040	Tà ghà ale nyi a lob Zàkàleyà ntsàˈtè a Èlisabèt.
42001041	Èlisabèt zə ndɨ Màlià tsàˈte àvi la ale, wa̧ wu a èbem tò la ghȩ̀ȩ̀nè. Fo Kèfə kɨˈɨ adù̧ tò.
42001042	Ale, tà ŋȩ shu abua Màlià nê, “Mbɔ̧ɔ̧mà lɔ̀ɔ̀lè àwê tè ntsè bèzi ko, èlɔɔle tò e mè ngu ane wa̧ wu àa li bi la.
42001043	Ghǎ ghɨ̂ ka èwuu ànə̂ yaa a te ane ya̧, te nyɨ̌ Lefɨ̀ˈ am kɨˈɨ̀ mù am à?
42001044	À bê ntsàˈtè am ale wa̧ wu a èbem èla̧ la ŋùˈ ane mèngùˈte.
42001045	Ntsɔ̧̀ wu àwɔ̀ ndɨ̀ wu à bɨ̧ɨ̧nè nê ntu̧ Tǎt wa Mbɔ̧ɔ̧mà abua yê naa li wu nkǔŋ la.”
42001046	Màlià li nê: “Maà nkɔ̧̀ɔ̧ ngùˈtà Tǎt wa Mbɔ̧ɔ̧mà,
42001047	Mèngùˈte è lu̧u̧ a èbem èntɨ̧ɨ̧ am ane Mbɔ̧ɔ̧mà wu tà wu Mpemnà am la.
42001048	Tà ŋa kènuke abua am, mmɔ̌ wɔ̀fàˈ tò wu màa ka ŋèˈe tèkwȩ ta̧ la. E bùˈu àfɨ̀ˈ yaa me ghà ne mbì, wòt ègème naa me tɔ am ane àvi èsi ntsɔ̧̀,
42001049	nkàà èghɨ nɨ̧ bu Mbɔ̧ɔ̧mà mètàŋ è ghɨ abua am la. Maà nkùkta èlen tò.
42001050	Tà nyɨˈtè tèsȩ ti abua bòt bu bɔ̀ɔ nkùkta atò la, e bùˈu ane bɔ̧ e ghǎ wu ane bɔ̧ bɔb.
42001051	Tà nyààbe àbu mètàŋ àzi èsàŋè bòt bu bɔ̀ɔ ŋèˈa tèkwȩ tɔb la, nè mènə̀ bɔ taŋke a mèntɨ̧ɨ̧ mɔb la.
42001052	Tà shuktè bèfɔ̧̀ kekweelè a ègwet ètɨ̧ kèfɔ̧̀ bɔb ndɔ̀ktè bòt kà wua ŋèˈa tèkwȩ tɔb ntsà a ègwet.
42001053	Tà jɨɨ bòt ndzìtsə tèa nkua wɔb la ane èghɨ ntsɔ̧̀, èfèle bòt èkab bɔ ghà èbu fə.
42001054	Tà ghɨ̀ àghɨa tà lè kaˈa abua bètǎt nyaˈ ba la, nkɨ̀ˈɨ̂ etɨŋe bòt Izə̀lȩ̂ bu bɔ̀ wu bɔfàˈ tò la.
42001055	Tà ku̧u̧tè enyɨˈte tèsȩ ti ane Abàlàghâm e ghǎ dzə̌ ane àndǎ̧ tò àgème kà ye ndìa.”
42001056	Mbɨ̀ˈɨ̀ Màlià è kɔ̧ɔ̧ mèkù̧ maa la, tà tsèkê bɔ̂ Èlisabèt mbɔ̀ŋè èŋu yetat ndɔ̀ˈ nkua akwèn ngà àpfə̀ azi.
42001057	Afɨˈa Èlisabèt lè wu bi la a le kûˈ, tà bi wambâ̧.
42001058	Bòt àpfə̀ ayɔb nè bɔnyɨ tò bɔ zə ndɨ tǎt wɔb Mbɔ̧ɔ̧mà è ku tèsȩte tò la, ntàˈa wùˈte àwɔb nè tò.
42001059	Èli befà̧a̧ e li ntsè bɔ kɨˈɨ naŋe wa̧ wu, mbɔ̂ me kɨˈɨ ale ngua nga etsì èlen tò ane Zàkàleyà, nko laˈ nê bɔ tsì èlen tǎt tò.
42001060	Ka nyɨ̌ tò nê, “Àwɔˈ, èlen tò naa wu Jɔ̌n.”
42001061	Tà làˈ ale, bɔ shu abua tò nê, “Bɔnyɨ bê ko e bakà bɔ èlen mbɔŋ.”
42001062	Bɔ ghɨ̀ ale, fɨ̀ˈtè ane èbu bɔb mbììte a tǎt tò nê tàa nkɔ̀ŋkà nê èlen wa̧ wu wu wàà leˈ?
42001063	Afɨˈa mbɔŋ Zàkàleyà lo̧o̧ a tafèn shɨŋ adù̧ nê, “Èlen tò wu Jɔ̌n.” Ànəa mbɔŋ a taˈa kɨ̀ˈnè àwɔb.
42001064	Afɨˈa ngaa ètsə̂ tò e ghaˈà, èlɨ̧ tò e yàà, ta bùˈ mbê me kɔ̧ɔ̧ ngùˈtà Mbɔ̧ɔ̧mà.
42001065	Ale, bòt àpfə̀ ayɔb e bɔɔ̀, àndǎ ànə̂ yaa a ghɨ̀ la, a ghà èdziˈ ègème àlaˈ a tèbȩ ko bɔ̀ɔ ntɔ̀ nê wu Jùdià la.
42001066	Bòt bàgème bɔ zə mènə̀ maa la, bɔ nɔ̀ŋè a mèntɨ̧ɨ̧ mɔb, ndɔ̀ˈ mbììte nê “Wa̧ waa naa li wu wà à?” È li ngu nkǔŋ nê mètàŋ Mbɔ̧ɔ̧mà li ngu ane tò.
42001067	Afɨˈa bɔ̀ le wua ntsìà èlen Jɔ̌n la, Fo Kèfə è kɨ̀ˈɨ̂ adù̧ Zàkàleyà, tǎt tò tà bùˈ me làˈa àtɔŋ Mbɔ̧ɔ̧mà nê:
42001068	“Bà wùˈte èlen Lefɨ̀ˈ wu, tà wu Mbɔ̧ɔ̧mà bòt Izə̀lȩ̂ la. Tà kɨˈɨ̀ ntɨ̀ŋe bòt bi ndɔ̀ˈ nchùˈu ètsə bɔb, ntsì àwɔb a èbem ngoˈ.
42001069	Tà tsàà àwa wòt nɨ̧ tàa ŋa awa ngule mèmpème la. Ŋut dzə̀ a àndǎ̧ wɔ̀fàˈ tò Fɔ̧̀ Dàbid,
42001070	mbɨ̀ˈɨ̀ tà li ngɨ̀ bèndàˈàtɔŋ tò e làˈ ane mèngùˈ nyaŋ è tsè la.
42001071	Nê, yea li tsì àwa a tèkitebu bòt bu bɔ̀ɔ nkɨà àtsəa ya enɨ la; e mee li tsì àwa abua bòt bu bɔ̀ɔ mpààbà àwa la.
42001072	Tà lè laˈnê, yea li ku tèsȩte bètǎt nyaˈ ba elɔ̀ˈɔ ku̧u̧te mènkàˈa kèkweelè mu zìambɔŋ ye kàˈà la.
42001073	Tà lè zì nkà̧ a mbì tǎt nyaˈ wa Abàlàghâm nê,
42001074	mbɨ̀ˈɨ̀ ye tsì àwa a tèkitebu bɔmbù̧ ba la, baa me fàˈa abua zi kà bɔ̀a,
42001075	mbɨ̀ˈɨ̀ bòt bɔ li tɨ̧ɨ̧ ndɨŋndɨ̀ŋ a mbì li mè mbɔ̀ mèntɨ̧ɨ̧ kèfə ane èli ba a sitsǎˈ ègème la.
42001076	È wu awê wa̧ wàa, bɔɔ li tɔ awê nê ndàˈàtɔŋ Mbɔ̧ɔ̧mà Àtsèàngɔ̀ŋ. Nkàà nê aa tsě a mbì Tǎt wa Mbɔ̧ɔ̧mà etaŋke alu̧ tò.
42001077	Aa gha shu abua bòt to nê, Mbɔ̧ɔ̧mà naa waˈa a kàbɔ̀ŋ wɔb èghɨ bɔɔ peme,
42001078	ndɨ̀ wu tà wu mbɔɔlà wòt, mè ngu mànkua tèsȩ la. Taa li ghɨ̌ mèmpème mi naa saˈa ane ya mbɨ̀ˈɨ̀ nyèm ntɔtetsɔ̌ˈ è saˈa a ègwet la,
42001079	eŋa èkaˈà ane bòt bu a èbem ndzěm yu è wû mbɨ̀ˈɨ̀ mbàˈ èvə la, e ghɨ̌ bàa ghȩ̀ȩ̀ne ane alu̧ àlàŋkà èntɨ̧ɨ̧.”
42001080	Wa̧ wu li ntsə, èyì tò e mè me kwèˈne. Tà lɔ̀ˈ ngà ntsèke àbâ àlaˈ àyuube tè ngà ndzə àfɨˈa Mbɔ̧ɔ̧mà nàa ghɨ̌ bòt Izə̀lȩ̂ aa ko atò la.
42002001	È li ngu àfɨˈa èghɨ bàa e ghɨ̀ la, Empelɔ̀ Sisà Àgɔstɔ̀s saˈ nê, bòt bàgème bɔ̀ pà̧à̧ àwɔb a èbem èlaˈ bu a èten li la ègème.
42002002	Àfɨˈa bɔ̀ɔ ngɨ̀à kèmpà̧ mbì bɔbȩ wu la, Sisà Àgɔstɔ̀s è yɔ̀ˈɔ Kwìlinɔ̀ ane gɔvanɔ̀ bòt Silìà.
42002003	Tà saˈ ale wòt ègème gha àdzìˈa àndǎ̧ zi a dzə̀ la, bɔɔ shɨ èlen tò.
42002004	Jòsêb li ndzəa àpfə̀a Nazàlet a èbem àlaˈ a Galìlî nga a Betèlèghêm a èbem àlaˈ a Jùdià, àdzìˈa bɔ̀ le bi a fɔ̧̀ nyaˈ Dàbid la. Tàà nga abàˈ və ale, ngu ndɨ tà dzə̀ a àndǎ̧ Fɔ̧̀ Dàbid wu la.
42002005	Tà li ngà ezì èlen li a si bɔ̂ Màlià, èleè vi tà lè wu nè èbèm la.
42002006	Bɔ gha a Betèlèghêm ale tà me lu̧u̧te nkàà nê àfɨˈa tà li ngu bi la a li nkùˈ.
42002007	Màlià bi wa̧ mbi vi, wambâ̧. Bɔ lèbte atò a èbem ndǐtsə mbɔ̂ nɔ̀ŋè atò a èbem èpfə̂ˈ àdziˈa bɔ̀ɔ njɨ̀a njɨ̀tsə la, nkàà nê àdziˈ a li à ka wû a èbem lob bègɨ̧̀ àa nkɨ̀ˈa ntsèka la, bɔɔ tseke.
42002008	È li ngu ane àlia ngaa bèmbaabà njɨ̀ ko e wu àbâ àlaˈ a mbɔŋ a èghem, ètsəˈ mbààba èla̧ njɨ̀ bɔb.
42002009	Wantu̧ tǎt wɔb Mbɔ̧ɔ̧mà è saˈa a mbì lɔb. Èkaˈà Lefɨ̀ˈ e kaˈà a ègwet lɔb, bɔ taˈa bente.
42002010	Wantu̧ wu shu abua yɔb nê, “Bɨ̀ ka mbɔ̀ɔ̂. Ye am àdzìˈ yaa, mâ nɨ Ntu̧ Ntsɔ̧̀ nɨŋ nkɨ̀ˈɨ̂ eŋa abua yɨ̧, nàa li nɨ mèngùˈte enɨ kɨˈɨ ŋa abua bòt bàgème a èbem àlaˈ a Izə̀lȩ̂ la.
42002011	Bɔ bi wa̧ ètsəˈ wàa a èbem àpfə̀a Fɔ̧̀ Dàbid, è wu Mpemnà wɨ̧ la. Tà wu Klistò Lefɨ̀ˈ.
42002012	Eyaa wu àghɨa àa nyɨˈte àlȩ̂ la. Bɨa ye wa̧ bɔ lebte atò a èbem ndǐtsə nɔ̀ŋè atò a èbem èpfə̂ˈ njɨ̀tsə la.”
42002013	Adzìˈ me wù̧ù̧ne àla̧ bɔntu̧ Mbɔ̧ɔ̧mà a dzə a kèfɔ̧̀ wu a ègwet la, a saˈa a mbì lɔb, nkwene ane e we mbì wu, bɔ̂ tò ba e me kɔ̧ɔ̧ mèkù̧ nguˈta Mbɔ̧ɔ̧mà, shua nê:
42002014	“Tsiˈ mèngùˈte wu abua Mbɔ̧ɔ̧mà wu a ègwet la. Tà ŋa àlàŋkè abua bòt sitsǎˈ bàgème nkàà nê tàà nkɔ̀ŋkà àwɔb.”
42002015	Mbɨ̀ˈɨ̀ bɔntu̧ Mbɔ̧ɔ̧mà bu e kua akwèn nga a ègwet la, bèmbaabà njɨ̀ bu e me làˈa a kètsìà wɔb shua nê, “Bɨ̀ ghɨa bà gha a Betèlèghêm ndze àghɨ yaa Tǎt wa Mbɔ̧ɔ̧mà e tuˈu abua ya la.”
42002016	Ale, bɔ temnè ngà kwàla ndze a Màlià bɔ̂ Jòsêb mè ndze wa̧ wu tà nɔ̀ŋkè a èbem èpfə̂ˈ lu la.
42002017	Bèmbaabà njɨ̀ bu e ye atò ale, shu awɔb àghɨ yu wantu̧ Mbɔ̧ɔ̧mà è ghɨ̀ shu adù̧ wa̧ wu la.
42002018	Mènə̀ mu bèmbaabà njɨ̀ bu e li shû la li ntaˈa tsě bòt bàgème.
42002019	Màlià zìambɔŋ li ngua nkù̧ù̧ta mènə̀ maa ègème mbɔ̂ me mɨ̀ɨ̀tè mùà a èntɨ̧ɨ̧ vi.
42002020	Bèmbaabà njɨ̀ bu e ghɨ̀ ale, nkua akwèn me kɔ̧ɔ̧ ngùˈtà Mbɔ̧ɔ̧mà ane mènə̀ bɔ zə mè ndze la. A li mbê ngu mbɨ̀ˈɨ̀ wantu̧ Mbɔ̧ɔ̧mà shu awɔb la.
42002021	Èli befà̧a̧ e le tsê, àfɨˈa bɔ̀ɔ naŋe wakèfi wu la a kûˈ bɔ tsì èlen tò ane Yesò, wû mbɨ̀ˈɨ̀ wantu̧ Mbɔ̧ɔ̧mà lè ŋa ka bɔɔ li ekɔɔle atò la.
42002022	È li ngu àfɨˈa Jòsêb bɔ̂ Màlià àa shùu a lèsɔ̀t wɔb mbɨ̀ˈɨ̀ mbɨ̧te Musì tèa shua la, bɔ nɨ wa̧ wu nga a Jèlusalèm ezi atò a tèkitebu Mbɔ̧ɔ̧mà.
42002023	Eyaa wu ndɨ Musì le shɨ a si a èbem mbɨ̧te Mbɔ̧ɔ̧mà la nê, bɔ̀ zì wa̧ mbì ègème è wu wambâ̧ la, abua Mbɔ̧ɔ̧mà mbɨ̀ˈɨ̀ tàa tsiˈi wa̧ tò.
42002024	Bɔ ghà ŋa bèbaba babe kò bɔ ŋa banɨ̧̀ ndɨk babe leˈ abua tǎt wɔb Mbɔ̧ɔ̧mà mɨ̧̂ mbɨ̀ˈɨ̀ ndɨ mbɨ̧te tò te shu la.
42002025	È li ngu àfɨˈa mbɔŋ wòt kǒ wu a Jèlusalèm èlen tò wu Simiòn. Tà li ngua nkùkta Mbɔ̧ɔ̧mà mè ntɨ̧ɨ̧ ndɨŋndɨ̀ŋ a mbì tò. Tà li ngua nchɨ̀ˈà àlia bòt Izə̀lȩ̂ bɔ̀ɔ li dzə̌ a èbem ngoˈ tɔb la, Fo Kèfə mè ngu ane tò.
42002026	Fo Kèfə li nkàˈ atò nê, tàa li ye wòt wu Mbɔ̧ɔ̧mà li ndzɔˈ etsàà a sitsǎˈ la, ka pfə.
42002027	Fo Mbɔ̧ɔ̧mà ghɨ̀ ale, nɨ a Simiòn ngà a èbem lob nɨ̧ Mbɔ̧ɔ̧mà. Afɨˈa tǎt Yesò bɔ̂ nyɨ̌ tò e nɨ atò nɨŋ nkɨ̀ˈɨ̂ mbɨ̀ˈɨ̀ mbɨ̧tsə tèa nkɨà la,
42002028	Simiòn nɨ wa̧ wu mbèà, ngùˈtè a Mbɔ̧ɔ̧mà nê:
42002029	“Tê, à ghɨ̀ mbɨ̀ˈɨ̀ à li nkàˈ la, ghɨa wafàˈ wê sa sitsǎˈ àfɨ̀ˈ yaa bò̧ bò̧.
42002030	Mmɔ̌ mbɔŋ mâ ye wa̧ wu à tsà nê tà kɨˈɨ ngɨ̀ bòt è pem la.
42002031	À tsà atò mbɨ̀ˈɨ̀ bòt bàgème a sitsǎˈ bɔɔ ye.
42002032	Taa ale ngû mbɨ̀ˈɨ̀ èkaˈà àa nyɨˈte alu̧ wê abua bòt kà wu Bèjû la. Taa li ghɨ̌ bòt aa kɨˈɨ ekukte bòt bê bu, è wu bòt Izə̀lȩ̂ la.”
42002033	Simiòn è paa, a taˈa kɨ̀ˈne a Tǎt Yesò bɔ̂ nyɨ̌ to ane mènə̀ tà shu ane tò la.
42002034	Simiòn ghɨ̀ ale, fà̧à̧te awɔb ndɔ̀ˈ èshu abua Màlià, nyɨ̌ wa̧ wu nê, “Mbɔ̧ɔ̧mà làà wa̧ waa nê tà kɨˈɨ a èbem àlaˈ a Izə̀lȩ̂ è shuke bòt nyaŋ a si mè ndɔ̀ˈ ndɔ̀kè bòt nyaŋ a ègwet. Taa li wu mbɨ̀ˈɨ̀ àlȩ̂ a dzə abua Mbɔ̧ɔ̧mà la, bɔbȩ aa me làˈa ntàˈa èlen tò kàbɔ̀ŋ.
42002035	E bɔ ghɨ̀ ale, e tùˈtè mènə̀ ndò̧ mu a èbem mèntɨ̧ɨ̧ mɔb la. E ghɨ̀ ale, tèsȩte wa̧ wè tea sɔ̀ɔ̀be èntɨ̧ɨ̧ wê mbɨ̀ˈɨ̀ àlùmbà̧.”
42002036	Afɨˈa mbɔŋ taˈa ndèn ndàˈàtɔŋ Mbɔ̧ɔ̧mà ko èlen tò wu Anà, tà bɔ̂ ngu nempfə àvi la wu abot. Tǎt tò li ngu Fanuèl, wòt àbâ àlaˈ a Ashà. Tà lè tsekè ane èyɔˈɔ ane èngùˈebȩ yesà̧à̧mbe.
42002037	Ka mbɔ̂ ngu nempfə àfɨˈa mbɔŋ ane èngùˈebȩ èghem yefà̧a̧ ntsɔ̀b yekwì. Anà mbɔŋ li ngua ntsèka a èbem lob nɨ̧ Mbɔ̧ɔ̧mà àfɨ̀ˈ àgème nkùkta atò ètsəˈ bɔ̂ nèngǔ̧, ntsèka àfɨ̀ˈ àko kà jɨ èghɨjɨ mbɔ̂ me tsàˈte wû a Mbɔ̧ɔ̧mà.
42002038	Mbɨ̀ˈɨ̀ Màlià bɔ̂ Jòsêb e nɨ wa̧ mbɔŋ nkɨ̀ˈɨ̂ la, tà kɨ̀ˈɨ̂ a ngèt tò ŋa mènkɔ̀ŋke abua Mbɔ̧ɔ̧mà, mè ndàˈ ane èlen wa̧ mbɔŋ abua bòt bu bàgème bɔ wua nchɨ̀ˈà nê, Mbɔ̧ɔ̧mà naa li etsǐ bòt Jèlusalèm a èbem ngoˈ tɔb la.
42002039	Jòsêb bɔ̂ Màlià bɔ paa àghɨa bɔ̀ɔ ngɨ̀à mbɨ̀ˈɨ̀ mbɨ̧te tǎt wɔb Mbɔ̧ɔ̧mà te shu la ale, nkua akwèn ngà àpfə̀ yɔb a Nazàlet a èbem àlaˈ a Galìlî.
42002040	Wa̧ mbɔŋ li ntsə nkwèèlê, mbɔ̌ èyì, èlɔ̂t Mbɔ̧ɔ̧mà e mè ngû ane tò.
42002041	Tǎt Yesò bɔ̂ nyɨ̌ tò e li ngua ngà a Jèlusalèm èngùˈ ègème a èpǎ̧ Màntsea a ègwet.
42002042	Afɨˈa Yesò lè wu èngùˈ èghem ntsɔ̀b yebe la, tà kùŋe a Jòsêb bɔ̂ Màlià nga ejɨ èghɨjɨ bu, ane ndɨ bɔ̀ɔ ngɨ̀à àfɨ̀ˈ àgème la.
42002043	Bɔ paa èghɨjɨ bu ale, ndɔ̀ˈ mbùˈ me kua akwèn nga àpfə̀ ayɔb, ka Yesò wu tèˈa a Jèlusalèm. Tà tèˈa ale, tǎt tò bɔ̂ nyɨ̌ tò è ka ko,
42002044	bɔ me mɨ̀ɨ̀tè nê tà wu a èbem ènɔ̧̂ wɔb. Bɔ ghȩ̀ȩ̀ne ane àliabȩ ka mbùˈ me kɨ atò ayɔɔ bòt ləlob yɔb nè bèshu̧ bɔb.
42002045	Bɔ̀ kɨ atò kekaŋ, bɔ kua akwèn ngà a Jèlusalèm e me kɨ atò.
42002046	Èlibȩ è tsè betat, ka bɔ ye atò a èbem lob nɨ̧ Mbɔ̧ɔ̧mà, a kètsìà bènyɨˈtà Bèjû tà tsekè me yute a lèmù wɔb mè mbììta awɔb mèngà̧ la.
42002047	Èlɨ tà li ngua njùta awɔb nè mèngǎ̧ è li ngua ndzəa a ètsə̂ tò la e li ntsè wòt ègème.
42002048	Àfɨˈa tǎt tò bɔ̂ nyɨ̌ tò e ye atò la, mètsə̂ mɔb lià. Nyɨ̌ tò bììte atò nê, “Wa̧ am, àghɨ yaa à ghɨ̀ ane ya anè la, wu ghà à? Ba tǎt wè e taˈa bente àfɨˈa baa wua nkɨ̀a awê la.”
42002049	Yesò bɨ̀ɨ̀lè nê “Ghǎ ghɨ̂ ka bɨ me kɨ am à? Bɨ bakà ko nê mâ bɔ̂ ndɨ màa wu a lob Tǎt am la.”
42002050	Yesò làˈ ale bɔ̀ ka ko ànəa tà shua la.
42002051	Ale, Yesò lɔ̀ˈɔ a si nkua akwèn bɔ̂ tò ba ngà a Nazàlet, mè me zə awɔb nɨ̀a ngà nè mbì. Nyɨ̌ tò li ngua nkù̧ù̧ta mènə̀ maa ègème mè me mɨ̀ɨ̀te mua a èntɨ̧ɨ̧ vi.
42002052	Yesò li ntsèke tè ntsə mbɔ̌ èyì, Mbɔ̧ɔ̧mà me kɔ̀ŋkè atò, bòt e mè me kɔ̀ŋkè atò mɨ̧̂.
42003001	-
42003002	È li ngu àfɨˈa Tìbeliùs Sisà wu empelɔ̀ ane èngùˈ èghem ntsɔ̀b yetà̧â̧ la, Pontìùs Pȩlèt wu gɔvanɔ̀ bòt Jùdià, Elɔ̀d wu àtsəa bòt Galìlî, Filìb wanyɨ Elɔ̀d wu àtsəa bòt Ituleà bɔ̂ Tìlàkonitìs, Lìsanìà wu àtsəa bòt Àbilenè, mbɔ̂ Anàs bɔ̂ Kefàs è wu ètsə bèntsìà mèpɨ̧̀ a èbem lob nɨ̧ Mbɔ̧ɔ̧mà. Afɨˈa ngaa yu, Jɔ̌n wa̧ Zàkàleyà zə èngǎ̧ Mbɔ̧ɔ̧mà àbâ àlaˈ àyuube.
42003003	Ale, tà bùˈ me ghȩ̀ȩ̀ne tèpfəte èlaˈ tu a ngèt èdzî Jodàn la ntsɔ̀tà nê, “Bɨ̀ waˈa mènə̀ kàbɔ̀ŋ mɨ̧, nkɨ̀ˈɨ̂ bɔ̀ zì àwɨ̧ a èdzî, mbɨ̀ˈɨ̀ taa waˈa mènə̀ kàbɔ̀ŋ mu bɨ̀à ngɨ̀à la.”
42003004	Mbɨ̀ˈɨ̀ bɔ shɨ a èbem àkatè ndàˈàtɔŋ Mbɔ̧ɔ̧mà, Àsayà la, “Wòt kǒ nàa ŋȩ̀a àbâ àlaˈ àyuube shua nê, ‘Bɨ̀ nèètè èlu̧ abua Lefɨ̀ˈ, ndɔ̀ktè alu̧ tò è tɨ̧ɨ̧ ndɨŋndɨ̀ŋ.’
42003005	Bɔ̀ lu̧u̧ne èfuˈ ègème, Sàŋkè tèku̧u̧nè bɔ̂ tèbȩtsə tègème a si. Ngɨ̀ èŋɔˈte balu̧ bè tɨ̧ɨ̧ ndɨŋndɨ̀ŋ, Àtia balu̧ àgème à tsɔˈte.
42003006	Bɨ̀ ghɨ̀ ale, mbɨ̀ˈɨ̀ bòt bàgème aa ye ndɨ Mbɔ̧ɔ̧mà nàa ghɨ̌ bòt bi aa peme la.”
42003007	Banɔ̧̀ e ghɨ ale me kùŋe a Jɔ̌n wu nê, tà zì àwɔb a èdzî. Tà shu abua yɔb nê “Kwàˈ bɨ̀a àndǎ̧ nya̧tekàbɔ̀ŋ, waa kɨɨte awɨ̧ nê bɨ̀ lùùla ntsǒ Mbɔ̧ɔ̧mà yu tàa ngà ètsàà la à?
42003008	Bɨ̀ ghɨ èghɨ bu àa nyɨ̀ˈta nê, bɨ waˈa mènə̀ kàbɔ̀ŋ mɨ̧ la. Bɨ̀ ka mbùˈ me ŋeˈe awɨ̧ a ègwet è shua nê, bɨ̀ ka ghɨ̀à èlɨ waa nkàà ndɨ Abàlàghâm wu tǎt nyaˈ wɨ̧ la a. Tsiˈ e shua wɨ̧, Mbɔ̧ɔ̧mà è bɔ ètɨ̧̂ egheble àti yàa e ghɨ̌ aa tsiˈi bòt àndǎ̧ Abàlàghâm.
42003009	Bɨ wu mbɨ̀ˈɨ̀ èyɨt bu adzà̧ wu a tèghàŋtsə ekòˈo dèbe a si la. Àyɨt yu àa ka kɔ̀ɔ̀le tèta̧a̧te ntsɔ̧̀ la, bɔ̀ɔ kòˈo ayùà emàˈa a èbem èwet.”
42003010	Tà shu ale, bòt bu e biite atò nê, “Bà ghɨ̀ naà?”
42003011	Tà bɨ̀ɨ̀lè nê, “Wòt bɔ ndǐtemàˈa tebe, tà ŋa yemɔ̀ˈ abua wòt kà bɔ ka yemɔ̀ˈ. Wòt bɔ èghɨjɨ, tà ghàbtè abua bòt ndzìtsə.”
42003012	Tà shu ale, bèfetà èkab taksì èko bɔ kɨˈɨ̀ bɔɔ zì àwɔb a èdzî la, e biite a Jɔ̌n wu nê, “Tê, bàa ghɨ̀ naà?”
42003013	Tà shu abua yɔb nê, “Ko mbɨ̀ˈɨ̀ bɨ̀ nɨ èkab e tsè ndɨ bɔ shu awɨ̧ la.”
42003014	Bèshujà ko e biite atò nê, “È me wu awa lu̧à? Bàa ghɨ̀ naà?” Tà shu abua yɔb nê, “Ko mbɨ̀ˈɨ̀ bɨ̀ ŋwèèlè wòt ndzì mèfà̧ àtsə atò, mbɨ̀ˈɨ̀ efàa èkab abua tò. Bɨ̀ yele èkab àfàˈ yɨ̧.”
42003015	Bɔ zə èngǎ̧ Jɔ̌n waa ale mbùˈ me mɨ̀ɨ̀te nê, kò tà wu Fɔ̧̀ wu Mbɔ̧ɔ̧mà li ndzɔˈ etsàà la leˈ, nkàà nê bɔ li ndzaŋe wua nchɨˈa ŋut.
42003016	Jɔ̌n shu abua yɔb bàgème nê, “Maà ndzìà wɨ̧ a èdzî, ka wòt wu nkɨ̀ˈa la taˈa tsě am nyaŋ. E mbakà lem nkùˈ wòt tàa ŋɔˈne a si eyààte mèliˈ gubte tò la. Taa tsiˈi me zǐ Fo Kèfə ane yɨ̧ nè èwet.
42003017	Ankì tò wu abua tò, tàa nɨ foa ntsə̀ ti la. Taa foa ntsə̀ tu, efete nɔ̀ŋe a ète li, ka è me wu èfaa, tà maˈa a èbem èwet kà wu li elema.”
42003018	Ale, Jɔ̌n tsɔ̀tè Ntu̧ Ntsɔ̧̀ yu ane tèkɔttsə nyaŋ abua bɔbȩ, ŋwètè àwɔb nê bɔ̀ kubte mènə̀ kàbɔ̀ŋ mɔb.
42003019	Ka Jɔ̌n ŋȩ̀te a Elɔ̀d wu tà wu gɔvanɔ̀ la, nkàà ndɨ tà fǎ Èlɔdìà vi wanyɨ vi, mè ngɨ̀ mènə̀ kàbɔ̀ŋ kǒ nyaŋ la.
42003020	Ale, Elɔ̀d paa ngɨ̀ ànəa a bɨɨ te ntsè èbeko la, ndzì a Jɔ̌n a tèfȩ.
42003021	Èli ngu ane àli ako Jɔ̌n me zǐ bòt a èdzî bàgème tè tà paa, Yesò kɨ̀ˈɨ̂ taa zǐ atò a èdzî mɨ̧̂. Mbɨ̀ˈɨ̀ bɔ zia Yesò a èdzî tà me tsàˈtà Mbɔ̧ɔ̧mà la, ègwet e ghaˈà,
42003022	Fo Kèfə chu a ègwet tò mbɨ̀ˈɨ̀ baba. Bɔ zə àtɔŋ Mbɔ̧ɔ̧mà a ègwet a nê, “À wu wa̧ èkɔŋ am; èntɨ̧ɨ̧ e taˈa wua mbɔ̀ ane yê.”
42003023	Yesò lè wu mbɔ̀ŋè èngùˈ èghem yetat àfɨˈa tà bùˈ me nyɨˈte banɔ̧̀ mènə̀ Mbɔ̧ɔ̧mà la. Yesò li ngu wa̧ Jòsêb mbɨ̀ˈɨ̀ bòt e li nko la. Jòsêb wu li ngu wa̧ Eli.
42003024	Eli wu wa̧ Matat, Matat wu wa̧ Levì, Levì wu wa̧ Melkì, Melkì wu wa̧ Janȩ, Janȩ wu wa̧ Jòsêb,
42003025	Jòsêb wu wa̧ Màtatìà, Màtatìà wu wa̧ Amɔ̀s, Amɔ̀s wu wa̧ Nàum, Nàum wu wa̧ Eslì, Eslì wu wa̧ Nagȩ,
42003026	Nagȩ wu wa̧ Maat, Maat wu wa̧ Màtatìà, Màtatìà wu wa̧ Semèn, Semèn wu wa̧ Josek, Josek wu wa̧ Jodà,
42003027	Jodà wu wa̧ Joanà, Joanà wu wa̧ Lesà, Lesà wu wa̧ Zèlubàbèl, Zèlubàbèl wu wa̧ Shealtiel, Shealtiel wu wa̧ Nelì,
42003028	Nelì wu wa̧ Melkì, Melkì wu wa̧ Adì, Adì wu wa̧ Kosam, Kosam wu wa̧ Èlmadàm, Èlmadàm wu wa̧ El,
42003029	El wu wa̧ Joshùà, Joshùà wu wa̧ Eliezà, Eliezà wu wa̧ Jolìm, Jolìm wu wa̧ Matat, Matat wu wa̧ Levì,
42003030	Levì wu wa̧ Simiòn, Simiòn wu wa̧ Judà, Judà wu wa̧ Jòsêb, Jòsêb wu wa̧ Jonam, Jonam wu wa̧ Èliakìm,
42003031	Èliakìm wu wa̧ Mèleà, Mèleà wu wa̧ Mèna, Mèna wu wa̧ Màtata, Màtata wu wa̧ Natàn, Natàn wu wa̧ Dàbid,
42003032	Dàbid wu wa̧ Jesì, Jesì wu wa̧ Obèd, Obèd wu wa̧ Boà, Boà wu wa̧ Sàlemun, Sàlemun wu wa̧ Nashòn,
42003033	Nashòn wu wa̧ Àminadàb, Àminadàb wu wa̧ Amìn, Amìn wu wa̧ Ànì, Ànì wu wa̧ Eslɔ̀n, Eselɔ̀n wu wa̧ Pelèz, Pelèz wa̧ Judà,
42003034	Judà wu wa̧ Jàkɔ̂b, Jàkɔ̂b wu wa̧ Asàk, Asàk wu wa̧ Abàlàghâm, Abàlàghâm wu wa̧ Tela, Tela wu wa̧ Naɔ,
42003035	Naɔ wu wa̧ Seluˈ, Seluˈ wu wa̧ Leo, Leo wu wa̧ Peleˈ, Peleˈ wu wa̧ Ebà, Ebà wu wa̧ Shelà,
42003036	Shelà wu wa̧ Kenàn, Kenàn wu wa̧ Alfazà, Alfazà wu wa̧ Shêm, Shêm wu wa̧ Noà, Noà wu wa̧ Lamèk,
42003037	Lamèk wu wa̧ Mètuselà, Mètuselà wu wa̧ Enɔ̀k, Enɔ̀k wu wa̧ Jalè, Jalè wu wa̧ Màghalalè, Màghalalè wu wa̧ Kenàn,
42003038	Kenàn wu wa̧ Enò, Enò wu wa̧ Sêt, Sêt wu wa̧ Adàm, Adàm wu tà lè wu Wa̧ Mbɔ̧ɔ̧mà la.
42004001	Fo Kèfə li ndù̧u̧ ane Yesò mbɨ̀ˈɨ̀ tàa nkua a èdzî Jodàn la. Fo mbɔŋ nɨ atò ngà àbâ àlaˈ àyuube
42004002	Satàn tà̧à̧te atò ane èli èghem yekwì. Tà li tà kà jɨ àghɨ ane èli mbɔŋ, a me lìa ndzìtsə te ba̧a̧ atò.
42004003	Satàn shu abua tò nê, “À wu Wa̧ Mbɔ̧ɔ̧mà, à ghɨ̀ èti làa e gheblè ntsìˈi èghɨjɨ.”
42004004	Yesò tsɔˈ nê, “Àkata Mbɔ̧ɔ̧mà a laˈnê, ‘Wɔ̀bȩ̌ nàà kà pem nkàà wû èghɨjɨ bùà bùà.’ ”
42004005	Satàn nɨ a Yesò nkɔˈ ngà a ègwet, tà wu me gwèlè èghɨ li, Satàn nyɨ̀ˈte atò èlaˈ ègème sitsǎˈ,
42004006	mbɔ̂ shu abua tò nê, “Eyaa wu èghɨ bɔ̧ bɔ ŋa la. Mâ bɔ mètàŋ ndɨ betsiˈa e ŋa bùà nè ènɨ̧ wɔb abua wòt màa nkɔ̀ŋkà la.
42004007	À ŋɔ̀ˈne a si a mbì la̧, ko èghɨ mbɔŋ ègème aa tsiˈi bê.”
42004008	Yesò bɨ̀ɨ̀lè nê, “Àkata Mbɔ̧ɔ̧mà a laˈnê, ‘À bɔ ndɨ àa me wùˈte wua Tǎt wè Mbɔ̧ɔ̧mà, mè ndzəa wû atò la’.”
42004009	Satàn nɨ atò ngà a Jèlusalèm, ntsìa atò a ègwet ntsɔ̀ˈ lob nɨ̧ Mbɔ̧ɔ̧mà mbɔ̂ shu abua tò nê, “À wu Wa̧ Mbɔ̧ɔ̧mà, à lɔ̀ˈɔ a si ŋaà nkȩ ntem a si.”
42004010	Mè nê, “Àkata Mbɔ̧ɔ̧mà a laˈnê, ‘Taa tsàà bɔntu̧ bi bɔɔ baabe awê, eŋeˈe awê.
42004011	Bɔɔ eŋeˈe awê a èbu bɔb, mbɨ̀ˈɨ̀ à wù̧ àka yè ane èti.’ ”
42004012	Tà làˈ ale Yesò bɨ̀ɨ̀lè nê, “Àkata Mbɔ̧ɔ̧mà a mê shu nê, ‘Kâ ntà̧à̧te a Tǎt wè Mbɔ̧ɔ̧mà’.”
42004013	Satàn kɨ̀ke a Yesò ane balu̧ bàgème tè tà paa, tà sa atò ngà me chɨ̀ˈɨ àfɨ̀ˈ àko tsa.
42004014	Yesò wènè a Galìlî ane mètàŋ Fo Mbɔ̧ɔ̧mà. Àndǎ mènə̀ tò a li ngà àdzìˈ àgème a èpfə̀ àlaˈ a mbɔŋ.
42004015	Yesò nyɨ̀ˈte èngǎ̧ Mbɔ̧ɔ̧mà à èbem lob Mbɔ̧ɔ̧mà yɔb. Bòt bàgème e me wùˈte atò.
42004016	Yesò li ngà a Nazàlet, àdzìˈa tà li ntsə la. Àliapfə̀a yɔb a kɨˈɨ̀ tà gha a èbem lob Mbɔ̧ɔ̧mà yɔb mbɨ̀ˈɨ̀ tàa ndzìà ngɨ̀à la, ndɔ̀ˈ a si etɔ èngǎ̧ Mbɔ̧ɔ̧mà,
42004017	bɔ ŋa atò àkata Àsayà ndàˈàtɔŋ Mbɔ̧ɔ̧mà. Tà ghàˈa ndze àdziˈa bɔ shɨŋ nê,
42004018	“Fo Tǎt wa Mbɔ̧ɔ̧mà wu ane ya̧, nkàà nê tà yɔˈɔ am nê e nga ntsɔ̀tè Ntu̧ Ntsɔ̧̀ abua bòt mbuŋ. Tà tu̧u̧ am nê, è ntsɔ̀ta nê bòt mènə̀ è kuule awɔb la, è dzəa, mè ngɨ̀ bòt àghɨ àleme è me ye èdziˈ. Tà tu̧u̧ am nê, è ntsì bòt ngoˈ a èbem ngoˈtsə,
42004019	mè tsɔ̀tè nê, àfɨˈa Mbɔ̧ɔ̧mà naa ku tèsȩte bòt bi la a kûˈ.”
42004020	Yesò pàa, mbɔ̀te àkatè yu mvə̀ə̀ abua wɔ̀fàˈ wu, mbɔ̂ ntsèke a si. Bòt bàgème a lob və bɔ tsitè àghɨ ayɔb ane tò.
42004021	Tà bùˈ me shu abua yɔb nê, “Èngà̧ waa àdziˈa àkatè yaa la e te laane, mbɨ̀ˈɨ̀ bɨ zə la.”
42004022	Mèngǎ̧ Yesò è nyi awɔb. A mè ntaˈa tsè àwɔb ane mèngǎ̧ ntsɔ̧̀ mu è dzə̀ a ètsə̂ tò la, bɔ me shu nê, “Tè eyaa ntsè wa̧ Jòsêb?”
42004023	Tà shu abua yɔb nê, “Bɨ bele lâ teme èngà̧ waa abua am nê, ‘Ngàŋ, bə awê àwɔ̀ mbɔŋ; Àghɨa baa zə nê a li ngɨ̀ a Kàpenàwûm la, ghɨa àpfə̀ yɨ̧ ŋaa mɨ̧̂.’ ”
42004024	Tà me shu nê, “Ane nkǔŋ, tsiˈ è shu awɨ̧ nê bɔɔ kà kùkte ndàˈàtɔŋ Mbɔ̧ɔ̧mà àlaˈ atò.
42004025	-
42004026	Bɨ̀ yute èngǎ̧ am, è li ngu àfɨˈa Èlȩjà, ndàˈàtɔŋ nyaˈ Mbɔ̧ɔ̧mà, mbɨ̀ŋ tsèke kà lu àlaˈ a Izə̀lȩ̂ ane èngùˈebȩ yetat nè àtěm, ndaŋe èchɨɨ è nyi àlaˈ və àgème. Afɨˈa mbɔŋ bènempfə è taˈa wu abàˈ və. Ka tsiˈ è shu awɨ̧ ane nkǔŋ nê, Mbɔ̧ɔ̧mà li ntù̧u̧ Èlȩjà nê tà gha ntɨ̀ŋe wû wòt wemɔ̀ˈ, kà wu wòt Izə̀lȩ̂. Nempfə mbɔŋ li ngu wòt Zalefàt a èbem èpfə̀ àlaˈ Sidɔ̀n.
42004027	È li mè ngu àfɨˈa Èlishà ndàˈàtɔŋ nyaˈ Mbɔ̧ɔ̧mà, bòt àghɔ̧atsɔˈɔ e taˈa wu a Izə̀lȩ̂, ka ndàˈ wòt tà li mbə atò la li ngu Nèmàn, wòt Silìà.”
42004028	Bòt bu a lob Mbɔ̧ɔ̧mà la, e li ntaˈa tsoo ane Yesò àfɨˈa bɔ zə mèngà̧ mu è dzə̂ a ètsə̂ tò la.
42004029	Bɔ ghɨ̀ ale, nkȩ̀te a si èsə̀ŋnè atò nɨŋ ndzə̀ a èbem àpfə̀, nkɔˈ nga a ègwet èku̧u̧nè lu àpfə̀ ayɔb a wu adù̧ və la. Bɔɔ nga ale ngua nga emàˈa atò a èten nkòòlà.
42004030	Ka Yesò bê ngèble avi, sǎ̧ a kètsìà wɔb ntsè me ghà avi.
42004031	Yesò chu ngà a Kàpenàwûm, àpfə̀à nɨ̧ a Galìlî, me nyɨˈte awɔb èngǎ̧ Mbɔ̧ɔ̧mà ane àliapfə̀a Bèjû.
42004032	Mèngǎ̧ tà nyɨ̀ˈta la li ntaˈa tsè àwɔb nkàà nê tà li ngua nyɨ̀ˈta wɔb mbɨ̀ˈɨ̀ wòt tà bɔ àtɔŋ ane ànəa mbɔŋ la.
42004033	Wòt kǒ wu a lob Mbɔ̧ɔ̧mà, fo kàbɔ̀ŋ nàa ane tò la, tà ŋȩ ane àtɔŋ nɨ̧ nê,
42004034	“Eeeè! Yesò wòt Nazàlet, à kɨa ghà ane yaa? À kɨˈɨ̀ àdzìˈ yaa eliime awa à? Mâ ko wòt a wu wùà la. À wu ngule wantu̧ Mbɔ̧ɔ̧mà.”
42004035	Yesò shu abua fo kàbɔ̀ŋ yu nê, “Kabte ètsə̂ wê! Sǎ a mbê waa!” Fo kàbɔ̀ŋ yu ŋeˈe atò ndebe a si a mbì lɔb, mbɔ̂ sa atò ka e kà zi àlɔˈ ane tò.
42004036	Ànə̂ yaa à taˈa tsè bòt bu, bɔ me làˈa a kètsìà wɔb shua nê, “Eyaa wu kà èwuu mèngà̧ à? Mbê waà lâ mbɔ̀ àtɔŋ nè mètàŋ. Tàa ngɨ̀ tà shu ànə̂ abua fote kàbɔ̀ŋ, te bê sà wòt.”
42004037	Mènə̀ Yesò ghà a èdzìˈ àgème àbâ àlaˈ mbɔŋ.
42004038	Yesò sà lob Mbɔ̧ɔ̧mà yu ngà a lob Simùn. Me kɨˈɨ nyɨ̌ vi Simùn, wua ngò̧ò̧nà sɔ̧̀ɔ̧̀nà kèkweelè. Bɔ shu ànəa àghɔ̧ ngaa abua Yesò.
42004039	Tà tɨ̧ɨ̧ a ngèt àvi wu ŋȩa sɔ̧̀ɔ̧̀nà wu, è sà atò. Tà bê nkȩ a si ndɔ̀ˈ me taŋke awɔb.
42004040	Nyèm me fene, bòt bàgème bɔ bɔ bèshu̧ bɔ̀ɔ ngò̧ò̧nà èghɔ̧ nèmbuˈ la, bɔ nɨ awɔb nkɨ̀ˈɨ̂ abua Yesò. Yesò nɔ̀ŋè àbu azi àtsə wòt ègème tà pem.
42004041	Fote kàbɔ̀ŋ te sà bòt nyaŋ mɨ̧̂, me ŋȩa shua nê, “À wu Wa̧ Mbɔ̧ɔ̧mà.” Yesò ŋȩ àwɔb, tà kà bɨ̧ɨ̧nè nê tè laˈa, nkàà nê te ko nê, tà wu Fɔ̧̀ wu Mbɔ̧ɔ̧mà li ndzɔˈ etsàà a sitsǎˈ la.
42004042	Ètsəˈ è tsi, Yesò dzə̀ a èbem àpfə̀ ngà adzìˈa ndziˈne. Bɔbȩ e me kɨ atò. Afɨˈa bɔ ye atò la, bɔ me kɨ ekele atò nê tà ka sà àwɔb.
42004043	Tà shu abua yɔb nê, “Mâ bɔ̂ ndɨ màa tsɔ̀te Ntu̧ Ntsɔ̧̀ kèfɔ̧̀ Mbɔ̧ɔ̧mà yaa a èpfə̀ ko mɨ̧̂ la, nkàà nê eyaa wu àghɨa Mbɔ̧ɔ̧mà li ntsàà am nê è nkɨˈɨ ngɨ̀ la.”
42004044	Ale, tà me nyɨˈte èngǎ̧ Mbɔ̧ɔ̧mà a èbem lobte Mbɔ̧ɔ̧mà Bèjû a Jùdià.
42005001	È li ngu ane àli ako Yesò tɨ̧ɨ̧ a ngèt èlemè Gènesalèt, bòt e me nùŋna nkɨ̀ˈa a mbì tò ezə èngǎ̧ Mbɔ̧ɔ̧mà.
42005002	Mbɨ̀ˈɨ̀ bɔ̀ɔ ngɨa ale la, Yesò ye ènkànuˈ bebe bɔ nɨŋ ndzə̀ aguŋ la, bèmba̧a̧basə e ko nê bɔ saame ènkànuˈ bu nga me shùu bètasat bɔb.
42005003	Yesò nyi a èbem ànkànuˈ a Simùn, mbɔ̂ nê tà lɔ̀ˈɔ aguŋ nyaˈa ŋwètè ngà a èbem mèleb adzìˈ. Simùn ŋwètè ngà, Yesò tseke a èbèm, me nyɨˈte banɔ̧̀ èngǎ̧ Mbɔ̧ɔ̧mà.
42005004	Afɨˈa Yesò paa èngǎ̧ vi la, tà shu abua Simùn nê, “Meè ŋwète ànkànuˈ yu ngà nè èbem èdzî, mbɔ̂ bɨ bòt bè è maˈa bètasat bɨ̧ mbà̧à̧ basə.”
42005005	Simùn bɨ̀ɨ̀lè nê, “Tê, ba lia li a lè bùˈu ka bà ka bê mbà̧a̧ àghɨ. Ka ndɨ̀ wu è shu àwɔ̀ la, maa màˈa bètasat bu.”
42005006	Bɔ màˈà ale, ntaˈa ba̧a̧ basə tè bètasat bu be tsiˈa nkɨ ekèète.
42005007	Ale, bɔ mɨ̀ˈ àbu ntɔ bèshu̧ bɔb a èbem ànkànuˈ ako yu nê, bɔ̀ kɨˈɨ ntɨ̀ŋe awɔb. Bɔ kɨˈɨ̀, bɔ̂ tò ba e lu̧u̧ne ènkànuˈ bu nè basə, tè ènkànuˈ mbɔŋ e tsiˈa nkɨ emela a èbem mèleb.
42005008	Simùn wu èlen tò ko wu Pità la ye àghɨa a ghɨ̀ la, kwen a si a mbì Yesò nê, “Tê, e mbakà kùˈu wòt màa wu ne nè la, e ngu wòt kàbɔ̀ŋ.”
42005009	Tàà shua èlɨ̀ wu ale ngu ndɨ ànəa taˈà basə bu bɔ ba̧a̧ la a taˈa tsè àwɔb bɔ̂ bèshu̧ bi,
42005010	Jimsì bɔ̂ Jɔ̌n bɔ̧ Zebèdiì, bɔ̂ tò ba e li ngùa fàˈà nɔ̂ la. Yesò shu abua Simùn nê, “À ka mbɔ̀ɔ̂, e bùˈu àfɨ̀ˈ yaa, à ka tsi buˈu basə a. Aa tsiˈi me kɨ bɔbȩ nɨa nkɨ̀ˈa abua am.”
42005011	Mbɨ̀ˈɨ̀ bɔ tsàà ènkànuˈ bɔb aguŋ la, bɔ sà èghɨ bɔb ègème, nkùŋè a Yesò.
42005012	Mbɨ̀ˈɨ̀ Yesò wu a èbem àpfə̀ ako la, wòt kǒ wu abot àghɔ̧atsɔˈɔ a ba̧a̧ atò la. Ŋut ye a Yesò, nkɨ̀ˈɨ̂ ntèmè tènjǔŋ ti a si a mbì tò, shù̧ù̧te atò nê, “Lefɨ̀ˈ, à kɔ̀ŋkà, ko betsiˈa à ghɨ̀ e pem.”
42005013	Yesò nyààbè àbu azi mbà̧à̧te atò nê, “Oo maà nkɔ̀ŋkà, pem.” Kwàˈ àfɨˈa mbɔŋ, tà bê mpem àghɔ̧atsɔˈɔ yu.
42005014	Yesò sə̀ŋkè àtǔ̧ atò nê tà ka shu wòt. “Ka ghǎ nyɨ̀ˈte awê abua ntsìà mèpɨ̧̀ Mbɔ̧ɔ̧mà, nkɔ̀ŋka Mbɔ̧ɔ̧mà nê à pem, mbɨ̀ˈɨ̀ Musì li shu la, enɨ ghɨ̌ waa waa naa ko nê à pem.”
42005015	Ka mènə̀ Yesò mu paa mbùà ngà wu nè mbì. Bòt nyaŋ e kɨˈɨ̀ ezə èngǎ̧ tò, tàa mě bə bòt ngò̧ò̧nà la.
42005016	Ka ngò̧tsə nyaŋ bɔ̀ɔ nkɨ̀ˈa la, tà sà àwɔb nga àdzìˈa ko zìa zìa etsàˈte a Mbɔ̧ɔ̧mà.
42005017	È li ngu ane àli ako Yesò me nyɨˈte èngǎ̧ Mbɔ̧ɔ̧mà, Bèfalèsiì bɔ̂ bènyɨˈtà mbɨ̧te Musì, bɔ dzə a tèpfəte àlaˈ Galìlî nè Jùdià bɔ̂ Jèlusalèm la e wu abot; mètàŋ Mbɔ̧ɔ̧mà wu ane Yesò tà nɨ̀a mbəa bòt àghɔ̧.
42005018	Àfɨˈa mbɔŋ, bòt ko e ŋeˈè wòt àbâ ènyit tò a pfə la me kɨ nɨa tò enyi a lob enɔ̀ŋe atò a mbì Yesò.
42005019	Bɔ kɨˈɨ ale, bɔ̀ ka ye èlu̧ bɔ̀ɔ nɨa ŋut enyi a lob nkàà ènɔ̧̂ bòt bu abot la, bɔ kɔˈ a ègwet lob, ntsɔ̀ˈte àti ngaˈa èləˈ è shuke atò a ègwet àkwàŋkè tò a kètsìà banɔ̧̀, ntsìà a mbì Yesò.
42005020	Mbɨ̀ˈɨ̀ tà ye ndɨ bòt ngaa e bɔ ntɨ̀ ane zi la, tà shu abua mbê ngaa nê, “Mâ waˈa a kàbɔ̀ŋ wê.”
42005021	Bènyɨˈtà mbɨ̧te Musì nè Bèfalèsiì e bùˈ me biite nê, “Wòt waa fɨ̀ˈnà àvi ane Mbɔ̧ɔ̧mà la wu wàà? Wàa tsa nàa ngwàˈa kàbɔ̀ŋ ka nè Mbɔ̧ɔ̧mà à?”
42005022	Mbɨ̀ˈɨ̀ Yesò ko àghɨa bɔ mɨ̀ɨ̀tà la, tà tsɔˈ nê, “Bɨ ghɨ̀ na ka me kwàˈtè èwuu maa nè mènə̀ a mèntɨ̧ɨ̧ mɨ̧ à?
42005023	Àyea ŋa àa njùa à, e shu nê ‘Mâ waˈa kàbɔ̀ŋ wê’, kò wû nê ‘Lɔ̀ˈɔ a si me ghȩ̀ȩ̀ne à?’
42005024	Maa nyɨˈte awɨ̧ nê Wa̧ Wòt bɔ àtɔŋ a sitsǎˈ à màngwaˈa kàbɔ̀ŋ.” Tà shu abua wòt wu àbâ ènyit tò a pfə la nê, “Mâ laˈnê, lɔ̀ˈɔ a si ŋèˈe àkwàŋkè àyê me gha àpfə̀.”
42005025	Ŋut bê ndɔ̀ˈ a si a mbì lɔb ŋèˈe àkwàŋkè àzi yu me wùˈte a Mbɔ̧ɔ̧mà ngà àpfə̀.
42005026	A tsè àwɔb bàgème, kèbɔɔ ke ba̧a̧ awɔb, bɔ tsiˈi me wùˈte a Mbɔ̧ɔ̧mà shua nê, “Baa ye nkɨ̀ˈnè ènə̂ laane.”
42005027	Mbɨ̀ˈɨ̀ Yesò paa la, tà dzə̀ a èbem àpfə̀ və ngà ndze wòt mànɨa èkab taksì kǒ èlen tò wu Levì la, tà tsekè àdzìˈa àfàˈ àzi la, shu abua tò nê, “Kɨˈɨ nkùŋè am.”
42005028	Levì lɔ̀ˈɔ a si è sà àghɨ ègème nkùŋè atò.
42005029	Levì kàˈà taˈa èpǎ̧ abua tò a lob zi. Bènɨa èkab taksì nyaŋ nè bòt ko tsa e li ngua njɨ̀a bɔ̂ tò ba.
42005030	Bèfalèsiì nè bènyɨˈtà mbɨ̧te Musì bɔb e biite bɔkatè Yesò nê, “Ghǎ ghɨ̂ ka bɨ me jɨ mè nua bɨ bènɨa èkab taksì nè bòt kàbɔ̀ŋ à?”
42005031	Yesò bɨ̀ɨ̀lè nê, “Bòt kekweelè aà kà kɨ ngàŋ. Bèngɔ̧̀ ka bɔ̀ɔ nkɨà ngàŋ la.
42005032	È nka kɨˈa etɔ bòt bɔ mɨɨtè nê bɔ tɨ̧ɨ̧ ndɨŋndɨ̀ŋ la, e nkɨ̀ˈa etɔ bòt kàbɔ̀ŋ.”
42005033	Bòt ko e li shu abua Yesò nê, “Bɔkatè Jɔ̌n aà ndzàŋà ntsèka kà jɨ àghɨ ntsàˈtà Mbɔ̧ɔ̧mà; èbe Bèfalèsiì e ghɨ̀ wû a èlɨ mbɔŋ, ka èbe e me jɨa mè nua.”
42005034	Yesò shu abua yɔb nê, “Tè betsiˈa bègɨ̧̌ ndzɔˈɔ etɔ̧ɔ̧ èbu bɔb àfɨˈa lu̧ ndzà bèlè bɔ̂ tò ba la à?
42005035	Àfɨ̀ˈ aa ghɨ̌ nkùˈ bɔ tsì lu̧ ndzà yu ayɔɔ yɔb, e ye wu àfɨˈa bɔ̀ɔ me tseke kà jɨ àghɨ la.”
42005036	Yesò shu awɔb èngà̧teme waa nê, “Wòt nàà kà lɔˈ àlia sà̧ kèpȩ ane ndǐ fi nɨŋ ntèmte ndǐ èlènè la. Tà ghɨ̀ ale, ko taa tsokè ndǐ fi yu, mbɔ̂ kèpȩ ndǐ fi yu kè ka lem ngu bù̧ù̧me ane yu èlènè la.
42005037	Wòt kà meè ngua ndɔ̀ˈ àlia ndzìà mèlùˈ fi a èbem ètetuˈ gùbnyà̧ e lènè la. Tà ghɨ̀ ale, ko ètetuˈ gùbnyà̧ bu aa gwele, mèlùˈ mu naa tsə̀te, ètetuˈ bu aa bɨɨ.
42005038	Chaˈ bɔ̀ɔ ndzìà mèlùˈ fi wû a èbem ètetuˈ gùbnyà̧ è fi.
42005039	Wòt nàà kà nu mèlùˈ nyaˈ ndɔ̀ˈ nkɨa me fi, nkàà nê tàa ngɨ̀ tà nê, ‘Me nyaˈ è tsè me fi.’ ”
42006001	È li ngu ane àliapfə̀a Bèjû ako, Yesò lɔ̀ˈ me tsě a èbem mbȩte bɔ liˈi èwuu ntsə̀tè ko la, bɔkatè tò e bùˈ me fààte ntsə̀ tu fɨ̀klâ àbu bɔb nkwèla.
42006002	Bèfalèsiì ko e shu abua Yesò nê, “Ye àghɨa bɔkatè bê e ghɨ̀à, è wu àghɨa bɔ̀ɔ ka ghɨ àliapfə̀a Bèjû la.”
42006003	Yesò bɨ̀ɨ̀lè nê “Bɨ te bakà etɔ zə àghɨa fɔ̧̀ Dàbid bɔ̂ bòt bi e li ngɨ̀ àfɨˈa ndzìtsə te li ngua nkua awɔb la?
42006004	Ka tà li nyi a èbem lob nɨ̧ Mbɔ̧ɔ̧mà bɔ̂ bòt bi nkwèle a bled wu bɔ tɔ èlen Mbɔ̧ɔ̧mà adù̧ la à? Bɔɔ̀ nkwèla ale è kà wu àghɨa mbɨ̧ ta te bɨ̧ɨ̧nè nê wòt tsa kà wu ntsìà mèpɨ̧̀ Mbɔ̧ɔ̧mà ghɨa la.”
42006005	Yesò lìà nê “Wa̧ Wòt wu wòt tà bɔ àtɔŋ a ègwet àliapfə̀a Bèjû la.”
42006006	È li ngu ane àliapfə̀a Bèjû ako, Yesò gha a lob Mbɔ̧ɔ̧mà me nyɨˈte èngǎ̧ Mbɔ̧ɔ̧mà. Wòt kǒ wu abot àbualu̧ atò a pfə la.
42006007	Bènyɨˈtà mbɨ̧te Musì nè Bèfalèsiì e me lɨ̀ŋke atò eye nê kò taa bə wòt ane àliapfə̀a Bèjû mbɔŋ, mbɨ̀ˈɨ̀ bɔɔ laˈnê tà fǎ̧ mbɨ̧ leˈ.
42006008	Ka Yesò è ko mèmɨ̀ɨ̀te mɔb shu abua wòt wu nê, “Kɨˈɨ ntɨ̧ɨ̧ àdzìˈ yaa.” Tà lɔ̀ˈɔ a si ntɨ̧ɨ̧ abot.
42006009	Yesò shu abua yɔb nê, “Tsiˈ è mbììte awɨ̧, mbɨ̧ ta te laˈnê bà me ghɨ̀ na ane àliapfə̀ yaa? Nê bà ghɨ̀à kàbɔ̀ŋ, kò ntsɔ̧̀ à?” Nê, bà bə wòt kò ba bùŋe leè?
42006010	Yesò me lɨ̀ŋkè àwɔb bàgème shu abua tò nê, “Nyààbè àbu ayê.” Tà nyààbè àbu azi yu, a bê nkwèèle.
42006011	Bɔ tsènè ntso, ntsìˈi me làˈa a kètsìà wɔb ane àghɨa bɔ̀ɔ ghɨ̌ adù̧ Yesò la.
42006012	Ane èli ngaa Yesò kɔˈ nga a ègwet èkù̧ù̧nè etsàˈte a Mbɔ̧ɔ̧mà, ngà me tsàˈtè tê ètsəˈ e tsi.
42006013	Ètsəˈ è tsi ale, tà tɔ bɔkatè bi, ndàà bòt ntsɔ̀b babe me tɔ awɔb ane bɔntu̧ bi.
42006014	Simùn wu Yesò li ngua ntɔ nê Pità la bɔ̂ wanyɨ vi Andùlù, Jimsì bɔ̂ Jɔ̌n, Filìb bɔ̂ Bàtòlomiò,
42006015	Màtìù bɔ̂ Tɔmasì, Jimsì wa̧ Alfeɔ̀ nè Simùn wu tà lè taˈa wua nùà mènə̀ àlaˈ la,
42006016	Judàs wa̧ Jimsì, ka nè Judàs Iskaliòt wu tà li ndɔ̀ˈ fɨ̧̀ɨ̧̀na Yesò la.
42006017	Yesò chu a ègwet èku̧u̧nè nè bɔntu̧ bu ntɨ̧ɨ̧ àdzìˈa si tètôˈ, nè taˈà ènɔ̧̂ bɔkatè bi nè taˈà ènɔ̧̂ bòt bɔ dzə̀ a èdziˈ ègème a Jùdià nè Jèlusalèm fɔɔle nè bòt bɔ dzəa Tȩ̂ bɔ̂ Sidɔ̀n, è wu èpfə̀ nɨ̧ a ngèt èdzî la.
42006018	Bɔ li ngua nkɨ̀ˈa ezə èngǎ̧ Yesò taa mě bə èghɔ̧ bɔb. Bòt fote kàbɔ̀ŋ tèa ane yɔb la, e kɨˈɨ̀ mɨ̧̂ tà bə awɔb bàgème.
42006019	Bòt bàgème e li ngua nkɨ eba̧a̧te atò, nkàà ndɨ mètàŋ nàa ndzəa ane tò mbə awɔb bàgème la.
42006020	Yesò lɔ̀kè àvi shu abua bɔkatè bi bu nê, “Ntsɔ̧̀ wu bɨ̀a bòt mbuŋ, kèfɔ̧̀ Mbɔ̧ɔ̧mà wu abua yɨ̧.
42006021	Ntsɔ̧̀ wu bɨ̀a wu ndzìtsə tèa nkua wɨ̧ àfɨ̀ˈ yaa la, bɨa li jɨ te yele. Ntsɔ̧̀ wu bɨ̀a wu bɨ̀a ndɨ̀à àfɨ̀ˈ yaa la, bɨa li tsoˈo.
42006022	Ntsɔ̧̀ wu bɨ̀a wu bòt aa mpààbà àwɨ̧, ntsìà àwɨ̧ ayɔɔ, ntsɔ̧̀ɔ̧̀tà àwɨ̧, mè shua nê bɨ wu bòt kàbɔ̀ŋ, nkàà ndɨ̀ wu bɨ̀a nkùŋà Wa̧ Wòt la.
42006023	“Bɨ̀ ben ngùˈtè àwɨ̧, nkàà nê Mbɔ̧ɔ̧mà paŋe taˈà àbȩ̀ abua yɨ̧ a ègwet. Bɨ̀ ko nê eyaa wu ndɨ bètǎt nyaˈ bɔb e li ngɨ ane bèndàˈàtɔŋ nyaˈ Mbɔ̧ɔ̧mà la.
42006024	Aa li bɨ̀a awɨ̧, bɨ̀a wu bɨ̀ wu bòt èghɨ nyaŋ àfɨ̀ˈ yaa la, bɨ bɔ mèntsèke lèyu mɨ̧ tè ndɔ̀ˈ.
42006025	Aa li bɨ̀a awɨ̧, bɨ̀a wu bɨ̀a njɨ̀a àfɨ̀ˈ yaa ndzèla la, bɨa li tseke ndzìtsə. Aa li bɨa awɨ̧, bɨ̀a wu bɨ̀a ntsòˈa ngùˈtà àwɨ̧ àfɨ̀ˈ yaa la, bɨa li lù èvə me dɨ̀ mèsi.
42006026	Aa li bɨa awɨ̧, àfɨˈa bòt bàgème bɔ̀ɔ ndàˈà ntsɔ̧̀ ane yɨ̧ la, nkàà nê, bètǎt nyaˈ bɔb e li shu èwuu ènə̂ baa adù̧ bòt bu bɔ̀ le shu nê bɔ wu bèndàˈàtɔŋ Mbɔ̧ɔ̧mà kà wu bùà la.
42006027	“Ka maà shua wɨ̧ wu bɨ̀a ndzə̀a am la nê, bɨ̀ me kɔ̀ŋke bɔmbù̧ bɨ̧, ngɨa ntsɔ̧̀ abua bòt bu bɔ̀ɔ ka kɨ eye awɨ̧ la.
42006028	Bɨ̀ lɔ̀ɔ̀le bòt bu bɔ̀ɔ ndzìà ndɔ̀tsə àtsə bɨ̧ la, mè ntsàˈtè a Mbɔ̧ɔ̧mà ane bòt bu bɔ̀ɔ ngɨ̧̀ɨ̧̀nà àwɨ̧ la.
42006029	Wòt dèbè ngòˈ yê, à ghèble yekǒ tà dèb mɨ̧̂. Wòt nɨ ndǐmàˈa yê, à tsiˈ tà paa ye èten nɨŋ.
42006030	Wòt lò̧o̧ àghɨ abua yê à ŋa abua tò. Wòt nɨ àghɨa è wu àyê la, à ka tsi mbììtê.
42006031	Ghɨ̌ abua bòt ko wû ndɨ àa nkɨà nê bɔ̀ ghɨ̌ abua yê la.
42006032	“Bɨ me kɔ̀ŋkè wû bòt bu bɔ̀ɔ nkɔ̀ŋkà àwɨ̧ la, ko àbȩ̀ yɨ̧ wu ghà à? Ka wû bòt kàbɔ̀ŋ aà nkɔ̀ŋkà bòt bɔ̀ɔ nkɔ̀ŋkà àwɔb la.
42006033	Bɨ me ghɨa ntsɔ̧̀ wû ane bòt bu bɔ̀ɔ ngɨ̀à a ntsɔ̧̀ abua yɨ̧ la, ko àbȩ̀ yɨ̧ wu ghà à? Ka wû bòt kàbɔ̀ŋ aa ngɨ̀à wû a èlɨ mbɔŋ.
42006034	À me fu àghɨ wû abua wòt à ko nê taa li və̀ə̀ la, à ko nê ànəa ntsɔ̧̀ yu à ghɨ̀ la wu ghà à? Ka wû bòt bu bɔ̀ɔ ngɨ̀à kàbɔ̀ŋ la bɔɔ ngɨ̀à wû a èlɨ mbɔŋ abua bɔnyɨ bɔb bu bɔ̀ɔ li və̀ə̀ èkab mbɔŋ la.
42006035	Àghɨa bɨ bɔ ndɨ bɨ̀a me ghɨ̀ la wu nê, bɨ̀ me kɔ̀ŋke bɔmbù̧ bɨ̧ mè ngɨ̀a ntsɔ̧̀ abua yɔb; à fù wòt àghɨ à ka me chɨ̀ˈɨ̀ taa və̌. Bɨ ghɨ̀ ale, ko bɨa li ebɔ taˈa àbȩ̀, abua Mbɔ̧ɔ̧mà e mě wu ngule bɔ̧ Mbɔ̧ɔ̧mà Àtsèàngɔ̀ŋ. Ngu nê tàà ngɨ̀à a ntsɔ̧̀ abua bòt kàbɔ̀ŋ nè bòt bu bɔ̀ɔ ka ŋa mènkɔ̀ŋke abua tò la.
42006036	Bɨ̀ me ku tèsȩte bòt mbɨ̀ˈɨ̀ Tǎt wɨ̧ Mbɔ̧ɔ̧mà nàa nkùa tèsȩte bòt la.
42006037	“À ka me zə̌ èfa̧nə̀ bòt mbɨ̀ˈɨ̀ Mbɔ̧ɔ̧mà li ndzə̀ə̀ è bê mɨ̧̂; à ka nê à ye wòt à bɨ mbɨ̀ˈɨ̀ Mbɔ̧ɔ̧mà li nê àyê a bɨ mɨ̧̂; waˈa kàbɔ̀ŋ bòt mbɨ̀ˈɨ̀ Mbɔ̧ɔ̧mà naa li waˈa è bê mɨ̧̂.
42006038	Bɨ ŋa èghɨ abua bòt ko, ko Mbɔ̧ɔ̧mà naa li ŋa abua yɨ̧ mɨ̧̂. Taa kwèˈnè àghɨa bɨ ŋa la aa taˈa ya̧a̧ te me bə̀ˈtè awɨ̧. Àghɨa bɨa nɨa fɨ̀ˈà àghɨ ŋa abua bòt la, wu yùà yu tàa nɨ fɨˈɨ eŋa abua yɨ̧ la.”
42006039	Yesò mè shu awɔb èngà̧teme nê, “Betsiˈa wòt àghɨ àleme ba̧a̧ abua wekǒ nê ye kɨ enyɨˈte atò èlu̧? Tà ghɨ̀ ale ko bɔ̀ɔgème è ka chɨ̧ɨ̧ a èbem èbɨ a?”
42006040	Wakatè bakà tsea nyɨˈtà vi, ka àfɨˈa tà paa àkatè azi la, tà tsìˈi mbɨ̀ˈɨ̀ nyɨˈtà vi wu mɨ̧̂.
42006041	À ghɨ̀ na ka me ko ndzea wû alààte kèsaabe àyɨt a èghɨ wanyɨ wè, nè ndɨ à bɔ taˈà mpɨ̀ŋ èwȩ a lê nè èghɨ la à?
42006042	À ghɨ̀ na me shu abua wanyɨ wè nê tà tsiˈ yè tsì kèsaabe àyɨt fu a èghɨ tò la, nè ndɨ à bɔ taˈà mpɨ̀ŋ a lê nè èghɨ la à? Àwɔ̀ wu àa shua nê ye wu àghɨa kà wu yùà la, bɨa ntsì mpɨ̀ŋ yu a èghɨ lê la mbɨ̀ˈɨ̀ e ko ye èdziˈ ntsɔ̧̀ etsì alaate àyɨt yu a èghɨ wanyɨ wè la.
42006043	“Àyɨt a ntsɔ̧̀ aà kà kɔɔle tèta̧a̧te kàbɔ̀ŋ, àyɨt a kàbɔ̀ŋ à ka mě ngua nkɔ̀ɔ̀la tèta̧a̧te ntsɔ̧̀.
42006044	Àà nkòa àyɨt ane tèta̧a̧te tàa nkɔ̀ɔ̀la la. Nkàà nê bɔɔ kà kaabe bèteshɨndɨk a èbem àdzɔ̧, bɔ̀ ka wua nkààba àgu̧u̧me a ègwet àlǒ̧.
42006045	Wòt ntsɔ̧̀ nàà nyɨ̀ˈta ntsɔ̧̀ vi ane èghɨ ntsɔ̧̀ bu a èntɨ̧ɨ̧ tò la, wòt kàbɔ̀ŋ me nyɨˈta kàbɔ̀ŋ vi ane èghɨ kàbɔ̀ŋ bu a èntɨ̧ɨ̧ tò la. Ètsə̂ wòt aà ndàˈà wû àghɨa àa èbem èntɨ̧ɨ̧ tò la.
42006046	“Ghǎ ghɨ̂ bɨ me tɔ am nê, ‘Tê, Tê,’ ka bɨ̀ ka wua ngɨ̀à àghɨa màa shuà la à?
42006047	Waa waa tà kɨˈɨ̀ ndzə̀ mèngǎ̧ mɔ̧ ndɔ̀ˈ ngɨ̀ mbɨ̀ˈɨ̀ nàa shua la, maa nyɨˈte ndɨ tàa la.
42006048	Tà wu mbɨ̀ˈɨ̀ wòt tà me kuule lob zi ntu si mbɔ̧̀ àtetsi a ègwet èwu la. Èdzî e tsekè tè ndu̧ nkɔˈ ndèbè lob yu, ka è kà bentè, nkàà ndɨ tà lè bɔ̧ɔ̧ àtetsi ntsɔ̧̀ la.
42006049	Ka waa waa tà zə mèngǎ̧ mɔ̧ tà kà ghɨ mbɨ̀ˈɨ̀ nàa shua la, wu mbɨ̀ˈɨ̀ wòt tà lè kuule lob zi kà bê mbɔ̧̀ àtetsi la. Èdzî e tsekè tè ndu̧ nkɔˈ ndèbè lob mbɔŋ è bê nkwèà nchu a si kà tàktè tè ndàŋkè a si.”
42007001	Mbɨ̀ˈɨ̀ Yesò shu mèngà̧ maa ègème abua bòt tè mpàa la, tà ghà Kàpenàwûm.
42007002	Tǎt bèshujà Lûm kǒ wu a èbem àpfə̀ və, àbùˈ a èkɔŋ tò a wua ngò̧ò̧nà te ntsìˈi we pfə̌.
42007003	Afɨˈa tà zə mènə̀ Yesò è ghɨ̀ la, tà tu̧u̧ bɔɔjuŋ Bèjû ko nê bɔ̀ gha ntɔ atò, tà kɨˈɨ mbə àbùˈ àzi.
42007004	Bɔ ghà ndze a Yesò ntsèntè shù̧ù̧te atò nê, “Tǎt bèshujà waa wu wòt àa nyɨ̀ˈtâ nkǔŋ nê à bɔ̂ ndɨ àa tɨŋe atò la.
42007005	Tà taˈa wua nkɔ̀ŋkà bòt ba. Tòà zìambɔŋ è kuule lob Mbɔ̧ɔ̧mà ŋa abua ya.”
42007006	Ale, Yesò kùŋè àwɔb. Tà kɨˈɨ̀ tê tà me nyi àpfə̀, tǎt bèshujà wu tsàà bèshu̧ bi ko, bɔ ghà shu abua tò nê, tǎt bèshujà wu è shu nê, “Lefɨ̀ˈ, ko mbɨ̀ˈɨ̀ à ye ngoˈ, e mbakà kuˈu wòt àa nyi a lob ya̧ la.
42007007	È nka mě nkùˈ we màa kɔˈɔ a mbì lê a nkèm ya̧ la. Bê ndàˈ èngà̧, ko wafàˈ am naa peme.
42007008	Mmɔ̌ mbɔŋ e ngu a èten bètǎt bèshujà ko, mè mbɔ̀ èbeko nè bèshujà a èten la̧. Màa ngɨ̀ e shu abua waa nê ‘Ghǎ’, tà ghà, shu abua via nê ‘Kɨˈɨ’, tà kɨ̀ˈɨ̂, shu abua àbùˈ am nê ‘Ghɨ àghɨ yaa’, tà bê ngɨ̀.”
42007009	Mbɨ̀ˈɨ̀ Yesò zə èngǎ̧ tò wu la, a bê ntsè atò, tà shu abua banɔ̧̀ bu nkùŋà vi la nê, “Maa shua wɨ̧ nê, e mbakà ye wòt kǒ ka wû ayɔɔ bòt Izə̀lȩ̂ tà bɔ ngɨŋa ntɨ̀ yaa mbê waa è bɔ ane ya̧ la.”
42007010	Bèshu̧ tǎt bèshujà wu e kua akwèn ngà a lob tò me kɨˈɨ, àbùˈ atò yu a kweelè tè ndɔ̀ˈ.
42007011	Adzìˈ li me wù̧ù̧ne, Yesò bɔ̂ bɔkatè bi e me ghǎ àpfə̀ àko bɔ̀ɔ ntɔ nê Nên la. Bɔɔ̀ ngà ale, taˈà ndzɔ̀ŋ bɔbȩ me kùŋè àwɔb.
42007012	Bɔ kɨˈɨ tê bɔ̀ wu àtsəka̧, bɔ bù̧ ndzɔ̀ŋ bɔbȩ è ŋeˈe a mpfəà la. Mpfəà wu wu ndàˈ wambâ̧ nempfə kǒ, taˈa ndzɔ̀ŋ bɔbȩ wu alu̧ bɔ̂ tò ba bɔ dzə a èbem àpfə̀à nɨ̧ yu la.
42007013	Mbɨ̀ˈɨ̀ Yesò ye atò la, tèsȩte nempfə wu te ku atò. Tà shu abua tò nê, “Ka tsi ndɨ̀.”
42007014	Mbɔ̂ nkɔˈɔ a mbì, mbà̧à̧te àkwàŋkè yu bɔ nɔ̀ŋa mpfəà wu a èbèm la, bòt bu bɔ ŋeˈe mpfəà wu la bɔ tɨ̧̂. Yesò shu nê, “Wa̧ kèsà, mâ shu awê nê, lɔˈɔ a si.”
42007015	Tà shu a èlɨ ngaa ale, wòt wu tà pfə la bê ndɔ̀ˈ, ntsèke a si, mbùˈ me làˈa. Yesò bà̧à̧ àbu atò, ŋa abua nyɨ̌ tò.
42007016	Kèbɔɔ ke ba̧a̧ awɔb bàgème, bɔ kɔ̧ ngùˈtè a Mbɔ̧ɔ̧mà nê, “Taˈà ndàˈàtɔŋ Mbɔ̧ɔ̧mà è saˈa a kètsìà wa. Mbɔ̧ɔ̧mà è kɨˈɨ̀ etɨŋe bòt bi.”
42007017	Yesò ghɨ̀ ale, àndǎ ànə̂ ya a gha àlaˈ a Bèjû àgème nè èlaˈ ko bu a ngèt la.
42007018	Bɔkatè Jɔ̌n e li shu atò mènə̀ maa ègème. Tà tɔ babe ane yɔb
42007019	ntu̧ awɔb abua Yesò Lefɨ̀ˈ nê, “À wu wòt wu nga kɨˈɨ la, kò bà me chɨ̀ˈɨ wòt kǒ tsa à?”
42007020	Mbɨ̀ˈɨ̀ bɔ kɨˈɨ tê nkwene ane Yesò la, bɔ shu abua tò nê, “Jɔ̌n ndzìà èdzî tu̧u̧ awa nê bà kɨˈɨ mbììte àwê nê, ‘À wu wòt wu nga kɨˈɨ la, kò bà me chɨ̀ˈɨ wòt kǒ tsa à?’ ”
42007021	Àfɨˈa mbɔŋ Yesò bə èwuu èghɔ̧ nyaŋ, mè fə̀ fote kàbɔ̀ŋ ane bòt, ngɨ̀à bòt àghɨ àleme e yea èdziˈ.
42007022	Tà bɨ̀ɨ̀lè èngǎ̧ bɔkatè Jɔ̌n bu nê, “Bɨ̀ kua akwèn ngà shu a Jɔ̌n àghɨa bɨ zə la nè àyea bɨ ye la: Bòt àghɨ àleme e ye èdziˈ, bòt èka bɔb e ŋɔˈte la, e lɔˈ tè ntsiˈa ngȩ̀ȩ̀nà ndɨŋndɨ̀ŋ, bòt àghɔ̧atsɔˈɔ e pem, mbǔˈtsə te zə èdziˈ, bèmpfəà be yu̧u̧mè, bɔ mè tsɔ̀tè Ntu̧ Ntsɔ̧̀ Mbɔ̧ɔ̧mà abua bòt ngoˈ.
42007023	Ntsɔ̧̀ wu wòt wu tàa ka màkè àghɨa è ngu yùà la.”
42007024	Mbɨ̀ˈɨ̀ bɔntu̧ Jɔ̌n bu e ghà la, Yesò bùˈ me laˈa ànəa Jɔ̌n abua ènɔ̧̂ bòt bu shua nê, “Bɨ li me nkùŋe a Jɔ̌n e gha àbâ àlaˈ àyuube ale, mɨ̀ɨ̀tè nê bɨ gha eye ghà à? Bɨ li ngua nga eye àtsəa èfə̀ˈ àfeme àa mpàà maˈa àbâ abà la à?
42007025	Tè a bakà wu ale, ko bɨ li ngua nga àbȩ eye ghà à? Bɨ li ngua nga eye wòt bɔ wèe atò ane ndìte ntsɔ̧̀ la à? Bɨ ko nê, bòt bɔ wèè àwɔb ane ndìte ntsɔ̧̀ la bɔɔ ntsèka ne èbem ntɔˈtsə.
42007026	Bɨ li nchɨɨmè ngua nga àbȩ abàˈa ghà à? Eghǎ eye a ndàˈàtɔŋ Mbɔ̧ɔ̧mà? Oò kwat! Bɨ li ndze wòt mènə̀ tò è tsě me ndàˈàtɔŋ la.
42007027	Jɔ̌n waa wu wòt wu Àkata Mbɔ̧ɔ̧mà à shu nê, ‘Ye wantu̧ am mâ tsǎ atò a mbì lɨ̧ taa kɨˈɨ enèète alu̧ abua yɨ̧ la.’
42007028	Ane nkǔŋ, tsiˈ è shu awɨ̧ nê bɔ bakà li tè me bi wòt kǒ tà tsèa Jɔ̌n la, ka wòt tà wu tandiakwèn a Kèfɔ̧̀ Mbɔ̧ɔ̧mà la, è tsě a Jɔ̌n.”
42007029	Mbɨ̀ˈɨ̀ bɔ zə àghɨa Yesò è shu la, bòt nyaŋ fɔ̀ɔ̀le nè bèmba̧a̧ taksì e bɨ̧ɨ̧ne nê alu̧ Mbɔ̧ɔ̧mà wu alu̧ nkǔŋ, nkàà nê bɔ li ndzaŋe bɨ̧ɨ̧ne èngǎ̧ Jɔ̌n mɨ̧̂ tè tà zì àwɔb a èdzî.
42007030	Ka Bèfalèsiì nè bènyɨˈtà mbɨ̧te Musì bɔ tu̧u̧ àghɨa Mbɔ̧ɔ̧mà taŋkè abua yɔb la, nkàà nê bɔ li ntǔ̧ ebɨ̧ɨ̧ne Jɔ̌n naa zì àwɔb a èdzî mɨ̧̂.
42007031	“Tè màa chɨɨme e fɨ̀ˈne bòt laane wa ane ghà, bɔ wu mbɨ̀ˈɨ̀ ghà à?
42007032	Bɔɔ anè ngu mbɨ̀ˈɨ̀ bɔtechɨɨle bɔ tseke àdziˈa èwen me ŋȩa ntɔ bèshu̧ bɔb shua nê, ‘Ba li ntɔ bafɨ̀, bɨ tu̧ ebene, ba kɔ̧ èvə, bɨ̀ ka dɨ̂.’
42007033	Jɔ̌n li nkɨ̀ˈɨ̂ me tseke ndzìtsə, tà kà meè ngua nua mèlùˈ, bɔ nê, ‘Tà bɔ fo kàbɔ̀ŋ.’
42007034	Wa̧ Wòt kɨ̀ˈɨ̂ me jɨ èghɨjɨ mè nua mèlùˈ, bɔ nê, ‘Bɨ yea mbê waa! Tà wu mpfəà èghɨjɨ, mè ngu àbaala mèlùˈ, mè ngu shu̧ bòt bɔ̀ɔ nɨa mèkab taksì la, nè bòt kàbɔ̀ŋ!’
42007035	A batè ngu ale, ka bòt bu bɔ̀ɔ mbɨ̧̀ɨ̧̀na alu̧ Mbɔ̧ɔ̧mà la, e nyɨˈtè nê èyǐ Mbɔ̧ɔ̧mà aà və nkǔŋ nkǔŋ.”
42007036	Wòt Falèsiì ko lè kaˈa Yesò nê tà kɨˈɨ njɨ̀ èghɨjɨ a lob zi. Yesò ghà a lob tò ntsèke a si a mànjɨa èghɨjɨ bu.
42007037	Àvi kǒ tàa ntsèka a èbem àpfəa mbɔŋ ngu ghȩ̀ȩ̀nè ghȩȩne la, è zə nê Yesò wu a lob wòt Falèsiì wu njɨ̀a èghɨjɨ. Ale, tà nɨ mèwet àghaa ntsɔ̧̀ a èbem atǒˈ nɨŋ nkɨ̀ˈɨ̂,
42007038	ntɨ̧ɨ̧ àdziˈa Yesò wù la, me dɨ̌, mèsi tò me chua shùa èka tò. Tà ŋɔ̀ˈne a si ndzòò èka tò bu ane nyemtetsə ti, èsènè ndɔ̀ˈ ndzɔˈ ane mèwet mu.
42007039	Wòt Falèsiì wu ye, ndèmtè nê, “Mbê waa ghɨ̀ ale, ngu ngule ndàˈàtɔŋ Mbɔ̧ɔ̧mà, mbə tà ko àghɨa àvi waa mbà̧à̧ta tò la wu yùà la. Ko tà ko èwuu kàbɔ̀ŋ tàa ngɨ̀à la.”
42007040	Tàà ndàˈ ale, Yesò ko ànəa tà lèmtà shua la, shu abua tò nê, “Simùn, mâ bɔ èngà̧ màa nkɨ̀a nê bà mùa la.” Simùn bɨ̀ɨ̀lè nê, “Oò, a nyɨˈtà, shu è ndzə.”
42007041	Yesò nê, “Bòt ko babe e li mbɔ̌ njǔ wòt tàa fɨ̧̀ɨ̧̀nà èkab la. Ane bòt baa babe la, wemɔ̀ˈ è bɔ bètɔsì ènkɨ̀ yetà̧â̧, wekǒ bɔ bètɔsì èghem yetà̧â̧.
42007042	Ka wòt kǒ ane yɔb tà bɔ èkab ètsə njǔ zi la ka wû. Ale, fɨ̧̀ɨ̧̀nà èkab wu sà njǔ tɔb tu.” Yesò làˈ ale mbììte a Simùn nê, “Wàà ane yɔb nàa kɔ̀ŋke fɨ̧̀ɨ̧̀nà èkab wu te tsě wekǒ à?”
42007043	Simùn bɨ̀ɨ̀lè nê, “Maà mɨ̀ɨ̀tà nê, wu wòt wu tà sà njǔ nyaŋ tò la.” Tà shu nê, “À bɨ̀ɨ̀le ntsɔ̧̀.”
42007044	Ale, Yesò ghèble avi ndɨ̀ŋkè àvi wu mbɔ̂ shu abua Simùn nê, “À ye àvi wàa? Mâ ghɨ̀ nkɨ̀ˈɨ̂ a lob yê, à kà shu bòt bê nê bɔ̀ ŋa mèleb è shùù èka bɔ̧. Ka àvi waa shùù èka bɔ̧ ane mèsi mi ndɔ̀ˈ ndzòò ane nyemtetsə ti.
42007045	Mâ kɨˈɨ̀ a lob yê, à kà taˈa am esèe am. Ka àvi waa bèle ka ka̧a̧ a màsène èka bɔ̧ e bùˈu àfɨˈa mâ ghɨ̀ nkɨ̀ˈɨ̂ la.
42007046	À ghɨ̂ à kà ŋa mèwet maa nɨ yɔˈɔ àtsə am, ka tà bɔ̀ɔ̀lè èka bɔ̧ nè mèwet àghaa ntsɔ̧̀.
42007047	Maa shua awê nê, ngɨŋa èkɔŋ tà nyɨˈte la, è nyɨˈtè nê, Mbɔ̧ɔ̧mà e waˈa ènyaˈne kàbɔ̀ŋ tò. Ka waa waa tà ye nê ye bakà ghɨ a kàbɔ̀ŋ ko nyaŋ Mbɔ̧ɔ̧mà nàa waˈa la, nàà nyɨ̀ˈta wû adziˈi èkɔŋ.”
42007048	Yesò làˈ ale, è shu abua àvi mbɔŋ nê, “Mâ waˈa kàbɔ̀ŋ wê.”
42007049	Bòt bɔ̂ tò ba e wua njɨ̀a èghɨjɨ nɔ̂ la, bɔ̀ bùˈ me lèmte nê, “Eyaa wu wàà, tàa ngwaˈà kàbɔ̀ŋ anè la à?”
42007050	Ka Yesò, shu abua àvi wu nê, “Ghȩ̀ȩ̀ne ntsɔ̧̀, à peme ndɔ̀ kàbɔ̀ŋ wê ndɨ̀ wu à zǐ èntɨ̧ɨ̧ wê ane ya̧ la.”
42008001	Àfɨ̀ˈ a li ntsèke tè me wu, Yesò me ghȩ̀ȩ̀na ntsea a èpfə̀ nɨ̧ nè èbe techɨɨle ntsɔ̀tà Ntu̧ Ntsɔ̧̀ Kèfɔ̧̀ Mbɔ̧ɔ̧mà. Bɔkatè tò bu ntsɔ̀b babe la e wu bɔ̂ tò ba nɔ̂,
42008002	fɔ̀ɔ̀le nè bèzi ko Yesò lè fə fote kàbɔ̀ŋ ane yɔb, mè mbə̀ èghɔ̧ bɔb tsa la. Àvi kǒ ane bèzi mbɔŋ li ngu Màlià wu bɔ̀ɔ ntɔ atò nê Màdàlin la, e wu Yesò lè fə fote kàbɔ̀ŋ tesà̧à̧mbe tè le wua ŋǎ tò ngoˈ la.
42008003	Wekǒ nè àvi wu Jòanà wu è wû vi Chuzà la. Chuzà waa li ngu wantu̧ kèkweelè a ntɔˈ Fɔ̧̀ Elɔ̀d. Wekǒ wu Sùsanà bɔ̂ bèzi ko nyaŋ. Bèzi bàa e li ngua nɨ̀a èghɨ bɔ bɔ̂ la nɨa ntɨ̀ŋa Yesò bɔ̂ bɔkatè bi.
42008004	Bɔbȩ e me dzə̌ a èpfə̀ èpfə̀ nkɨ̀ˈa abua Yesò. Afɨˈa bɔ kɨˈɨ tê ndza̧a̧ la, tà shu awɔb èngà̧teme wàa nê,
42008005	“Wòt kǒ li ndɔ̀ˈ nga esà èsa̧a̧me vi. Mbɨ̀ˈɨ̀ tàa sà la, è weko e kwentè a èbuˈ èlu̧, bɔbȩ e tsè ntɔ̀ˈtè, banɨ̧̀ bu bèa ndèa a ègwet la e wȩȩtè nkwet.
42008006	È weko e kwentè a ègwet èwu, ntsèke tè ntu mbê nju̧, nkàà ndɨ ètsaˈ è le kaˈa wua fìa la.
42008007	È weko e kwente a èbem àdzɔ̧, àdzɔ̧ yu a kɔˈ nè wùà nɨŋ.
42008008	È weko nè èsa̧a̧me e kwente adù̧ ètsaˈ ntsɔ̧̀, nkɔˈ nkɔ̀ɔ̀le tèta̧ ènkɨ̀ ènkɨ̀.” Yesò làˈ ale ndìà nê, “Wòt bɔ ètǔ̧, tà yute èngà̧ waa.”
42008009	Bɔkatè Yesò e biite atò lə èngà̧teme wàa.
42008010	Tà shu nê, “Bɔ ŋa wɨ̧ èyì a mànkoa ènə̂ ndò̧ Kèfɔ̧̀ Mbɔ̧ɔ̧mà, ka è me wu bòt ko, ko bɔɔ̀ ndzə̀a mènə̀ ègème ane mèngà̧teme, ‘Mbɨ̀ˈɨ̀ bɔ̀ lâ bɔ̀ lɨŋka, bɔ̀ ka ye, bɔ̀ yute, bɔ̀ ka zə.’
42008011	“Eyaa wu lə èngà̧teme wàa: Èsa̧a̧me wu, wu èngǎ̧ Mbɔ̧ɔ̧mà.
42008012	Èsa̧a̧me wu e kwente alu̧ la, wu mbɨ̀ˈɨ̀ bòt bu bɔ̀ɔ ngɨ̀ bɔ̀ zə èngǎ̧ Mbɔ̧ɔ̧mà, Satàn wòt kàbɔ̀ŋ kɨ̀ˈɨ̂ ntsì wùà a mèntɨ̧ɨ̧ mɔb mbɨ̀ˈɨ̀ bɔ bɨ̧ɨ̧nè èngǎ̧ mbɔŋ Mbɔ̧ɔ̧mà ghɨ̀ bɔ pem la.
42008013	Èsa̧a̧me wu e kwente a ègwet èwu la e wua nyɨ̀ˈtà bòt bu bɔ zə èngà̧ wu, mbê mbɨ̧̀ɨ̧̀ne nè mèngùˈte, ka bɔ kà zi èntɨ̧ɨ̧ wɔb adù̧, è ka tseke ane àfɨ̀ˈ à seè la. Àfɨˈa ngoˈ kɨˈɨ̀, kò bòt e me kɨ àtsəa yɔb enɨ ambo èngà̧ mbɔŋ la leˈ, bɔ bê ntǔ̧ wùà.
42008014	Èsa̧a̧me wu e kwente a èbèm àdzɔ̧ la, e wu mbɨ̀ˈɨ̀ bòt bu bɔ zə èngà̧ waa, ka ndɨ̀ wu bɔ̀ɔ ndèbà ènyit yɔb ane èghɨ sitsǎˈ nè èkɔŋ èghɨ èkab nyaŋ la, èngà̧ wu e ka tsi nyî te e ghɨ̀ àghɨa e wu ghɨ̀ la.
42008015	È me wu èsa̧a̧me wu e kwente a si ntsɔ̧̀ la, e wu mbɨ̀ˈɨ̀ bòt bu bɔ zə èngà̧ wu, mbɨ̧̀ɨ̧̀nê nè èntɨ̧ɨ̧ wɔb wemɔˈ nkùùla èntɨ̧ɨ̧ wɔb me ghɨ̀ àghɨ àa shua la nɨa ngà nè mbì la.”
42008016	“Wòt nàà kà tò̧ èkaˈà nɨ èpfə̂ˈ nkàbte, tà kà tsia a èten èku̧. Tàa ngɨ̀ tà tsia a ègwet èkɔˈ, mbɨ̀ˈɨ̀ aa me bàŋe bòt bɔ̀ɔ nyìa a lob la.
42008017	Bɨ̀ ko nê, èghɨ bɨ ghɨ a ndò̧ la aa li dzə̌ àbȩ, àyea bɨ kabte la a tùˈa mpùùla aya̧.
42008018	È wu ale, bɨ̀ me ko awɨ̧ ndɨ bɨ̀a njùtâ èngǎ̧ Mbɔ̧ɔ̧mà la. Nkàà nê bɔɔ kwèˈne àghɨ wòt bɔ la, ka wòt tà tanda nê ye bɔ àghɨ la bɔɔ paa ka wû adzìˈ wu tà bɔ la enɨ.”
42008019	Nyɨ̌ Yesò nè bɔnyɨ tò è li nkɨ̀ˈɨ̂ eye atò. Nkɨ̀ˈɨ̂ ale, bɔ̀ ka ye èlu̧ ekɨˈɨ a ngèt tò, nkàà ènɔ̧̂ bòt wu.
42008020	Wòt kǒ shu abua tò nê, “Nyɨ̌ wè nè bɔnyɨ bè bɔ wu àbȩ nkɨ eye awê.”
42008021	Yesò shu abua banɔ̧̀ bu bàgème nê, “Nyɨ̌ am bɔ̂ bɔnyɨ bɔ̧ wu bòt bu bɔ̀ɔ ndzə̀a èngǎ̧ Mbɔ̧ɔ̧mà ngɨ̀à àghɨa e shua la.”
42008022	È lè wu ane àli ako, Yesò nyi a èbem ànkànuˈ bɔ̂ bɔkatè bi è shu abua yɔb nê, “Bàa ntu̧ èlemè waa ngà aguŋ zìa.” Ale, bɔ bê me ghǎ.
42008023	Bɔ me gha ale kèlɔ ke ba̧a̧ Yesò. Àfeme àkekweelè a chu a ègwet èlemè wu tè mèleb bùˈ me lu̧u̧ne ànkànuˈ yu, tè bɔ tsiˈa nkɨ eleme.
42008024	Bɔkatè Yesò bu e ghà ndzò̧ atò shu abua tò nê, “Tê, tê, baa tsiˈa nga epfə.” Yesò lɔ̀ˈɔ a si ŋȩ àfeme yu bɔ̂ mèleb mu mbèna la, è fi, èdziˈ wu e yu bɔ̀ɔl.
42008025	Tà bììte awɔb nê, “Èghǎ ghɨ̂ ka bɨ̀ ka zi èntɨ̧ɨ̧ wɨ̧ ane ya̧ à?” A taˈa tsè àwɔb, bɔ bɔ̀ɔ ànyaˈne, mbùˈ me làˈte a kètsìà wɔb nê, “Eyaa chɨɨme ngu wà ka àfeme bɔ̂ mèleb a me zə̀a tò à?”
42008026	Bɔ tu̧u̧ èlemè wu nkwene àlaˈ a bòt Galasìn, è wua àbâ Galìlî àko zìa la.
42008027	Mbɨ̀ˈɨ̀ tà dzə̀ me tɨ̧ɨ̧ aguŋ la, wòt Galasìn kǒ fote kàbɔ̀ŋ tèa ane ŋut la kɨˈɨ̀ nkwène ane tò. Tà li ntaˈa tseke ka kwa̧a̧ ndǐ, tà kà wua ntsèka a lob, tà me tseke wû a ètsəsì.
42008028	Mbɨ̀ˈɨ̀ tà ye a Yesò la, tà ŋȩ ane àtɔŋ ànɨ̧, nkwen a si a mbì tò mbììte atò ane àtɔŋ ànɨ̧ nê, “Yesò, Wa̧ Mbɔ̧ɔ̧mà Àtsèàngɔ̀ŋ, à kɨa ghà abua am à? Mâ shu̧u̧te awê nê à ka ngɨ̧̀ɨ̧̀nè am.”
42008029	Tà li me shu ale, ngu ndɨ Yesò li ngua shua abua fo kàbɔ̀ŋ yu nê è sǎ mbê wu la. Fo kàbɔ̀ŋ yu è li è ghɨ̀ è tseke tê è me ŋa atò ngoˈ, bɔ ba̧a̧ atò nkùùle ane fȩtsə ndzì àkɔ̀ˈ a èka tò me baabe atò. Ka tà me loote fȩ tu ŋèˈnà àkɔ̀ˈ yu, fote kàbɔ̀ŋ tu te foote atò ntsàà àbâ àlaˈ àyuube.
42008030	Yesò bììte atò nê, “Èlen lê wu wà à?” Tà bɨ̀ɨ̀lè nê, “Èlen la̧ wu ‘Àla̧’ - nkàà nê fote kàbɔ̀ŋ te nyi ane tò nyaŋ.”
42008031	Fote kàbɔ̀ŋ tu te shu̧u̧te a Yesò nê tà ka ntsàà wɔb a èbem èbɨ kà ye ndìa.
42008032	Taˈà àla̧ mèkunyà̧ ko a li ngua njɨ̀a a ngèt abot a mbɨ̧̀ èkù̧ù̧nè. Fote kàbɔ̀ŋ tu te shu̧u̧te a Yesò nê tà tsàà àwɔb ane mèkunyà̧ mu bɔ̀ nyi ane yɔb. Ale, Yesò bɨ̧̀ɨ̧̀ne nê tè dzə̀ ngà.
42008033	Ale, fote kàbɔ̀ŋ tu te sa tò ngà nyi ane mèkunyà̧ mu, àla̧ mèkunyà̧ yu a lùùlà nchu èkù̧ù̧nè lu ndèbte a èbem èlemè wu, nu àtɨ̀ŋ mpfə̀ˈtê.
42008034	Àfɨˈa bèmbaabà mèkunyà̧ mu e ye àghɨa a ghɨ̀ la, bɔ lùùlà ngà a èbem àpfə̀à nɨ̧ yu, nè èpfə̀ techɨɨle a ngèt ngwȩ̀ȩ̀te ànə̂ àgème shû.
42008035	Ale, bòt e dzə̀ ngà àbȩ eye àghɨa a ghɨ̀ la. Bɔ kɨˈɨ nkwene ane Yesò, ndzèa mbê wu fote kàbɔ̀ŋ te dzəa ane tò la tà tseke a mbì Yesò la. Bɔ me ye tà kwa̧ ndǐ ti, èyì tò e kuà, kèbɔɔ ke ba̧a̧ wòt ègème.
42008036	Bòt bɔ ye la, e shu awɔb àghɨa a ghɨ̂ ka wòt wu nè fote kàbɔ̀ŋ tu pem la.
42008037	Ale, bòt tèpfəte èlaˈ Galasìn tègème e shu abua Yesò nê, tà dzə àbâ àlaˈ a yɔb me ghǎ, ngu ndɨ kèbɔɔ kekweelè ke ba̧a̧ awɔb la. Ale, Yesò nyi a èbem ànkànuˈ yu me ghǎ.
42008038	Mbê wu fote kàbɔ̀ŋ te dzə ane tò la shu̧u̧te a Yesò nê tà ghɨa bɔ̂ tò è ghà nɔ̂. Ka Yesò tu̧, è shu abua tò nê,
42008039	“Wène àpfə̀a yɨ̧ shu bòt àghɨa Mbɔ̧ɔ̧mà ghɨ ane yê la.” Ale, tà ghà me ghȩ̀ȩ̀nè èbem àpfə̀ nɨ̧ yu àgème, shua àghɨa Yesò ghɨ ane zi la.
42008040	Afɨˈa Yesò wène agua èlemè ako zìà la, ènɔ̧̂ bòt a kɨˈɨ̀ èsèè atò, ngu ndɨ bòt e wua nchɨ̀ˈà atò abot la.
42008041	Wajǔŋ kǒ a èbem lob Mbɔ̧ɔ̧mà èlen tò wu Jalùs la, kɨˈɨ̀ tèmè tènjǔŋ ti a si a mbì Yesò shu nê tà kɨˈɨ a lob zi,
42008042	nkàà nê tà li mbɔ ndàˈ waàvi vi tà wu èngùˈ èghem ntsɔ̀b yebe ntsiˈa mpfə̀a pfə la. Mbɨ̀ˈɨ̀ Yesò lɔ̀ˈ tê me ghǎ bɔ̂ tò la, ènɔ̧̂ bòt e me ŋwèèle atò a èbâ ègème.
42008043	Àvi kǒ mbàŋ dzə ane tò ane èngùˈ ntsɔ̀b yebe, bèngàŋ e nyɔ̀ˈtè kekaŋ a màmbəa tò la,
42008044	kɔ̀ˈɔ akwèn tò mbà̧à̧te àtsəa ndǐ tò. Tà bê mbà̧à̧te ale, mbàŋ yu loà.
42008045	Yesò bììte nê, “Wàa èba̧a̧te am à?” Mbɨ̀ˈɨ̀ wòt ègème lèˈtè la, Pità shu abua tò nê, “Tê, à bakà ye ndɨ bòt nyaŋ è wua nùŋnà a ngèt yè la à?”
42008046	Ka Yesò shu nê, “Wòt ko lâ nkɔ̀tè am, ngu nê mâ zə ndɨ mètàŋ dzə ane ya̧ la.”
42008047	Àvi wu ye ndɨ Yesò tùˈ àvi la, nkɨ̀ˈɨ̂ me benta mbɔ̀ɔ nkwen a mbì tò, shu a kètsìà bòt bàgème àghɨa a ghɨ̀ ka ye ba̧a̧te atò la.
42008048	Yesò shu abua tò nê, “Wa̧ am, èntɨ̧ɨ̧ wu à zi ane ya̧ la, e ghɨ̂ à pem. Ghǎ ane ntsɔ̧̀.”
42008049	Yesò bela ndàˈà, wantu̧ kǒ dzə àpfəa Jalùs nkɨ̀ˈɨ̂ shu abua tò nê, “Wa̧ wè wu è pfə tê ndɔ̀ˈ, è wu ale à ka tsi ŋǎ ngoˈ abua nyɨˈtà wu.”
42008050	Yesò zə ale, shu abua Jalùs nê, “Ka mbɔ̀ɔ, zǐ èntɨ̧ɨ̧ wê wû ane ya̧, ko taa peme.”
42008051	Mbɨ̀ˈɨ̀ bɔ kɨˈɨ̀ tê ndzə̀ a lob la, Yesò nyî, ka tà kà bɨ̧ɨ̧nè wòt tsa ka nè Pità bɔ̂ Jɔ̌n nè Jimsì nè tǎt wa̧ wu bɔ̂ nyɨ̌ tò e nyî a lob.
42008052	Wòt ègème li ngua sààlà ndɨ̀à ka Yesò shu abua yɔb nê, “Bɨ̀ ka tsi ndɨ̀, tà bakà pfə, tà lìa li.”
42008053	Bɔ me wȩ̀ȩ̀te atò, na bɔ li nko nê tà pfə tê fi la.
42008054	Ka Yesò ba̧a̧ àbu a wa̧ wu nê, “Wa̧ am, lɔ̀ˈɔ a si!”
42008055	Tà bê njù̧ù̧me, ndɔ̀ˈ a si. Yesò shu nê, bɔ̀ kɨ àghɨ ŋa tà jɨ.
42008056	Tǎt wa̧ wu bɔ̂ nyɨ̌ tò e bùà. Yesò shu abua yɔb nê, bɔ̀ ka shu wòt àghɨa a ghɨ̀ la.
42009001	Yesò tɔ bɔkatè bi bu ntsɔ̀b babe la àdzìˈ yeamɔˈ, ŋà àwɔb mètàŋ nè àtɔŋ bɔɔ me nɨa fə̀à fote kàbɔ̀ŋ ane bòt, mè mbəa èghɔ̧.
42009002	Tà tsàà àwɔb nê bɔ̀ gha ntsɔ̀tè mènə̀ Kèfɔ̧̀ Mbɔ̧ɔ̧mà mè mbə̌ bòt àghɔ̧.
42009003	Mbɔ̂ shu abua yɔb nê, “Bɨa me ghǎ, wòt ka nɨ̀ àghɨ. Bɨ̀ ka mbea ambàŋ, bɨ̀ ka mbèa ambè, bɨ̀ ka mbèa èghɨjɨ, bɨ̀ ka mbèa èkab, bɨ̀ ka nɨ̀ ka wû ndǐmàˈà ko tsa.
42009004	Àdziˈ àgème bɔ tsɔˈɔ lob abua yɨ̧ la, bɨ tseke a lob mbɔŋ tè ndɨ bɨ̀a dzə̌ àpfə̀ mbɔŋ la.
42009005	Ka wòt bakà sèe awɨ̧ àdziˈ, bɨ̀ me ghǎ bɨ yòò àbeb àdziˈ mbɔŋ ane èka bɨ̧, nɨŋ nyɨ̀ˈte nê bɔ ghɨ ànəa kàbɔ̀ŋ ane yɨ̧.”
42009006	Bɔkatè Yesò bu e zə ànəa tà shu la, ale mbà̧à̧ èlu̧ ngȩ̀ȩ̀nè bɔbɔpfə̀ ègème ntsɔ̀tè Ntu̧ Ntsɔ̧̀ yu, è dzə abua Mbɔ̧ɔ̧mà la, mè mbə̌ bòt bɔ̀ɔ ngò̧ò̧nà la àdzìˈ àgème.
42009007	Elɔ̀d, fɔ̧̀ Galìlî li ndzə̀ mènə̀ maa è kɨˈne atò ngu ndɨ bòt ko e li ngua shua nê, “Jɔ̌n ndzìà èdzî è yu̧u̧mè la.”
42009008	Àbə̀ˈ àko a me shu nê, Èlȩjà saˈ a kètsìà wɔb, èbeko e me shu nê, “Wu ndàˈàtɔŋ Mbɔ̧ɔ̧mà mbɨ̀ˈɨ̀ èbe èlia mbì bu tà yu̧u̧me la.”
42009009	Elɔ̀d nê, “E ndɨ ndò àtsəa Jɔ̌n, ale wòt waa màa ndzə̀a mènə̀ maa tàa ngɨ̀à la wu wà à?” Mbɔ̂ shu ale, me nùa nkɨ eye a Yesò.
42009010	Bɔntu̧ bu bè kuà, bɔ shua Yesò àghɨ àgème bɔ ghɨ̀ la. Tà nɨ̀ àwɔb bɔ̂ tò ba e sə̀ˈtè àwɔb ngà àpfə̀à nɨ̧ ako bɔ̀ɔ ntɔ nê Bèsedà la.
42009011	Mbɨ̀ˈɨ̀ bòt e zə la, bɔ nkùŋè atò. Tà sèè àwɔb mè shu awɔb mènə̀ kèfɔ̧̀ Mbɔ̧ɔ̧mà mbə̌ bòt bɔ̀ɔ ngò̧ò̧nà la.
42009012	È me wu àfɨˈa nyèm tsiˈa mbàˈà la, bɔkatè bu ntsɔ̀b babe la e kɨˈɨ̀ shu abua tò nê, “Ghɨa bòt baa e taate nga a èbem èpfə̀ nè mbȩ tu a ngèt àdzìˈa yaa la nkɨ èghɨjɨ nè èdziˈa màndia, nkàà nê eyaa wu àdziˈa kà ye bòt.”
42009013	Yesò bɨ̀ɨ̀lè nê “Bɨa mbɔŋ bɨ̀ ŋa àghɨ bɔ̀ jɨ.” Bɔ nê, “Ba bɔ wû ndàˈ tèta̧a̧te bled tetà̧â̧ nè basə babe. À kɨa nê bà gha njù̧ èghɨjɨ abua ndzɔ̀ŋ bòt baa bàgème?”
42009014	Mbâ̧tsə te li ngu mbɔ̀ŋè bètɔsì batà̧â̧. Yesò shu abua bɔkatè bi nê, “Bɨ̀ ghɨa bɔ̀ tsekte a si ane ndzɔ̀ŋtsə èghem yetà̧â̧ yetà̧â̧.”
42009015	Bɔkatè bu e ghɨ̀ mbɨ̀ˈɨ̀ tà shu la, ngɨ̀ bɔ tseke a si.
42009016	Yesò nɨ̀ tèta̧a̧te bled tu tetà̧â̧ la nè basə bu babe la, ndɔ̀kè àvi ndɨ̀ŋkè ègwet ŋà mènkɔ̀ŋke abua Mbɔ̧ɔ̧mà, mbɔ̂ mbòˈte bèbled bu ŋa abua bɔkatè bi, nê bɔ ghàbte abua bòt bu.
42009017	Bòt bàgème e jɨ ndzet, bɔkatè bu e fetè èbè e bə̀ˈə̀ la e lu̧u̧ bankì ntsɔ̀b babe.
42009018	Yesò li me tsàˈte a Mbɔ̧ɔ̧mà àfɨ̀ˈ àko zìa ndziˈne, bɔkatè tò e kɨˈɨ̀ nkwène ane tò. Tà bììte awɔb nê, “Bòt àa shua nê, è ngu wàà?”
42009019	Bɔ bɨ̀ɨ̀lè nê “Bòt ko aà shua nê à wu Jɔ̌n ndzìà èdzî, èbeko e shua nê à wu Èlȩjà, ka nè èbe bèa shua nê à wu ndàˈàtɔŋ nyaˈ Mbɔ̧ɔ̧mà kǒ tà yu̧u̧me la.”
42009020	Tà mè ntsìˈi biite awɔb nê, “È me wu awɨ̧ bɨ shu nê è ngu wàà?” Pità bɨ̀ɨ̀lè nê “À wu Fɔ̧̀ wu Mbɔ̧ɔ̧mà yɔˈ ntsà la.”
42009021	Yesò ghɨ̀ ale, mbɔ̂ sə̀ŋkè ètǔ̧ bɔb nê bɔ̀ ka shu wòt ànəa ngaa.
42009022	“Wa̧ Wòt bɔ ndɨ tàa ye ngoˈ nyaŋ la. Bèkěm, nè bɔɔjuŋ bèntsìà mèpɨ̧̀, nè bènyɨˈtà mbɨ̧te Musì aa bùŋe atò, ka naa me wu ane èlibȩ betat taa yu̧u̧me.”
42009023	Tà shu abua yɔb bàgème nê, “Wòt me kɨ eghȩ̀ȩ̀ne ateka ta̧, tà sà mènə̀ mi ègème ŋèˈe mbasa vi àlia àgème nkùŋè am.
42009024	Wòt me baabe àtsəa zi ko taa pfə, ka wòt tà ŋà àtsəa zi ambo ya̧ la, naa peme.
42009025	Wòt wua ane mbɔ̀ èghɨ sitsǎˈ ègème, mbɔ̂ nyɔ zìambɔŋ, ko àbȩ̀ atò nàa li wu ghàà?
42009026	Ale, àtsəa wòt a me kɔˈɔ ambo ya̧ nè mèngǎ̧ mɔ̧, ko àtsəa Wa̧ Wòt aa li kɔˈɔ ane tò mɨ̧̂ àfɨˈa tàa li kɨˈɨ ane ènɨ̧ vi, nè we Tǎt vi bɔ̂ bɔntu̧ bi la.
42009027	Yesò shu abua bɔkatè bi nê, ‘Ane nkǔŋ, bòt aà və adzìˈ yaa, betsiˈa èvə è ka ba̧a̧tè awɔb kà bɔ ye Kèfɔ̧̀ Mbɔ̧ɔ̧mà la.’ ”
42009028	È li me wu mbɔŋe ane èli befà̧a̧ mbɨ̀ˈɨ̀ tà shu mènə̀ maà la, Yesò nɨ a Pità bɔ̂ Jɔ̌n nè Jimsì bɔ kɔˈ nga a ègwet èku̧u̧nè ko etsàˈte a Mbɔ̧ɔ̧mà.
42009029	Mbɨ̀ˈɨ̀ Yesò bùˈ te me tsàˈtè la, èsi tò e kubtè, ndìte tò te tsiˈa fə̀a mbɨ̀ˈɨ̀ èŋu.
42009030	Afɨˈa mbɔŋ, bòt babe e saˈ a mbì lɔb me làˈà bɔ̂ Yesò ba. È li ngu Musì bɔ̂ Èlȩjà,
42009031	bɔ kɨˈɨ ane ènɨ̧ Mbɔ̧ɔ̧mà me làˈà abua Yesò ndɨ tà bele yàŋe pfə a Jèlusalèm, mbɨ̀ˈɨ̀ Mbɔ̧ɔ̧mà li ŋɔ̀ŋè la.
42009032	Kèlɔ èvə ke ba̧a̧ a Pità bɔ̂ bèshu̧ bi, ka bɔ lɔ̀ˈ ndzè ènɨ̧ Yesò mè ndzè bòt bu babe bɔ̂ wu bɔ̂ tò la.
42009033	Mbɨ̀ˈɨ̀ bòt bu è tsiˈa nkɨ esǎ Yesò me ghǎ la, Pità shu abua atò nê, “Tê, a bɔ̂ŋ nê ba wu a si ŋaà. À bɨ̧̀ɨ̧̀na, ko maa və̀ə̀ bayò batat àdzìˈ yaa, wemɔ̀ˈ abua yê, wemɔ̀ˈ abua Musì, nè wekǒ abua Èlȩjà.” (Tàà shua ale, tà kà ko àghɨa ye shua la.)
42009034	Tà bela ndàˈ ale, mbàˈ kèfə kǒ kɨˈɨ̀ nkàbte awɔb. Bɔkatè Yesò bu e bùˈ me bɔɔ mbɨ̀ˈɨ̀ mbàˈ yu è kabte awɔb la.
42009035	Bɔ me zə àtɔŋ ko a tse a èbem mbàˈ yu nê, “Eyaa wu wa̧ am mâ làà la, bɨ̀ yute èngǎ̧ tò.”
42009036	Àtɔŋ yu à buŋ, Yesò tsiˈi zia ndziˈne. Bɔkatè bu ye ale, mbuŋ ntsèke awɔb. Bɔ̀ ka shu wòt ànəa èghɨ bu bɔ ye la, àfɨˈa mbɔŋ.
42009037	Ètsəˈ e tsi, Yesò bɔ̂ bɔkatè bi bu batat la e chu èku̧u̧nè lu. Mbɨ̀ˈɨ̀ bɔ chu la, taˈà ènɔ̧̂ bòt e kɨˈɨ̀ nkwene ane Yesò.
42009038	Mbâ̧ kǒ ayɔɔ bòt bu ŋȩ nê, “Nyɨˈtà, mâ shu̧u̧te awê, lɨ̀ŋkè wambâ̧ am wàà, wu ndàˈà wambâ̧ am.
42009039	Fo kàbɔ̀ŋ kǒ nàa ngɨ̀ è bê ŋȩ mbà̧a̧ atò, àtsəadzə a lɔˈɔ ane tò, àlejuu a me dzə̀ a ètsə̂ tò. Nàa ŋa atò ngoˈ tè è kà wua mbɨ̧̀ɨ̧̀na sa atò.
42009040	Mâ ya̧a̧ shù̧ù̧te bɔkatè bê nê bɔ̀ fəa yùà ka bɔ̀ fə̀ kekaŋ.”
42009041	Yesò bɨ̀ɨ̀lè nê “Bɨ̀a waa bɨ wu àndǎ̧ kà koa Mbɔ̧ɔ̧mà, mè ngu bòt kàbɔ̀ŋ! Màa tseka ba nɨ̧̀ ba te e ghǎ wu a ka àfɨ̀ˈ à? Màa kuule èntɨ̧ɨ̧ am ane yɨ̧ te e ghǎ wu a ka àfɨ̀ˈ à? Ale, tà shu abua wòt wu nê, Nɨ wa̧ wè nɨŋ nkɨ̀ˈɨ̂ adzìˈ yaa!”
42009042	Mbɨ̀ˈɨ̀ wa̧ wu lɔ̀ˈ te me kɨˈɨ la, fo kàbɔ̀ŋ yu ŋeˈe atò màˈa a si ngɨ̀ àtsəadzə a lɔ̀ˈɔ ane tò. Yesò bê ŋȩ fo kàbɔ̀ŋ yu, mbə̀ wa̧ wu, mvə̀ə̀ atò abua tǎt tò.
42009043	A taˈa tsě bòt bu abot la bàgème eye mètàŋ kèkweelè Mbɔ̧ɔ̧mà. Mbɨ̀ˈɨ̀ mènə̀ maa Yesò nàa ngɨ̀à la, è bèla ntsèa bòt la, Yesò wu gheble avi è shu abua bɔkatè bi nê,
42009044	“Bɨ̀ zi ànə̂ yaa e nkɨ eshu awɨ̧ la a mèntɨ̧ɨ̧ mɨ̧. Bɔɔ ba̧a̧ Wa̧ Wòt ezǐ a tèkitebu bɔbȩ.”
42009045	Bɔkatè tò bu è ka ko ànəa tà shua la, ngu nê Mbɔ̧ɔ̧mà lò̧ lə ànəa ngaa abua yɔb, mbɨ̀ˈɨ̀ bɔ ko, ka bɔ me bɔɔ ebiite atò ànəa ngaa.
42009046	Àyɔ̀ŋ a li ndɔ̀ˈ a kètsìà bɔkatè Yesò ane wòt tà tsě bòt bàgème la.
42009047	Yesò ko àghɨa bɔ mɨ̀ɨ̀tà la, ale tà tɔ watèchɨɨle kǒ ntsia a ngèt àka azi,
42009048	mbɔ̂ shu abua yɔb nê, “Wòt sèè watèchɨɨle kǒ mbɨ̀ˈɨ̀ waa ane èlen la̧, tà ko nê ye wua sèè am. Wòt tà sèè am la, ko nê ye sèè wòt wu tà tsàà am la. Ngu nê wòt tà wu a kwèn ane yɨ̧ la è tsě bòt bàgème.”
42009049	Jɔ̌n bê nê, “Lefɨ̀ˈ, baa lɔ̀ˈ ndzě wòt kǒ tàa nɨa èlen lê fə̀à fote kàbɔ̀ŋ la, shu abua tò nê, tà ka tsi ngɨ̀, ngu nê ba tò baa aa kà ghȩȩne ane àka yeamɔˈ.”
42009050	Yesò shu abua atò nê, “Bɨ̀ ka nkèle atò, ngu nê wòt bakà wu wɔ̀mbù̧ wê, ko tà wu wòt èkɔŋ wè.”
42009051	Afɨˈa Yesò nàa ghǎ a ègwet la, a li mbùˈ tè me kùˈu. Ale, tà nɔ̀ŋè èntɨ̧ɨ̧ vi ane lèghȩ̀ȩ̀nè vi a mànga a Jèlusalèm.
42009052	Mbɨ̀ˈɨ̀ bɔ ghȩ̀ȩ̀ne tê ntsiˈa nkɨ enyi àpfə̀a bòt Sàmalìà ko la, tà tsàà bɔntu̧ bi a mbì nê, bɔ̀ ghǎ nèètè àdziˈa màndia abua zi àpfə̀ və.
42009053	Mbɨ̀ˈɨ̀ bɔ nyi abot la, bòt àpfə̀ və e tu̧ enyɨˈte àdziˈa Yesò nàa kɨˈɨ eli la, ngu nê bɔ̀ le ko nê tà tsèà tsě nga a Jèlusalèm.
42009054	Bɔkatè tò, Jimsì bɔ̂ Jɔ̌n e zə ànəa bòt Sàmalìà bu e shu la mbììte atò nê, “Tê, bà ghɨa èwet è chu a ègwet ntò̧ àwɔb?”
42009055	Yesò è ghèble avi ŋȩ̀ àwɔb nê, [“Bɨ bakà ko fo yu ane yɨ̧ ngɨ̀à bɨ làˈà ale la. Wa̧ Wòt li tà kà wua nkɨ̀ˈà eliime bɔbȩ, tà li ngua nkɨ̀ˈa e ghɨ̌ bɔɔ peme.”]
42009056	Ndɔ̀ˈ bɔ̂ tò ba e ba̧a̧ èlu̧ nga àpfə̀ ako tsa.
42009057	Mbɨ̀ˈɨ̀ bɔ̀ɔ ngà la, wòt kǒ shu abua Yesò nê, “Maa kùŋè awê àdzìˈ àgème àa ngà la.”
42009058	Yesò shu abua tò nê, “Ètsɔ̀b e bɔ tègwòŋ tɔb, banɨ̧̀ bèa ndèa a ègwet la e bɔ tèjî tɔb, ka Wa̧ Wòt kà bɔ àdziˈa tàa nɔ̀ŋè àtsəa zi eyètè la.”
42009059	Tà shu abua wekǒ nè wòt nê, “Kùŋè am.” Ka ŋut shu abua tò nê, “Tê, tsiˈ è nga ntua tǎt am yaˈ ka nkɨ̀ˈɨ̂.”
42009060	Yesò shu abua tò nê, “Tsiˈ èpfəˈte bòt è tu bèmpfəà bɔb. Ka è me wu awê, à ghà me tsɔ̀te ntu̧ Kèfɔ̧̀ Mbɔ̧ɔ̧mà.”
42009061	Wòt kǒ tsa mè shu abua Yesò nê, “Tê, maa kùŋè àwê, ka tsiˈ è nga ndàˈnè bòt ləlob ya̧ yaˈ ka nkɨ̀ˈɨ̂.”
42009062	Yesò shu abua tò nê, “Wòt tà ba̧a̧ nkɔ̧̀tè àshu nê ye liˈa àliˈ, ka mbɔ̂ me lɨ̀ŋkè kwèn la, bakà kùˈ wòt tàa nyi a kèfɔ̧̀ Mbɔ̧ɔ̧mà mbɨ̀ˈɨ̀ wɔ̀fàˈ tò la.”
42010001	Yesò Lefɨ̀ˈ li ntsèke tè ndàà bɔkatè ko èghem yesà̧à̧mbe ntsɔ̀b babe nɨŋ nkwèˈnè ane bɔkatè bi bu èghem ntsɔ̀b babe la. Tà ghɨ̀ ale, ntsàà àwɔb babe babe a mbì, a èpfə̀ nɨ̧ ègème nè èdziˈ ègème tà bɔ̂ ndɨ yèa ghǎ la,
42010002	mbɔ̂ shu abua yɔb nê, “Èghɨjɨ e lu̧ a èbem mbȩ ka bòt bɔ̀ɔ fùˈù la e me koo. È wu ale, bɨ shu̧u̧te a Tǎt mbȩ nê tà tsàa bòt bɔ̀ɔ fùˈù la a èbem mbȩ zi.
42010003	Bɨ̀ ghǎ, e ngua ntsàà àwɨ̧ mbɨ̀ˈɨ̀ bɔɔnjɨ̀ a kètsìà ngwitenyà̧.
42010004	Mbɨ̀ˈɨ̀ bɨa ngà la, wòt ka mbèà ka wû ntaˈ, ka wû ambè, eghǎ dzə̌ ane gùbtsə. Bɨ̀ ka ntsòkè àfɨ̀ˈ nyaŋ a màntsaˈta wòt alu̧.
42010005	“Bɨ nyi a lob wòt, ànəa mbì bɨ bɔ̂ ndɨ bɨ̀a shu la wu nê, ‘Àlàŋkè à wu a lob ŋàa.’
42010006	Wòt àlàŋkè wu a lob və, ko mèntsàˈte àlàŋkè mɨ̧ naa tèˈa nè tò. Mbə wòt àlàŋkè bakà wû, ko mèntsàˈte àlàŋkè mɨ̧ naa kua akwèn ekɨˈɨ abua yɨ̧.
42010007	Bɨ bɔ̂ ndɨ bɨ̀a tseke a lob ngaa e me jɨa mè nua àghɨ àgème bɔ ŋa abua yɨ̧ la, nkaa nê wɔ̀fàˈ ègème è bɔ̂ ndɨ tàa bɔ àbȩ̀ ane àfàˈ àzi la. Bɨ̀ ka me ghȩ̀ȩ̀ne nembuˈ, nyia a lob yaa ndzə̀à nyia àzia.
42010008	“Àpfə̀a nɨ̧ àgème bɨ gha bòt àpfə̀ və e tsɔˈɔ mètsələ̀ˈ mɔb abua yɨ̧ la, bɨ jɨ àghɨa àgème bɔ ŋa abua yɨ̧ la,
42010009	mbə̌ bòt àghɔ̧ àpfə̀ və, è shu abua bòt nê, ‘Kèfɔ̧̀ Mbɔ̧ɔ̧mà kɨˈɨ̀ tê ntsìˈi a ngèt yɨ̧’.
42010010	Ka bɨ̀ me ghɨ̌ tê nga àpfə̀à nɨ̧ ako, bòt àpfə̀ və e tu̧ etsɔˈɔ mètsələ̀ˈ mɔb abua yɨ̧, bɨ ghǎ a kètsìà àpfə̀ mbɔŋ kwàˈ èbùˈ alu̧, shu abua yɔb nê,
42010011	‘Ba yò ka wû àbeb àpfə̀ àyɨ̧ a nyî ane èka ba la, dèbe kwèn ta ŋa abua yɨ̧. Ka bɨ̀ ko nê kèfɔ̧̀ Mbɔ̧ɔ̧mà ekɨˈɨ̀ tê ntsìˈi a ngèt yɨ̧.’
42010012	Tsiˈ è shu awɨ̧ nê, Mbɔ̧ɔ̧mà nàa li kù tèsȩte bòt Sodòm nè Gòmolà tè ntsè ndɨ tàa ku e te bòt èpfə̀ mbɔŋ la.
42010013	“Aa li bɨa wɨ̧ bɨ̀a bòt Kolazìn, aa li bɨa wɨ̧ bɨ̀a bòt Bèsedà! Bɔ li ngɨ̀ ale ngɨ̀ tèwuute ènə̂ taà bɔ ghɨ a kètsìà wɨ̧ la àlaˈ a bòt Tȩ̂ nè Sidɔ̀n ko bɔ li dzaŋe kwa̧ epfəə, mè fə̀ˈə̀ muttsə ane yɔb, enɨ nyɨˈte nê bɔ waˈa mènə̀ kàbɔ̀ŋ mɔb.
42010014	Ka Mbɔ̧ɔ̧mà naa li ku tèsȩte bòt Tȩ̂ nè Sidɔ̀n àlia taa li saˈa ngɔ̀ŋ la, te tsě ndɨ tàa ku tɨ̧ la.
42010015	È me ewu awɨ̧ bɨa bòt Kàpenàwûm! Bɨ li mbàte ngua nkɨ ŋeˈe awɨ̧ bɨ̀ambɔŋ etsàà a ègwet, ka tsiˈ è shu awɨ̧ nê bɔɔ li shuke awɨ̧ a si etsǎ àlaˈ a bèmpfəà.”
42010016	Yesò shu abua bɔkatè bi nê, “Wòt me zə awɨ̧, tà wua ndzəa am, we tà teme kwèn zi ŋǎ abua yɨ̧ la, wua ntèma kwèn zi ŋǎ abua am, wòt tà teme kwèn zi ŋǎ abua am la, wua ntèma kwèn zi ŋǎ abua wòt wu tà tsàà am la.”
42010017	Mbɨ̀ˈɨ̀ bòt bu èghem yesà̧à̧mbe ntsɔ̀b babe e ghà te nkùà la, bɔ wùˈtè àwɔb, è shu abua Yesò nê, “Tê, ka wû fote kàbɔ̀ŋ te wua ŋǎ bòt ngoˈ la, te zə awa ndzə̀ ane bòt mbɨ̀ˈɨ̀ ba ŋwète a mbɨ̧̀ tɔb shu abua yɔb nê, tè dzəa ane bèŋǔt ane èlen lê la.”
42010018	Yesò bɨ̀ɨ̀lè nê, “E ndɨ ndzě ndɨ Satàn lɔ̀ˈɔ a ègwet mbɨ̀ŋkê nkwen mbɨˈɨ̀ èfâŋ la.
42010019	Bɨ̀ zə. Mâ ŋa awɨ̧ mètàŋ bɨ̀a nɨ eghȩ̀ȩ̀ne a ègwet nya̧tekàbɔ̀ŋ bɔ̂ ènkàfuŋ, nè èghɨ kekweelè wɔ̀mbù̧ Mbɔ̧ɔ̧mà enɔ̀ŋè ntà̧ àwɨ̧ la, mbɔ̂ betsiˈa àghɨ ane èghɨ bàa à ka zi àlɔˈ ane yɨ̧.
42010020	Ka, bɨ̀ ka ngùˈtè àwɨ̧ ndɨ fote kàbɔ̀ŋ tèa ndzə̀à awɨ̧ la, bɨ̀ wùˈte àwɨ̧ wû ndɨ Mbɔ̧ɔ̧mà shɨ tèlen tɨ̧ a èbem àkatè àzi a ègwet la.”
42010021	Afɨˈa mbɔŋ Fo Kèfə ghɨ̀ èntɨ̧ɨ̧ Yesò e lu̧u̧ nê mèngùˈte, Tà nê, “Tê, Fɔ̧̀ ègwet nè sitsǎˈ leˈ, mâ kɔ̀ŋke àwê na à lǒ̧ èghɨ bàa abua bòt èyì nè bòt àkatè, mbɔ̂ nyɨ̀ˈte abua bòt kà ko èdziˈ la. Oò Tê, à li ngɨ̀ àyaa ane mènkɔ̀ŋke mê, mè nè ndɨ àa bɔ̀ àwê la.
42010022	“Tǎt am è ŋa èghɨ ègème abua am. Wòt kǒ tà lâ ko àghɨa wa̧ wu yùà kà wu tǎt tò la è ntsě; wòt kǒ tà meè ndâ ko a tǎt wa̧ kà wû wa̧ mbɔŋ la ka wû, nè bòt wa̧ wu è kɔ̀ŋkè nê bɔ̀ ko atò la.”
42010023	Yesò ghɨ̀ ale, ngèble avi ntsèmtè abua bɔkatè bi nê, “Bɨ wu bòt èsi ntsɔ̧̀, ndɨ̀ wu bɨ ye àghɨa bɨ ye la.
42010024	Ane nkǔŋ, tsiˈ è shu awɨ̧ nê, bèndàˈàtɔŋ Mbɔ̧ɔ̧mà nyaŋ, nè bèfɔ̧̀ e li ngua ntsènà è nkɨ eye àghɨa bɨ̀a ndzèa la ka bɔ̀ ka ye, mè nkɨ ezə àghɨa bɨ̀a ndzə̀a la, ka bɔ̀ ka zə.”
42010025	Nyɨˈtà mbɨ̧te Musì ko li nkɨ̀ˈɨ̂ me kɨ eta̧a̧te a Yesò, mbììte atò nê, “Nyɨˈtà, betsiˈa e ngɨ̀ nà ka mbɔ̀ mèmpème kàlìà à?”
42010026	Yesò mè mbììte atò nê, “Àkata mbɨ̧te Musì a nyɨˈte nê ghà à? Àa ngɨ̀ à tɔ ale à shu nê ghà à?”
42010027	Nyɨˈtà wu bɨ̀ɨ̀lè nê, “Me kɔ̀ŋke a tǎt wè Mbɔ̧ɔ̧mà nè èntɨ̧ɨ̧ wê ègème, ŋǎ wê nènkèm abua tò, nè mètàŋ mê ègème, mè me mɨ̀ɨ̀tè wû atò, mbɔ̂ me kɔ̀ŋkè wanyɨ wè mbɨ̀ˈɨ̀ àwɔ̀ mbɔŋ.”
42010028	Yesò shu abua tò nê, “À làˈa nkǔŋ yê.” Mbɔ̂ mè shu abua tò nê, “Ghǎ ngɨ̀ mbɨ̀ˈɨ̀ à shu la, ko aa bɔ mèmpème kàlìà.”
42010029	Tà shu ale, nyɨˈtà mbɨ̧te Musì wu me kɨ enyɨˈte nê èngǎ̧ vi e lâ mbɔ̀ lə, ale tà mè mbììta Yesò nê, “Wanɔ̧ wu wà à?”
42010030	Enɨ bɨ̀ɨ̀le èngǎ̧ tò, Yesò nê, “Wòt ko le lɔ̂ˈ ndzə̀ àpfə̀à nɨ̧ a Jèlusalèm me chua nga a Jèlikò. Nchu alu̧, bètsɔŋ e ba̧a̧ atò, ntsì ndìte tò shù̧u̧ atò tè tà tsìˈi we pfə̌, mbɔ̂ sa atò ngà àwɔb.
42010031	Àfɨ̀ˈ a me wu, ntsìà mèpɨ̧̀ Mbɔ̧ɔ̧mà kǒ me chua ntsèà alu̧ ngaa, ndzě wòt ngaa, ntù̧ èlu̧ ntsiˈi chu ntsè nè àbà zia.
42010032	Wòt àndǎ̧ Levì ko chu wû a èlɨ mbɔŋ ndzə a mbɨ̧̀ ŋut, ntɨ̧ɨ̧ ndzě atò, mbɔ̂ mè ntù̧ alu̧ ntsè me chua nga aba tsa.
42010033	Ka wòt Sàmalìà kǒ, tàa ngȩȩna alu̧ ngaa la, kɨˈɨ̀ nkwene ane ŋut. Mbɨ̀ˈɨ̀ tà ye atò la, tèsȩte ŋut te taˈa ku atò,
42010034	tà gha adzìˈa ŋut nɔ̀ŋkè la, ntsə̀tè mèlùˈ kèkweelè ane tèfɨŋke tò, mbɔ̂ mè ndzì mèwet adù̧. Mbɨ̀ˈɨ̀ tà zì la, tà kùùlè tèfɨŋ tu mbɔ̂ ŋèˈe atò ntsia a ègwet loà vi, nɨ atò ngà nɔŋe a lob bòt lèghȩ̀ȩ̀nè aa ndzèta a èbèm la, me lɨ̀ŋke atò.
42010035	Ètsəˈ e tsi, tà ghaˈa ambè vi ntsì èkwȩkab bebe ŋǎ abua mbaabà lob bòt lèghȩ̀ȩ̀nè yu mbɔ̂ shu abua tò nê, ‘Me lȩ̌ atò tè e nga nkua. Èkab wu e tsiˈa nkòa, ko àfɨˈa màa kua la, maa və̀ə̀ àghɨa à nkweˈnè ntsòke ane tò la abua yê.’ ”
42010036	Yesò me paate èngǎ̧ vi mbììte atò nê, “Ane mèmɨ̀ɨ̀te mê, wàa ane bòt baa batat la le ghɨ̂ mbɨ̀ˈɨ̀ ngule wanyɨ wòt wu bètsɔŋ è le ba̧a̧ atò la à?”
42010037	Nyɨˈtà mbɨ̧te Musì wu bɨ̀ɨ̀lè èngǎ̧ Yesò nê, “Wu wòt wu tà lè nyɨˈte a ntsɔ̧̀ abua ŋut la.” Yesò bɔ̂ mè shu abua tò nê, “E bùˈ àfɨ̀ˈ yaa ghǎ me ghɨ̌ a èlɨ̀ ngaa.”
42010038	Mbɨ̀ˈɨ̀ Yesò bɔ̂ bɔkatè bi è bela ngȩ̀ȩ̀nà la, Yesò kɨˈɨ̀ ndzə̀ àpfə̀ ako, àvi ko bɔ̀ɔ ntɔ atò nê Màta la tsɔˈɔ lob zi abua tò.
42010039	Màta ko nê ye bɔ wanyɨ vi kǒ èlen tò wu Màlià la. Màlià mbɔŋ kɨˈɨ̀ ntsèke a ngèt èka Yesò me yute mènə̀ tàa nyɨ̀ˈta la.
42010040	Èntɨ̧ɨ̧ Màta e bùˈ me bɨɨ ngu ndɨ àfàˈ a ya̧a̧ abua tò zìa zìa la. Ale, tà kɨˈɨ̀ shu abua Yesò nê, “Tê Yesò, à mɨɨtè nê wu ntsɔ̧̀ nê wanɔ̧ sà am nê, è me fàˈa mmɔ̌ ndziˈne? Shu abua tò nê tà kɨˈɨ ntɨ̀ŋe am.”
42010041	Yesò tɔ atò nê, “Màta, Màta leˈ, aà ŋǎ awê ngoˈ ane èghɨ nyaŋ.
42010042	Ka ndàˈ àghɨ yeamɔˈ aa və à bɔ ndɨ à ghɨ̂ ngu me ŋa awê ngoˈ adù̧ la. Màlià lȩ̀ àghɨa ntsɔ̧̀ mbɔŋ. Betsiˈa bɔ̀ ka lɔˈ àlia nɨ àyùà abua tò.”
42011001	Àfɨ̀ˈ àko a li ngû, Yesò me tsàˈte a Mbɔ̧ɔ̧mà àdzìˈ àko. Mbɨ̀ˈɨ̀ tà tsàˈte tè ndɔ̀ˈ la, wakatè tò ko shu abua tò nê, “Tê Yesò, nyɨˈte awa ndɨ bàa me ntsàˈtè a Mbɔ̧ɔ̧mà la, mbɨ̀ˈɨ̀ Jɔ̌n le lɔ̂ˈ nyɨ̀ˈte bɔkatè bi la.”
42011002	Yesò shu abua yɔb nê, “Ye ndɨ bɨ̀a me tsàˈte la: ‘Tǎt wa wu a ègwet la leˈ, Ghɨa bòt è kukte èlen lê Ghɨa Kèfɔ̧̀ wê kɨˈɨ,
42011003	Ŋa awa àli àgème èghɨjɨ e kùˈ àwa la.
42011004	Waˈa bèkàbɔ̀ŋ ba, mbɨ̀ˈɨ̀ bàambɔŋ e waˈa bèkàbɔ̀ŋ bɔnyɨ ba la. À ka ntsàà wa àdziˈa bɔ̀ɔ ta̧a̧te awa la.’ ”
42011005	Yesò ghɨ̀ ale, è shu abua bɔkatè bi nê, “Tsiˈ bà nɨŋ nê, wòt kǒ ane yɨ̧ lɔˈɔ a ntɨ̧ɨ̧tsəˈ ngà shu abua shu̧ zi nê, ‘Ewuɔ, ŋa am badzìˈ èghɨjɨ.
42011006	Shu̧ ya̧ kǒ e kua lèghȩ̀ȩ̀nè ngu a lob ya̧, ka e nka bɔ àghɨa tàa jɨ la.’
42011007	“Tè wòt wu a èbem lob la shu abua tò nê, ‘Ka ŋa am ngoˈ, mâ gheba ètsələ̀ˈ am tè ndɔ̀ˈ, ba bɔ̧ bɔ̧ è nɔ̀ŋke a si. Betsiˈa è nka tsi ndɔ̀ˈ a si tè ŋa awê àghɨ ako,’ ko àa wu naà?”
42011008	Tsiˈ è shu awɨ̧ ane nkǔŋ nê, tà màà mbakà lɔ̀ˈɔ a si eŋa èghɨjɨ bu abua tò mbɨ̀ˈɨ̀ shu̧, ko taa lɔ̀ˈɔ a si eŋa àghɨ àgème taa nkɨà la nkàà nê tà ko nê tàà tɨ̧ɨ̧ abot me ŋwèta ndò̧a wû lo̧o̧.
42011009	E ngua shu awɨ̧ nê, bɨ̀ lo̧, ko Mbɔ̧ɔ̧mà naa ŋa, nkɨ̂ ko taa ghɨ̌ bɨa ye, mè ndùˈte ètsələ̀ˈ ko taa tsɔˈɔ abua yɨ̧.
42011010	Nkàà nê wòt ègème tà lo̧ la nàà bɔ, wòt tà kɨ la ye, èwe tà luˈte ètsələ̀ˈ la bɔ tsɔˈa abua tò.
42011011	Tǎt wu ane yɨ̧ wa̧ tò lò̧a asə̌ ko taa ŋa nyà̧kàbɔ̀ŋ yǔ̧ abua tò la wu wàà?
42011012	Kò wòt naa və ane yɨ̧ wa̧ tò lò̧a èbu̧nkɔ̀ˈ ko tàa ŋa tò ànkàfuŋ la leè?
42011013	Tè bɨ̀a wàa bɨ̀ wu bòt kàbɔ̀ŋ la, e wu ko eŋa èghɨ ntsɔ̧̀ abua bɔ̧ bɨ̧, è me wu tǎt wɨ̧ wu a ègwet la tà kà ŋa Fo Kèfə abua bòt bɔ lo̧ abua tò la tè ntsě?
42011014	Yesò li ngua fə̀à fo kàbɔ̀ŋ ane wòt kǒ è ghɨ̂ ŋut kwene mbǔˈ la. Mbɨ̀ˈɨ̀ è dzə̀ la, mbǔˈ yu bùˈ me làˈa, ànəa mbɔŋ a taˈa tsě bòt.
42011015	Ka àbə̀ˈ àyɔb a me shu nê, mètàŋ mu Yesò nàa nɨ̀a fə̀à fote kàbɔ̀ŋ ane bòt la, dzəa abua Belzebùl, fɔ̧̀ fote kàbɔ̀ŋ.
42011016	Àbə̀ˈ àyɔb ako a me kɨ enyɔˈte atò shu abua tò nê tà nyɨˈte awɔb àlȩ̂ nê Mbɔ̧ɔ̧mà ka tà tsàà vi la.
42011017	Ka bɔ me ghɨ̌ ale, Yesò yaŋe ko àghɨa bɔ̀ɔ mɨ̀ɨ̀tà a mèntɨ̧ɨ̧ mɔb la, shu abua yɔb nê, “Àlaˈ àgème a tseke ane àyɔ̀ŋ, mè me nù àwɔb bɔ̀ɔmbɔŋ la, à bɔ̂ ndɨ a bele yaŋe kwene la. Ləlob e tseke ane àyɔ̀ŋ la wu ləlob lème.
42011018	È wu ale, Satàn me nù àvi zìambɔŋ, ko kèfɔ̧̀ tò nàà ghɨ̀ na ka tseke ka kwen à? E ndàˈà anè nkàà nê bɨ laˈnê wu Belzebùl ka tàa ŋà am mètàŋ mu màa nɨ̀a fə̀à fote kàbɔ̀ŋ ane bòt la.
42011019	Ka è wu nkǔŋ nê màa nɨa mètàŋ Belzebùl ka nɨa fə̀à fote kàbɔ̀ŋ, ko bòt bɨ̧ àa nɨ̀a mètàŋ nèŋà ka fə̀à tùà à? Èghɨ bu bòt bɨ̧ àà ngɨ̀à la e nyɨˈtè nê bɨ fâ̧.
42011020	Ka e ngua nɨa mètàŋ Mbɔ̧ɔ̧mà ka fə̀à fote kàbɔ̀ŋ ko a wua nyɨ̀ˈta nê kèfɔ̧̀ Mbɔ̧ɔ̧mà kɨˈɨ tê ntsìˈi nè nɨ̧̀.
42011021	“Wòt kèkweelè nàa ngɨ̀ tà taŋke èghɨ èbet enɨ baabe lob zi, èghɨ tò ègème e tseke ntsɔ̧̀.
42011022	Ka è wu àfɨˈa wòt tà kweele tê ntsè atò la, è kɨˈɨ̀ ndène atò la, tà fàà èghɨ èbet tò bu tàà wua ndzìà èntɨ̧ɨ̧ vi adù̧ la ègème, mbɔ̂ ngàbtè èghɨ tò.
42011023	“Wòt bakà wu wòt am, ko tà wu wɔ̀mbù̧ am, Wòt tàa ka tɨ̀ŋe am efete la, ko nè tà wua ntàa taa.
42011024	“Fo kàbɔ̀ŋ nàa ngɨ̀ e dzə ane wòt è me gheebe a èdziˈ yuube nkɨà àdziˈa yeà tseke la. È bakà ye àdziˈ, è shu abua zi zìambɔŋ nê ‘Maa wènè a lob ya̧ yu e ndi dzə̀ la.’
42011025	Ale, è kua akwèn è kɨˈɨ è ye ndɨ bɔ tuˈu lob mbɔŋ nèètè è me bɔ̀ la,
42011026	è mè ngà nɨ fote kàbɔ̀ŋ ko tesà̧à̧mbe te bɨɨte ntsè yùà la, nɨŋ kɨ̀ˈɨ̂ bɔ tseke a èbèm. À gha a me lìa, ŋut bê bɨɨ tê ntsè ndɨ tà ghɨ̂ ndza̧ ngu la.”
42011027	Yesò me laˈa èngà̧ waa ale, àvi kǒ ane ènɔ̧̂ wu e ghɨ̂ ngu abot la ŋȩ shu abua tò nê, “Ntsɔ̧̀ wu àvi wu tà lè bi awê, mè ndì awê tè à tsə la.”
42011028	Yesò bɨ̀ɨ̀lè èngǎ̧ tò nê, “Àwɔˈ, ntsɔ̧̀ wu wû bòt bu bɔ zə èngǎ̧ Mbɔ̧ɔ̧mà mè ngɨ̀ àghɨa èa shuà la.”
42011029	Mbɨ̀ˈɨ̀ ènɔ̧̂ bòt bu e fetè a ngèt Yesò la, tà shu abua yɔb nê, “Bòt laane wu bòt kàbɔ̀ŋ bɔ̀ɔ ka bɔa Mbɔ̧ɔ̧mà la. Bɨa nkɨà nê è nyɨˈte awɨ̧ àlȩ̂ ka bɨ̀ ka wu eye. Ndàˈ èwuu ànəa kà ye fɨ̀ˈ màa nyɨˈte awɨ̧ la wu à yu Mbɔ̧ɔ̧mà li ngɨ̀ ane Jɔnà la.”
42011030	Ndɨ Jɔnà, ndàˈàtɔŋ Mbɔ̧ɔ̧mà li ngu mbɨ̀ˈɨ̀ àlȩ̂ abua bòt Ninevè la, wu wû èlɨ Wa̧ Wòt nàa wu mbɨ̀ˈɨ̀ àlȩ̂ abua bòt laane la.
42011031	Naa li ngu ane àlia saˈa Mbɔ̧ɔ̧mà, fɔ̧̀ àlaˈ a Sèbà lɔ̀ˈɔ a si mbà̧ wɨ̧ ane mènə̀ kàbɔ̀ŋ mu bɨ̀a ngɨ̀à la, nkàà nê tà li ndzə̀ tèa tɔ̀ˈɔ̀ ngɔ̀ŋ kǒ, nkɨ̀ˈɨ̂ ezə mèngǎ̧ fɔ̧̀ Sàlemun li ngua nɨa èyì vi ndàˈà la. Tsiˈ è shu awɨ̧ nê wòt kǒ naa àdzìˈ yàa àfɨ̀ˈ yaa, èyǐ tò e tsè è we fɔ̧̀ Sàlemun la.
42011032	Naa li ngu ane àlia saˈa Mbɔ̧ɔ̧mà, bòt àlaˈ a Ninevè e lɔˈɔ a si mbà̧ wɨ̧ ane mènə̀ kàbɔ̀ŋ mu bɨ̀a ngɨ̀à la, nkàà nê bɔ li ngwàˈ mènə̀ kàbɔ̀ŋ mɔb àfɨˈa Jɔnà li ntsɔ̀tè ntu̧ Mbɔ̧ɔ̧mà abua yɔb la. Tsiˈ è shu awɨ̧ nê wòt kǒ naa àdzìˈ yàa mènə̀ tò è tsě me Jɔnà la.
42011033	“Wòt nàà kà tò̧ èkaˈà ndò̧, tà kà tsia a èten èpfə̂ˈ. Tàa ngɨ̀ tà tsia a ègwet èkɔˈ, mbɨ̀ˈɨ̀ aa me bàŋe bòt bɔ̀ɔ nyìa a lob la.
42011034	Àghɨ a yê a wu mbɨ̀ˈɨ̀ èkaˈà mbɨ̧̀ ènyit. Àghɨ a yê àa ngɨ̀ à wu ntsɔ̧̀, mbɨ̧̀ ènyit ye ègème è lu̧u̧ nè èkaˈà. Mbə àghɨ a yê a bakà wu ntsɔ̧̀, mbɨ̧̀ ènyit ye ègème è lu̧u̧ nè kèbìˈà.
42011035	È wu ale, bɨ̀ me ko awɨ̧ mbɨ̀ˈɨ̀ èkaˈà wu bɨa ngȩȩna a èbèm la e tsiˈi ndzěm.
42011036	Ale, ènyit yê ègème e lu̧a nè èkaˈà, tè àdziˈ ènyit yèa ko a bakà wu a èbem ndzěm, ko aa me fəə nenkèm, mbɨ̀ˈɨ̀ èkaˈà àa ngɨ̀ e me bàŋè alu̧ la.”
42011037	Mbɨ̀ˈɨ̀ Yesò paatè èngǎ̧ vi la, wòt Falèsiì ko kaˈa atò a lob zi nê, bɔ̀ gha njɨ̀ èghɨjɨ, ale Yesò ghà ntsèke a si a mànjɨa.
42011038	A taˈa tsě wòt Falèsiì wu e ye nê Yesò nàà njɨ̀a èghɨjɨ kà shuu èbu bi a shua yu bòt ko àa shùà la.
42011039	Yesò shu abua tò nê, “Bɨ̀a Bèfalèsiì, bɨ̀a ngɨ̀ bɨ shùù kwènte ndɔŋ nè kwènte bapfə̀ˈ mbɔ̂ tèbèmtsə te lu̧u̧ ne mèkɔb, wû mbɨ̀ˈɨ̀ tèbèm tɨ̧ te lu̧u̧ nè sɔ̧ɔ̧ bɔ̂ èghoˈ la.
42011040	Ye èkèghɨ̧̀ ko. Ka wu Mbɔ̧ɔ̧mà wu tà bɔ̧ɔ̧ àbȩ la tà bɔ̧ɔ̧ èbèm mɨ̧̂ la à?
42011041	Ka bɨ̀ ŋa èghɨ bu a èbem ndɔŋ tɨ̧ nè bapfə̀ˈ bɨ̧ la abua bòt ntseb, ndzè na àghɨa ko a ntsě àa kele awɨ̧ nê bɨ ka fəə a mbì Mbɔ̧ɔ̧mà la.
42011042	“Aa li bɨa awɨ̧, bɨ̀a Bèfalèsiì, bɨ̀a ngɨ̀ bɨ ghàbtè èghɨ mbȩ bɨ̧ ane èdziˈ èghem, ègha wu ka wû ane tèfɔbtsə, ŋǎ èghab Mbɔ̧ɔ̧mà. Ka bɨ̀ ka wua nkɨ̀a nê mènə̀ mɨ̧ tɨ̧ɨ̧ ndɨŋndɨ̀ŋ, bɨ̀ ka mě ngua nkɔ̀ŋkà Mbɔ̧ɔ̧mà. Eyaa wu èghɨ bɨ bɔ ndɨ bɨ̀a ghɨ̀ ka waˈa ebeko bu la.
42011043	“Aa li bɨa awɨ̧, bɨ̀a Bèfalèsiì, nkàà nê bɨ taˈa wua nkɔ̀ŋkà ètɨ̧ nɨ̧ a lob Mbɔ̧ɔ̧mà, mè ntaˈa wua nkɔ̀ŋkà bòt aa me ŋa kènuke abua yɨ̧, ntsàˈtè àwɨ̧ a èsà̧a̧ tèwentsə.
42011044	“Aa li bɨa awɨ̧, nkàà nê bɨ wu mbɨ̀ˈɨ̀ ètsəsì ka ye àlȩ̂, bòt àa ntɔ̀ˈtà kà ko laˈ nê bɔ tɔ̀ˈtà àghɨa kàbɔ̀ŋ la.”
42011045	Nyɨˈtà mbɨ̧te Musì kǒ shu abua Yesò nê, “Nyɨˈtà, àa ndàˈà mènə̀ maa ale ngua ntsɔ̧̀ɔ̧̀tà wa tsɔ̧̀ɔ̧̀te mɨ̧̂.”
42011046	Yesò bɨ̀ɨ̀lè èngǎ̧ tò nê, “Aa li bɨ̀a awɨ̧, bɨ̀a bènyɨˈtà mbɨ̧te Musì mɨ̧̂, bɨ̀a ngɨ̀ bɨ̀ zi èbòˈà a kɔ̧te bòt e tsè àwɔb a màŋeˈa la, ka bɨ ka lɔkè kèti fɨ̧ ekɔ̀te enɨ etɨŋe awɔb bɔ̀ɔ ŋeˈe.
42011047	“Aa li bɨa awɨ̧, bɨ̀a ngɨ̀ bɨ bɔ̧ɔ̧ ètsəsì bèndàˈàtɔŋ Mbɔ̧ɔ̧mà bu bètǎt nyaˈ bɨ̧ e li mbùŋè la.
42011048	Bɨ̀a ngɨ̀ bɨ bɔ̧ɔ̧ ale, bɨ wua nyɨ̀ˈta nê bɨ bɨ̧ɨ̧nè àghɨa bètǎt bɨ̧ è le lɔ̂ˈ ngɨ̀ la. Bɔ̀ li mbùŋè bèndàˈàtɔŋ Mbɔ̧ɔ̧mà, bɨ bɔ̧ɔ̧ ètsəsì bɔb.
42011049	Eyaa wu lə Mbɔ̧ɔ̧mà li nɨ̌ èyǐ vi nê, ‘Maa tsàà bèndàˈàtɔŋ bɔ̧ nè bɔntu̧ bɔ̧ abua yɔb, bɔɔ bùŋe àbə̀ˈ àyɔb, è mee ghɨ̧̀ɨ̧̀ne àbə̀ˈ la’.
42011050	Ale, Mbɔ̧ɔ̧mà naa li zi bòt laane a èbem ngoˈ, nkàà bèndàˈàtɔŋ Mbɔ̧ɔ̧mà bu bàgème, bɔ li mbùŋè e bùˈu àfɨ̀ˈ a ngɔ̀ŋ li mbùˈ la.
42011051	E bùˈu ane èvə Abèl eghǎ wu ane èvə Zàkàleyà wu bɔ li mbùŋè atò a kètsìà lob nɨ̧ Mbɔ̧ɔ̧mà nè àdzìˈ yu bɔ̀ɔ ŋǎ èghɨ abua Mbɔ̧ɔ̧mà la. Ane nkǔŋ, tsiˈ è shu awɨ̧ nê Mbɔ̧ɔ̧mà naa li zi bòt laane a èbem ngoˈ nkàà wɔb bàgème.
42011052	“Aa li bɨ̀a awɨ̧, bɨ̀a bènyɨˈtà mbɨ̧te Musì. Bɨ bèa nkȩ̀ yu nàa ntsɔ̀ˈɔ ètsələ̀ˈ lob yu èyì e wu a èbèm la. Bɨ bakà nyi a èbèm, mbɔ̂ bɨ ka meè ŋà èlu̧ bòt ko aa nyi.”
42011053	Mbɨ̀ˈɨ̀ Yesò sà abot tè me ghǎ la, bènyɨˈtà mbɨ̧te Musì nè Bèfalèsiì bu e bùˈ ndâ me tsɔ̧̀ɔ̧̀te atò, mè me ŋwèèle atò mbììte atò mèngà̧ ane mènə̀ nyaŋ, bɔ̀ɔ ngɨ̀à ntà̧à̧ta,
42011054	tò mbɨ̀ˈɨ̀ tà bela ndàˈà tà fà̧ èngà̧ nkwene mbɨ̧ bɔ ba̧a̧ atò adù̧ la.
42012001	Mbɨ̀ˈɨ̀ ènɔ̧̂ bòt e ya̧a̧ tê bòt e tsiˈa ntɔ̀ˈtà beko la, Yesò bɨ̀ shu abua bɔkatè bi nê, “Bɨ̀ me ko awɨ̧ ane yis Bèfalèsiì, è wù àghɨa kà wu yùà la.
42012002	Àghɨ ko bɔ kabà kà a wu li edzə̌ àbȩ la a ntsě, àyea a lò̧ò̧te kà wu li pùùla aya̧ la à ka wû.
42012003	Ale, àghɨ àgème à làˈa a èbem ndzěm la, bɔɔ li zə yùà nèngǔ̧, àyea à tsèmte a àtǔ̧ wòt a ntàŋ la, bɔ tsiˈi tsɔ̀te yùà a èbuˈ alu̧.
42012004	“Bèshu̧ bɔ̧, e shu awɨ̧ nê, bɨ̀ ka mbɔ̀a bòt bu bɔ̀ɔ bùŋe wòt, ka bɔ̀ ka wu ko e ghɨ̀ àghɨa ko tsa la.
42012005	Maa nyɨˈte awɨ̧ wòt bɨ̀a me bɔa atò la. Bɨ̀ me bɔa wû a Mbɔ̧ɔ̧mà. Tà wu wòt tà bùŋà wòt, tà bɔ̀ mètàŋ etsàa atò èwet Satàn la. Ane nkǔŋ, bɨ̀ me bɔa wû atò.
42012006	Tè bɔɔ kà fɨ̧ɨ̧ne bèdzɔɔlekɔt batà̧â̧ ane bèkapà babe? Mbɔ̧ɔ̧mà nàà ka leenè ka wû wemɔ̀ˈ ane yɔb.
42012007	Ka wû nyèm tu àtsəa yɨ̧ la, Mbɔ̧ɔ̧mà ko kèmpà̧ tùà tègème. È wu ale, bɨ̀ ka mbɔ̀â, ngu nê bɨ tsè àla̧ bèdzɔɔlekɔt a mbì Mbɔ̧ɔ̧mà.
42012008	“Ale, tsiˈ è shu awɨ̧ nê wòt gème tà tɨ̧ɨ̧ a kètsìà bòt mbɨ̧̀ɨ̧̀ne nê ye wu wòt am la, Wa̧ Wòt naa li mbɨ̧̀ɨ̧̀ne nê tà wu wòt vi mɨ̧̂ a mbì bɔntu̧ Mbɔ̧ɔ̧mà.
42012009	Ka wòt tà tu̧ nê ye ntsě wòt am la, Wa̧ Wòt naa li tu̧ atò a mbì bɔntu̧ Mbɔ̧ɔ̧mà.
42012010	Wòt làˈà èngǎ̧ kàbɔ̀ŋ adù̧ Wa̧ Wòt ko Mbɔ̧ɔ̧mà naa waˈa kàbɔ̀ŋ tò, ka wòt tà laˈa èngǎ̧ kàbɔ̀ŋ adù̧ Fo Kèfə la, betsiˈa Mbɔ̧ɔ̧mà ka waˈa a kàbɔ̀ŋ ŋut.
42012011	“Afɨˈa bòt e sə̀ŋnè àwɨ̧ nɨŋ nkɨ̀ˈɨ̂ a lob Mbɔ̧ɔ̧mà, a mbì bɔɔjuŋ bɔ̂ bègɔvanɔ̀ nè bèfɔ̧̀ bɔɔ saˈa awɨ̧ la, bɨ̀ ka me mɨ̀ɨ̀te ànəa bɨ̀a shu enɨ fà àwɨ̧ la.
42012012	Aa ale, nkàà nê Fo Kèfə naa ŋa awɨ̧ ànəa bɨa shu la àfɨˈa ngaa.”
42012013	Àfɨ̀ˈ a me wu, wòt kǒ ane ènɔ̧̂ wu shu abua Yesò nê, “Nyɨˈtà, shu abua wanɔ̧ nê, tà ghàbte èghɨ pfə bu tǎt wa li mpfə ntɔ̀ɔ abua ya ba tò la ŋà è bɔ̧.”
42012014	Yesò bɨ̀ɨ̀lè nê, “Àwɔ̀ mbê wa, wàà tsàà am nê è nkɨ̀ˈɨ̂ sàˈà àwɨ̧, mè ngàbtè èghɨ pfə tǎt wɨ̧ à?”
42012015	Tà ghɨ̀ ale, shu abua yɔb bàgème nê, “Bɨ̀ nɨ àfɨ̀ˈ, mbɔ̂ me nko mbɨ̀ˈɨ̀ èghoˈ e wu a kètsìà wɨ̧. Mèmpème wòt nè mèntsèke ntsɔ̧̀ tò ntsě ane èghɨ tà bɔ la, ka tà màà mbɔ èghɨ wu nà leˈ.”
42012016	Yesò ghɨ̀ ale, mbɔ̂ shu awɔb èngà̧teme wàa nê, “Wòt èkab ko li ngu, èghɨjɨ e taˈa kɔˈɔ a èbaˈ tò.
42012017	Tà bùˈ me mɨ̀ɨ̀te a èntɨ̧ɨ̧ vi nê, ‘E mbakà bɔ àdziˈa màa paŋe èghɨjɨ bɔ̧ bàà la. Màa ghɨ̌ na à?’
42012018	“Tà tseke tê mè ntsìˈi shu abua zi zìambɔŋ nê, ‘Ye àghɨa màa ghɨ̀ la. Maa bùù ngǒ ta̧ etsàà a si, e bɔ̧ɔ̧ te nɨ̧ màa paŋe èghɨjɨ bɔ̧ nè èghɨ bɔ̧ ègème a èbèm la.
42012019	Afɨˈa màa paa la, maa shu abua am mmɔ̌ mbɔŋ nê, “E ngu wòt èsi ntsɔ̧̀. Mâ bɔ èghɨ ntsɔ̧̀ ègème màa nkɨ̀a la ane mèngùˈ nyaŋ. È nka tsi dèbè ènyit ya̧ a, maa jɨ, enu, e mě wùˈte am ntsɔ̧̀.” ’
42012020	“Mbɨ̀ˈɨ̀ tà làˈ ale la, Mbɔ̧ɔ̧mà shu abua tò nê, ‘Ye àkèghɨ̧̀ àko. Fo yê naa dzə̌ ane yê kwàˈ ètsəˈ waa. Waa nàa li jɨ èghɨ bàà à paŋe la à?’ ”
42012021	Yesò me paa èngǎ̧ vi nê, “Eyaa ndɨ àa li wu ane wòt ègème tàa fèta èghɨ nyaŋ mpàŋa abua zi zìambɔŋ a sitsǎˈ ŋàa, ka mbɔ̂ ngu wòt ntseb a mbì Mbɔ̧ɔ̧mà la.”
42012022	Yesò shu abua bɔkatè bi, nê, “Ale e ngua shua wɨ̧ nê bɨ̀ ka me mɨ̀ɨ̀te nê bɨ̀a jɨ ghǎ ko nu ghǎ leˈ. Bɨ̀ ka ndem mɨ̀ɨ̀tè nê bɨ̀a kwa̧ ghǎ a mbɨ̧̀ tɨ̧ leˈ.
42012023	Mèmpème e tsè èghɨjɨ, mbɨ̧̀ ènyit mè ntsè ndǐtsə.
42012024	Bɨ̀ lɨ̀ŋkè bèmakwaŋ ndze. Beà kà liˈ àliˈ, bè ka wua fùˈà èghɨjɨ, bè ka wua nɔ̀ŋà èghɨ a ngǒtsə, ka tǎt wɨ̧ wu a ègwet la me jɨa wɔb. Tè bɨ bakà taˈa tsè banɨ̧̀ mbɔŋ a mbì Mbɔ̧ɔ̧mà à?
42012025	Wòt wu ane yɨ̧ tà me dèbè ènyit zi nyaŋ ko taa kwèˈne àdziˈa àfɨ̀ˈ ane afɨˈa tà wu tseke a sitsǎˈ la wu wàà?
42012026	Bɨ bakà wu ko etsɔˈte balaate ènə̂ mbɨ̀ˈɨ̀ è baa, èghǎ ghɨ̀ ka bɨ me ŋa awɨ̧ ngoˈ ane mekǒ à?
42012027	Bɨ̀ lɨ̀ŋkè mèfə̀ˈ mu a èbemebàˈ la ndzě ndɨ nàa ntsə̀a la. Nàà kà fàˈ, è ka wua ngɨ̀à ndǐtsə. Ka e ngua shua wɨ̧ nê èmà ngu wû fɔ̧̀ Sàlemun nè mèkab mi, ko tà lè kaˈ bɔ ndǐtsə mbɨ̀ˈɨ̀ mekǒ ane mèfə̀ˈ mbɔŋ.
42012028	Tè Mbɔ̧ɔ̧mà wu wèè mèfə̀ˈ mu a èbemebàˈ àa ngɨ̀ à ye laane wàa, ètsəˈ e me tsi bɔ to̧ maˈa èwet la, è me wu awɨ̧ tà kà ghɨ ale tè ntsě? Bɨ wu kwàˈ bòt àlȩ̀ȩ̀tè a màndzia mèntɨ̧ɨ̧ ane Mbɔ̧ɔ̧mà.
42012029	Bɨ̀ ka tsi mɨ̀ɨ̀tè nyaŋ ane àghɨa bɨ̀a jɨ e mě nu la. Ko mbɨ̀ˈɨ̀ bɨ me mɨ̀ɨ̀tè nyaŋ.
42012030	Bòt kà wu bòt Mbɔ̧ɔ̧mà bàgème ka bɔ̀ɔ ndèbà ènyit yɔb ane ànəa èghɨ bàa la. Tǎt wɨ̧ ko nê bɨà nkɨ̀ŋkà èghɨ mbɔŋ ègème.
42012031	Ale, bɨ̀ bɨa me zə wû mènə̀ kèfɔ̧̀ Mbɔ̧ɔ̧mà, ko taa ŋa èghɨ bàagème bɨa nkɨ̀ŋkà la abua yɨ̧.
42012032	“Bɨ̀ ka mbɔâ, bɨ̀a wu bɨ̀ wu mbɨ̀ˈɨ̀ àla̧ njɨ̀tsə kà ye mètàŋ mɔb la, nkàà nê aà mbɔ̀ a tǎt wɨ̧ a màngɨa bɨa tsiˈi bèfɔ̧̀ mbɨ̀ˈɨ̀ tòà.
42012033	Bɨ̀ fɨ̧̀ɨ̧̀ne èghɨ bɨ̧ ègème, ngàbtè èkab abua bòt mbuŋ. Bɨ̀ kɨ ntaˈte kà wu lène, mpàŋe èghɨ èkab bɨ̧ a èbèm, nɔ̀ŋè a ègwet, è wù àdziˈa kà èghɨ mbɔŋ e wu li lɔ̀ˈɔ emǐ, tsɔŋ ka wu li elɔ̀ˈɔ etsě a ngèt, èsoˈo è ka meè ngu lɔ̀ˈɔ àlia ekwele la.
42012034	Bɨ̀ ghɨ̀ ale, nkàà nê, àdziˈa bɨ paŋe èghɨ èkab bɨ̧ la, wu àdziˈa mèntɨ̧ɨ̧ mɨ̧ wu la mɨ̧̂.”
42012035	“Bɨ̀ tsela àleb a yɨ̧, ntò̧ò̧tè mèkàˈà mɨ̧ me chɨˈɨ àghɨa nkɨ̀ˈa la,
42012036	mbɨ̀ˈɨ̀ bɔfàˈ bèa ngɨ̀ be me chɨˈɨ a tǎt wɔb taa kua adzìˈa èpǎ̧ ndzɔˈɔ la. Mbɨ̀ˈɨ̀ tà kua tà luˈte ètsələ̀ˈ bɔ bê ntsɔˈɔ wû kwàˈ àfɨˈa mbɔŋ.
42012037	Ntsɔ̧̀ wu bɔfàˈ bu tǎt wɔb nàa me kua bɔɔ bele àtatsi nchɨ̀ˈà atò la. Ane nkǔŋ, tsiˈ è shu awɨ̧ nê tà kɨ̀ˈa ko taa kuule àleb azi, ebɔ ghɨ̌ bɔɔ tseke a si, tàa fàˈa abua yɔb.
42012038	Ateko tà gha ekɨˈɨ a èntɨ̧ɨ̧ ètsəˈ ko a ntɔ bèlu̧nkɔ̀ˈ leˈ. Ntsɔ̧̀ wu bɔfàˈ bu tàa me kɨˈɨ bɔɔ bele àtatsi la.
42012039	Bɨ̀ ko nê tǎt lob ko àfɨˈa tsɔŋ nàa kɨˈɨ ètsəˈ la, kèlɔ kè ka nyia èghɨ tò mbɨ̀ˈɨ̀ bɔ gha ghɨ̌ nkɨ̀ˈî mbə̀ˈə̀ lob tò.
42012040	Bɨ̀a mbɔŋ bɨ̀ ye nê bɨ taŋke awɨ̧ ntsɔ̧̀, nkàà nê Wa̧ Wòt naa kɨˈɨ àfɨˈa kà bɨ ko nê tàà nkɨ̀ˈâ.”
42012041	Mbɨ̀ˈɨ̀ Yesò paate èngǎ̧ vi la, Pità bììte atò nê, “Tê, à shua èngà̧teme wàa abua ya, kò wû abua wòt ègème à?”
42012042	Yesò bɨ̀ɨ̀lè nê, “Wafàˈ ntsɔ̧̀ tà bɔ èyì la wu we ŋa à? Wu wu tǎt àfàˈ tò zi atò àtsəa beko nê tà me ŋa wɔb èghɨjɨ àfɨˈa ntsɔ̧̀ la.
42012043	Wafàˈ ngaa naa taˈa wùˈtè àvi, na tǎt àfàˈ tò me kɨˈɨ àpfə̀ ndze atò fàˈà la.
42012044	Ane nkǔŋ, tsiˈ è shua wɨ̧ nê, ko tǎt àfàˈ waa naa zǐ atò àtsəa èghɨ bi ègème.
42012045	Ka wafàˈ mbɔŋ shu abua zi zìambɔŋ nê, ‘Tǎt àfàˈ am tseke nyaŋ,’ mbùˈ me lene bɔfàˈ ko bu, mbâ̧tsə nè bèzi, mè njɨ̀a nùa mbèa,
42012046	ko tǎt àfàˈ tò naa kɨˈɨ ane àlia tà ghɨ̂ tà kà wua nchɨˈa tò la, nè àfɨˈa kà tà kô. Mbɔ̂ ngu sa̧a̧te atò e màˈa a si, e tsàà atò àdziˈa bòt bu bɔ tu̧u̧ zǐ èntɨ̧ɨ̧ wɔb ane Mbɔ̧ɔ̧mà la, è wu la.
42012047	“È me wu wafàˈ wu tà ko àghɨa tǎt vi nàa kɨa nê yè ghɨa, ka tà kà nɔŋe avi e ghɨ̌ yùà la ko bɔɔ li shu̧u̧ atò kwàˈ ànyaˈne.
42012048	Ka è me wu wafàˈ wu kà ko àghɨa tǎt vi nàa nkɨ̀a la, mbɔ̂ me ghɨ̀ àghɨa bɔ bɔ̂ ndɨ bɔ̀ɔ shu̧u̧ atò kwàˈ ànyaˈne la, ko bɔɔ li shu̧u̧ atò mpiˈa. Bɨ̀ ko nê wòt ègème bɔ zǐ atò àtsəa èghɨ nyaŋ la, bɔɔ biite atò mènə̀ nyaŋ, è we bɔ ŋa nyaŋ nɨŋ fu atò la, bɔ mè ngu me kɨ nyaŋ abua tò.”
42012049	Yesò mè shu abua bɔkatè bi nê, “E nkɨˈa e zǐ èwet adù̧ sitsǎˈ. E ghɨ̀ ale ngua ngoˈa àfɨ̀ˈ yaa ko a bɔ̀ am.
42012050	Maa nyi a èbem ngoˈ mbɨ̀ˈɨ̀ bɔ̀ɔ ndzì wòt a èdzî la. Ànəa mbɔŋ aa ndèlà am tè a ghɨ̀ mbakà tsè, ènyit ya̧ è ka yaa.
42012051	Bɨ̀ ka mɨ̀ɨ̀tè nê, e nkɨˈa e ŋa àlàŋkè a ngɔ̀ŋ ŋaà. Chaˈ, tsiˈ è shu awɨ̧ nê e nkɨˈa ezǐ àyɔ̀ŋ a kètsìà bòt.
42012052	È wu ale, e buˈa àfɨ̀ˈ yaa, me ghà ne mbì ləlob nè bòt batà̧â̧ nàa sàbte, bòt batat e tɨ̧ɨ̧ abà yɔb, babe e tɨ̧ɨ̧ ayɔb.
42012053	Bètǎt aa me yɔ̀ ne bɔmbâ̧ bɔb, bɔtèsà e me yɔ̀ nè bètǎt bɔb. Bèzi e yɔ̀ nè bɔɔ̀zi bɔb, bɔɔ̀zi e me yɔ̀ nè bènyɨ̌ bɔb. Bènyɨ̌ e yɔ̀ nè bèzi bɔ̧ bɔb, bèzi e yɔ̀ nè bènyɨ̌ bèlu̧ bɔb.”
42012054	Yesò mè shu abua ènɔ̧̂ bòt bu nê, “Ègwet àa ngɨ̀ è fen àbâ zìa, bɨ nê ‘Mbɨ̀ŋ naa lu’, è bê ndu mbɨ̀ˈɨ̀ bɨ shu la.
42012055	“Bɨ̀a ngɨ̀ bɨ̀ ye àfeme a dzə a tsɔˈɔ la, bɨ nê ‘Nyèm nàà ngà ete’, è bê ntè wû mbɨ̀ˈɨ̀ bɨ shu la.
42012056	Ye bòt ko bɔ̀ɔ shua nê bɔ wu àghɨa kà wu yùà la. Bɨà nkoa ndȩ̀à ègwelebuule nè sitsǎˈ shua ndɨ àa wu la. Ghǎ ghɨ̂ ka bɨ̀ ka wu eko shu ndɨ àbȩ àa la à?
42012057	“Tè betsiˈa bɨ̀ambɔŋ è ka ko nkwàˈtè àghɨa è wù àghɨa ntsɔ̧̀ la ngɨ̀?
42012058	Wòt fɨ̧̀ɨ̧̀nè àwê a èkɔ̂t, à nyɔ̀ˈtè mbà̧à̧ àka tò àfɨˈa bɨ̀ bele alu̧ la. Ghɨ̀ ale mbɨ̀ˈɨ̀ ka tà sə̀ŋnè awê nɨŋ nga a mbì wòt tàa sàˈa èkɔ̂t la, tà zì awê a tèkitebu bɔkefen, bɔ màˈà awê a tèfȩ.
42012059	Tsiˈ è shu awê nê à bakà tsə àtsɔb ayê te gha lìa ane nini à kà dzə̂.”
42013001	Bòt ko bɔ wu abot la, e tseke tê ndɔ̀kè ànəa Pȩlèt ndɨ tà li mbùŋè bòt Galìlî ko àfɨˈa bɔ li ngua nkɨ̧̀ɨ̧̀ma banyà̧ ŋǎ abua Mbɔ̧ɔ̧mà la.
42013002	Yesò bɨ̀ɨ̀lè nê, “Bɨ mɨɨtè nê bòt Galìlî baa bɔ li mpfə̀ˈtê la e li ngɨ a kàbɔ̀ŋ tè ntsè àbəˈa bòt Galìlî à ko?
42013003	A ntsě ale! Ka e ngu a si shua wɨ̧ nê, bɨ bakà kùbte mèntɨ̧ɨ̧ mɨ̧ ewaˈa mènə̀ kàbɔ̀ŋ mɨ̧, ko bɨa li pfəˈte bàgème mbɨ̀ˈɨ̀ bɔ̀ɔ̀ba.
42013004	Kò bɨa laˈnê ghǎ ane ànəa bòt bu èghem ntsɔ̀b bafà̧a̧ a Silòàm, lob li nkwen a ègwet lɔb bɔ pfəˈtè la à? Bɨ mɨɨtè nê bɔ li ngɨa kàbɔ̀ŋ tè ntsè bòt bàgème a Jèlusalèm?
42013005	A ntsè ale! E ngu a si shua wɨ̧ nê, bɨ bakà kùbte mèntɨ̧ɨ̧ mɨ̧ ewaˈa mènə̀ kàbɔ̀ŋ mɨ̧, ko bɨa li pfəˈte bàgème mbɨ̀ˈɨ̀ bɔ̀ɔ̀ba.”
42013006	Yesò ghɨ̀ ale, mè shu awɔb èngà̧teme wàa, nê, “Wòt ko le lɔ̂ˈ mbɔ̀ àyɨt a fik a mbȩ zi. Tà lɔ̀ˈ ane àli ako nga kaabe tèta̧a̧te fik, ka tà kà ye.
42013007	Ale, tà shu abua wɔ̀fàˈ vi nê, àfɨ̀ˈ yaa wu èngùˈ yetat, mbɨ̀ˈɨ̀ mâ bùˈ me kɨˈɨ àdzìˈ yaa abàˈa tèta̧a̧te fik, ka è nka ye ka kemɔˈ la. ‘Nê, tà kòˈò àyɨt a ngaa màˈa a si, a bakà bɔ̂ ndɨ àa me jɨ si àku la.’
42013008	“Wòt àfàˈ wu mè shu abua tǎt vi nê, ‘Tê, sa àyɨt a mbɔŋ ane èngùˈ waa wemɔˈ la. Maa nyàˈà èten egheebe, ebɔ zì ètsaˈ ntsɔ̧̀ tè èbɨ ngaa aa lu̧u̧.
42013009	È me wu ane èngùˈebȩ e kɔɔlè, ko aa wu ane ntsɔ̧̀, mbə è baka kɔ̀ɔ̀lê, à ghɨ̀ bɔ kòˈ maˈa a si.’ ”
42013010	È li ngu ane àliapfə̀a Bèjû àko, Yesò me nyɨˈte èngǎ̧ Mbɔ̧ɔ̧mà a lob Mbɔ̧ɔ̧mà yɔb kǒ.
42013011	Àvi kǒ wû abot fo kàbɔ̀ŋ ghɨ̂ tà ghɔ̧̀ɔ̧̀nè ane èngùˈebȩ èghem ntsɔ̀b yefà̧a̧ la. Tà ko nê, ye ŋɔˈɔ tè mèndɔ̀ˈɔ ka tsi ngû.
42013012	Mbɨ̀ˈɨ̀ Yesò ye atò la, tà tɔ atò nê, “Mê, àghɔ̧ ayê a sà àwê.”
42013013	Yesò ghɨ̀ ale, nɔ̀ŋè àbu azi àtsə atò, kɔ̧̀ tò yu bê ndɔ̀ˈ tè àvi wu tɨ̧ɨ̧ ndɨŋndɨ̀ŋ, mbɔ̂ ngùˈtè a Mbɔ̧ɔ̧mà.
42013014	Wòt tà wu àtsəa lob Mbɔ̧ɔ̧mà yu la bùˈ me tsoo nê, Yesò bə wòt àliapfə̀a Bèjû. Wòt wu ghɨ̀ ale, shu abua bòt bu bàgème abot la nê, “Ba bɔ èli bentùa ba bɔ̂ ndɨ bàa ghɨ̌ àfàˈ la, bɨ̀ kɨˈɨ ane èli ngaa bɔ̀ bə awɨ̧, bɨ̀ ka nkɨ̀ˈɨ̂ ane àliapfə̀.”
42013015	Yesò bɨ̀ɨ̀lè èngǎ̧ tò nê, “Ye awɨ̧, bɨ̀a bòt ko, bɨ̀a ngɨ̀ bɨ me shu ànə̂, mbɔ̂ ngɨ̀à àyea tsa la. Wòt wu ane yɨ̧ tàa sǎ mpɔ̀ŋ zi, kò loà vi leˈ a èbem àkàt àliapfə̀a Bèjû kà yaa enɨ ghǎ ŋa mèleb abua tò la wu wàà?
42013016	Tè bɔ̀ ka ndzaa àvi wàà, è wû wòt àndǎ̧ Abàlàghâm Satàn kuule atò ane èngùˈebȩ èghem ntsɔ̀b yefà̧a̧ la, àliapfə̀a Bèjû ngɨ̀ tà pem?”
42013017	Èngà̧ waa Yesò làˈà la e ghɨ̀ ètsə bɔmbù̧ tò bàgème e kɔˈ kwàˈ abot, mbɔ̂ ebeko nè bòt e me wùˈtè àwɔb ane ènə̂ nɨ̧ baa tà ghɨ̀à la.
42013018	Yesò mè mbììtê nê, “Kèfɔ̧̀ Mbɔ̧ɔ̧mà wu mbɨˈɨ̀ ghàà? Màa nɨ ghǎ efɨ̀ˈne adù̧ à?
42013019	Nàà mbɨ̀ˈɨ̀ èsa̧a̧me èwuu maŋkaŋa kǒ wòt kǒ sǎ a mbȩ zi la. Èsa̧a̧me mbɔŋ e koo te ntsè èsa̧a̧me ègème, ka àa ngɨ̀ ètsə, e faŋ ntsè èghɨjɨ ègème bɔ liˈi a mbȩ la, tè ntsìˈi mbɨ̀ˈɨ̀ àyɨt, tè banɨ̧̀ bu bèa ndèa la e me kɨˈa nkùùla tèjî tɔb adù̧ mènta̧a̧ tò.”
42013020	Yesò mè nê, “Màa nɨ ghǎ nɨ efɨ̀ˈɨ ane Kèfɔ̧̀ Mbɔ̧ɔ̧mà à?
42013021	Kèfɔ̧̀ Mbɔ̧ɔ̧mà wu mbɨ̀ˈɨ̀ yis wu naa ngɨ̀à ka bled kɔ̀ˈa la. Àvi nàa ngɨ̀ tà nɨ̀ adzìˈ ntɔ̀bte ane bapfə̀ˈ fàlawà batat è tsekè tè ngȩȩne a èbem fàlawà wu ègème ngɨ̀ è kɔˈ.”
42013022	Yesò le lɔ̂ˈ me tse èpfə̀ nɨ̧ nè bɔbɔpfə̀ nyɨ̀ˈta èngǎ̧ Mbɔ̧ɔ̧mà, ntsèà ngà a Jèlusalèm.
42013023	Wòt kǒ kɨˈɨ̀ mbììte atò nê, “Tê, wu wû ndàˈà bòt mpiˈa bɔ̀ɔ li bɔ mèmpème kàlìà la à?” Yesò bɨ̀ɨ̀lè nê,
42013024	“Nyɔ̀ˈta a mànyia ane ètsələ̀ˈ techɨɨle, nkàà nê bòt nyaŋ aa li me nùa nyɔ̀ˈtà nkɨ enyi ka èlu̧ è ka wu wu abua yɔb.
42013025	Àfɨˈa tǎt lob lɔ̀ˈɔ a si tè nkȩ̀ lob la, bɨa tɨ̧ɨ̧ àbȩ me lùˈte ètsələ̀ˈ è shua nê, ‘Tê, tsɔˈ lob abua ya.’ “Ka tà bɔ ngu shu abua yɨ̧ nê ‘E mbakà ko awɨ̧, e nka ko àdziˈa bɨ dzə̀ la’.
42013026	“Ndàˈ ale ko bɨa bɨ̀ɨ̀lè nê, ‘Ba li njɨ èghɨjɨ mè nu mèlùˈ ba nɨ̧̀ ba, à mè nyɨ̀ˈte awa mènə̀ mê a kètsìà àpfə̀ aya.’
42013027	“Ko taa mě tse a lob e shu nê, ‘E mbakà ko awɨ̧, bɨ̀ lɔ̀ˈɔ a mbì ètsələ̀ˈ am, bɨ̀a wu bɨ̀a ngɨ̀à mènə̀ kàbɔ̀ŋ la.’
42013028	“Bɨa me dɨ̀a nkwèla àsɔŋ yɨ̧ abot àfɨˈa bɨ̀a ye Abàlàghâm bɔ̂ Asàk nè Jàkɔ̂b, nè bèndàˈàtɔŋ Mbɔ̧ɔ̧mà bàgème, a èbem kèfɔ̧̀ tò, mbɔ̂ bɨ̀ambɔŋ e wu àbȩ bɔ màˈà la.
42013029	Bòt aa li dzə̌ a bètɔˈɔ ngɔ̀ŋ ekɨˈɨ bɔɔ jɨ èpǎ̧ wu Mbɔ̧ɔ̧mà nàa taŋke abua yɔb a kèfɔ̧̀ vi la.
42013030	Ane nkǔŋ, àfɨ̀ˈ a ngaa bòt ko bɔ wua kwèn la bɔɔ li tsiˈi a mbì, èbeko bè wu a mbì la be tsiˈi akwèn.”
42013031	Yesò bèla ndàˈà, Bèfalèsiì ko e kɨˈɨ shu abua tò nê, “À bɔ̂ ndɨ àa sa àdziˈ yaa e ghǎ àbâ ako la, nkàà nè Fɔ̧̀ Elɔ̀d nàà kɨ ba̧a̧ awê ebùŋe.”
42013032	Yesò shu abua yɔb nê, “Bɨ̀ gha shu abua tǎt eŋɔˈte mènə̀ ngaa nê, e ngua fə̀à fote kàbɔ̀ŋ tèa ŋǎ bòt ngoˈ la, mè mbə̀a bòt àghɔ̧ laane bɔ̂ tètsɔˈ, ka atetsɔˈ vìa maa paate àfàˈ am.
42013033	Ka la mâ bɔ̂ ndɨ màa ghà wû àdziˈa e ngà la, laane bɔ̂ tetsɔˈ, nè tètsɔˈ vìa la. Maa ghɨ̀ ale, nkàà nê a bakà bɔ̀ŋ nê bɔ̀ buŋa ndàˈàtɔŋ Mbɔ̧ɔ̧mà àdziˈ ako tsa kà wua Jèlusalèm.
42013034	“Bòt Jèlusalèm, bòt Jèlusalèm leˈ, èghǎ ghɨ̂ ka àfɨ̀ˈ àgème Mbɔ̧ɔ̧mà tsàà bèndàˈàtɔŋ bi abua yɨ̧ la, bɨ me temte awɔb ane àti mbùŋè àwɔb à? Mâ laˈnê e nkɨ efete awɨ̧ ngò̧ nyaŋ ebaabe awɨ̧ mbɨ̀ˈɨ̀ nyɨ̌nkɔ̀ˈ nàa ngɨ̀ efete bɔ̧ bi a èten tèbààbè ti la, ka bɨ̀ ka bɨ̧ɨ̧nè.
42013035	Bɨ̀ zə! Mbɔ̧ɔ̧mà tsì èsi vi ane àpfə̀ ayɨ̧ tè ndɔ̀ˈ. Tsiˈ è shu awɨ̧ nê, bɨ̀ ka tsi e ye am a, tè àli yu bɨ̀a li lete ngùŋ nê, ‘Tsiˈ Mbɔ̧ɔ̧mà lɔ̀ɔ̀le wòt wu nkɨ̀ˈa ane èlen tò la’, a kùˈ.”
42014001	È lè lɔ̂ˈ ngu àliapfə̀a Bèjû àko, Yesò gha ejɨ èghɨjɨ a lob tǎt Bèfalèsiì ko. Bòt ko bɔ wu abot la, e bê ntsìte àghɨ ayɔb ane tò, bɔɔ nkɨ ye àghɨa tàa ghɨ̀ la.
42014002	Bɔɔ ngɨa ale, wòt kǒ èka tò nè èbu tò e kɔˈte la wu a mbì Yesò tà tɨ̧ɨ̧ la.
42014003	Yesò lɔ̀ke àvi mbììte bènyɨˈtà mbɨ̧te Musì nè Bèfalèsiì bu abot la nê, “Tè mbɨ̧te Musì tè bɨ̧ɨ̧nè nê bɔ̀ bə wòt àliapfə̀a ya, kò te bakà bɨ̧̀ɨ̧̀ne à?”
42014004	Ka wòt ane yɔb ka tsɔˈɔ èngǎ̧ tò. Yesò nɨ wòt wu ngò̧ò̧na la mbə atò, mbɔ̂ shu abua tò nê tà me ghǎ.
42014005	Tà mè mbììte awɔb nê, “Wòt wu ane yɨ̧ wa̧ tò, kò mpɔ̀ŋ tò, kwene a èbem èbɨ mèleb ane àliapfə̀, ko taa tseke ka tsì kwàˈ àfɨˈa mbɔŋ la wu wàà?”
42014006	A tsè àwɔb ndɨ bɔ̀ɔ bɨ̀ɨ̀lè la.
42014007	Àfɨ̀ˈ a me wu, Yesò ye ndɨ bòt ko ane bègɨ̧̀ bu aa nkɨà wu ètɨ̧ ntsɔ̧̀ ka tseke la, ale tà shu awɔb bàgème èngà̧teme waa nê,
42014008	“Wòt kàˈà àwê a èpǎ̧ ndzɔˈɔ à ka mbɨ̀ ntsèke adù̧ atɨ̧ ntsɔ̧̀. Ngua ngɨ̀à ale mbɨ̀ˈɨ̀ ka wòt kǒ tà tsè àwê la lɔ̀ˈ nkɨ̀ˈɨ̂,
42014009	tǎt èpà̧ wu kɨˈɨ shu abua ye nê, lɔ̀ˈɔ a si ŋa atɨ̧ wu abua ŋut ngɨ̀ àfɨˈa ngaa ale, àtsə ayê a kɔˈ ndɨ àa ghǎ tsiˈi nɨ atɨ̧ elìa akwèn la.
42014010	Ka wòt kàˈà àwê, à kɨˈɨ, à ghà ntsèke ane atɨ̧ elìa akwèn la, mbɨ̀ˈɨ̀ tǎt èpà̧ ekɨˈɨ tà shu abua ayê nê, ‘Ewuɔ, kɨˈɨ ntsèke adzìˈa ntsɔ̧̀’. Tà ghɨ̀ ale, ko na wu nê tà ŋa kènuke abua yê a mbì bòt bàgème abot.
42014011	Aa ale nkàà nê wòt ègème tàa ŋèˈa tèkwȩ ti a ègwet la, Mbɔ̧ɔ̧mà naa shuke atò a si, wòt tàa nɨ̀a avi a si la, Mbɔ̧ɔ̧mà ŋèˈe atò a ègwet.”
42014012	Yesò ghɨ̀ ale, mbɔ̂ shu abua tǎt lob wu nê, “À me kàˈa bòt nê bɔ̀ kɨˈɨ njɨ èghɨjɨ, à ka nkàˈà bèshu̧ bê, bɔ̂ bɔnyɨ bè, nè bòt ləlob yê, mè nè bòt èkab bɔ̀ɔ ntsèka a ngèt yê la, nkàà nê bɔ̀ kɨˈà ko bɔ̀ɔ kàˈa awê mɨ̧̂, nko nê bɔ̀ wua və̀à èsiˈ lê.
42014013	Ka à me ghɨ̌ èpǎ̧ wè, à kàˈà wû bòt ntseb, bɔ̂ bòt bɔ̀ɔ ŋɔ̧̀ɔ̧̀mà la, nè bòt èka bɔb e ŋɔˈte la, nè bòt àghɨ ayɔb a leme la,
42014014	ko aa bɔ èlɔ̂t ngu ndɨ bèŋǔt e ka li ko evə̌ èsiˈ ngaa la. Mbɔ̧ɔ̧mà naa li tsɔˈɔ àfàˈ àyê, ane àli yu tàa li yu̧u̧me bòt bu bɔ li ntɨ̧ɨ̧ ndɨŋndɨ̀ŋ a mbì tò ka mpfə̀ˈte la.”
42014015	Mbɨ̀ˈɨ̀ wòt kǒ ane bòt bu njɨ̀a èghɨjɨ bu la è zə èngà̧ waa la, tà shu abua Yesò nê, “Ntsɔ̧̀ wu bòt bu bɔ̀ɔ li tseke a mànjɨa èpà̧ wu a kèfɔ̧̀ Mbɔ̧ɔ̧mà la.”
42014016	Yesò shu abua tò nê, “Wòt ko li ntàŋke taˈa èpǎ̧ vi nkàˈà bòt nyaŋ.
42014017	Àfɨˈa èpà̧ wu a kùˈ, tà tsàà wafàˈ vi nê tà ghǎ ntɔ bòt bu ye li nkàˈà àwɔb la nê, bɔ̀ kɨˈɨ, nê bɔ taŋke èghɨ ègème tè ndɔ̀ˈ.
42014018	“Ka bɔ̀ɔgème e bùˈ wemɔ̀ˈ wemɔ̀ˈ me shu nê ànə̂ a ba̧a̧ wɔb. Wòt mbì nê, ye yu̧u̧ èbaˈ li, ngu a si nga elɨ̀ŋke lùà, ale tà ka fèèlè am.
42014019	“Wekǒ nè wòt nê, ye yu̧ mpɔ̀ŋke àfàˈ ti èghem, ntsiˈa alu̧ nga eyute, nê tà ka ntso.
42014020	“Wòt kǒ ane yɔb nê, ye shùu ndzà, ale betsiˈa ye ka ko nkɨ̀ˈɨ̂.
42014021	“Wafàˈ wu kua akwèn ngà è shu a tǎt vi. A saa tǎt tò wu, tà shu abua tò nê, ‘Luula ngà a balu̧ nè bɔbɔlu̧ a èbem àpfə̀, ntɔ bòt ntseb, bòt bɔ̀ɔ ŋɔ̧̀ɔ̧̀mà la, bòt àghɨ àleme nè bòt èka bɔb e toŋke la nê bɔ̀ kɨˈɨ.’
42014022	“Wafàˈ wu kɨ̀ˈɨ̂, shu abua tǎt vi nê, ‘Tê, mâ ghà tê ngɨ̀ àghɨa à shu la, ka lob ka lu̧.’
42014023	“Tǎt wafàˈ wu mè shu abua tò nê, ‘Ghǎ a mèlu̧ mbȩtsə nè bɔbɔlu̧, ngɨ̀ bòt e kɨˈɨ mbɨ̀ˈɨ̀ lob ya̧ naa lu̧.
42014024	Tsiˈ è shu awɨ̧ bɨ̀agème nê, wòt kǒ ane bòt bu maa kàˈ la è ka yute àghɨ àdziˈa èpà̧ am a.’ ”
42014025	Mbɨ̀ˈɨ̀ Yesò lɔ̀ˈ te me ghǎ la, taˈa ènɔ̧̂ bòt a me ghà bɔ̂ tò ba. Tà gheble avi shu abua yɔb nê,
42014026	“Wòt kɨˈa abua am, tè mbakà kɔ̀ŋkè am te tsě a tǎt vi nè nyɨ̌ vi, vi vi nè bɔ̧ bi, nè bɔnyɨ bi, te ghǎ dzə̌ ane zi zìambɔŋ, ko betsiˈa ŋut wu ka kuˈù wòt tàa wu wakatè am la.
42014027	Wòt bakà bɨ̧̀ɨ̧̀ne eŋeˈe mbasa vi ekùŋè am tà kà kuˈ èwe tàa wu wakatè am la.
42014028	“Wàa nàa ane yɨ̧ tà me kɨ ebɔ̧ɔ̧ taˈa lob, tà kà bɨ tseke asi ekwàˈte ètsəkab lob ngaa eye nê ko èbu bi e kùˈu a màmbɔ̧a lob ngaa la à?
42014029	Ŋut wu bakà kwàˈtè te ko, mbə lob yu naa tsě atò àfɨˈa tà bɔ̧ɔ̧ àtetsi tè ndɔ̀ˈ la. Afɨˈa mbɔŋ, ko bòt ntsèà ndzèa la, aa bùˈu me tsoˈte atò nê,
42014030	‘Wòt waa e bùˈu lob kà wu ko paa.’ ”
42014031	Yesò ghɨ̀ ale, mè shu nê “Kò fɔ̧̀ wu tàa me ghǎ enua fɔ̧̀ kǒ tsa e bakà bɨ etseke a si kwàˈtè la wu wàà? Ko taa kwàˈte nê kò bɔ̂ bòt bi bètɔsì èghem aa ko nua fɔ̧̀ ko wu nè bòt bi bètɔsì èghem yebe la leˈ?
42014032	Tà me ye bɔ tse atò ko taa tsàà bɔntu̧ nê, bɔ̀ gha nkwene ane fɔ̧̀ ko wu nê tà shu àghɨa yea ŋa bɔɔ ghɨ̌ àlàŋkè la.”
42014033	Yesò me lìa nê, “Wu wû a èlɨ mbɔŋ betsiˈa wòt ane yɨ̧ ka kuˈù wòt tàa wu wakatè am la kà bɨ lèène àghɨ àgème tà bɔ la.”
42014034	“Angwaŋ nàà mbɔ̀, ka angwaŋ bakà wua ntsia ndɨ̧̀à, ko bɔ̀ɔ ghɨ̀ na tè naa mě me lɨ̧̌ à?
42014035	Angwaŋ mbɔŋ tsiˈi àku. Betsiˈa bɔ̀ ka zi a mbȩ, ko lem efɔte ane efə̀ˈ ezǐ a mbȩ leˈ. Ale, è tsìˈi kùˈù wû ndɨ bɔ̀ɔ waˈa la. “Wòt bɔ ètǔ̧, tà yute èngà̧ waa.”
42015001	È le wu àfɨ̀ˈ àko bèmba̧a̧ taksì nè bòt bɔ tsì àwɔb ayɔɔ la, bɔ kɨˈɨ eyute àghɨa Yesò lè wua shua la.
42015002	Bèfalèsiì nè bènyɨˈtà mbɨ̧te Musì e bùˈ me lèmta shua nê, “Mbê waa nàà mbɨ̧̀ɨ̧̀nâ bòt kàbɔ̀ŋ e kɨˈa a ngèt tò, tà mè njɨ̀a bɔ̂ tò ba.”
42015003	Ale, Yesò shu awɔb èngà̧teme wàa, ane àbɨ̀t àlèmtè àyɔb.
42015004	“Tè wòt ane yɨ̧ bɔ njɨ̀tsə ènkɨ̀, yemɔ̀ˈ nyɔ̂ ko tà ka saame tu èghem yebə̀ˈa ntsɔ̀b tebəˈa la a ègwet èghem e ghǎ me kɨ yu yemɔ̀ˈ e nyɔ la te e ghɨ̌ ye ka etseke a si à?
42015005	Tà me ghɨ̌ te ndzea ko tàa taˈa wùˈtè àvi kwat te etsiˈi nɔ̀ŋe atò a tèkwȩ ti
42015006	enɨ gha àpfə̀. Mbɔ̂ ngɨ̀ ale nkàˈà bèshu̧ bi nè bòt bu àpfə̀ yeamɔˈ nè tò la nê, ‘Bɨ̀ bù̧ù̧te enu ndɔŋ ngùˈtè àwɨ̧ ba nɨ̧̀ ba. Njɨ̀ ya̧ li nyɔ̂, ka mâ ye.’
42015007	Ale, kwàˈ ane nkǔŋ tsiˈ è shu awɨ̧ nê wu wû èlɨ mèngùˈte nàa wu a ègwet ane wòt kàbɔ̀ŋ wemɔ̀ˈ tà kubte èntɨ̧ɨ̧ vi, ngwàˈà mènə̀ kàbɔ̀ŋ mi la, tè ntsè me nàa ane bòt èghem yebə̀ˈa ntsɔ̀b babə̀ˈa bɔ̀ wu bòt ntsɔ̧̀ kà tsi mbɔ̌ ndɨ bɔ̀ɔ kubte mèntɨ̧ɨ̧ mɔb la.”
42015008	Yesò mè nê, “Tè àvi ko bɔ èkwȩkab bi èghem, yeamɔˈ a nyɔ̂, ko tàa ghɨ̌ naà? Ko taa tǒ̧ èkaˈà, etuˈu silob ègème elɨ̀ŋke èdziˈ ègème te e ghɨ̌ eye ka tseke a si.
42015009	Me ghɨ̀ ale, tè ndzea ko taa tɔ bèshu̧ bi nè bòt bu àpfə̀ yeamɔˈ nè tò la, e shu abua yɔb nê, ‘Ndè ba, e ngu kwàˈ ane mèngùˈte ngu ndɨ mâ ye àkwȩkab am a ghɨ̂ nyɔ̂ la. Bɨ̀ kɨˈɨ bà nɨ̧ ba ebù̧ù̧ta nu ndɔŋ ngùˈtè àwa.’ ”
42015010	Yesò ghɨ̀ ale, mè nê, “E ngu a si è shu awɨ̧ nê, ndɨ àvi wàa le lɔ̂ˈ ngùˈtè àvi la, wu wû èlɨ mbɔŋ bɔntu̧ Mbɔ̧ɔ̧mà àa ngùˈtà àwɔb ane wòt kàbɔ̀ŋ wemɔ̀ˈ tà kubtè èntɨ̧ɨ̧ vi èsà mènə̀ kàbɔ̀ŋ mi la.”
42015011	Yesò mè shu awɔb nê, “Wòt ko lè lɔ̂ˈ mbɔ̀ bɔmbâ̧ babe.
42015012	We kwèn shu abua tǎt wɔb nê, ‘Tê, ghàbtè èghɨ bê ŋà àya̧ ne abà.’ Ŋut wu ghàbtè èghɨ bi ane èdzìˈ bebe, ŋa abua bɔ̧ bi bu babe la.
42015013	“Àli a me wu, we kwèn wu fɨ̧̀ɨ̧̀nè àzi ne abà, mbɔ̂ sà àpfə̀, nɨ èkab nɨŋ nga àlaˈ ako a endɨ̌. Tà ghà àlaˈ yu ale, me tsòkè èkab wu ane ndɨ ye kɔ̀ŋkè la, kà ye àghɨa tà ghɨ̀à nè wùà la.
42015014	Àfɨ̀ˈ a me wu, èkab wu ègème e mì. Èchɨɨ kekweelè e mè nyi àlaˈ a mbɔŋ mɨ̧̂, àghɨ à ka tsi mè ngu abua tò.
42015015	Ale, tà ghà shù̧ù̧te wòt kǒ àlaˈ və nê tà ŋa avi àfàˈ. Tà tsaa atò nê tà ghǎ me baabe mè njɨ̀a mèkunyà̧ mi a èbaˈ li.
42015016	Ale, tà ghà, wòt kà wû tàa ŋǎ tò èghɨjɨ la. Ndzìtsə te ba̧a̧ atò tè tà tsìˈa nkɨà èghele e ghɨ̌ èkunyà̧ ejɨ.
42015017	“Àfɨˈa èyǐ tò e kua la, tà shu abua zi zìambɔŋ nê, ‘Bɔfàˈ tǎt am bàgème e bɔ èghɨjɨ tè e me tsèà wɔb a njɨ̀a, e ngu àdziˈ yaa mpfəà ndzìtsə.
42015018	Maa lɔ̀ˈɔ a si ghǎ ekwene ane tǎt am, e shu abua tò nê, Tê, mâ fâ̧ ànə̂ a mbì Mbɔ̧ɔ̧mà, mè fâ̧ a mbì lê.
42015019	Àfɨ̀ˈ yaa, e mbakà tsi nkùˈù we bɔ̀ɔ me tɔ am ane wa̧ wè la, nɨ am nkwèˈnè ane bɔfàˈ bê.’
42015020	Tà ghɨ̀ ale, ndɔ̀ˈ a si mbà̧ èlu̧ me gha àpfə̀a tǎt vi. “Mbɨ̀ˈɨ̀ tà bele alu̧ la, tǎt tò ye atò, tèsȩte wa̧ tò wu te taˈa kua atò. Tà lùùlà ngà màˈà èbu bi a tèkwȩte tò ntaˈa atò.
42015021	“Wa̧ wu lɔ̀kè àvi shu abua tǎt vi nê, ‘Tê, mâ fâ̧ ànə̂ a mbì Mbɔ̧ɔ̧mà, mè fâ̧ a mbì lê. E mbakà tsi nkùˈ we bɔ̀ɔ me tɔ am ane wa̧ wè la’.”
42015022	Ka tǎt tò wu tsiˈi tɔ wû bɔfàˈ bi nê, “Bɨ̀ gha kwàla nɨ̀ ndaŋa ndǐ ntsɔ̧̀ nɨŋ nkɨ̀ˈɨ̂ ndzi a mbɨ̧̀ tò, ndzì kèmbǎˈ àbu atò, nè gùbtsə a èka tò,
42015023	nɨ̀ wampɔ̀ŋ wu è lu̧u̧te la, nɨŋ nkɨ̀ˈɨ̂ bà waala nda̧ nkwet ngùˈtè awa adù̧ və.
42015024	Na wa̧ am waa lè lɔ̂ˈ mpfə, ka nè àfɨ̀ˈ yaa tà yu̧u̧mè, tà lè lɔ̂ˈ nyɔ̂, ka nè àfɨ̀ˈ yaa mâ ye atò.” Tà làˈ ale, bɔ bùˈ me wùˈtè àwɔb.
42015025	“Bɔɔ ngɨ̀à ale wa̧ mbì tò wu a mbȩ. Mbɨ̀ˈɨ̀ tà lɔ̀ˈɔ a mbȩ nkua tè me wu a ngèt lob la, tà zə̀ ndɨ bɔ̀ kɔ̧a mbèna la.
42015026	Tà tɔ wɔ̀fàˈ kǒ mbììte atò nê, ‘Èghǎ e ghɨ à?’
42015027	Wɔ̀fàˈ wu shu abua tò nê, ‘Wanyɨ wè kua tǎt wè bùŋè wampɔ̀ŋ wu è lu̧u̧te la ndɨ̀ wu wanyɨ wè kua ntsɔ̧̀ kà àghɨ a ghɨa tò la’.
42015028	“Wa̧ mbì wu bê ntso tè è ntu̧ nyi a lob. Tǎt tò dzə̀ àbȩ shù̧ù̧te atò nê tà nyi a lob.
42015029	Tà shu abua tǎt vi nê, ‘Ye, mâ faˈa abua yê ane mèngùˈ maa ègème kà tu̧ àghɨa à shu nê è ngɨ̀à la. Ka à te bakà ŋa mbɔ̀ŋè wadzə maa nɨ wùˈte am bâ bèshu̧ bɔ̧.
42015030	Ka wa̧ wè waa, tà nɨ èkab wê ngà ntsòkè bɔ̂ bèghȩ̀ȩ̀nè ghȩ̀ȩ̀ne la, è kɨˈɨ̀ à bê mbùŋè wampɔ̀ŋ wu è lu̧u̧te la abua tò.’
42015031	“Tǎt tò nê, ‘Wa̧ am, à wu nè nà̧ àfɨ̀ˈ àgème, àghɨ àgème mâ bɔ la wu ayê.
42015032	Ka ba ghɨ̂ mbɔ̌ ndɨ bàa wùˈtè àwa la. Wanyɨ wè lè lɔ̂ˈ mpfə, ka nè àfɨ̀ˈ yaa tà yu̧u̧mè, nyɔ̂ ka mâ ye atò.’ ”
42016001	Yesò lɔ̀ˈ mè shu abua bɔkatè bi nê, “Wòt èkab kǒ le bɔ wa̧ àtsəa àfàˈ vi kǒ, bòt e nkɨ̀ˈɨ̂ è shu abua tò nê wòt àtsəa àfàˈ tò wu nàa sàbta èghɨ tò.
42016002	Ŋut wu tɔ wòt àtsəa àfàˈ vi wu mbììte atò nê, ‘Eyaa ka ànə̂ e ndzəa ane ye à? Ŋa àkatè àfàˈ àyê, e ndze àghɨa a ghɨ̀ nè èkab am la, na à ka tsi wu wòt àtsəa àfàˈ am la a.’
42016003	“Wòt àtsəa àfàˈ wu bììtè àvi zìambɔŋ nê, ‘Tǎt àfàˈ am nàa tsǐ am anè, maa ghɨ̀ na à? E mbakà bɔ ètɨ̧̂ e tu si. È ngu bɔ àtsəa kɔˈɔ a màndo̧a àghɨ.
42016004	Mâ ko àghɨa màa ghɨ̌ ka bòt aa tseke kâ wua mpùùbà am afɨˈa bɔ̂ fə̀ am àfàˈ la.’
42016005	“Tà ghɨ̀ ale, ntɔ bòt njǔte tǎt àfàˈ vi wemɔ̀ˈ wemɔ̀ˈ, mbììte wòt mbì nê, ‘Njǔ tǎt àfàˈ am abua yè wu ghà à?’
42016006	“Tà nê, ‘Mâ bɔ atò èpân mèwet ènkɨ̀.’ “Tà shu abua tò nê, ‘Nɨ àkata njǔ yu, ntsèke a si kwàla ntsiˈi shɨ èghem yetà̧â̧.’
42016007	“Tà mè ntɔ wekǒ nê, ‘Njǔ yè wu ghà à?’ “Ŋut wu nê, ‘Mâ bɔ atò bakaŋ ntsə̀ tɔsì’. “Wòt àtsəa àfaˈ wu mè shu abua tò nê, ‘Nɨ àkata njǔ yu, shɨ bakaŋ ntsə̀ ènkɨ̀ yefà̧a̧’.
42016008	“Tǎt àfàˈ wu bɨ̧ɨ̧ne ànəa wa̧ àtsəa àfàˈ bèyuŋ wu è ghɨ̀ la nê tà lâ mbɔ̂ èyì. Nkàà nê, bòt ngɔ̀ŋ yaa aa ngɨ̀à mènə̀ mɔb ane bèyuŋ tè ntsè bòt Mbɔ̧ɔ̧mà.
42016009	Yesò mè nê tsiˈ è shu awɨ̧, bɨ̀ nɨ èghɨ ngɔ̀ŋ ngɨ̀ bèshu̧ mbɨ̀ˈɨ̀ è baka tsi ngu, ateko bɔ sèè àwɨ̧ adzìˈa kà wòt wu li tsi epfə.
42016010	“Wòt mènə̀ tò è tɨ̧ɨ̧ ndɨŋndɨ̀ŋ ane mènə̀ tèchɨɨle la, wu ndɨ mènə̀ tò nàa tɨ̧ɨ̧ ndɨŋndɨ̀ŋ ane mènə̀ nɨ̧ la. Wòt mènə̀ tò e toŋke ane mènə̀ tèchɨɨle la, wu ndɨ mènə̀ tò nàa toŋke ane mènə̀ nɨ̧ la.
42016011	Ale, tè bɨ bakà ko mbà̧à̧te èghɨ sitsǎˈ yàa ndɨŋndɨ̀ŋ, ko wàà naa li lɔ̀ˈɔ evi àghɨa ko eŋa abua yɨ̧ nê wu àyɨ̧ à?
42016012	Tè bɨ bakà bèà àghɨa wòt tsa ntsɔ̧̀, ko wàà nàa ŋa awɨ̧ àyea wu àyɨ̧ la à?
42016013	“Betsiˈa wafàˈ kà ko fàˈ abua bètǎt àfàˈ babe, nkàà nê tà bakà wua mpààbà wekǒ, nkɔ̀ŋkà wekǒ, mbə taa me zə wekǒ ngwǎ wekǒ. Betsiˈa wòt kà me kùŋa Mbɔ̧ɔ̧mà mè nkùŋà èkab.”
42016014	Mbɨ̀ˈɨ̀ Bèfalèsiì e zə èghɨ bàa Yesò shu la, bɔ̀ bùˈ me wȩ̀ȩ̀te atò nkàà ndɨ bɔ̀ɔ nkɔ̀ŋkà èkab nyaŋ la.
42016015	Yesò shu abua yɔb nê, “Wu bɨ̀a bɨ̀a ŋèˈa wɨ̧ a ègwet a mbì bòt nê mènə̀ mɨ̧ tɨ̧ɨ̧ ndɨŋndɨ̀ŋ la, ka Mbɔ̧ɔ̧mà bɔ̂ ko mèntɨ̧ɨ̧ mɨ̧. Bɨ̀ ko nê àghɨa bòt àa nɨ̀a nê wu taˈa àghɨ la, a bakà kùˈ àghɨ a mbì Mbɔ̧ɔ̧mà.
42016016	“Bòt e li ngua ndzəa wû mènə̀ mbɨ̧te Musì nè mèngǎ̧ bèndàˈàtɔŋ Mbɔ̧ɔ̧mà eghǎ edzə̌ ane àfɨ̀ˈ Jɔ̌n ndzìà èdzî. E bùˈu àfɨˈa mbɔŋ Ntu̧ Ntsɔ̧̀ kèfɔ̧̀ Mbɔ̧ɔ̧mà wu a mètsə̂ bòt bɔ̀ tsɔ̀tà, tè waa waa tà zə la tsiˈa nùà ane ètɨ̧̂ nkɨ enyi a èbem.
42016017	Ka wu ànəa leyu ègwet bɔ̂ sitsǎˈ aa tsě, tè ntsè ndɨ àlaata ànə̂ àko ane mbɨ̧te Musì nàa tsè àku la.
42016018	“Wòt ègème tà tu̧ vi vi ngà ndzɔ̀ˈɔ àvi kǒ tsa la, ŋut ko nê ye wua njɨ̀a àbȩ. Wòt tà yɔˈɔ àvi lu̧ tò tu̧ atò la, wua njɨ̀a àbȩ mɨ̧̂.”
42016019	Yesò ghɨ̀ ale, mè shu abua yɔb nê, “Wòt èkab, kǒ lè lɔ̂ˈ ngû, ntaˈa wua nkwà̧a̧ ndìte èkab ete membaŋ nè te kèfə, mbɔ̂ me tseke a èbem èghɨ ntsɔ̧̀ àli àgème,
42016020	Wòt ntseb kǒ wû, èlen tò wu Lazalɔ̀s, tà me tseke àtsəa àpfə̀ atò, mbɔ̂ ntaˈa bɔ tèfɨŋtsə ane zi.
42016021	Lazalɔ̀s me nɔ̀ŋkè ale ngua nchɨ̀ˈà badzìˈ èghɨjɨ e kwente a ègwet tibàlà wòt èkab wu la, ejɨ. Tà nɔ̀ŋkè ale babə be me kɨˈa ndààla tèfɨŋke tò tu.
42016022	“Àfɨ̀ˈ a me wu, wòt ntseb wu pfə, bɔntu̧ Mbɔ̧ɔ̧mà e kɨˈɨ̀ ŋèˈe atò nɨŋ ngà a ngèt Abàlàghâm. Wòt èkab wu tseke tè mpfə̀ àzi mɨ̧̂, bɔ tu atò.
42016023	Tà gha àlaˈ a bèmpfəà, me ye ngoˈ kèkweelè, ntsèkê ndɔ̀kè àvi me ye ndzě Abàlàghâm a endɨ̌, nè Lazalɔ̀s a ngèt tò.
42016024	Tà tɔ nê, ‘Tǎt wa Abàlàghâm, ku tèsȩ ta̧, ntsàà a Lazalɔ̀s tà chɨˈɨ̀ wakèti vi a èbem mèleb nɨŋ nkɨ̀ˈɨ̂ èfìî èlɨ̧ la̧, na e ndâ ngu a èbem ngoˈ a èbem èwet waa la’.
42016025	“Abàlàghâm nê, ‘Wa̧ am, è li ngu àfɨ̀ˈ yu à bele a ngɔ̀ŋ la, à bɔ̀ èghɨ ntsɔ̧̀ ègème, ka Lazalɔ̀s wu ane ngoˈ. Ka nè àfɨ̀ˈ yaa, tà wu ane mèntsèke ntsɔ̧̀, è me wu awê, à wu ane ngoˈ.
42016026	A màà mbakà wu ale, ko àfuˈ ànɨ̧ a ghàbtè àwa ba nè ba. Betsiˈa wòt kà lɔˈɔ adzìˈ ya nkɨ̀ˈɨ̂ ayɨ̧ ne adzìˈ yu. Wòt kà meè ngu ko elɔ̀ˈɔ ayɨ̧ ne adzìˈ etu̧ àfuˈa mbɔŋ ekɨˈɨ aya mɨ̧̂.’
42016027	“Wòt èkab wu nê ‘Mâ shu̧u̧te awê a Tê, tsaa Lazalɔ̀s tà gha a lob tǎt am,
42016028	na ma bɔ bɔnyɨ bɔ̧ batà̧â̧ la, nkɨ̀ɨ̀te awɔb mbɨ̀ˈɨ̀ wòt wɔb kɨˈɨ̀ àdziˈa ngoˈ yàa.’
42016029	“Ka Abàlàghâm nê, ‘Bɔ bɔ a Musì nè bèndàˈàtɔŋ Mbɔ̧ɔ̧mà, bɔ̀ yute awɔb.’
42016030	“Wòt èkab wu mè nê, ‘Àwɔˈ a tè Abàlàghâm, wòt bakà lɔ̀ˈɔ adzìˈa bèmpfəà yaa te gha shu awɔb, ko bɔ ka kubte mènə̀ kàbɔ̀ŋ mɔb a.’
42016031	“Abàlàghâm tsɔˈɔ èngǎ̧ tò nê, ‘Bɔ bakà bɨ̧̀ɨ̧̀ne mènə̀ Musì bɔ̂ bèndàˈàtɔŋ Mbɔ̧ɔ̧mà e shu la, ko wòt màà ndɔ̀ˈ adzìˈa bèmpfəà nkɨ̀ˈâ è shu ànə̂ àko abua yɔb, ko bɔ̀ ka bɨ̧ɨ̧ne a.’ ”
42017001	Yesò ghɨ̀ ale, è shu abua bɔkatè bi nê, “Èghɨ àa ngɨ̀à bòt e ghɨa kàbɔ̀ŋ la e bɔ ndɨ àa kɨˈɨ la. Ka aa li bɨɨ àbâ wòt wu tà ghaˈa èlu̧ ka e kɨˈɨ la.
42017002	Tà tsiˈi te ghɨ̌ è weko ane ebe techɨɨle bàa naa ghɨa kàbɔ̀ŋ, a bɔ̂ŋ nê bɔ sèlè taˈa èti àmî a tò, màˈa atò a èbem èdzî.
42017003	Bɨ̀ me ko awɨ̧ ndɨ bɨ̀a ntsèka la. “Wanyɨ wè fà̧ ànə̂ abua yê, à ŋȩte atò, tà kubte mènə̀ kàbɔ̀ŋ mi, à waˈa a kàbɔ̀ŋ tò.
42017004	Tà màà ngɨa kàbɔ̀ŋ abua yê ane ngò̧ tesà̧à̧mbe ane àliabȩ, à waˈa a kàbɔ̀ŋ tò àfɨ̀ˈ àgème tà kɨˈɨ̀ shu abua yê nê ye fà̧ la.”
42017005	Bɔntu̧ Yesò e ghɨ̀ ale, shu abua tò nê, “Ghɨa mèntɨ̧ɨ̧ ma me kweele ane yê.”
42017006	Yesò bɨ̀ɨ̀lè nê, “Bɨ bɔ ntɨ̀ mbɨ̀ˈɨ̀ èsa̧a̧me maŋkaŋa kǒ e taˈa wua nkòòta la, ko betsiˈa bɨ shu abua àyɨt yaa nê, ‘Ŋeˈe awê nè tèghàŋ adzìˈ yaa ngà ntsèmè a èbem èdzî’, ko àyɨt a ngaa aa ghɨ̌ mbɨ̀ˈɨ̀ bɨ shu la.”
42017007	Yesò mè mbììte bɔntu̧ bi nê, “Tè wòt kǒ naa ane yɨ̧ wafàˈ tò tàa ndìˈa àliˈ atò, kò wòt mbààba njɨ̀te tò la, kua a mbȩ ko taa shu abua to nê, ‘Kɨˈɨ kwàla ntsèke à si njɨ̀ èghɨjɨ la à?’
42017008	Àghɨa tàa ghɨ̀ la wu nê, taa shu abua wɔ̀fàˈ vi wu nê, ‘Ghǎ ntàŋke èghɨjɨ nɨŋ nkɨ̀ˈɨ̂ ntsìà, è jɨ, nu, tè è mpaa, ka à jɨ̀ èbe.’
42017009	Tè wafàˈ wu ghɨ̀à àghɨa bɔ laˈnê tà ghɨa la, bɔ mè me ŋa mènkɔ̀ŋke abua tò?
42017010	Eyaa ndɨ àa ane yɨ̧ la mɨ̧̂. Bɨ paatè àghɨa bɔ shu nê bɨ̀ ghɨa la, bɨ bɔ̂ ndɨ bɨ̀a shu nê, ‘Ba bê ngu wû bɔfàˈ. Ba ghɨ wû àghɨa ba wu ghɨ̀ la.’ ”
42017011	Yesò lɔ̀ˈ me ghǎ Jèlusalèm ntsèà adzìˈa èlɨ̀ wu à kètsìà Sàmalìà bɔ̂ Galìlî la.
42017012	Tà kɨˈɨ tà me nyi àpfə̀ àko, bòt àghɔ̧atsɔˈɔ ko èghem e tɨ̧ɨ̧ a endɨ̌
42017013	ntsà mètsə̂ mɔb nê “Tê Yesò, ba shu̧u̧te awê, ku tèsȩ ta.”
42017014	Yesò lɔ̀kè àvi ndzè àwɔb, mbɔ̂ shu abua yɔb nê, “Bɨ̀ ghǎ nyɨ̀ˈte awɨ̧ abua bèntsìà mèpɨ̧̀ Mbɔ̧ɔ̧mà.” Bɔ lɔ̀ˈ me ghǎ, mbele alu̧ me ye ènyit yɔb e yɔ̀à.
42017015	Wòt kǒ ane yɔb ye ndɨ ye peme la, ngèble avi mbùˈ me ŋȩa ngùˈtè a Mbɔ̧ɔ̧mà.
42017016	Nkɨ̀ˈɨ̂, ntèmè tènjǔŋ ti a si a mbì Yesò, me ŋa atò mènkɔ̀ŋke. Ŋut bɔ̂ ngu wòt Sàmalìà.
42017017	Yesò nê, “Ka bɨ wu èghem àghɔ̧ yu a dzə ane yɨ̧ la à? Bòt babə̀ˈa è wu neŋàà?
42017018	Nko nê wòt kǒ tsa ghɨ̀ tà kà wû tàa kɨˈɨ eŋa mènkɔ̀ŋke abua Mbɔ̧ɔ̧mà la kà wu wòt waa tà dzə àtu̧a tsa la à?”
42017019	Yesò shu abua tò nê, “Ndɨ̀ wu à zi èntɨ̧ɨ̧ wê ane ya̧ la, à pem. Lɔ̀ˈɔ a si me ghǎ àwê.”
42017020	Bèfalèsiì ko e biite a Yesò nê, “Afɨˈa Kèfɔ̧̀ Mbɔ̧ɔ̧mà nàa li kɨˈɨ la wu ka àfɨ̀ˈ à?” Tà bɨ̀ɨ̀lè èngǎ̧ wɔb nê, “Àghɨ ako àa li nyɨ̀ˈte nê Kèfɔ̧̀ Mbɔ̧ɔ̧mà nàà nkɨ̀ˈâ la a ntsě.
42017021	Wòt kà mèe ngu e shu nê, ‘Ye a kèfɔ̧̀ Mbɔ̧ɔ̧mà adzìˈ yaa’, kò ‘Ye vìà leˈ’, nkàà nê kèfɔ̧̀ Mbɔ̧ɔ̧mà wu a kètsìà wɨ̧.”
42017022	Tà mè shu abua bɔkatè bi nê, “Àfɨ̀ˈ a bele wu, bɨa me kɨ nê bɨ wu eye Wa̧ Wòt nkɨ̀ˈâ mbɨ̀ˈɨ̀ Fɔ̧̀, ka wù ane àli yeamɔˈ la, ka bɨ̀ ka wu eye.
42017023	Bòt aa li shu awɨ̧ nê, ‘Bɨ̀ ye atò adzìˈ yaa,’ mbə ‘Bɨ ghà ndze atò àbà nyià.’ Bɨ̀ ka nga akwene yɔb.
42017024	Wa̧ Wòt naa li saˈa ane èli bu tàa li kɨˈɨ la, mbɨ̀ˈɨ̀ ègwelebuule àa ngɨ̀ e kaˈa abà yaa ngà ngu a zià la.
42017025	Ka tà bɔ ndɨ tàa bɨ̌ taˈa ye ngoˈ, bòt laane aa mèe tu̧ nê bɔ bakà ko atò la.
42017026	“Èlɨ mènə̀ li ngɨ̀ àfɨˈa Noà la, wu ndɨ nàa li ghɨ̌ àfɨˈa Wa̧ Wòt nàa nkɨ ekɨˈɨ la.
42017027	È li ngu àfɨˈa mbɔŋ bòt e me jɨa mè nua, mbâ̧tsə nè bèzi e me yɔˈɔ awɔb tè ngà dzə̀ àfɨ̀ˈ yu Noà li nyi a èbem ànkànuˈ yu la. Mèleb mu kɨˈɨ ndììme awɔb bàgème.
42017028	“Aa li wu mbɨ̀ˈɨ̀ à le lɔ̂ˈ ngû àfɨˈa Lɔ̂t la. Bòt e li ngua njɨ̀a nua, ntà tèwentsə, ndìˈa èghɨ ndɔ̀ˈ mbɔ̧̀a lob tɔb.
42017029	Ka kwàˈ ane àli yu Lɔ̂t le lɔ̂ˈ sà Sodòm la, èwet nè èkem nendu̧ e lɔˈ a ègwet ndù mbɨ̀ˈɨ̀ mbɨ̀ŋ, ndììme bòt àpfə̀ və bàgème.
42017030	“Eyaa wu ndɨ àa li wu àfɨˈa Wa̧ Wòt nàa li pùùla aya̧ la.
42017031	Ane àlia mbɔŋ, wòt tà wu a ègwet lob zi la ka tsi chu eghǎ a lob enɨ èghɨ bi. È we tà wu a mbȩ la tà ka tsi nkua akwèn e kɨˈɨ a lob zi.
42017032	Bɨ̀ ku̧u̧te àghɨa à le ghɨ vi Lɔ̂t la.
42017033	Wòt me baabe àtsəa zi, ko taa pfə wû pfə. Mbə wòt pfə ko taa li bɔ mèmpème.
42017034	Ane nkǔŋ, naa li ngu àfɨˈa mbɔŋ bòt babe e wu a ègwet èku̧ bɔ nɨ wemɔ̀ˈ ntɔ̀ɔ wekǒ.
42017035	Bèzi babe e wua èti ngɔ̀ˈɔ̀ ntsə̀tsə, bɔ nɨ wemɔ̀ˈ ntɔ̀ɔ wekǒ. [
42017036	Mbà̧ tebe te wu ebâˈ, bɔ nɨ yemɔ̀ˈ ntɔɔ yeko.]”
42017037	Bɔkatè tò e biite atò nê, “Ànəa ngaa àa li wu a ka adzìˈa à?” Tà bɨ̀ɨ̀lè èngǎ̧ wɔb nê, “Àpfəˈta nyà̧ àa ngua adzìˈ, tè tèdzǐtsə te wu abot.”
42018001	Yesò ghɨ̀ ale, shu bɔkatè bi èngà̧teme wàa nɨŋ nyɨ̀ˈte awɔb nê, bɔ bɔ̂ ndɨ bɔ̀ɔ me dɨ̀a abua Mbɔ̧ɔ̧mà àfɨ̀ˈ àgème kà ka̧ la.
42018002	Nê, “Ètsəˈ e li ndɔ̀ˈ ntsi, sàˈàmèkěm kǒ wu àpfə̀ àko, tà kà wua nkùkta a Mbɔ̧ɔ̧mà bɔ̂ bɔbȩ.
42018003	Nempfə kǒ wu àzi àpfə̀ və, me tseka nkɨ̀ˈa àli àgeme shua abua sàˈàmèkěm wu nê, ‘Làŋke ànə̂ yaa a kètsìà wa baà bɔmbù̧ bɔ̧ la à tɨ̧ɨ̧ ndɨŋndɨ̀ŋ’.
42018004	“Àvi wu me kɨˈɨ ale, saˈa mèkěm wu ka wua njùta ànəa tà shua la, ka àfɨ̀ˈ a tseke tè me wu tà nê, ‘Maa kà bàte mbɔ̀a a Mbɔ̧ɔ̧mà bɔ̂ bɔbȩ,
42018005	ka ndɨ̀ wu nempfə wàa nàa nkɨ̀ˈa ŋǎ am ngoˈ àfɨ̀ˈ àgème la, maa làŋke ànəa tò yaa mbɨ̀ˈɨ̀ tà me kɨˈɨ wû kɨˈɨ tè ntsɔ̀ˈ am maˈa a si.’ ”
42018006	Yesò Lefɨ̀ˈ ghɨ̀ ale, shu awɔb nê, “Bɨ̀ zə àghɨa sàˈàmèkěm nè ètòŋke ènə̂ bi shu la.
42018007	Tè a wu anè ko bɨ mɨɨtè nê betsiˈa Mbɔ̧ɔ̧mà kà laŋkè mènə̀ bòt bi bu tà làà wɔb bɔ̀ɔ ndɨ̀à mènə̀ mɔb abua tò àli àgème la à?”
42018008	Tsiˈ è shu awɨ̧ nê, ko taa nàŋe mènə̀ mɔb naa tɨ̧ɨ̧ ndɨŋndɨ̀ŋ kwàla kwàla. Ka la, tè Wa̧ Wòt naa li me kɨˈɨ àfɨˈa tà kɨˈa la, te mèe ye bòt bɔ zi mèntɨ̧ɨ̧ mɔb ane tò a sitsǎˈ ŋàa la à?
42018009	Yesò lè lɔ̂ˈ shu èngà̧teme waa abua bòt bu bɔ tanda nê bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà tè ntsìˈa ndzea bòt ko ntsia àghɨ ane yɔb la.
42018010	Nê, “Ètsəˈ e li ndɔ̀ˈ ntsi, bòt ko babe e gha etsàˈte a Mbɔ̧ɔ̧mà a èbem lob nɨ̧ Mbɔ̧ɔ̧mà. Wòt wemɔ̀ˈ wu Falèsiì, wekǒ wu fetà èkab taksì.
42018011	Wòt Falèsiì wu lɔ̀ˈɔ a si ntɨ̧ɨ̧ a mbì ntsàˈtè a èntɨ̧ɨ̧ vi nê, ‘Tǎt wa Mbɔ̧ɔ̧mà leˈ, mâ taˈa kɔ̀ŋkè àwê na màa ka ghɨ èghoˈ, mènə̀ mɔ̧ ka toŋke mbɨ̀ˈɨ̀ me bòt ko, è nka mèe ngua njɨ̀a àbȩ la. Mâ kɔ̀ŋkè àwê na à ghɨ̂ è nka wu mbɨ̀ˈɨ̀ fetà èkab taksì via la.
42018012	Maà ntsèka kà jɨ èghɨjɨ ngò̧ tebe ane nkàb, ntsàˈtà wê, mè ngàbtà àghɨ àgème mâ bɔ la ane èdziˈ èghem, ŋǎ àdziˈ yeamɔˈ abua yê.’
42018013	“È me wu a fetà èkab taksì wu, tà tɨ̧ɨ̧ a endɨ̌, tà kà lem ndɔ̀kè àtsə azi a ègwet, mbɔ̂ màˈà èbu bi a tèkwȩ ti shû nê, ‘Mbɔ̧ɔ̧mà, ku tèsȩ ta̧, e ngu wòt kàbɔ̀ŋ.’ ”
42018014	Yesò nê, “Tsiˈ è shu awɨ̧ nê, wu ndàˈa fetà èkab taksì waa tà li me laˈnê yea ngà àpfə̀, Mbɔ̧ɔ̧mà ghɨ̀ mènə̀ tò tɨ̧ɨ̧ ndɨŋndɨ̀ŋ a mbì li la. Aa ale nkàà nê wòt ègème tàa ŋèˈe avi a ègwet la, Mbɔ̧ɔ̧mà naa shuke atò a si, è we tà nɨ avi a si la, Mbɔ̧ɔ̧mà ŋèˈe atò a ègwet.”
42018015	Bòt ko e li nɨ bɔ̧ bɔb nkɨ̀ˈɨ̂ Yesò naa nɔ̀ŋè èbu bi adù̧ yɔb, bɔkatè tò bu e ŋȩte awɔb.
42018016	Ka Yesò tɔ bɔ̧ bu nê, “Bɨ tsiˈ bɔ̧ bu è kɨˈɨ abua am; bɨ̀ ka nkàlè àwɔb, nkàà nê kèfɔ̧̀ Mbɔ̧ɔ̧mà wu abua bòt mbɨˈɨ̀ bɔ̀ɔ̀ba wàa.
42018017	Tsiˈ è shua wɨ̧ ane nkǔŋ nê, wòt bakà bɨ̧ɨ̧ne a Kèfɔ̧̀ Mbɔ̧ɔ̧mà mbɨ̀ˈɨ̀ watèchɨɨle, ŋut li tà kà nyi a èbèm.”
42018018	Wajǔŋ Bèjû kǒ biite a Yesò nê, “Nyɨˈtà Ntsɔ̧̀, betsiˈa e ngɨ̀ nǎ tè mbɔ̀ mèmpème kàlìà à?”
42018019	Yesò mè mbììte atò nê, “À ghɨ̀ na ka ntɔ am nê wòt ntsɔ̧̀ à? Ndàˈ Mbɔ̧ɔ̧mà ka tà wu wòt ntsɔ̧̀ la.
42018020	À ko mbɨ̧te Musì: ‘À ka njɨ̀ àbȩ, à ka mbùŋè wɔ̀bȩ̌, à ka ntsɔŋ, à ka mbɨ̧̀ɨ̧̀ne ànəa àfɨte àtsəa wòt, me zəa tǎt wè bɔ̂ nyɨ̌ wè.’ ”
42018021	Ŋut bɨ̀ɨ̀lè nê, “Mâ nɔ̀ŋe mbɨ̧ tàa à shua la tègème àfɨˈa e ndi ngu wakèsà la.”
42018022	Yesò zə ayaa ale, shu abua tò nê, “À bela mbùa àghɨ yeamɔˈ àa ghɨ̌ la. Ghǎ fɨ̧̀ɨ̧̀nè èghɨ bê ègème, ŋà èkab èghɨ mbɔŋ abua bòt mbuŋ, mbɔ̂ nkɨ̀ˈɨ̂ nkùŋè am, ko aa li jandèlè a ègwet.”
42018023	Ŋut wu zə ale, a taˈa saa tò, nkàà nê tà li ntaˈa bɔ èghɨ nyaŋ.
42018024	Yesò ye ndɨ a saa atò la nê, “Aa li taˈa kweele abua bòt èkab a mànyia kèfɔ̧̀ Mbɔ̧ɔ̧mà.
42018025	Aà njùa anyà̧ mbɨ̀ˈɨ̀ loà naa tɔɔ a èbem èləˈə sàˈa, tè ntsè ndɨ wòt èkab nàa nyi a kèfɔ̧̀ Mbɔ̧ɔ̧mà la.”
42018026	Tà làˈ ale bòt bɔ wu abot ndzə̀a la, e biite atò nê, “Tè a wu anè, ko betsiˈa wàà bɔ mèmpème à?”
42018027	Yesò bɨ̀ɨ̀lè èngǎ̧ wɔb nê, “Aà nkwèèla abua bɔbȩ, ka è wu ne Mbɔ̧ɔ̧mà, ko àghɨa àgème aà njùa.”
42018028	Pità bɨ̀ɨ̀le nê, “Ye ndɨ baà sa èghɨ ègème nkùŋè àwê la.”
42018029	Yesò nê, “Oò! Kwàˈ ane nkǔŋ, tsiˈ è shu awɨ̧ nê wòt tà sa àpfə̀ azi, nè vi vi, nè bɔnyɨ bi, nè tǎt vi bɔ̂ nyɨ̌ vi, kò bɔ̧ bi leˈ, ambo kèfɔ̧̀ Mbɔ̧ɔ̧mà la,
42018030	naa bɔ àbȩ̀ a tsè èghɨ mbɔŋ la àfɨ̀ˈ yaa, e mèe li lɔ̀ˈɔ ebɔ mèmpème kàlìà àfɨ̀ˈ yu nga ekɨˈɨ la.”
42018031	Yesò nɨ bɔkatè bi bu ntsɔ̀b babe la ngà a ntsèm, è shu awɔb nê, “Bɨ̀ zə, ba wua nkɔˈɔ ngà a Jèlusalèm, àdziˈa àghɨ àgème bèndàˈàtɔŋ Mbɔ̧ɔ̧mà e le shu ane Wa̧ Wòt la àa te la.
42018032	Bɔɔ li e zǐ atò a tèkitebu bòt kà wu Bèjû, bɔɔ wȩ̀ȩ̀te atò, etsɔ̧̀ɔ̧̀te atò, e mèe tsə̀tè mattsə ane tò.
42018033	Bɔɔ li shu̧u̧ atò, ebɔ bùŋe atò, ka naa me wu ane èlibȩ betat taa yu̧u̧me.”
42018034	Bɔkatè tò e zə ale, bɔ ka bê nko ànəa tà shuà la. Mbɔ̧ɔ̧mà li ndò̧ lə ànəa mbɔŋ abua yɔb tè bɔ̀ ka ko ànəa Yesò làˈa yùà la.
42018035	Yesò lè lɔ̂ˈ nkɨ̀ˈɨ̂ tè me dzə a ngèt Jèlikò, wòt kǒ àghɨ atò a leme la, wu a si a ngèt alu̧ ndò̧a èghɨ bi.
42018036	Ŋut wu tseke me zə ènɔ̧̂ bòt e me tsě, tà bììte nê, wu ghà leˈ?
42018037	Bɔ shu atò nê, “Wu Yesò wòt Nazàlet ntsèà.”
42018038	Tà bê ndɔ̀kè ètsə̂ vi ntɔ̂ nê, “Yesò, wa̧ Dàbid, ku tèsȩ ta̧.”
42018039	Bòt bu bɔ wu a mbì la bɔ ŋȩ atò nê, tà kate ètsə̂ vi. Ka tà pàa ŋȩ nê, “Wa̧ Dàbid, ku tèsȩ ta̧.”
42018040	Yesò tɨ̧ nê bɔ̀ nɨ wòt àghɨ àleme wu nɨŋ nkɨ̀ˈɨ̂. Mbɨ̀ˈɨ̀ ŋut wu kɨˈɨ la, Yesò bììte atò nê,
42018041	“Àa nkɨà nê è ngɨ gha abua ye à?” Tà nê, “Tê, maà nkɨ̀a e mě me ye èdziˈ.”
42018042	Yesò shu abua tò nê, “Me ye èdziˈ, èntɨ̧ɨ̧ wê wu à zi ane ya̧ la, e ghɨ̂ à pem.”
42018043	Kwàˈ àfɨˈa mbɔŋ, àghɨa ŋut a ghaˈtè tè tà bùˈ me ye èdziˈ, nkùŋa a Yesò, ŋa mènkɔ̀ŋke abua Mbɔ̧ɔ̧mà. Ènɔ̧̂ bòt bu e ye àghɨa a ghɨ̀ la, ŋà mènkɔ̀ŋke abua Mbɔ̧ɔ̧mà mɨ̧̂.
42019001	Yesò kɨˈɨ nyi Jèlikò me tsèa ngà.
42019002	Tǎt bèfetà èkab taksì kǒ tà lè taˈa bɔ èghɨ la wu àpfə̀ və, bɔ mè tɔ̀ atò nê Zàkià.
42019003	Mbɨ̀ˈɨ̀ Yesò nàa ntsèà la, Zàkià me kɨ ye wòt tà wu wùà la, ka èlu̧ è ka wû, ndɨ tà lè kaˈa bɔ àtetsia, bòt e mè me ya̧ la.
42019004	Ale, tà lùùlà ngà a mbì ènɔ̧̂ bòt bu, nkɔˈ a ègwet àyɨt ako ntɨ̧ɨ̧ mbɨ̀ˈɨ̀ eye atò, ngu ndɨ Yesò nàa kɨˈɨ ètsě abot la.
42019005	Mbɨ̀ˈɨ̀ Yesò kɨˈɨ tê ndzə̀à abot la, tà lɨ̀ŋkè ègwet shu abua tò nê, “Zàkià, chu a si kwàla, nkàà nê maa lia a lob yê laane.”
42019006	Tà shu ale, Zàkià bê ntèmnê nchu a si nɨ atò nɨŋ nga a lob zi ane mèngùˈte.
42019007	Bòt bu bàgème bɔ wu abot la, bɔ bùˈ me lèmte shùa nê, “Tà gha eli a lob wòt mènə̀ kàbɔ̀ŋ?”
42019008	Zàkià lɔˈ a si nê, Lefɨ̀ˈ, yute ànə̂ ya e kɨ eshu la. “Maa ŋa àbâ èghɨ bɔ̧ abua bòt ntseb, ebɔ evə̀ə ètsəkab ègème mâ nə̂ˈ nɨ abua wòt la ngò̧ tekwì.”
42019009	Yesò shu abua tò nê, “Mâ kɨˈɨ a lob yê laane etsì àwê bɨ bòt bê a èbem kàbɔ̀ŋ wɨ̧. Ngu nê, àwɔ̀ Zàkià, à tsiˈi ngule wòt àndǎ̧ tǎt wa Abàlàghâm mɨ̧̂.
42019010	Aa ale nkàà nê, Wa̧ Wòt kɨˈa ekɨ bòt bu bɔ nyɔ la, etsì àwɔb a èbem kàbɔ̀ŋ wɔb.”
42019011	Mbɨ̀ˈɨ̀ bòt bu bɔ wu abot la, bɔ bela ndzə̀a èngǎ̧ Yesò la, tà mè ntsìˈi shu awɔb èngà̧teme. È li me wu àfɨˈa mbɔŋ bɔ tsiˈa nkɨ nyi a Jèlusalèm, bòt bu e tsiˈa mɨ̀ɨ̀tà nê Mbɔ̧ɔ̧mà tsiˈa nkɨ epùùle aya̧ mbɨ̀ˈɨ̀ Fɔ̧̀.
42019012	Yesò shu awɔb nê, “Ètsəˈ e li ndɔ̀ˈ ntsi, wòt nɨ̧ kǒ lɔ̀ˈ me taŋke e ghǎ àlaˈ a endɨ̌ ako bɔɔ yɔˈɔ atò ane fɔ̧̀ ka tàa bɔ kua àpfə̀.
42019013	Tà tsiˈa mànga, tà tɔ bɔfàˈ bi èghem, ŋa wòt ègème èfəˈə èkab nɨ̧ lemɔˈ, lemɔˈ. Mbɔ̂ ngɨ̀ ale shu abua yɔb nê, ‘Bɨ̀ zi ane èwen tè è ngǎ nkuà.’
42019014	“Bòt àlaˈ a wòt ngaa e li bɔ̀ ka wua nkɔ̀ŋkà atò, ale bɔ tsàà bɔntu̧ akwèn atò nê, ‘Baà kà kɨ nê mbê waa wu fɔ̧̀ wa.’
42019015	“Ka tà ghà bɔ yɔˈɔ atò ane fɔ̧̀. Tà kuà àpfə̀ ntɔ bɔfàˈ bi bu tà li ŋà èkab wu abua yɔb la nê, bɔ̀ kɨˈɨ yè ye àbȩ̀ bɔ tsiˈi ale mbɔŋ ane èkab wu la.
42019016	“Wafàˈ mbì kɔˈ nê, ‘Tê, mâ bɔ tèfəˈte èkab nɨ̧ èghem ane àbȩ̀ èfəˈ lu lemɔˈ, à li ŋa abua am la.’
42019017	“Ŋut wu shu abua wafàˈ ngaa nê, ‘À ghɨ ntsɔ̧̀, à wu wafàˈ ntsɔ̧̀! Ndɨ̀ wu à ba̧a̧te àdziˈ èkab wàa ntsɔ̧̀ la, maa tsia awê àtsəa èpfə̀ nɨ̧ èghem.’
42019018	“Wafàˈ kǒ lɔ̀ˈɔ a si shu abua tò nê, ‘Tê, mâ bɔ tèfəˈte èkab nɨ̧ tetà̧â̧ ane àbȩ̀ lu à li ŋǎ abua am la.’
42019019	“Ŋut wu mè ntsìˈi shu abua wafàˈ ngaa nê, ‘Maa tsia awê àtsəa èpfə̀ nɨ̧ betà̧â̧.’
42019020	“Wekǒ nè wafàˈ lɔ̀ˈɔ a si shu abua tò nê, ‘Tê, ye èkab wê wu e ndi nkùtê a èbem àdziˈa ndǐ ndò̧ la.
42019021	E ndi ngua mbɔ̀a awê, na à wu wòt kèkweelè la. Àà nɨ̀a àghɨa kà nɔ̀ŋè, mè fùˈà àdziˈa kà liˈ.’
42019022	“Ŋut wu shu abua wafàˈ ngaa nê, ‘À wu wafàˈ kàbɔ̀ŋ. Màa nɨ èngà̧ e dzə̌ ètsə̂ wê la, ka nɨ saˈa awê adù̧. À li nko nê, e ngu wòt kèkweelè, màa nɨ̀a àdziˈa kà nɔ̀ŋè, mè fùˈà àdziˈa ka liˈ la,
42019023	ale, è ghǎ ghɨ̂ à kà nɨ èkab am e ghǎ zǐ a lob èkab, mbɨ̀ˈɨ̀ è nkua e mbɔ àbȩ̀ à?’
42019024	“Tà shu abua bòt bu bɔ wu abot la nê, ‘Bɨ̀ nɨ èkab wu abua tò la ŋa abua wafàˈ wu nè tèfəˈte èkab èghem la’.
42019025	“Bɔ tu̧ nê, ‘Tê, tà bɔ tèfəˈte èkab èghem tè ndɔ̀ˈ.’
42019026	“Tsiˈ è shu awɨ̧ nê, ‘Wòt tà bɔ àghɨ la, bɔɔ kwèˈne aa taˈa ya̧a̧, ka è me wu wu kà bɔ àghɨ la, ko bɔɔ paa kàya̧ wu tà bɔ la enɨ.
42019027	Ka è me wu bɔmbù̧ bɔ̧ bu bɔ̀ le kaˈa wua nkɨ̀a nê e ngu fɔ̧̀ wɔb la, bɨ̀ sə̀ŋnè àwɔb nɨŋ nkɨ̀ˈɨ̂ nkɨ̧̀ɨ̧̀me a mbì la̧.’ ”
42019028	Mbɨ̀ˈɨ̀ Yesò shu èngà̧ waa tè ndɔ̀ˈ la, tà pààtè bòt bu bɔ wu bɔ̂ tò ba la me ghǎ a mbì lɔb, àpfə̀a nɨ̧a Jèlusalèm.
42019029	Mbɨ̀ˈɨ̀ tà kɨˈɨ tê dzə a ngèt Befagè bɔ̂ Betanì a ngèt èbȩ Olìf la, tà tsàà bɔkatè bi babe nê bɔ̀ gha a mbì.
42019030	Shu abua yɔb nê, “Bɨ̀ ghǎ àpfə̀ zia a mbì lɨ̧ la ko bɨa bê ye a jàkâ kǒ bɔ sèlè, wòt bakà li mè kɔˈɔ a ègwet tò la. Bɨ̀ yaa nɨŋ nkɨ̀ˈɨ̂ a si ŋàa.
42019031	Wòt bììte awɨ̧ àghɨa bɨ yaa nɨ gha ghɨ̀ la, bɨ̀ nê ‘Lefɨ̀ˈ laˈnê yea nkɨà wùà.’ ”
42019032	Ale, bɔ gha ndze àghɨa àgème wû mbɨ̀ˈɨ̀ Yesò shu la.
42019033	Mbɨ̀ˈɨ̀ bɔ gha tê me yàà wajàkâ wu la, bòt bu bɔ bɔ la e biite awɔb nê, “Ghǎ ghɨ̂ bɨ me yàa atò à?”
42019034	Bɔ nê, “Tǎt wa laˈnê bà nɨŋ nkɨ̀ˈɨ̂ abua zi.”
42019035	Mbɔ̂ nɨŋ ngà ŋa abua Yesò, nɨ ndǐ tɔb ndzèènè a kɔ̧̀ tò, ŋèˈe a Yesò ntsia ègwet.
42019036	Mbɨ̀ˈɨ̀ Yesò è tsekè a ègwet wajàkâ wu tè me ghǎ la, bòt esàŋkè ndǐ tɔb alu̧.
42019037	Tà kɨˈɨ tê tà me nyi a Jèlusalèm, àdzìˈ yu èlu̧ e bùˈ me chu a mbɨ̧̀ èbȩ Olìf la, ènɔ̧̂ bɔkatè tò bu e bùˈ me ŋȩa ngùˈtà a Mbɔ̧ɔ̧mà ane èghɨˈne èghɨ bu ègème tà ghɨ̌ bɔ ye la.
42019038	“Tsiˈ Mbɔ̧ɔ̧mà lɔ̀ɔ̀le a fɔ̧̀ wu nkɨ̀ˈa ane èlen tò la; Àlàŋkè a wu a kèfɔ̧̀ Mbɔ̧ɔ̧mà, mèngùˈte wu abua Mbɔ̧ɔ̧mà wu a ègwet la.”
42019039	Bèfalèsiì ko bɔ wu ane ènɔ̧̂ bòt bu la, e shu abua Yesò nê, “Nyɨˈtà, ŋȩ bɔkatè bê nê bɔ̀ buŋ.”
42019040	Yesò bɨ̀ɨ̀lè nê, “Ane nkǔŋ, tsiˈ è shu awɨ̧ nê bɔ bua, ko àti yaa aa me ŋȩȩ.”
42019041	Mbɨ̀ˈɨ̀ Yesò kɨˈɨ tê me dzə àpfə̀à nɨ̧ a Jèlusalèm la, tà lɔ̀kè àvi ndzè àpfəa mbɔŋ, mbùù èdɨ̂ ambo bòt àpfə̀ və.
42019042	Nê è me wu laane waa ale bɨ nchɨɨme nko ndɨ betsiˈa wòt ghɨ̀ ka mbɔ àlàŋkè la; ka mbɨ̀ˈɨ̀ àa si àfɨ̀ˈ yaa la betsiˈa bɨ̀ ka bɔ yùà.
42019043	Àfɨ̀ˈ aa li me wu bɔmbù̧ bɨ̧ e kuule àka̧ nkààle awɨ̧ a èbèm, tè àdziˈa bɨa dzə̌ la a ka wû.
42019044	Mbɔ̂ ngɨ̀ ale nyi a èbèm àpfə̀ yu, ndììmè bòt bàgème bɔɔ a èbèm la, mè mbùù lobtsə tègème tè ngà ndzə̀ ane ètetsi. Èghɨ baa aa li ghɨ̌ a èlɨ waa, nkàà nê bɨ le kaˈa nɨ àli yu Mbɔ̧ɔ̧mà le kɨˈɨ etsì àwɨ̧ a èbem kàbɔ̀ŋ wɨ̧ la mbɨ̀ˈɨ̀ àghɨ ako.
42019045	Yesò ghɨ̀ ale, nyi a èbem lob nɨ̧ Mbɔ̧ɔ̧mà fə̀ bòt bu fɨ̧̀ɨ̧̀nà èghɨ la.
42019046	Mè shu awɔb nê, “Àkate a Mbɔ̧ɔ̧mà a laˈnê, ‘Lob ya̧ wu lob bɔ̀ɔ me tsàˈtè am a èbèm la’, ka bɨ nɨŋ ngɨ̀ è tsiˈi àdziˈa bètsɔŋ aa nkɨ̀ˈa ndò̧ò̧tà la.”
42019047	Yesò li ngua nyɨ̀ˈta àli àgème a èbem lob nɨ̧ Mbɔ̧ɔ̧mà. Bètǎt bèntsìà mèpɨ̧̀ Mbɔ̧ɔ̧mà nê bènyɨˈtà mbɨ̧te Musì nè bèfɔ̧̀ e me kɨ bùŋe atò.
42019048	Ka bɔ ka ko ndɨ bɔ̀ɔ ghɨ̌ la, nkàà nê bòt bàgème è le wua njùtâ mènə̀ tà shua la, tè wòt kà wua nkɨ̀a nê èngà̧ wemɔˈ è tsè ka ye zə.
42020001	È li ngu ane àli ako Yesò wu a èbem lob nɨ̧ Mbɔ̧ɔ̧mà nyɨ̀ˈta bòt mè ntsɔ̀tà Ntu̧ Ntsɔ̧̀ Mbɔ̧ɔ̧mà. Bètǎt bèntsìà mèpɨ̧̀ Mbɔ̧ɔ̧mà, nè bènyɨˈtà mbɨ̧te Musì nè bɔɔjuŋ Bèjû, e kɨˈɨ̀
42020002	shu abua tò nê, “Shu awa àdziˈa à nɨ̀a àtɔŋ yàa àa nɨ̀a ngɨ̀à èghɨ bàa la. Shu awa wòt tà ŋa awê àtɔŋ ngaa la.”
42020003	Yesò bɨ̀ɨ̀lè nê, “Maa biite awɨ̧ èngà̧ mɨ̧̂. Bɨ̀ tsɔˈɔ wùà,
42020004	wàa ka tà li ntsàà a Jɔ̌n nê tà me zǐ bòt a èdzî la à? È li ngu Mbɔ̧ɔ̧mà kò wû bɔbȩ à?”
42020005	Bɔ bùˈ me kààne a kètsìà wɔb shua nê “Bàa laˈnê ghà à? Ba wu anè nê ‘Mbɔ̧ɔ̧mà’ ko taa biite awa nê, ‘À wu ale ghǎ a ghɨ̀ ka bà ka bɨ̧ɨ̧ne èngǎ̧ tò à?’
42020006	Ka ba shua nê, abua bɔbȩ, ko ènɔ̧̂ bòt baa aa temte awa, nkàà nê bɔ bɨ̧ɨ̧ne nê Jɔ̌n li ngu ndàˈàtɔŋ Mbɔ̧ɔ̧mà.”
42020007	Ale, bɔ tsɔˈɔ èngǎ̧ Yesò nê “Baa bakà ko.”
42020008	Tà shu abua yɔb nê “Ale betsiˈa è nka shua wɨ̧ àdziˈa mâ nɨ àtɔŋ ka me ghɨ̌ èghɨ bàa la.”
42020009	Yesò ghɨ̀ ale, shu bòt bu èngà̧teme waa nê, “Wòt ko li ndɔ̀ˈ ndìˈi èyɨt vȩn a mbȩ zi, ŋǎ abua bòt bɔ me faˈa la, mbɔ̂ ndzə̀ ngà àvi a lèghȩ̀ȩ̀nè seè.
42020010	Afɨˈa màfuˈa èghɨ a kûˈ, tà tsàà àbùˈ àzi nê, tà ghǎ abua bòt bu fàˈa a èbaˈ li la, nɨ èbi nè èghɨ. Tà ghà bòt ngaa e lene atò mbɔ̂ èfə̀ atò tà gha èbu fə.
42020011	Tǎt èbaˈ lu mè ntsàà àbùˈ a tsa, bèŋǔt e mè ndene atò mbɔ̂ ngɨ̧̀ɨ̧̀nè atò, èfə̀ atò tà gha èbu fə.
42020012	Tǎt èbaˈ lu mè ntsà àbùˈ akwèn, bɔ zì tèfɨŋtsə ane tò mɨ̧̂, mbɔ̂ màˈà atò àbȩ.
42020013	“Tǎt èbaˈ lu me ye tê nê, ‘Maa ghɨ̌ na à? Maa tsàa kwàˈ wa̧ èkɔŋ am, ateko bɔɔ kà̧a̧ me bɔa tò.’
42020014	“Mbɨ̀ˈɨ̀ bɔfàˈ bu e ye wa̧ ngaa la, bɔ me làˈ a kètsìà wɔb nê, ‘Eyaa wu wa̧ tǎt èbàˈ lu. Bɨ̀ kɨˈɨ bà bùŋe atò mbɨ̀ˈɨ̀ jɨ èbàˈ mbɔŋ!’
42020015	Ale, bɔ bê màˈà atò àbȩ akwèn mbȩ yu, mbùŋè atò.” Yesò bɔ̂ mbììte bòt bu nê, “Bɨ mɨɨtè nê, wòt wu tà bɔ èbaˈ laa la nàa ghɨ̌ èghà ane bɔfàˈ bu à?”
42020016	“Ŋut naa kɨˈɨ ebùŋe bɔfàˈ bu, èbɔ ŋa èbaˈ lu abua bɔfàˈ tsa.” Bòt bu è zə ale nê, “Mbɔ̧ɔ̧mà ka mbɨ̧̀ɨ̧̀ne a wu ale.”
42020017	Yesò me lɨ̀ŋke àwɔb tè nê, “Èngǎ̧ Mbɔ̧ɔ̧mà è shua nê ghàà? ‘Èti lu bèmbɔ̧ɔ̧ lob e li ngwaˈ nê wu èti kàbɔ̀ŋ la, wu lùà ka e tsiˈi ngule èti tɔ̀ˈɔ̀ lob la.’
42020018	Wòt tà kwene a ègwet èti làa la, tàa bəˈte atem atem, ka èti ngaa è kwene a ègwet wòt ko aa ŋèˈne atò.”
42020019	Bènyɨˈtà mbɨ̧te Musì nè bètǎt bèntsìà mèpɨ̧̀ Mbɔ̧ɔ̧mà è lɔ̀ˈɔ àfɨˈa mbɔŋ me kɨ eba̧a̧ a Yesò, nkàà nê tà làˈa èngà̧teme wu ŋa abua yɔb. Ka mbɔ̂ ngɨ̀ ale me bɔa bòt bu.
42020020	Ale, bɔ me chɨ̀ˈɨ̀ ngule àfɨˈa bɔ̀ɔ ba̧a̧ atò e ŋa abua gɔvanɔ̀ la. Bɔ ŋa àbu akwèn abua bòt ko nê bɔ gha ngɨ̀ mbɨ̀ˈɨ̀ bɔ̂ Yesò ba e bakà bɔ ànə̂, mbɨ̀ˈɨ̀ Yesò me làˈa, bɔ ye ànəa bɔ̀ɔ zǐ àtsə atò enɨ ghɨ̌ bɔ̀ɔ mbà̧a̧ atò adù̧ la.
42020021	Bòt bu e biite a Yesò nê, “Nyɨˈtà, ba ko nê èghɨ àa shua mè nyɨ̀ˈta la wu nkǔŋ. À kà wua njùta ànəa bòt àa ndàˈà la, ka mbɔ̂ me nyɨˈte bòt nkǔŋ ndɨ Mbɔ̧ɔ̧mà nàa nkɨà nê bòt è wu la.
42020022	Shu awa, tè mbɨ̧ ta tê bɨ̧ɨ̧nè nê bà me ŋa èkab taksì abua Sisà kò wu nê bà ka ŋa à?”
42020023	Ka Yesò tuˈa yuŋ wɔb ntsɔ̀ˈɔ èngà̧ wu nê,
42020024	“Bɨ̀ nyɨˈte am àkwȩkab.” Tà biite awɔb nê “Àtsə yàa nè èlen làa adù̧ la wu ayea wàà?” Bɔ bɨ̀ɨ̀lè nê “Àtsəa Sisà.”
42020025	Ale, Yesò shu abua yɔb nê “Bɨ̀ ŋa àghɨa è wu àyea Sisà la abua tò, ŋà àghɨa è wù àyea Mbɔ̧ɔ̧mà la abua Mbɔ̧ɔ̧mà.”
42020026	Bòt ngaa e ghɨ̀ ale, bɔ ka ye àghɨa Yesò fà̧a̧ a mbì bòt bu abot betsiˈa bɔ nɨŋ mbà̧a̧ atò la. Ale, a taˈa tsè àwɔb, bɔ̀ ka tsi mbɔ̌ ànəa bɔ̀ɔ shu ane àbɨ̀t yu Yesò ŋa la.
42020027	Bèsadùsiì ko, bòt bu bɔ̀ɔ shua nê betsiˈa wòt kà pfə mè njù̧ù̧me la, e kɨ̀ˈɨ̂ ndze a Yesò mbììte atò nê,
42020028	“Nyɨˈtà, Musì li shu nê, Wòt pfəa kà bi bɔ̧, wanyɨ tò bɔ ndɨ tàa nɨ nempfə wu mbɨ̀ˈɨ̀ ebi bɔ̧ abua wanyɨ vi wu tà pfə la.
42020029	Bòt ko basà̧à̧mbe e li ngu bɔ̧ wòt wemɔ̀ˈ. We mbì yɔ̀ˈɔ̀ vi vi mpfə̀ ka bɔ bɔ̧.
42020030	Wòt kwèn tò nɨ a nempfə wu,
42020031	wòt kwen we mbɔŋ mè nɨŋ àvi wu, a mè ntsè wu a èlɨ̀. Ànə̂ yaa a li ndzè àwɔb bɔ̀ɔsà̧à̧mbe bàgème, bɔ pfəˈte kà ye wòt tà bi wa̧ bɔ̂ àvi wu la.
42020032	A li ngà me lìa, àvi wu pfə azi mɨ̧̂.
42020033	Naa li ngu ane àlia bèmpfəà be yu̧u̧me la, àvi mbɔŋ wu vi wà ane yɔb wu basà̧à̧mbe la à? Bɔ̀ɔgème e li ndzɔ̀ˈɔ atò.”
42020034	Yesò bɨ̀ɨ̀lè èngǎ̧ wɔb nê, “Bòt ngɔ̀ŋ yaa àfɨ̀ˈ yaa la, aà ndzɔ̀ˈa,
42020035	Ka mbâ̧ tu nè bèzi bu bɔ kùˈu be bɔ̀ɔ li lɔ̀ˈɔ eyu̧u̧me e tseke àfɨ̀ˈ yu nga ekɨˈɨ la, è ka li lɔ̀ˈɔ tsi yɔˈɔ a.
42020036	Bɔɔ li tsiˈi mbɨ̀ˈɨ̀ bɔntu̧ Mbɔ̧ɔ̧mà kà wu li pfə. Bɔ wu bɔ̧ Mbɔ̧ɔ̧mà nkàà nê bɔ yu̧u̧me ayɔɔ bèmpfəà.
42020037	Musì li nyɨ̀ˈte nê, bèmpfəà beà njù̧ù̧mâ mbɔ mèmpème. A èbem adzìˈ yu tà làˈa ànəa èwet wu è li ngua nkòòlâ ane abàˈ wu la tà shu nê, Mbɔ̧ɔ̧mà wu ‘Mbɔ̧ɔ̧mà Abàlàghâm, Mbɔ̧ɔ̧mà Asàk nè Mbɔ̧ɔ̧mà Jàkɔ̂b.’
42020038	Tà wu Mbɔ̧ɔ̧mà bòt yu̧, tà ntsě Mbɔ̧ɔ̧mà bèmpfəà. Nkàà nê, aa abua tò, bòt bàgème bɔ zi mèntɨ̧ɨ̧ mɔb ane tò la e wu bòt yu̧.”
42020039	Bènyɨˈtà mbɨ̧te Musì ko bɔ wu abot la e nê, “Nyɨˈtà, à bɨ̀ɨ̀le ntsɔ̧̀.”
42020040	Ale, wòt kà tsi mè nyɔˈte a màmbiite atò èngà̧ ko tsa.
42020041	Yesò bììte awɔb nê “Bɔ ghɨ̀ na ka me shu nê Fɔ̧̀ wu Mbɔ̧ɔ̧mà li ndzɔˈ etsàà la naa li wu wòt àndǎ̧ fɔ̧̀ Dàbid à?
42020042	Dàbid zìambɔŋ è shu a èbem Àkata Mèkù̧ nê, ‘Mbɔ̧ɔ̧mà Lefɨ̀ˈ li shu abua Lefɨ̀ˈ am nê, Tseke àbâ àbualu̧ am
42020043	tè e ŋà èlu̧ à tsite èka bê a ègwet bɔmbù̧ bê.’
42020044	Fɔ̧̀ Dàbid wu tɔ atò ane tǎt vi, tà ghɨ̀ na ka ntsiˈi wòt àndǎ̧ Dàbid à?”
42020045	Mbɨ̀ˈɨ̀ bòt bu bàgème è wua njùta mènə̀ Yesò shua la, tà ghèble avi shu abua bɔkatè bi nê,
42020046	“Bɨ̀ me ko awɨ̧ ane bènyɨˈtà mbɨ̧te Musì. Bɔ taˈa wua nkɔ̀ŋkà me kwa̧a̧ mèmǎ̧ mɔb ngȩ̀ȩ̀nà, mè ntàˈa wua nkɔ̀ŋkà bòt aa me tsàˈtè àwɔb mè nkùkte awɔb àsà̧a̧ tèwentsə. Bɔ̀ɔ ngɨ̀ bɔ gha èdziˈi mèpà̧, bɔ̂ lobte Mbɔ̧ɔ̧mà bɔ me kɨ wu ètɨ̧ ntsɔ̧̀ ka tseke a ègwet.
42020047	Mbɔ̂ ngu bɔ̀ɔ̀ba bɔ̀ɔ ngɨ̀ɨ̀la bènempfə fàà èghɨ bɔb, mbɔ̂ ndɔ̀ˈ me tsàˈta Mbɔ̧ɔ̧mà ndà̧à̧nà mbɨ̀ˈɨ̀ enɨ èvə̀ə̀lè àghɨ a bòt la. Bɨ̀a li bɔ ngoˈ è tsě ye bòt bàgème la.”
42021001	Mbɨ̀ˈɨ̀ Yesò tseke a lob nɨ̧ Mbɔ̧ɔ̧mà ndɔ̀kè àvi me ye ndɨ bòt e màˈà èkab a èbem akɔ̂b èkab la,
42021002	tà me ye nempfə kǒ kà ye azi kɨˈɨ̀ ndzì bakwȩkab babe a èbem.
42021003	Tà nê, “Kwàˈ ane nkǔŋ, nempfə wàà è zi èkab a èbem tè ntsè bòt bàgème.
42021004	Nkàà nê bòt ko bu e ŋa wû adzìˈ ane èghɨ bu nyaŋ bɔ bɔ la, ka tò waa kà bɔ azi la, è ŋa àghɨ àgème tà bɔ la, tè àghɨ à ka tsi ngû tàa nɨ eyu̧ èghɨjɨ bi la.”
42021005	Bɔkatè Yesò ko e li ngua shu ndɨ lob nɨ̧ Mbɔ̧ɔ̧mà yu a Jèlusalèm nàa mbɔ̀ nè àti a ntsɔ̧̀ la, mè nè èghɨ bòt àa nkɨ̀ˈâ ŋǎ abua Mbɔ̧ɔ̧mà la. Yesò nê,
42021006	“Àfɨ̀ˈ aa li me wu, ka wû èti lemɔˈ ane àti yàa bɨ yea la è ka tsi ngu àdziˈa zi. Bɔɔ li bùu yùà etsàa a si.”
42021007	Bɔ biite atò nê, “Nyɨˈtà,” èghɨ bàa àa li ghɨ̌ a ka àfɨ̀ˈ à? “Ghǎ aa li nyɨ̀ˈte nê èghɨ ngaa e tsiˈa nkɨ̌ me ghɨ̌ à?”
42021008	Yesò shu abua yɔb nê, “Bɨ̀ me ko awɨ̧ mbɨ̀ˈɨ̀ wòt fɨte awɨ̧, na bòt aa li taˈa kɨˈɨ ane èlen la̧ e me shu nê, ‘E ngu tòà’, e mě laˈnê ‘Àfɨ̀ˈ a kûˈ’ la. Ka bɨ̀ ka nkùŋè àwɔb.
42021009	Bɨa tseke tê bɨ̀ me zə èlaˈ è buˈa è me nù èbeko, ngoˈtsə tè mě tè me dzə̌ ayɔɔ bɔbȩ, mèntɨ̧ɨ̧ mɨ̧ ka bentè. Èghɨ ngaa e bɔ̂ ndɨ àa bɨ̌ ghɨ̌ la, ka è ka wua nyɨ̀ˈta nê àfɨˈa ngɔ̀ŋ nàa lìa la a kûˈ.”
42021010	Tà mè nê, “Èlaˈ aa li enù beko, bèfɔ̧̀ enù beko.
42021011	Sitsǎˈ mè ngu me nyɨ̀ˈna nkwèà nyɨŋa bòt a èdzìˈ ègème, èchɨɨ nè èghɔ̧ kàbɔ̀ŋ e mè ngu wu a èdzìˈ ègème a sitsǎˈ. Mbɔ̧ɔ̧mà naa li nyɨ̀ˈte mètàŋ mi a ègwelebuule nè èghɨ àa tàˈa fàŋe bòt la.
42021012	“Ka èghɨ ngaa aa li me laˈ nê aa ngɨ̀à, bɔ ba̧a̧ awɨ̧, ngɨ̧̀ɨ̧̀nè àwɨ̧, ntsàà àwɨ̧ a lobte Mbɔ̧ɔ̧mà Bèjû bɔ saˈa awɨ̧, màˈà àwɨ̧ a tèfȩ. Bɔɔ li esə̀ŋnè àwɨ̧ enɨ kɨˈɨ a mbì bèfɔ̧̀ nè bɔɔjuŋ àlaˈ, ambo ya̧.
42021013	Eyaa wu àfɨˈa bɨ̀a tsɔ̀te Ntu̧ Ntsɔ̧̀ Mbɔ̧ɔ̧mà la.
42021014	Ka bɨ̀ ka me mɨ̀ɨ̀tè àbɨ̀t bɨ̀a li ŋa abua bòt mbɔŋ la àfɨˈa tsa, nkàà nê,
42021015	maa li zǐ mèngǎ̧ a mètsə̂ mɨ̧, e mě zì mèyì a ètsə bɨ̧, ndɨ betsiˈa wòt ane bɔmbù̧ bɨ̧ è ka tu̧ ànəa bɨ shua la.
42021016	Bètǎt bɨ̧ nè bɔnyɨ bɨ̧, bɔ̂ bòt lətelob tɨ̧, nè bèshu̧ bɨ̧ aa li jɨ mènàŋ mɨ̧, e ghɨ̌ bɔɔ bùŋè bòt ko ane yɨ̧.
42021017	Bòt bàgème aa li me pààbè àwɨ̧ ambo ya̧.
42021018	Ka nyèm yemɔ̀ˈ a ètsə bɨ̧ ka wu li nyɔ.
42021019	Bɨ kuulà mèntɨ̧ɨ̧ mɨ̧ tè ngà ndzə̀ a mèndìa, ko bɨa li bɔ mèmpème.”
42021020	Yesò ghɨ̀ ale, shu awɔb nê, “Bɨa li bɨ̀ me ye èla̧ bèshujà e tɨ̧ɨ̧te tê è kaale a Jèlusalèm èkua èbu̧u̧ma, bɨ ko nê àfɨˈa bɔ̀ɔ tsòke àpfə̀à nɨ̧ a ngaa la a kûˈ.
42021021	Afɨˈa mbɔŋ, bòt bɔ̀ wu a Jùdià la, è luula nkɔˈ ngà a ègwet tèbȩtsə, èbe bɔ wu a èbem àpfə̀à nɨ̧ a Jèlusalèm la, bɔ dzə àpfə̀ və. È me wu bòt bu bɔ wu a tèbemtebàˈ la, bɔ̀ ka tsi nyi a èbem àpfə̀à nɨ̧ yu,
42021022	na èli mbɔŋ wu èli Mbɔ̧ɔ̧mà nàa li ghɨ̌ bòt aa ye ngoˈ nkàà mènə̀ kàbɔ̀ŋ mɔb mbɨˈɨ̀ ghɨ̌ ànəa àgème Àkata Mbɔ̧ɔ̧mà a shu la àa wu nkǔŋ la.
42021023	Aa li bɨɨ àbâ bèzi bu bɔ kɔte la, nè èbu bɔ̀ɔ nyɔŋa bɔ̧ la àfɨˈa mbɔŋ. Ngoˈte kàbɔ̀ŋ tea li e ghe a èbem àlaˈ mbɔŋ, ntsǒ Mbɔ̧ɔ̧mà naa mèe nɔ̀ŋke ègwet bòt Izə̀lȩ̂ baa.
42021024	Bɔɔ li kɨ̧ɨ̧me bòt ko, mbà̧à̧ èbeko ane èbùˈ nɨŋ nga èlaˈ tsa tsa. Naa li ngu àfɨˈa mbɔŋ bòt kà wu Bèjû e tɔ̀ˈtè a Jèlusalèm ndàŋkè a si, tè àfɨˈa mètàŋ bèŋǔt nàa li mǐ la a kùˈ.”
42021025	“Àfɨ̀ˈ aa li me wu, àta̧nyèm bɔ̂ àta̧ èŋu nè tènto̧tsə e kubte tèkɔtsə, èlaˈ a sitsǎˈ e mè mbɔ̌ ngoˈtsə. Bòt e mè ngu me bɔɔ ndɨ èdzî e jùˈà, mèleb tò e ŋeˈe avi nga ègwet la.
42021026	Bòt aa li bɔa te tsiˈa nkɨ epfəˈte, mbɨ̀ˈɨ̀ bɔ̀ɔ nchɨ̀ˈà àghɨa nkɨ e ghɨ̌ a sitsǎˈ ègème la, nkàà nê ègwet nè èghɨ àa ègwet la aa li bente.
42021027	Àfɨˈa mbɔŋ, ko Wa̧ Wòt naa dzə a èbem mbàˈ a ègwet, nè mètàŋ bɔ̂ mèngùˈte ènɨ̧ Mbɔ̧ɔ̧mà.
42021028	Afɨˈa mènə̀ maa bùˈ te me ghɨ̀ la, bɨ lɔˈte a si ndɔ̀kè ètsə bɨ̧ a ègwet, nkàà nê wu àfɨˈa Mbɔ̧ɔ̧mà tsiˈa nkɨ echùˈù ètsə bɨ̧ etsì àwɨ̧ a èbem ngoˈ la.”
42021029	Yesò shu èngà̧teme wàa nê, “Bɨ̀ lɨ̀ŋke àyɨt a fik bɔ̂ èbeko nè èyɨt ndze.
42021030	Tèfəˈte fi tèa ngɨ̀ te me dzə̌, bɨ ko nê mènkwenà nàà nkɨ̀ˈa.
42021031	Wu wû èlɨ bɨ yea èghɨ bàà ègème e ghɨ̀à la, bɨ ko nê, kèfɔ̧̀ Mbɔ̧ɔ̧mà kɨˈɨ tê ntsìˈi a ngèt yɨ̧ la.
42021032	“Ane nkǔŋ, tsiˈ è shua wɨ̧ nê, bòt ngɔ̀ŋ àfɨ̀ˈ yaa aa me laˈ nê bɔɔ ndèma, èghɨ bàagème e ghɨ̌.
42021033	Sitsǎˈ bɔ̂ ègwet naa li lɔ̀ˈɔ lìa, ka àghɨ à ka wu li ekubte ane èngǎ̧ am.”
42021034	Yesò paa èngà̧ waa ale mè shu abua yɔb nê, “Bɨ̀ me ko awɨ̧, mbɨ̀ˈɨ̀ bɨ sà àwɨ̧ èghɨjɨ nyaŋ nè mèlùˈ kèkweelè e tsòke ètsə bɨ̧. Bɨ̀ ka me mɨ̀ɨ̀tè mènə̀ sitsǎˈ nyaŋ mbɨ̀ˈɨ̀ àli yu a kɨˈɨ̀ mbà̧à̧ àwɨ̧ kà bɨ kô, mbɨ̀ˈɨ̀ àta̧ àa ngɨ̀ a ba̧a̧ nyà̧ la
42021035	nkàà nê, àlia ngaa aa li kɨˈɨ kwene ane bòt bàgème bɔ̀ wu a sitsǎˈ ŋàa la.
42021036	Bɨ̀ me chɨ̀ˈɨ àfɨ̀ˈ àgeme mè ntsàˈta a Mbɔ̧ɔ̧mà mbɨ̀ˈɨ̀ taa ŋa awɨ̧ mètàŋ bɨ̀a nɨ enǔ etsě mènə̀ maa, e mě ko etɨ̧ɨ̧ ntsɔ̧̀ a mbì Wa̧ Wòt ane àli yu tàa li saˈa bòt bi la.”
42021037	Yesò ghɨ̀ ale, mè me nyɨˈte èngǎ̧ Mbɔ̧ɔ̧mà abua bòt àli àgème a èbem lob nɨ̧ Mbɔ̧ɔ̧mà nɨa ngà nè mbì. Nyèm ghɨ̀ è fen, tà lɔ̀ˈ ngà a ègwet èbȩ Olìf ndi.
42021038	Bòt e li ngua mbùa a ntɔtetsɔ̌ˈ ègème nga a èbem lob nɨ̧ Mbɔ̧ɔ̧mà ndzəa ànəa tà shua la.
42022001	Èpǎ̧ bled kà wua nkɔ̀ˈɔ, bɔ̀ɔ ntɔ nê èpǎ̧ Màntsea a ègwet la e li me kɨˈɨ,
42022002	bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨˈtà mbɨ̧te Musì e me kɨ èlu̧ bɔ̀ɔ nɨ ebùŋè a Yesò a ndò̧, nkàà ndɨ bɔ̀ɔ mbɔ̀a bòt bɔb la.
42022003	Satàn nyi a èntɨ̧ɨ̧ wakatè Yesò kǒ ane bɔkatè tò bu ntsɔ̀b babe èlen tò wu Judàs Iskaliòt la.
42022004	Tà ghà nkwène ane bètǎt bèntsìà mèpɨ̧̀ Mbɔ̧ɔ̧mà bɔ̂ bètǎt bèmbaabà lob nɨ̧ Mbɔ̧ɔ̧mà, bɔ̂ tò ba e làŋkè ndɨ tàa fɨ̧̀ɨ̧̀ne a Yesò abua yɔb la.
42022005	Bɔ làŋkè ale, ànə̂ yu a taˈa bɔ̀ àwɔb, bɔ nê bɔɔ ŋa atò èkab.
42022006	Judàs bɨ̧ɨ̧ne, mbê mbùˈ me kɨ ndɨ yèa ghɨ̌ bɔɔ ba̧a̧ a Yesò kà bòt e ko la.
42022007	Àlia èpǎ̧ bled wu nàa ka kɔˈ la à nkɨ̀ˈɨ̂, è wu àli yu bɔ̀ɔ nkɨ̧̀ɨ̧̀ma bɔɔnjɨ̀ ane èghɨjɨ èpǎ̧ Màntsea a ègwet la.
42022008	Yesò tu̧u̧ a Pità bɔ̂ Jɔ̌n nê, “Bɨ̀ ghǎ ntàŋke èghɨjɨ èpǎ̧ Màntsea a ègwet, bà kɨˈɨ njɨ.”
42022009	Bɔ biite atò nê, “Aà nkɨà nê bà gha ntàŋke a ka adzìˈ à?”
42022010	Ale, Yesò bɨ̀ɨ̀lè nê, “Bɨ̀ gha a èbem àpfə̀à nɨ̧, ko wòt kǒ tà ŋeˈe èkɨŋ mèleb la naa kwene ane yɨ̧, bɨ kuŋe atò nga a èbem lob tàa nga enyi la.
42022011	Bɨ̀ nyi, bɨ shu abua tǎt lob nê, ‘Nyɨˈtà laˈnê ntàŋ wu bɔ̂ bɔkatè bi àa jɨ èghɨjɨ èpǎ̧ Màntsea a ègwet bɔb a èbèm la àa waa?’
42022012	Ko taa nyɨˈte awɨ̧ taˈà àtsəa lob a ègwet bɔ naŋe la. Eyaa wu àdziˈa bɨ̀a taŋke èghɨjɨ èpǎ̧ Màntsea a ègwet bu la.”
42022013	Bɔkatè tò e gha àpfə̀à nɨ̧ yu, me ye àghɨ àgème a wu mbɨ̀ˈɨ̀ tà ghɨ̂ shu la. Ale, bɔ taŋke èghɨjɨ èpǎ̧ Màntsea a ègwet bu.
42022014	Afɨˈa mànjɨa èghɨjɨ èpǎ̧ Màntsea a ègwet bu a kɨˈɨ, Yesò tseke a si bɔ̂ bɔntu̧ bi me jɨ èghɨjɨ.
42022015	Bɔ tseke ale, tà shu abua yɔb nê, “Maa lâ ngua nkɨ ejɨ èghɨjɨ èpǎ̧ Màntsea a ègwet bàa ba nɨ̧̀ ba, nè èntɨ̧ɨ̧ am ègème ka e bɔ eye ngoˈ.
42022016	Tsiˈ è shu awɨ̧ nê, è nka tsi jɨ èghɨjɨ baa, tè àli yu bòt àa ko lə èghɨjɨ mbɔŋ a kèfɔ̧̀ Mbɔ̧ɔ̧mà la a kùˈ.”
42022017	Ale, Yesò nɨ ndɔŋ, ŋa mènkɔ̀ŋke abua Mbɔ̧ɔ̧mà, mbɔ̂ nê, “Bɨ̀ nɨŋ nù bàgème.
42022018	Maa shua wɨ̧ nê, è nka li tsi nu mèlùˈ màa bɔ ghɨ ane tèta̧a̧te vȩn la a, tè àli yu màa nu mèlùˈ fi a kèfɔ̧̀ Tǎt am la a kùˈ.”
42022019	Tà mè nɨa bled, ŋà mènkɔ̀ŋke abua Mbɔ̧ɔ̧mà, mbɔ̂ mbòˈtê ŋa abua bɔntu̧ bi nê, “Eyaa wu mbɨ̧̀ ènyit ya̧ mâ ŋa abua yɨ̧ la. Bɨ̀ me ghɨa nɨa mɨ̀ɨ̀tè am.”
42022020	Tà lɔ̀ˈ mè ngɨ̀ wû a èlɨ ngaa nè ndɔŋ yu è shu nê, “Ndɔŋ yaa wu mènkàˈa fi Mbɔ̧ɔ̧mà màa nɨ àlo̧ am enɨ ghɨ̌ aa tsə̀te a si nkàà wɨ̧ la.
42022021	Bɨ̀ zə, wòt wu tàa fɨ̧̀ɨ̧̀ne am la, wua njɨ̀a èghɨjɨ ba tò.
42022022	Wa̧ Wòt naa pfə wû mbɨ̀ˈɨ̀ Mbɔ̧ɔ̧mà li nɔ̀ŋè la, ka aa li bɨɨ àbâ wòt wu tàa fɨ̧̀ɨ̧̀nè atò la.”
42022023	Bɔ bùˈ me biite a kètsìà wɔb wòt nga e ghɨ̀ èwuu ànə̂ yaa la.
42022024	Àyɔ̀ŋ a li ntsèke tè ndzə a kètsìà bɔkatè Yesò ane ànəa wòt tà wu wɔ̀jǔŋ ane yɔb la.
42022025	Yesò shu abua yɔb nê, “Bɨ ko nê bèfɔ̧̀ kà ko a Mbɔ̧ɔ̧mà àa ngɨ̀ bɔ me ghɨɨle bòt bɔb, bèkěm bɔb, e mè me kɨ nê bòt è me tɔ awɔb ane bèshu̧ banɔ̧̀.
42022026	Ka a bakà bɔ ndɨ aà wu anè a kètsìà wɨ̧ la. Wɔ̀jǔŋ ane yɨ̧ è bɔ̂ ndɨ tàa wu mbɨ̀ˈɨ̀ we kwèn la. Wòt tà tɨ̧ɨ̧ àtsə la bɔ̂ ndɨ tàa wu mbɨ̀ˈɨ̀ wafàˈ la.
42022027	Wàà wu wɔ̀jǔŋ à? Wu wòt wu tà tseke a si me jɨ la, kò wòt tà bɨ̧ɨ̧ne ewu wafàˈ tò la à? Ane nkǔŋ, wu wòt tà tseke a si la. Ka e ngu a kètsìà wɨ̧ mbɨ̀ˈɨ̀ wafàˈ.
42022028	Ka wu ndàˈà bɨ̀a, bɨ li ntɨ̧ɨ̧ a ngèt ya̧ àfɨˈa e ndi mbùˈ me ye ngoˈ tê kɨˈɨ edzə̌ àfɨ̀ˈ yaa la.
42022029	Ale, mbɨ̀ˈɨ̀ Tǎt am è yɔˈ am ane Fɔ̧̀ la, wu ndɨ màa yɔˈɔ awɨ̧ la.
42022030	Bɨa li jɨ e mě nu ne nà̧ àfɨˈa màa li tseke a ègwet àtɨ̧ kèfɔ̧̀ am la. Àfɨˈa mbɔŋ bɨa tsekte a ègwet ètɨ̧ nɨ̧, ka me saˈa lətelob bòt Izə̀lȩ̂ tu èghem ntsɔ̀b tebe la.”
42022031	Yesò ghɨ̀ ale, ntɔ Simùn wu èlen tò ko wu Pità la nê, “Simùn, zə ànəa e nkɨ eshu awê la. Mbɔ̧ɔ̧mà bɨ̧̀ɨ̧̀nè nê Satàn kɨˈɨ nyìˈì àwɨ̧ bàgème, mbɨ̀ˈɨ̀ bɔ̀ɔ nyìˈà ntsə̀tsə ntsìà èfaa la.
42022032	Ka mâ tsàˈte a Mbɔ̧ɔ̧mà àtsəa yê àwɔ̀ Simùn mbɨ̀ˈɨ̀ ka à tsì èntɨ̧ɨ̧ wê ane ya̧. Ka aa me kua akwèn nkɨ̀ˈa abua am à zì mèntɨ̧ɨ̧ bɔnyɨ bè.”
42022033	Pità bɨ̀ɨ̀lè nê “Tê, è màà ngu wû fȩ ko maa nyi yùà ba nè, ngû èvə e mpfə ba nè.”
42022034	Yesò shu abua tò nê, “Pità, kwàˈ ane nkǔŋ lu̧nkɔ̀ˈ naa me laˈ nê yea ntɔ ètsəˈ waa, à tǔ̧ ngò̧ tetat nê ye bakà ko am.”
42022035	Yesò ghɨ̀ ale, mbììte awɔb nê, ye li lɔ̂ˈ ntù̧ àwɔb kà ye ntaˈ kò ambè nè gùbtsə ale, bɔ bu àghɨ ako leˈ? Bɔ nê, “Àwɔˈ.”
42022036	Yesò mè ntsìˈi shu abua yɔb nê, “Ka àfɨ̀ˈ yaa, wòt ane yɨ̧ bɔ ntaˈ kò wû ambè leˈ, tà ka ntɔ. Wòt kà bɔ àlùmbà̧, tà fɨ̧̀ɨ̧̀nè ndǐmàˈa zi nju̧.
42022037	Tsiˈ è shu awɨ̧ ane nkǔŋ nê, èngǎ̧ Mbɔ̧ɔ̧mà wu e laˈ nê, ‘Bɔɔ li nɨ atò mbɨ̀ˈɨ̀ wòt kàbɔ̀ŋ’ la, e bɔ ndɨ àa wu nkǔŋ ane ya̧ la, nkàà nê àghɨa bɔ̀ le shɨ ane ya̧ la a bùˈù tê me te.”
42022038	Tà làˈ ale, bɔkatè tò e shu abua tò nê, “Tê Yesò, ba bɔ èlùmbà̧ bebe.” Yesò nê, “Bɨ̀ tsiˈi ànəa ngaa ale.”
42022039	Yesò dzə̀ àpfə̀à nɨ̧ yu ngà a ègwet èbȩ Olìf mbɨ̀ˈɨ̀ tàa ndzìà ngɨ̀à la, bɔkatè tò e kùŋe atò ngà mɨ̧̂.
42022040	Tà kɨˈɨ tê tà dzə abot, tà shu abua yɔb nê, “Bɨ̀ me tsàˈte a Mbɔ̧ɔ̧mà shù̧ù̧te atò mbɨ̀ˈɨ̀ bɨ kwen a èbem èta̧a̧te mènə̀.”
42022041	Tà sà àwɔb nyaˈa nga a endɨ̌, ntèmè tènjǔŋ ti a si ntsàˈtè a Mbɔ̧ɔ̧mà nê,
42022042	“Tê, nɨ ndɔŋ ngoˈ yaa abua am la, na à kɔ̀ŋkà la. Ka à ka ngɨ̀ àghɨa e nkɨa la, ghɨ̀ wû àyea àa nkɨà la.”
42022043	[Wantu̧ Mbɔ̧ɔ̧mà kǒ chu a ègwet ndzì èntɨ̧ɨ̧ tò.
42022044	Mbɨ̀ˈɨ̀ tà ghɔ̧ɔ̧na a èntɨ̧ɨ̧ vi nyaŋ la, tà tsènè ntsàˈta Mbɔ̧ɔ̧mà nè èntɨ̧ɨ̧ vi ègème. Èlemne tò e me chɨ̧ɨ̧te a si mbɨ̀ˈɨ̀ tètabte àlo̧.]
42022045	Tà tsàˈtè mpàa, ndɔ̀ˈ a si nga nkwene ane bɔkatè bi ndìa, bɔ ka̧ nyaŋ ngu ndɨ ènyit yɔb e tsa ègème ane ànəa mbɔŋ la.
42022046	Tà bììte awɔb nê, “Bɨ̀ lia ghà à? Bɨ̀ lɔ̀ˈɔ a si me tsàˈte a Mbɔ̧ɔ̧mà, mbɨ̀ˈɨ̀ bɨ kwen a èbem èta̧a̧te mènə̀.”
42022047	Mbɨ̀ˈɨ̀ Yesò bèla ndàˈà la, ènɔ̧̂ bòt ko e kɨˈɨ̀ nkwène ane yɔb. Wantu̧ ko ane bɔntu̧ Yesò bu ntsɔ̀b babe bɔ̀ɔ ntɔ nê Judàs la, li ngua nɨa awɔb nkɨ̀ˈâ. Tà kɨˈɨ ale ngà a ngèt Yesò, me kɨ etaˈa atò.
42022048	Yesò bììte atò nê, “Judàs, nko nê à kɨ etaˈa Wa̧ Wòt mbɨ̀ˈɨ̀ efɨ̧̀ɨ̧̀ne atò?”
42022049	Mbɨ̀ˈɨ̀ bɔkatè bu bɔ wu bɔ̂ Yesò la e ye àghɨa nkɨ e ghɨ̀ la, bɔ nê, “Lefɨ̀ˈ, bà sɔ̀ŋke èlùmbà̧ nkòˈte awɔb?”
42022050	Wakatè ko sɔ̀ àlumbà̧ mì ndo àtǔ̧ àbualu̧ àbùˈ a àtsəa bèntsìà mèpɨ̧̀ Mbɔ̧ɔ̧mà.
42022051	Yesò bê shu abua yɔb nê, “Bɨ̀ tsiˈa yu ale.” Mbɔ̂ mbà̧à̧te àtǔ̧ atò ngɨ̀ tà pem.
42022052	Yesò shu abua bètǎt bèntsìà mèpɨ̧̀ Mbɔ̧ɔ̧mà nè bètǎt bèmbaabà lob nɨ̧ Mbɔ̧ɔ̧mà, nè bɔɔjuŋ bɔ kɨˈɨ mbɨˈɨ̀ eba̧a̧ atò la nê, “Bɨ ghɨ̀ na me kɨˈɨ eba̧a̧ am ndzə̀ mbɨ̀ˈɨ̀ bɨ kɨˈa ba̧a̧ tsɔŋ nè nyitsə bɔ̂ mbuˈtsə à?
42022053	Maà wu ba nɨ̧̀ ba a èbem lob nɨ̧ Mbɔ̧ɔ̧mà àli àgème, ka bɨ̀ ka mbà̧a̧ am. Ka eyaa wu àfɨ̀ˈ àyɨ̧ nè àfɨˈa Satàn bɔ mètàŋ mi ègème la.”
42022054	Bɔ ba̧a̧ a Yesò nɨ̀a tò ngà a lob Kefàs wu tà li ngu àtsəa bèntsìà mèpɨ̧̀ Mbɔ̧ɔ̧mà la. Pità me nyaˈa nkùŋà wɔb akwèn
42022055	Taˈà èwet ko e wu a kètsìà àsà̧a̧ bɔ tsəˈte la, Pità ghà me yɔɔ bɔ̂ bòt bu abot la.
42022056	Mbɨ̀ˈɨ̀ Pità tseke me yɔɔ èwet wu la, waàvi àfàˈ kǒ kɨˈɨ me lɨ̀ŋke atò tè nê, “Mbê waa lè wu bɔ̂ Yesò nɔ̂.”
42022057	Tà bê ntu̧ nê, “Àvi wàà, e mbakà ko atò.”
42022058	Àfɨ̀ˈ a me wu, wòt kǒ mè ndze atò, mbê nê, “À wu wòt kǒ ane yɔb mɨ̧̂.” Pità tu̧ nê, “Mbê wa, è ntsě mmɔ̌.”
42022059	È mè me wu mbɔŋe ane nyèm yemɔ̀ˈ, wòt kǒ mè ŋwèèle kwàˈ ane ètɨ̧̂ nê, “Ane nkǔŋ, mbê waa li ngu bɔ̂ Yesò ba, nkàà nê tà wu wòt Galìlî mɨ̧̂.”
42022060	Pità shu nê, “Mbê waa, e mbakà ko ànəa à shua la.” Tà bela ndàˈà, lu̧nkɔ̀ˈ bê ntɔ.
42022061	Yesò Lefɨ̀ˈ ghèble avi ndɨ̀ŋkè a Pità àghɨ atò, Pità bê nkù̧ù̧te mèngǎ̧ Yesò è ghɨ̂ shu la nê “Lu̧nkɔ̀ˈ naa me laˈ nê yea ntɔa aa tu̧ ngò̧ tetat nê ye bakà ko am.”
42022062	Pità ndzə̀ ngà àbȩ ndɨ̀ kwàˈ ànyaˈne.
42022063	Àfɨˈa mbɔŋ bòt bu bɔ tsia awɔb nê bɔ̀ me baabe a Yesò la, e bùˈ me wȩ̀ȩ̀tè atò
42022064	nkùùle àghɨ atò, mbɔ̂ shu̧u̧ atò, mbììte atò nê, tà shu wòt tà shu̧u̧ atò la.
42022065	Mbɔ̂ ngɨ̀ ale mè ntaˈa làˈà mèngǎ̧ nyaŋ nɨŋ ngwȩ̀ȩ̀tè atò.
42022066	Ètsəˈ e me tsi, bɔɔjuŋ Bèjû, nè bètǎt bèntsìà mèpɨ̧̀ Mbɔ̧ɔ̧mà nè bènyɨˈtà mbɨ̧te Musì, e nyi a lob, bɔ nɨ a Yesò nkɨ̀ˈɨ̂ bɔɔ saˈa atò.
42022067	Bɔ biite atò nê, “À wu Fɔ̧̀ wu Mbɔ̧ɔ̧mà yɔˈ ntsà la, à shu awa?” Yesò bɨ̀ɨ̀lè nê, “E ngu anè è shu awɨ̧, ko bɨ̀ ka bɨ̧ɨ̧ne a.
42022068	E mbììte awɨ̧ èngà̧, ko bɨ̀ ka tsɔˈa.
42022069	Ka e bùˈu àfɨ̀ˈ yaa, me ghà ne mbì Wa̧ Wòt naa tseke àbâ àbualu̧ a Mbɔ̧ɔ̧mà Àtsèàngɔ̀ŋ.”
42022070	Bɔ mè ntsìˈi biite atò nê, “Nko nê à wu Wa̧ Mbɔ̧ɔ̧mà à?” Tà shu abua yɔb nê, “Bɨ shû nê e ngu wùà.”
42022071	Bɔ mè nê, “Wòt ko tsa bàa mè nkɨ̀a nê tà kɨˈɨ ndzì ànə̂ àtsə atò la ntsě. Bàa mbɔŋ e zə ànəa tà shu la.”
42023001	Bòt bu bàgème e lɔ̀ˈ a si nɨ a Yesò nɨŋ ngà a mbì Pȩlèt.
42023002	Mbɨ̀ˈɨ̀ bɔ kɨˈɨ tê ndzə a mbì tò la, bɔ bùˈ me zì mènə̀ àtsəa Yesò shua nê, “Ba ba̧a̧ a mbê waa ndùta bòt ba shua nê, bɔ̀ ka ŋà èkab taksì abua Sisà, mè shua nê ye wu wòt wu Mbɔ̧ɔ̧mà yɔˈ ntsà taa wu Fɔ̧̀ la.”
42023003	Pȩlèt bììte a Yesò nê, “À wu Fɔ̧̀ Bèjû?” Tà bɨ̀ɨ̀lè nê, “Wû mbɨ̀ˈɨ̀ à shu la.”
42023004	Pȩlèt shu abua bètǎt bèntsìà mèpɨ̧̀ Mbɔ̧ɔ̧mà bu nè ènɔ̧̂ bòt bu abot la nê, “E bakà ye àghɨa tà ghɨ̀ tê è wu àyea bɔ̀ɔ bùŋe atò la.”
42023005	Ka bòt bu e me ŋwèèlè wû ŋwèèle shua nê, “Tàà ndùta bòt nyɨ̀ˈta a èbem àlaˈ a Jùdià àgème, e lɔ̀ˈɔ a Galìlî e kɨˈɨ̀ tê wu adzìˈ yaa.”
42023006	Mbɨ̀ˈɨ̀ Pȩlèt zə ànə̂ yaa la, tà bììte awɔb nê, “Mbê waa wu wòt Galìlî?”
42023007	Mbɨ̀ˈɨ̀ tà zə nê Yesò dzəa àbâ àlaˈ yu Elɔ̀d wu Fɔ̧̀ abot la, tà tsaa atò abua Elɔ̀d, na Elɔ̀d lè wu àzi àfɨˈa mbɔŋ a Jèlusalèm la.
42023008	Mbɨ̀ˈɨ̀ Elɔ̀d ye Yesò la, ànəa ngaa a taˈa bɔ̌ atò, nkàà nê, tà li ndzaŋe wua nkɨ̀ eye atò, nkàà nê tà li ngua ndzə̀a mènə̀ tò. Tà li ngua nkɨ eye ndɨ Yesò nàa ghɨ̌ àghɨa nɨ̧ àko enɨ nyɨˈte mètàŋ Mbɔ̧ɔ̧mà la.
42023009	Ale, tà bììte a Yesò mènə̀, ka Yesò kà kwe.
42023010	Bètǎt bèntsìà mèpɨ̧̀ Mbɔ̧ɔ̧mà bɔ̂ bènyɨˈtà mbɨ̧te Musì e taˈa zì mènə̀ àtsəa Yesò.
42023011	Elɔ̀d bɔ̂ bèshujà bi e wȩ̀ȩ̀tè a Yesò, mbɔ̂ mè ntàˈa eghɨ̧̀ɨ̧̀ne atò. Mbɔ̂ ndzì taˈà èmǎ̧ èkab a mbɨ̧̀ tò, ka mbɔ̂ mè ntsaa atò abua Pȩlèt.
42023012	E bùˈu ane àlia mbɔŋ, Elɔ̀d bɔ̂ Pȩlèt e tsiˈi bèshu̧, na bɔ li ndza̧ ngu bɔmbù̧ la.
42023013	Bɔ və̀ə a Yesò ale, Pȩlèt tɔ bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû, nè bòt àlaˈ,
42023014	shu abua yɔb nê, “Bɨ lɔ̀ˈ nɨ a mbê waa nɨŋ nkɨ̀ˈɨ̂ abua am nê, tàà ntsòkà ètsə bòt àlaˈ, ka nè àfɨ̀ˈ yaa, mâ lɨ̀ŋke atò a kètsìà wɨ̧ tè ndze nê tà bakà paate mbɨ̧ ane mbɨ̧ tu bɨ shua nê tà pààtè la.
42023015	Elɔ̀d mɨ̧̂ ye nê tà bakà paate mbɨ̧ kǒ, ndɨ̀ wu tà ghɨ̀ ale mè ntsaa atò abua ya la. Ale, àghɨa ko mbê waa ghɨ̀ tê è tsiˈi àyea bɔ̀ɔ bùŋe atò la a ntsě.
42023016	Maa ghɨ̌ bɔɔ shu̧u̧ atò, ebɔ sa atò taa me ghǎ.”
42023017	[Pȩlèt nàà ndàˈà ale ngu nê tà ko nê nàa ngɨ̀ è wu àlia èpǎ̧ Màntsea a ègwet àgème, a me nyɨˈte nê yè tsɔˈɔ wòt tèfȩ wemɔ̀ˈ sàŋ mbɨ̀ˈɨ̀ àlaˈ a shu la.]
42023018	Ènɔ̧̂ bòt bu ègème e me ŋȩa shua nê, “Bɨ̀ bùŋe a Yesò, sa a Bàlabasì abua ya.”
42023019	Bàlabasì li me wu a tèfȩ ale, ngu ndɨ ngoˈ li ndzə̀ a àpfə̀à nɨ̧ yu tà mè bùŋe wòt la.
42023020	Pȩlèt me kɨ esǎ a Yesò, ale tà mè ndàˈ abua ènɔ̧̂ bòt bu,
42023021	bɔ paà ŋȩ nê “Bɨ̀ wu̧u̧te atò, bɨ̀ wu̧u̧te atò a mbɨ̧̀ Mbasa.”
42023022	Pȩlèt mè mbììte awɔb è wu ngò̧ tetat la nê, “Tà ghɨ̀ ka ànəa kàbɔ̀ŋ à? E mbakà ye a kàbɔ̀ŋ kǒ tà ghɨ̀ tê bɔɔ bùŋe atò la. Maa ghɨ̌ bɔɔ shu̧u̧ atò, ebɔ sǎ atò.”
42023023	Ka bɔ paà ŋȩ nê “Bɨ̀ wu̧u̧te atò a mbɨ̧̀ Mbasa.” Bɔ me ŋȩ tê tà bɨ̧̀ɨ̧̀nê àghɨa bɔ kɨa la.
42023024	Ale, Pȩlèt nê bɔ̀ ghɨ̀ nê tò mbɨ̀ˈɨ̀ bɔ kɨà la.
42023025	Tà tsɔˈɔ wòt wu bɔ li ntsaa atò a tèfȩ ambo ndèm nè ndɨ bɔ bùŋe wòt la sàŋ, mbɔ̂ ŋǎ a Yesò abua yɔb nê bɔ̀ ghɨ̀ ne tò mbɨ̀ˈɨ̀ bɔ kɔ̀ŋkè la.
42023026	Mbɨ̀ˈɨ̀ bɔ lɔˈɔ nɨa tò me ghà la, bɔ ye wòt Silenè kǒ èlen tò wu Simùn la alu̧ tà dzəa àbâ àlaˈ a ko me kɨˈɨ àpfə̀à nɨ̧ la, mbà̧à̧ atò tà ŋèˈe mbasa Yesò me kùŋe atò.
42023027	Mbɨ̀ˈɨ̀ bɔ̀ɔ ngà la, ènɔ̧̂ bòt e me kùŋe atò. Bèzi ko e li ngu ayɔɔ yɔb ŋȩ̀a ndɨ̀à ambo tò.
42023028	Yesò ghèble avi shu abua yɔb nê, “Bèzi Jèlusalèm, bɨ̀ ka tsi ndɨ̀ ambo ya̧, bɨ̀ tsiˈi me dɨ̀ wû ambo yɨ̧ nè bɔ̧ bɨ̧.
42023029	Aa ale nkàà nê, àlia ko aa nkɨ̀ˈa bɔ̀ɔ me shu nê, ‘Ntsɔ̧̀ wu bèzi bu bɔ̀ wu bèyen, kà li tè me bi, bɔ̀ ka li tè me nyɔŋe wa̧ la.’
42023030	Eyaa wu àfɨˈa bɔ̀ɔ li shu abua tèbȩtsə nê, ‘Bɨ̀ kabte awa’, mè shu abua tèku̧u̧nè nê, ‘Bɨ̀ fə̀ə̀lè awa’ la.
42023031	Bɔ wu e ghɨ̀ èwuu ànə̂ yaa ane àyɨt a kefi, ko bɔ̀ɔ li e ghɨ̀ na ane àyɨt ayuube à?”
42023032	Bɔ li nɨ̌ bòt mènə̀ kàbɔ̀ŋ ko babe, e ghǎ ebùŋè àwɔb bɔ̂ tò ba nɔ̂.
42023033	Bɔ kɨˈɨ tê bɔ̀ dzə adzìˈ yu bɔ̀ɔ ntɔ̀ nê, “Àghele àtsə” la, bɔ wu̧u̧te a Yesò a mbɨ̧̀ mbasa nè bòt mènə̀ kàbɔ̀ŋ bu, wemɔ̀ˈ àbâ àbualu̧ nè wekǒ àbâ àbuantoŋ atò.
42023034	Yesò nê, “Tê, waˈa kàbɔ̀ŋ wɔb, nkàà nê bɔ bakà ko àghɨa bɔ ghɨ̀à la.” Bɔ màˈà èbìt enɨ ghàbte ndìte tò.
42023035	Ènɔ̧̂ bòt e tɨ̧ɨ̧ me ye, bɔɔjuŋ Bèjû e me wȩ̀ȩ̀te atò shuà nê, “Tà li ngɨ̀ bòt ko e pem, tà tɨŋe avi zìambɔŋ àfɨ̀ˈ yaa mɨ̧̂, na tà wu Fɔ̧̀ wu Mbɔ̧ɔ̧mà yɔˈ ntsà la.”
42023036	Bèshujà bu e me wȩ̀ȩ̀te atò mɨ̧̂, nɨ èwuu mèlùˈ kǒ nàa nkȩ̀ta la ŋǎ abua tò.
42023037	Mbɔ̂ shu abua tò nê, “À wu Fɔ̧̀ Bèjû à tɨ̀ŋe awê àwɔ̀ mbɔŋ.”
42023038	Bɔ ghɨ̀ ale, è shɨ èngà̧ ngù̧ù̧te àtsə atò a mbɨ̧̀ àyɨt nê, “Eyaa wu Fɔ̧̀ Bèjû.”
42023039	Wòt kǒ ane bòt mènə̀ kàbɔ̀ŋ bu bɔ wu̧u̧te awɔb mɨ̧̂ la, tsɔ̧̀ a Yesò nê, “À ntsě Fɔ̧̀ wu Mbɔ̧ɔ̧mà yɔˈ ntsà la à? Tɨŋe awê, mè ntɨ̀ŋe awa.”
42023040	Wekǒ ŋȩtè wanyɨ vi nê, “Àa kà bɔɔ Mbɔ̧ɔ̧mà à? Bɔ tsàà àwa ba tò ba ane èvə lemɔˈ.
42023041	È me wu awa ko ba wua ndzèa ngoˈ ane ànəa ba ghɨ̀ la, ka mbê waa bakà ghɨ ànəa kàbɔ̀ŋ àko.”
42023042	Tà nê, “Yesò, aa li à kɨˈɨ a èbem kèfɔ̧̀ wê, à kù̧ù̧te am.”
42023043	Yesò shu abua tò nê, “Kwàˈ ane nkǔŋ tsiˈ è shu awê nê, laane waa aa wu ba nè a palàdȩ̂.”
42023044	È me wu a mbɔŋe a kètsìà nèngǔ̧ ndzěm kwene a èbem àlaˈ a mbɔŋ àgème, ngà ndzə ane nyèm tetat.
42023045	Àfɨˈa mbɔŋ ndǐ yu bɔ nɨŋ ntsòŋâ ngàbtè lob nɨ̧ Mbɔ̧ɔ̧mà la, sa̧a̧nà èbà bebe.
42023046	Yesò ŋȩ ane àtɔŋ nɨ̧ nê, “Tê, ye àlɨ̀ŋkè am àyaa àbu ayê mâ zì la.” Tà shu ale, mbê mpfə.
42023047	Tǎt bèshujà wu tà wu abot la ye àghɨa a ghɨ̀ la, ŋà mèngùˈte abua Mbɔ̧ɔ̧mà shu nê, “Kwàˈ ane nkǔŋ, mbê waa li tà kà ghɨ̂ ànəa kàbɔ̀ŋ.”
42023048	Bòt bu bɔ ghɨ̂ mbù̧ù̧tè abot la, e ye àghɨa a ghɨ̀ la, ntsiˈi chuŋke ètsə bɔb a si nkwà̧à̧te èbu bɔb ngwènè àpfə̀.
42023049	Bòt bàgème bɔ̀ le ko a Yesò la eghǎ dzə̌ ane bèzi bu bɔ̀ le lɔ̂ˈ a Galìlî nkùŋè atò la, e tɨ̧ɨ̧te a endɨ̌, me ye àghɨa ngɨ̀à la.
42023050	-
42023051	Wòt kǒ li ngu èlen tò wu Jòsêb, tà dzəa àpfə̀a Bèjû yu bɔ̀ɔ ntɔ̀ nê Àlimàtià la. Tà li ngu wòt lob èsaˈa mè ngu wòt ntsɔ̧̀, mènə̀ tò è tɨ̧ɨ̧ ndɨŋndɨ̀ŋ la. Tà li ngua nchɨ̀ˈà kèfɔ̧̀ Mbɔ̧ɔ̧mà nàa kɨˈɨ. Tà li mbàte ngu wòt kǒ ane bòt saˈa bu ale, ka tà kà bɨ̧̀ɨ̧̀nè ànəa bɔ li ngɨ̀ la.
42023052	Tà li ngà abua Pȩlèt nê tà ŋa àpfəˈte a Yesò abua zi.
42023053	Ale, tà shùke àpfəˈte yu, ndèbte a èbem ndǐ kèfə, mbɔ̂ ngà ndzi a èbem èsî ko bɔ̀ le tu a èbem èwu kà bɔ li mè zǐ wòt a èbem la.
42023054	Àlia mbɔŋ li ngu àli yu bɔ̀ɔ ntàŋkâ ètsəˈ aa tsi naa wu àliapfə̀a Bèjû la.
42023055	Bèzi bu bɔ ghɨ̂ ndzə a Galìlî nkùŋè a Yesò nkɨ̀ˈɨ̂ la, e ghà bɔ̂ Jòsêb ba ndze èsî lu nè ndɨ tà zìà àpfəˈte a Yesò a èbèm la.
42023056	Ale, bɔ gha àpfə̀, ntàŋke èghɨ bɔ̀ɔ nɨ kɨˈɨ eyɔˈɔ àpfəˈta tò la. Àliapfə̀a yɔb yu a kɨˈɨ̀, bɔ yètè mbɨ̀ˈɨ̀ mbɨ̧te Musì te nyɨˈte la.
42024001	È me wu a ntɔtetsɔ̌ˈ ane àlia mbì ane nkàb, bèzi bu e ghà àtsəasì yu, nè èghɨbə bɔ taŋkè enɨ ghǎ eyɔˈɔ àpfəˈta Yesò la.
42024002	Ngà me ye bɔ pà èti lu bɔ li nɨŋ nkàba ètsə̂ èsî lu la.
42024003	Ale, bɔ tɔɔ nyi a èbèm, ka bɔ̀ ka tsi ndzè àpfəˈta Yesò Lefɨ̀ˈ.
42024004	Bɔ tɨ̧ɨ̧ abot ànə̂ à tsè àwɔb ane àghɨa a ghɨ̀ la, bòt ko babe e bê saˈ a ngèt yɔb, nkwà̧a̧ ndìte ko tèa nkàˈtâ mbɨ̀ˈɨ̀ àta̧nyèm la.
42024005	Kèbɔɔ ke ba̧a̧ awɔb, bɔ baala a si. Bèŋǔt e biite awɔb nê, “Ghǎ ghɨ̂ ka bɨ kɨˈɨ̀ me kɨ wòt tà wǔ yǔ̧ la ayɔɔ bèmpfəà? [
42024006	Tà ntsě adzìˈ yaa.] Tà yu̧u̧mè. Bɨ̀ ku̧u̧te ànəa tà li shu abua yɨ̧ àfɨˈa bɨ tò ba e li mbele a Galìlî la,
42024007	nê, bɔ li mbɔ̌ ndɨ bɔ̀ɔ zì Wa̧ Wòt a tèkitebu bòt kàbɔ̀ŋ, bɔɔ wu̧u̧te atò a mbɨ̧̀ mbasa, ka naa me wu ane èlibȩ betat taa yu̧u̧me la.”
42024008	Bèzi bu e ku̧u̧te mèngà̧ maa,
42024009	mbɔ̂ ndɔˈɔ àtsəasì və, ngà shû mènə̀ ngaa abua bɔkatè Yesò bu bɔ tsiˈi ntsɔ̀b wemɔ̀ˈ la, nè àbə̀ˈ ako yu bàgème.
42024010	Bèzi mbɔŋ li ngu Màlià Màdàlin, bɔ̂ Jòanà, nè Màlià nyɨ̌ Jimsì, ndɔ̀ˈ nè, bèzi ko bu bɔ̂ tò ba la, bɔ ghà shû ànə̂ yaa abua bɔntu̧ Yesò la.
42024011	Ka bɔntu̧ bu e mɨ̀ɨ̀tè nê wu mèyȩ̀ȩ̀tè, ntù̧u̧ ebɨ̧ɨ̧ne ànəa bɔ shu la.
42024012	Pità bê ndɔ̀ˈ a si ndùùlà ngà àtsəasì yu, ndȩ̀ me ye ndzè wû ndàˈà ndǐ tu bɔ̀ le nɨŋ ndèbte àpfəˈta Yesò la. Mbɨ̀ˈɨ̀ tàa nga àpfə̀ la, ànəa a ghɨ̀ la a taˈa tsě atò.
42024013	Wû kwàˈ ane àlia mbɔŋ, bɔkatè Yesò ko babe, e lɔ̀ˈ me ghǎ àpfə̀ ako bɔ̀ɔ ntɔ̀ nê wu Emayùs la. Elɔ̀ˈɔ a Jèlusalèm eghǎ abot wu mbɔ̀ŋè lèghȩ̀ȩ̀nè bèawa babe.
42024014	Bɔɔ ngȩ̀ȩ̀nà ale, mùà mènə̀ ane èghɨ e tsè la.
42024015	Mbɨ̀ˈɨ̀ bɔ̀ɔ mùà ngà la, Yesò zìambɔŋ ghȩ̀ȩ̀nè tè nkɔˈ a ngèt yɔb, bɔ̂ tò ba e me ghȩ̀ȩ̀na ngà.
42024016	Bɔ ye atò ale, ka àghɨa ko a və̀ə̀lè àghɨ ayɔb, bɔ̀ ka ko wòt è wǔ wùà la.
42024017	Yesò bììte awɔb nê, “Bɨ̀ ghȩ̀ȩ̀nà ndàˈà ka ànə̂ à?” Bɔ ntsanè màˈà tèsȩtsə ane yɔb.
42024018	Wòt kǒ ane yɔb bɔ̀ɔ ntɔ atò nê Klìopà la biite a Yesò nê, “À wu ndàˈ wòt ane bòt baa bàgème a Jèlusalèm kà zə ànəa a ghɨ̀ ane èli baa e tsè la à?”
42024019	Yesò mè mbììte nê, “Ka ànə̂ à?” Bɔ bɨ̀ɨ̀lè nê, “Ànəa a ghɨ̀ ane Yesò wu, tà wu wòt Nazàlet la. Tà lè wu ndàˈàtɔŋ Mbɔ̧ɔ̧mà, mbɔ̂ bɔbȩ e li nɨa tò mbɨ̀ˈɨ̀ wòt tàa ngɨ̀à mènə̀ kà ye fɨ̀ˈ ane èghɨ ègème tàa shuà mè ngɨ̀à la.
42024020	Bètǎt bèntsìà mèpɨ̧̀ Mbɔ̧ɔ̧mà ba, nè bɔɔjuŋ ba, aà lɔ̀ˈ ŋǎ atò abua bòt kàbɔ̀ŋ nê bɔ̀ bùŋe atò. Bɔ wu̧u̧te atò a mbɨ̧̀ mbasa.
42024021	Ka bàambɔŋ baa wua mɨ̀ɨ̀tà nê, wu tòà Mbɔ̧ɔ̧mà tsa nê tà kɨˈɨ nchùˈù ètsə bòt Izə̀lȩ̂ la. Laane waa wu èli betat mbɨ̀ˈɨ̀ ènə̂ baa e ghɨ̀ la.
42024022	È ndem ntsě wû ndàˈ àyaa, bèzi ko ayɔɔ ya e meè ndòòte wû mèntɨ̧ɨ̧ ma. Bɔɔ bu nga àtsəasì yu,
42024023	bɔ̀ kà ye àpfəˈte atò yu, bɔ kua akwèn nkɨ̀ˈɨ̂ shu abua ya nê, bɔ ye àtsə, bɔntu̧ Mbɔ̧ɔ̧mà e shu abua yɔb nê, Yesò yu̧u̧mè.
42024024	Àbə̀ˈ àko ane ya a ghà àtsəasì yu me ye è wu nkǔŋ mbɨ̀ˈɨ̀ bèzi bu e shu la, ka è me wu a Yesò, bɔ̀ ka ye atò.”
42024025	Àfɨˈa mbɔŋ Yesò shû abua yɔb nê, “Ye bòt èyì tentem ko, bɨ taˈa wua nkua èlɔŋ a màmbɨ̧ɨ̧na mènə̀ bèndàˈàtɔŋ Mbɔ̧ɔ̧mà e li shû la.
42024026	Tè bɨ bakà ko laˈ nê Fɔ̧̀ wu Mbɔ̧ɔ̧mà li ndzɔˈ etsàà la, li mbɔ̌ ndɨ tàa ye ngoˈ ka bɔ tseke a ègwet àtɨ̧ Kèfɔ̧̀ Mbɔ̧ɔ̧mà la à?”
42024027	Yesò ghɨ̀ ale, ngàˈte mènə̀ mu bɔ̀ le shɨ a èbem àkata Mbɔ̧ɔ̧mà ane zi la, è shu awɔb, e buˈa ane àghɨa Musì lè shɨ la, eghǎ dzə̌ ane ayea bèndàˈàtɔŋ Mbɔ̧ɔ̧mà bàgème e li shû la.
42024028	Bɔ kɨˈɨ tê me dzə̌ àpfə̀ yu bɔ wua ngà la, Yesò ghɨ̀ mbɨ̀ˈɨ̀ tà tsèa tsě ngà nè mbì.
42024029	Bɔ shu̧u̧te atò nê, tà ka tsi ngà nè mbì, nê tà ghɨa bɔ̂ tò ba è li nkàà nê àfɨ̀ˈ a ghà te nyèm ntsiˈa fèna fene. Ale, Yesò ghà bɔ̂ tò ba aa li.
42024030	Bɔ lɔ̀ˈ tê bɔ̀ tseke a si Yesò nɨ a bled ŋà mènkɔ̀ŋke abua Mbɔ̧ɔ̧mà, mbɔ̂ mbòˈtê ŋa abua yɔb,
42024031	àghɨ ayɔb a ghaˈtè, bɔ lȩ atò. Afɨˈa mbɔŋ tà bê nyɔ̂, bɔ̀ ka tsi ndze atò.
42024032	Bɔkatè bu e tsiˈi me làˈa a kètsìà wɔb shuà nê, “Tà ghɨ̂ me yààte èngǎ̧ Mbɔ̧ɔ̧mà alu̧ shua wa ale bɨ̀ ka ye ndɨ mèntɨ̧ɨ̧ ma è kȩa la à?”
42024033	Bɔ ghɨ̀ ale, nkȩ a si kwàˈ àfɨˈa mbɔŋ ngwènè a Jèlusalèm, nkwène ane bɔkatè Yesò bu bɔ tsiˈi èghem ntsɔ̀b wemɔ̀ˈ la, bɔ bu̧u̧te àdzìˈ yeamɔˈ bɔ̂ beko la.
42024034	È bu babe la e nyî, bɔ shû abua yɔb nê, “Kwàˈ ane nkǔŋ, Yesò Lefɨ̀ˈ yu̧u̧mè, tà saˈa a mbì Simùn”
42024035	Bɔ̀ɔ mbɔŋ mɨ̧̂ e shu awɔb àghɨa a ya̧ ngɨ alu̧ la, mè shu ndɨ bɔ ya̧ ndȩ a Yesò afɨˈa tà boˈte a bled wu la.
42024036	Bɔ̀ bela ndàˈà, Yesò zìambɔŋ bê saˈa a kètsìà wɔb, shu abua yɔb nê “Àlàŋkè à wu ne nɨ̧̀.”
42024037	Tà làˈ ale, ènyit yɔb e bentè, bɔ taˈa bɔa ntsiˈa mɨ̀ɨ̀ta nê, bɔ ye àlɨ̀ŋka mpfəà.
42024038	Tà bììte awɔb nê, “Bɨ̀ bɔa ghà à? Bɨ̀ màka gha a mèntɨ̧ɨ̧ mɨ̧ à?
42024039	Bɨ̀ lɨ̀ŋkè tèkitebu ta̧ nè èka bɔ̧, ndzè na wu mmɔ̌ la. Bɨ̀ ba̧a̧te am ndze. Àlɨ̀ŋkè à bakà bɔ nya̧te ènyit, à ka bɔ èkwȩ mbɨ̀ˈɨ̀ mâ bɔ la.”
42024040	[Tà shû ale, nyɨ̀ˈte awɔb èbu bi nè èka bi.]
42024041	Ale a bê ntsè àwɔb, mèngùˈte lu̧u̧ a mèntɨ̧ɨ̧ mɔb, tè bɔ tsiˈa mbɨ̧̀ɨ̧̀na ànəa tà shua la kekaŋ. Tà bììte awɔb nê, “Bɨ bɔ àghɨa ko àdzìˈ yaa betsiˈa wòt jɨ la à?”
42024042	Bɔ ŋa àtem asə̌ bɔ la̧ la abua tò,
42024043	tà nɨŋ ntɨ̧ɨ̧ a mbì lɔb nkwet.
42024044	Àfɨˈa mbɔŋ tà shu abua yɔb nê, “Eyaa wu mènə̀ mu e ndi ngua shuà wɨ̧ àfɨˈa e ndi mbèle ba nɨ̧̀ ba la, nê, àghɨ àgème bɔ shɨ ane ya̧ a èbem àkatè mbɨ̧te Musì, nè mènə̀ bèndàˈàtɔŋ Mbɔ̧ɔ̧mà, nè è mu a èbem Àkata Mèkù̧ la, a bɔ ndɨ àa te la.”
42024045	Tà ghɨ̀ ale, ngàˈte ètsə bɔb ngɨ̀ bɔ ko ànəa èngǎ̧ Mbɔ̧ɔ̧mà e shuà la.
42024046	Mbɔ̂ shû abua yɔb nê, “Eyaa àghɨa bɔ shɨ la, nê, Fɔ̧̀ wu Mbɔ̧ɔ̧mà li ndzɔˈ etsàà la è bɔ ndɨ tàa ye ngoˈ ebɔ epfə, ka naa me wu ane èlibȩ betat taa yu̧u̧me la.
42024047	Mè nê, bòt e bɔ̂ ndɨ bɔ̀ɔ bùˈu a Jèlusalèm e tsɔ̀te abua bòt èlaˈ ègème, ane èlen tò, nê bòt è kubte mènə̀ kàbɔ̀ŋ mɔb, mbɨ̀ˈɨ̀ Mbɔ̧ɔ̧mà naa waˈa bèkàbɔ̀ŋ bɔb la.
42024048	Bɨ wu bòt bɔ ye mè nko èghɨ bàa la.
42024049	Mmɔ̌ mbɔŋ, maa tsaa èlaamè wu Tǎt am li nkàˈ àwɨ̧ la. Ka bɨ̀ tseke a Jèlusàlem tè ndɨ bɨ̀a bɔ mètàŋ mu è chu a ègwet la.”
42024050	Yesò ghɨ̀ ale, nɨ̀ àwɔb ndzə a èbem àpfə̀à nɨ̧ yu, ngà tè ngu a Betanì, ndɔ̀kè èbu bi fà̧à̧te awɔb.
42024051	Mbɨ̀ˈɨ̀ tàa fà̧à̧te awɔb la, tà bê ŋèˈe avi a si me kɔˈɔ nga ègwet.
42024052	Bɔkatè tò bu e tɨ̧ɨ̧ abot me wùˈte atò, tè ndɔ̀ˈ nkua akwèn ngwènè a Jèlusalèm, nè mèngùˈte è lu̧u̧ a mèntɨ̧ɨ̧ mɔb la.
42024053	Bɔ ghà ale me tseka nga a èbem lob nɨ̧ Mbɔ̧ɔ̧mà àfɨ̀ˈ àgème ngùˈtè atò.
43001001	Ngɔ̀ŋ li me bùˈu, Èngǎ̧ wu e yaŋe wu. Èngǎ̧ mbɔŋ e li ngu bɔ̂ Mbɔ̧ɔ̧mà nɔ̂, Èngǎ̧ wu li ngu àzi Mbɔ̧ɔ̧mà.
43001002	Ngɔ̀ŋ li me bùˈu tà wu bɔ̂ Mbɔ̧ɔ̧mà.
43001003	Mbɔ̧ɔ̧mà li ntsè ane tò ka ngɨ̀ èghɨ ègème. Àghɨa ko a mbê ntsě bɔ ghɨ̀ ka wu tòà tà li ngɨ̀ la.
43001004	Tà wu wòt tàa ŋǎ ngule mèntsèke abua bòt, è ghɨ̀à bɔ bɔ èkaˈà la.
43001005	Èkaˈa mbɔŋ aà mbèˈa a èbem ndzěm, ka ndzěm ka ko ndììmê.
43001006	Mbɔ̧ɔ̧mà li ntsàà wantu̧ vi, èlen tò wu Jɔ̌n la,
43001007	tà kɨ̀ˈɨ̂ shu bòt àghɨa ye ko ane ànəa wòt wu tà wu èkaˈà la, mbɨ̀ˈɨ̀ bòt bàgème aa zə ezǐ mèntɨ̧ɨ̧ mɔb ane ŋut.
43001008	Tòà zìambɔŋ li tà kà wu èkaˈà ngaa ka mbɔ̂ ngua nkɨ̀ˈa e shu bòt wòt tà wu èkaˈà mbɔŋ la.
43001009	Ngule èkaˈà wu àa mbaŋe waa waa la, wu wòt wu nkɨ̀ˈa a sitsǎˈ la.
43001010	Tòà wu, tà wu èngǎ̧ Mbɔ̧ɔ̧mà la, li ngu a sitsǎˈ ka bòt sitsǎˈ è ka ko atò, Mbɔ̧ɔ̧mà tsè ane tò ka ngɨ̀ sitsǎˈ.
43001011	Tà kɨˈɨ abua bòt àlaˈ yu è wù àyea tò la, bɔ̀ ka sèè atò.
43001012	Ka bòt bàgème bɔ sèe atò, ndzì mèntɨ̧ɨ̧ mɔb ane èlen tò la, tà ghɨ̀ àwɔb bɔ tsiˈi bɔ̧ Mbɔ̧ɔ̧mà.
43001013	Ka bɔ me wu bɔ̧ Mbɔ̧ɔ̧mà ale, è kà wu wɔ̀bȩ̌ tà bi awɔb bɔ tsiˈi àlo̧ atò la, è kà mê ngu wɔ̀bȩ̌ ka tà ghɨ̀ a wu ale la. Wu Mbɔ̧ɔ̧mà zìambɔŋ ka tà ghɨ̀à wɔb bɔ tsiˈi bɔ̧ tò la.
43001014	Èngǎ̧ wu e li ntsìˈi wɔ̀bȩ̌, nkɨ̀ˈɨ̂ ntsèke ayɔɔ bòt, me nyɨˈte èwuu ntsɔ̧̀ Mbɔ̧ɔ̧mà bɔ ane bòt la, mè nyɨ̀ˈta nkǔŋ ane àghɨa Mbɔ̧ɔ̧mà wǔ yùà la. Ba ye ènɨ̧ tò. Eyaa wu ènɨ̧ wu Tǎt tò Mbɔ̧ɔ̧mà li ŋǎ abua tò mbɨ̀ˈɨ̀ ngule wa̧ tà dzə abua tò la.
43001015	Jɔ̌n lɔ̀ˈ shû ànəa ye ye, mè nko ane tò la. Tà li ŋȩ nê, “Eyaa tòà wu e ndi ngua shuà, àfɨˈa e ndi nê, ‘Wòt nkɨ̀ˈa akwene ya̧ la è tsè am, nkàà nê tà li ndzaŋe wu ka bɔɔ li e bi am la’.”
43001016	Tà kɨˈɨ ale me kɔ̀ŋkè bòt nyaŋ ngɨ̀à ba bɔ mèngùˈte mu è dzə abua Mbɔ̧ɔ̧mà la a ngo̧ a ngò̧.
43001017	È wu nè ànə̂ mbɨ̧te Mbɔ̧ɔ̧mà ko Mbɔ̧ɔ̧mà li ndzi a tèkitebu Musì ka tà ŋǎ abua bɔbȩ, è me wu èkɔŋ nè nkǔŋ, ta tsaa a Yesò Klistò ka tà kɨ̀ˈɨ̂ nyɨ̀ˈte awa.
43001018	Wòt kǒ tà li mè yea Mbɔ̧ɔ̧mà la ntsě. Wu ndàˈà tòà wu tà wu àzi Mbɔ̧ɔ̧mà mè ngu a ngèt Mbɔ̧ɔ̧mà la ka tà ghɨ̂ bòt e ko atò la.
43001019	È li ngu àfɨ̀ˈ àko, bɔɔjuŋ Bèjû a Jèlusalèm e tsàà bèntsìà mèpɨ̧̀ Mbɔ̧ɔ̧mà, nè bòt àndǎ̧ Levì nê, bɔ̀ kɨˈɨ mbììte a Jɔ̌n nê tà wu wà leˈ.
43001020	Bɔ biite ale Jɔ̌n ka tu̧ làˈa, tà bê ntsɔ̀ˈte shu awɔb nê, ye ntsě Fɔ̧̀ wu Mbɔ̧ɔ̧mà li ndzɔˈ etsàà la.
43001021	Tà làˈ ale, bɔ mè mbììte nê, “Tè à wu wàà? À wu Èlȩjà?” Jɔ̌n bɨ̀ɨ̀lè èngǎ̧ wɔb nê, “Àwɔˈ e ntsě tòà.” Bɔ mè mbììte atò nê, “Tè à wu ndàˈàtɔŋ Mbɔ̧ɔ̧mà wu bɔ̀ɔ nchɨ̀ˈà la à?” Tà nê “Àwɔˈ.”
43001022	Bɔ mè nê, “Ale shua wa wòt à wu wùà la, mbɨ̀ˈɨ̀ baa ghǎ ko eŋa àbɨ̀t abua bòt bu bɔ ya̧ ntsàà àwa la. Tè à wu wàà?”
43001023	Tà bɨ̀ɨ̀lè nê, “E ngu àtɔŋ wòt kǒ ŋȩ̀a a èbem àbâ àlaˈ àyuube shua nê bɨ̀ nèète alu̧ Lefɨ̀ˈ è tɨ̧ɨ̧ ndɨŋndɨ̀ŋ mbɨ̀ˈɨ̀ ndàˈàtɔŋ Mbɔ̧ɔ̧mà, Àsayà li shu la.”
43001024	Bòt bu bɔ li ntsàà bɔntu̧ baa la li ngu Bèfalèsiì.
43001025	Bɔ mè mbììte a Jɔ̌n nê, “À bakà wu Fɔ̧̀ wu Mbɔ̧ɔ̧mà li ndzɔˈ etsàà la, mbakà wu Èlȩjà mè mbakà wu ndàˈàtɔŋ Mbɔ̧ɔ̧mà, ghǎ a ghɨ̀ ka à me zǐ bòt a èdzî à?”
43001026	Jɔ̌n tsɔˈɔ èngǎ̧ wɔb nê “Maà ndzìà bòt a èdzî, ka wòt kǒ nàà və tà tɨ̧ɨ̧ a kètsìà wɨ̧ ka bɨ̀ ka zîˈ nko wòt tà wǔ wùà la.
43001027	Tà wu wòt wu nkɨ̀ˈa akwene ya̧ la. E mbakà lem nkùˈ wòt tàa yàa mèliˈ gubte tò la.”
43001028	Èghɨ baa ègème e li ngɨ a Betanì, agua èdzî Jodàn, adzìˈ yu Jɔ̌n li ngua ndzìà bòt a èdzî la.
43001029	Ètsəˈ e tsi Jɔ̌n ye a Yesò nkɨ̀ˈa ekwene ane tò la, nê “Bɨ̀ ye Wanjɨ̀ Mbɔ̧ɔ̧mà wu tàa tsì mènə̀ kàbɔ̀ŋ bòt ngɔ̀ŋ la.
43001030	Eyaa wu tòà wu e ndi shu nê, wòt kǒ nàà kɨˈɨ akwene ya̧ tà tsè am la, nkàà nê bɔ li me bi am tà yaŋe wu la.
43001031	E ndi me làˈ ale, è nka ko atò mɨ̧̂, mbɔ̂ me kɨˈɨ ezǐ bòt Izə̀lȩ̂ a èdzî ale ngua nkɨà mbɨ̀ˈɨ̀ bɔɔ ko wòt tà wu wùà la.”
43001032	Jɔ̌n làˈ ndɨ ye li ndze la nê, “E ndi ndzě Fo Mbɔ̧ɔ̧mà e chu a ègwet mbɨ̀ˈɨ̀ baba ntɨ̧ɨ̧ ane tò la.
43001033	E ndi e nka lem nko atò, tè Mbɔ̧ɔ̧mà wu tà ntsàà am nê è nkɨ̀ˈɨ̂ ndzì bòt a èdzî la shu abua am nê, ‘Wòt à ye Fo Kèfə èchua ègwet ntɨ̧ɨ̧ ane tò la, à ko nê wu tòà wu tàa tsiˈi me ŋa bòt Fo Kèfə la’.
43001034	Mâ ye, mè me kɨ e shu awɨ̧ nê eyaa wu Wa̧ Mbɔ̧ɔ̧mà.”
43001035	Ètsəˈ e li ntsi, Jɔ̌n mè ntɨ̧ɨ̧ abot, bɔ̂ bɔkatè bi babe,
43001036	ndzě a Yesò ngȩ̀ȩ̀nà ntsèà la nê, “Bɨ̀ ye Wanjɨ̀ Mbɔ̧ɔ̧mà.”
43001037	Mbɨ̀ˈɨ̀ bɔkatè tò bu babe e zə ànəa mbɔŋ la, bɔ bê sa atò nkuŋa Yesò.
43001038	Yesò ghèble avi, ndzèà wɔb nkùŋà vi la, mbììte awɔb nê, Bɨ̀ kɨa ghàà? Bɔ bɨ̀ɨ̀lè nê, “Labȩ̀”, (ngua shua nê, nyɨˈtà) “Àa ntsèka nèŋàà?”
43001039	Tà nê, “Bɨ̀ kɨˈɨ ndze.” Ale, bɔ gha bɔ̂ tò ba, ndzè àdziˈa tàa ntsèka la. È li me wu àfɨ̀ˈ yaa è tsìˈa ngà mbɔ̀ŋè nyèm tekwì àfɨˈa nèngǔ̧, ale bɔ ghà mpàâ àliabȩ a mbɔŋ ntsèke bɔ̂ tò ba.
43001040	Wòt kǒ ane bɔkatè bu babe tà li nkuŋa Yesò, àfɨˈa tà zə ndɨ Jɔ̌n làˈà la, li ngu Andùlù wanyɨ Simùn wu èlen tò ko wu Pità la.
43001041	Ale, tà bê ngà nkɨ wanyɨ vi Simùn shu abua tò nê, “Ba yea Klistò, Fɔ̧̀ wu Mbɔ̧ɔ̧mà li ndzɔˈ etsàà la.”
43001042	Tà nɨa Simùn nkɨ̀ˈɨ̂ abua Yesò. Yesò lɔ̀kè àvi ndzě atò nê, “Bɔɔ ntɔ awê ane Simùn wa̧ Jɔ̌n. Èlen lê aa tsiˈi Sefàs.” (Sefàs wua shua nê Pità. Lə Pità è wu èwu.)
43001043	Ètsəˈ e tsi Yesò me taŋke eghǎ a Galìlî, ndzě wòt kǒ èlen tò wu Filìb la shu abua tò nê “Kɨˈɨ nkùŋè am.”
43001044	Filìb li ndzə a Bèsedà, è wu àpfə̀ yu Andùlù bɔ̂ Pità e dzə̀ la.
43001045	Filìb ghà ndzea Nàtanìà shu abua tò nê, “Ba ye wòt wu Musì li shɨ ànəa tò a èbem àkatè mbɨ̧tsə la, ye wu bèndàˈàtɔŋ Mbɔ̧ɔ̧mà è lè shɨ ayɔb mɨ̧̂ la. Tà wu Yesò, wa̧ Jòsêb, wòt Nazàlet.”
43001046	Nàtanìà bììte atò nê. “Tè betsiˈa ngule àghɨa ntsɔ̧̀ àko a dzə a Nazàlet?” Filìb shu abua tò nê, “Kɨˈɨ ngà ndze àwɔ̀ mbɔŋ.”
43001047	Àfɨˈa Yesò yea Nàtanìà nkɨ̀ˈa la, tà nê, “Bɨ̀ ye ngule wòt Izə̀lȩ̂, kà ye ànəa fɨte ane zi!”
43001048	Nàtanìà bììte atò nê “À ghɨ̀ na ka nko am à?” Yesò bɨ̀ɨ̀lè nê, “Filìb ya̧ me laˈ nê yea ntɔ awê àfɨ̀ˈ yu à wu a èten àyɨt a fik la ale, e ndzaŋe ye awê.”
43001049	Nàtanìà nê, “Nyɨˈtà, à wu Wa̧ Mbɔ̧ɔ̧mà! À wu Fɔ̧̀ bòt Izə̀lȩ̂!”
43001050	Yesò bɨ̀ɨ̀lè nê, “Tè à bê mbɨ̧̀ɨ̧̀na ànə̂ yaa na mâ laˈnê mâ ya̧ ndzè àwê a èten àyɨt a fik la à? À bèle taˈa eye èghɨ e tsè è baa la!”
43001051	Yesò mè shu abua tò nê “Tsiˈ è shua wê ane nkǔŋ nê, àa ye ègwet e ghaˈa bɔntu̧ Mbɔ̧ɔ̧mà e me ghȩ̀ȩ̀na nchua ndzea Wa̧ Wòt mè nkɔ̀ˈa ngà la.”
43002001	Èlibȩ e li ntsè bebe, èpǎ̧ ndzɔˈɔ ko e wu a Kanà a èbem àlaˈ a Galìlî. Nyɨ̌ Yesò wu abot,
43002002	bɔ mè nkaˈa Yesò bɔ̂ bɔkatè bi a èpǎ̧ ndzɔˈɔ mbɔŋ mɨ̧̂.
43002003	Mèlùˈ tseke tè mì, nyɨ̌ Yesò shu abua tò nê, “Ko nê mèlùˈ è mî.”
43002004	Yesò shu abua tò nê, “Mê à ka shu am àghɨa màa ghɨ̀ la, nkàà nê àfɨ̀ˈ am a bakà zìˈ nkùˈ.”
43002005	Nyɨ̌ tò shu abua bòt bu ngàbtà èghɨ abot la nê, “Bɨ̀ ghɨ̌ àghɨa àgème tà shu nê bɨ̀ ghɨa la.”
43002006	Bɔɔ ndàˈà ale èliba ko yentuà e wu abot bɔ ghɨ ane àti la. Bèjû e li ngua ndzìà mèleb a èbem èliba yàa nɨa shùà ènyit mbɨ̀ˈɨ̀ ekùˈu e mbì Mbɔ̧ɔ̧mà. Àliba yeamɔˈ a me nɨ bègalon mèleb mbɔ̀ŋè èghem yebe kò yetat leˈ.
43002007	Yesò tsèkê tè shu abua bòt bu ngàbtà èghɨ la nê “Bɨ̀ lu̧u̧ne èliba yàa nè mèleb.” Ale, bɔ lu̧u̧ne èliba mbɔŋ nè mèleb tè è kɔˈ ndzəa ètsə̂.
43002008	Tà mè shu abua yɔb nê bɔ̀ tuˈte me kǒ ngà ŋǎ abua wòt wu tà wua àtsəa bòt bu bɔ̀ɔ ngàbtà èghɨ la. Bɔ ghɨ̀ mbɨ̀ˈɨ̀ tà shu la.
43002009	Bɔ ŋa ale, ŋut yute mèleb mu li ngèble ntsiˈi mèlùˈ la, ka tà kà lem nko nê è ya̧ ngu mèleb. Wu ndàˈ bòt bu ngàbtà èghɨ abot la ka bɔ li nko la. Àfɨˈa mbɔŋ tà tɔ lu̧ ndzà yu
43002010	mbììte atò nê “Ka bɔ̀ɔ ngɨ̀ bɔ̀ ghǎ àdziˈa èpà̧ bɔ bɨ̀ ŋà mèlùˈ ntsɔ̧̀ bòt e me nu tê è nyi ane yɔb ka bɔ ŋa me kàbɔ̀ŋ à? Ale, à ghɨ̀ na ka nɔ̀ŋè è me ntsɔ̧̀ ntsiˈi ŋa akwèn à?”
43002011	Yesò lɔ̀ˈ ngɨ̀ ànə̂ yaa a Kanà, a èbem àlaˈ a Galìlî è wǔ ànəa mbì a kà ye fɨ̀ˈ tà li ngɨ̀ bòt e ye ènɨ̧ tò la. Bɔkatè tò e ye ale, ndzì èntɨ̧ɨ̧ wɔb ane tò.
43002012	Mbɨ̀ˈɨ̀ bɔ paa la Yesò bɔ̂ nyɨ̌ vi, nè bɔnyɨ bi nè bɔkatè bi e chu nga a Kàpenàwûm ntsèke abàˈ və ane èli ko.
43002013	Àlia Bèjû àa njɨ̀a èpǎ̧ Màntsea a ègwet la a tseke tè me kùˈu, Yesò kɔˈ nga a Jèlusalèm.
43002014	Tà nyi a èbem lob nɨ̧ Mbɔ̧ɔ̧mà ndzě bòt fɨ̧̀ɨ̧̀nà mpɔ̀ŋtsə nè njɨ̀tsə bɔ̂ banɨ̧̌ ndɨk la, ka nè bòt bɔ̀ɔ nkùbta èkab bɔ tseke a ègwet mèkɔ̀ˈ mɔb la.
43002015	Ale, tà nɨ mèliˈ ngɨ̀ angot nɨŋ fə̀ àwɔb nè banyà̧ bu bàgème èbem lob Mbɔ̧ɔ̧mà ntsàà àbȩ, mbɔ̂ mpààtè mèkɔˈ bòt bu nkùbta èkab la mè sàŋè èkab wɔb a si.
43002016	Tà ghɨ̀ ale, tà shu abua bòt bu fɨ̧̀ɨ̧̀nà banɨ̧̌ ndɨk la nê, “Bɨ̀ ŋeˈe èghɨ bàa nɨŋ ndzə a lob ŋàa. Bɨ̀ ka nɨ lob Tǎt am ngɨ̀, è tsìˈi àdziˈa èwen.”
43002017	Àfɨˈa mbɔŋ bɔkatè tò e ku̧u̧te nê, èngǎ̧ Mbɔ̧ɔ̧mà e laˈnê “Èkɔŋ wu mâ bɔ ane lob yê la aa nɨ àtsə am.”
43002018	Bɔɔjuŋ Bèjû e ye mbììte atò nê “À nɨ̀ àtɔŋ nèŋǎ ka me ghɨ̌ èghɨ bàa à? Betsiˈa à ghɨ̀ ka ànəa kà ye fɨ̀ˈ nɨŋ nyɨ̀ˈte nê a dzə abua Mbɔ̧ɔ̧mà à?”
43002019	Yesò shu abua yɔb nê “Bɨ̀ bùù lob yaa ndzè na nàa me wu ane èlibȩ betat e kɔkè yùà tè è kɔˈ ntɨ̧̂ la.”
43002020	Bèjû e biite atò nê “Àa ghɨ̀ na ka enɨ èlibȩ betat ebɔ̧ɔ̧ lob Mbɔ̧ɔ̧mà yaa bɔ nɨ èngùˈebȩ èghem yekwì ntsɔ̀b yentùa ka bɔ̧ɔ̧ la à?”
43002021	Bɔɔ ndàˈ ale bɔ̀ ka ko nê, lob Mbɔ̧ɔ̧mà yu Yesò shua la wu mbɨ̧̀ tò.
43002022	Yesò tseke tê tà li tà pfə tà mee tà yu̧u̧me ka ètsə bɔkatè tò e bɔ̂ ndzààtè bɔ bɨ̧ɨ̧nè ànəa àkata Mbɔ̧ɔ̧mà nè ànəa Yesò li shû la.
43002023	Mbɨ̀ˈɨ̀ Yesò wua Jèlusalèm àfɨˈa èpǎ̧ Màntsea a ègwet la, bòt nyaŋ e zì mèntɨ̧ɨ̧ mɔb ane èlen tò mbɨ̀ˈɨ̀ bɔ ye mènə̀ kà ye fɨ̀ˈ mu tà ghɨ̀ la.
43002024	Ka Yesò ka zi avi ane yɔb nkàà nê tà ko àghɨa wòt ègème wu yùà la.
43002025	Ale, wòt ka tsi mbɔ̌ ndɨ tàa mèe shua tò àghɨa bɔ̀ wu yùà la nkàà nê tà ko àghɨa àa èntɨ̧ɨ̧ wɔ̀bȩ̌ la.
43003001	Wòt Falèsiì ko li ngû, èlen tò wu Nìkòdemòs, tà wu wajǔŋ ayɔɔ Bèjû.
43003002	È wu ètsəˈ ane àli ako tà gha àdziˈa Yesò naa tsèka la shu abua atò nê, “Labȩ̀, ba ko nê à wu nyɨˈtà Mbɔ̧ɔ̧mà tsàà la, nkàà nê Mbɔ̧ɔ̧mà bakà wu nè wòt, tà kà ko ngɨ̀ tèwuute ènə̂ kà ye fɨ̀ˈ taa àa ngɨ̀à la.”
43003003	Yesò bɨ̀ɨ̀lè nê, “Tsiˈ è shu awê ane nkǔŋ nê, bɔ bakà bi wòt a membǐ fi, tà kà nyi a kèfɔ̧̀ Mbɔ̧ɔ̧mà.”
43003004	Nìkòdemòs bììte nê, “Bɔ̀ɔ mèe bi wòt tà lènè la na à? Betsiˈa tà mè ndâ nko nyi a èbem nyɨ̌ vi, bɔ mè mbia tò a membǐ fi?”
43003005	Yesò bɨ̀ɨ̀lè nê, “Tsiˈ è shu awê ane nkǔŋ nê, bɔ bakà mè mbǐ wòt ane mèleb, Fo Mbɔ̧ɔ̧mà naa mě bi atò, tà kà nyi a kèfɔ̧̀ Mbɔ̧ɔ̧mà.
43003006	Wɔ̀bȩ̌ nàa ngɨ̀ tà bi wekǒ, ŋut wu wû wɔ̀bȩ̌, ka Fo Mbɔ̧ɔ̧mà bi wòt, ŋut wu tsiˈi wa̧ Mbɔ̧ɔ̧mà.
43003007	Ko mbɨ̀ˈɨ̀ e nê, bɔ bɔ ndɨ bɔ̀ɔ mě bi wòt a membǐ fi la ale, ànəa mbɔŋ a me tsè àwê.
43003008	Àfeme àa ngɨ̀ à me tsě, wòt me zə ndɨ a tsèà la, ka tà kà ko àdziˈa a dzə̀ la, kò àyea a tsèà ngà la leˈ, mbɔ̂ wòt kà wu ko ekele. Wu ndɨ àa la, ane wòt ègème Fo Mbɔ̧ɔ̧mà bi atò la.”
43003009	Nìkòdemòs mè mbììte atò nê, “Betsiˈa a ghɨ̀ na ka ngu ale à?”
43003010	Yesò bììte atò nê, “Àa ngɨ̀ à wu nyɨˈtà kèkweele ayɔɔ bòt Izə̀lȩ̂, à kà ko ànə̂ ya à?
43003011	Tsiˈ è shu awê ane nkǔŋ nê, ba wua ndàˈà àghɨa ba ye la, mè ngua shua àghɨa ba ko la, ka wòt kà wu ane yɨ̧ tàa nkɨ ebɨ̧ɨ̧ne ànəa ba shua la.
43003012	E shua wɨ̧ mènə̀ nàa ntsea a sitsǎˈ la anè, bɨ bakà bɨ̧̀ɨ̧̀ne, bɨ ghɨ̀ na ka nko mbɨ̧̀ɨ̧̀ne wû è me nàa ntsea a ègwet la à?
43003013	Wòt kǒ tà li te mè kɔˈ nga a ègwet mbɨ̀ˈɨ̀ e ko la ntsě, wu wû ndàˈà Wa̧ Wòt wu tà lè chu a ègwet və la ka tà ko la.
43003014	Mbɨ̀ˈɨ̀ Musì li ndɔ̀kè nyà̧kàbɔ̀ŋ yu àlaˈ a yuube ntsòŋà a ègwet ayɨ̌t la, wu wû ndɨ bɔ̀ɔ lɔ̀kè Wa̧ Wòt etsoŋa la.
43003015	Mbɨ̀ˈɨ̀ wòt ègème tà zi èntɨ̧ɨ̧ vi ane tò la naa bɔ mèmpème kàlìà.”
43003016	Mbɔ̧ɔ̧mà li nkɔ̀ŋkè bòt ngɔ̀ŋ yaa kwàˈ ànyaˈne kwat tè ŋǎ ndàˈà Wa̧ vi nê waa waa tà zi èntɨ̧ɨ̧ vi ane tò la ka nyɔa, taa bɔ mèmpème kàlìà.
43003017	Mbɔ̧ɔ̧mà li tà kà wua ntsàà Wa̧ vi a ngɔ̀ŋ ŋaa nê tà kɨˈɨ ndzì ndɔ̀ àtsəa bòt. Tà li ngua ntsaa atò mbɨ̀ˈɨ̀ taa ghɨ̌ bòt aa bɔ mèmpème.
43003018	Wòt tà zi èntɨ̧ɨ̧ vi ane tò la àyea tò a bakà bɨ, ka èwe kà zi èntɨ̧ɨ̧ vi ane tò, àyea tò a bɨɨ tê ndɔ̀ˈ, nkàà nê tà bakà zi èntɨ̧ɨ̧ vi ane ndàˈa Wa̧ Mbɔ̧ɔ̧mà.
43003019	Àghɨa a ghɨ̂ àyea bòt a bɨ la wu nê, èkaˈà e kɨˈɨ a ngɔ̀ŋ, ka bòt e bɔ̂ me kɔ̀ŋkè ndzěm ntsèa èkaˈà wu, nkàà mènə̀ kàbɔ̀ŋ bɔ̀ɔ ngɨ̀à la.
43003020	Wòt ègème tàa ngɨa kàbɔ̀ŋ la nàà mpààbà èkaˈà, tà kà wua nkɔ̀ŋkà ekɨˈɨ a èbem èkaˈà, mbɨ̀ˈɨ̀ ka bɔ gha ghɨ̌ ndzè mènə̀ kàbɔ̀ŋ tò.
43003021	Ka wòt tàa ngɨa mènə̀ nkǔŋ la, nàà nkɨ̀ˈa a èbem èkaˈà mbɨ̀ˈɨ̀ bɔɔ tsène eye ntsɔ̧̀ nê tàà ngɨ̀à àghɨa Mbɔ̧ɔ̧mà nàa nkɨà la.
43003022	Bɔ ghɨ̀ ale, Yesò bɔ̂ bɔkatè bi e ghà àbâ àlaˈ a Jùdià ntsèke abàˈ və, tà me zǐ bòt a èdzî.
43003023	Jɔ̌n zìambɔŋ wua Enɔ̀n, a ngèt Salìm, ndzìà bòt a èdzî mɨ̧̂. Mèleb li ntaˈa wu abot, bòt e kɨˈɨ̀ taa zì àwɔb a èbem èdzî.
43003024	È li me wu ale bɔ̀ ka ziˈ ndzia a Jɔ̌n a tèfȩ.
43003025	Adzìˈ tseke tê me wù̧ù̧ne, èngà̧ ko e dzə a kètsìà bɔkatè Jɔ̌n nè wòt Jû kǒ, ane ànəa mànshua ènyit mbɨ̀ˈɨ̀ ekùˈu e mbì Mbɔ̧ɔ̧mà.
43003026	Ale, bɔkatè Jɔ̌n ko e kɨˈɨ̀ shu abua tò nê, “Labȩ̀, wòt wu bɨ tò e li ngu agua Jodàn la, ye wu à li ndàˈà ànəa tò la, wu abà nyia. Tà wua ndzìà bòt a èdzî tè bòt nyaŋ e tsiˈa nkuŋa tò ngà.”
43003027	Bɔ làˈ ale, Jɔ̌n bɨ̀ɨ̀lè nê, “Betsiˈa à ka wu ane wòt ale, kà wu Mbɔ̧ɔ̧mà tà ghɨ̀ la.
43003028	Bɨ̀a mbɔŋ bɨ ko nê e ndi nê, e ntsě Fɔ̧̀ wu Mbɔ̧ɔ̧mà li ndzɔˈ etsàà la, ka e ngu wòt bɔ tsǎ a mbì tò la.
43003029	Wòt tà bɔ ndzà la wu lu̧ ndzà mbɔŋ. Shu̧ lu̧ ndzà nàa ntɨ̧a ndzəa àtɔŋ shu̧ zi lu̧ ndzà yu, tà taˈa wùˈte àvi. Eyaa wu ndɨ mèngùˈte lu̧ a èntɨ̧ɨ̧ am la.
43003030	Ale, tà bɔ ndɨ tàa me ghǎ mbì mbì, maa me kua kwèn kwèn la.”
43003031	Wòt wu tà dzə̀ ne ègwet la, è tsea waa waa. Èwe tà dzəa ngɔ̀ŋ ŋaa la, wu wòt ngɔ̀ŋ, mè me làˈà wû mènə̀ ngɔ̀ŋ, ka wòt tà dzə a ègwet la, lâ ngu a ègwet waa waa.
43003032	Tàa ngɨ̀ tà shu bòt àghɨa ye ye, mè nko la, ka wòt kà bɨ̧ɨ̧ne èngǎ̧ tò.
43003033	Wòt tà bɨ̧ɨ̧ne èngǎ̧ tò la, nɨ àyea mbɔŋ nɨŋ nyɨ̀ˈte nê ànəa Mbɔ̧ɔ̧mà shu la wu nkǔŋ.
43003034	Wòt wu Mbɔ̧ɔ̧mà tsàà la, nàà ndàˈà wû mèngǎ̧ Mbɔ̧ɔ̧mà nkàà nê, Mbɔ̧ɔ̧mà zǐ Fo zi ane tò nènkèm.
43003035	Mbɔ̧ɔ̧mà nàà nkɔ̀ŋkà Wa̧ vi tè ndzì èghɨ ègème a tèkitebu tò.
43003036	Wòt tà zǐ èntɨ̧ɨ̧ vi ane Wa̧ Mbɔ̧ɔ̧mà la è bɔ mèmpème kàlìà, è we tà tu̧ ezǐ èntɨ̧ɨ̧ vi ane tò la ka wu li ebɔ mèmpème, mbɔ̂ ntsǒ Mbɔ̧ɔ̧mà kà wu li elìa, è bele àtsəa tò è nɔ̀ŋkè la.
43004001	Bèfalèsiì e zə nê Yesò tsiˈa mbɔ̌ bòt nyaŋ, ndzìà àwɔb èdzî tè ntsea Jɔ̌n,
43004002	mbɔ̂ me ghɨ̀ ale, è kà wu Yesò zìambɔŋ ndzìà bòt a èdzî la, è wu bɔkatè tò.
43004003	Mbɨ̀ˈɨ̀ Yesò zə ànəa bɔ shua la, tà sa Jùdià mè mbà̧à̧ èlu̧ Galìlî me ghǎ.
43004004	Tàà ngà ale mbɔ̌ ndɨ tàa tsě a Sàmalìà la.
43004005	Tà kɨˈɨ tê tà dzəa a èbem àpfə̀à nɨ̧ a ko a Sàmalìà bɔ̀ɔ ntɔ nê Sȩkà, à wu a ngèt àdziˈa si yu Jàkɔ̂b li ŋǎ abua wa̧ vi Jòsêb la.
43004006	Èbɨ mèleb lu Jàkɔ̂b li ntuŋ la e li ngu abot. Yesò ko nê ye ghȩ̀ȩ̀ne tê nka̧, nchu ntsèke a si a ngèt èbɨ lu. Tàà tseke ale, àfɨˈa ngaa wu mbɔŋe a kètsìà nèngǔ̧.
43004007	Vi Sàmalìà ko kɨˈɨ etuˈu mèleb, Yesò shû abua tò nê “Ŋa mèleb è nu.”
43004008	Tàà ngɨa ale bɔkatè tò e ko nê bɔ gha a èbem àpfə̀a nɨ̧ yu eyu̧u̧ èghɨjɨ.
43004009	Vi Sàmalìà waa, bììte atò nê “Àwɔ̀ à wu wòt Jû la, à ghɨ̀ na ka me lo̧o̧ mèleb abua am e ngu vi Sàmalìà la à?” (Tàà mbììte ale ngu ndɨ̀ wu Bèjû bɔ̂ bòt Sàmalìà àa ka fɔte èghɨ mbà̧à̧tê la.)
43004010	Yesò bɨ̀ɨ̀lè èngǎ̧ tò nê “À ghɨ̀ ale nko àghɨa Mbɔ̧ɔ̧mà nàa ŋǎ la, mè nko wòt wu shua nê ŋa mèleb yè nu la, ko à biite atò tà tsiˈi ŋa awê mèleb nàa ŋǎ mèmpème la.”
43004011	Àvi wu shu abua tò nê “Tê, à bakà bɔ àghɨa àa nɨ etuˈu mèleb la, èbɨ làa e mè me sàa, ale à wu nɨ mèleb mu nàa ŋǎ mèmpème la nèŋàà?
43004012	Àa nè nko nê ye tse tǎt nyaˈ waa Jàkɔ̂b wu tà li ŋa èbɨ mèleb la abua ya la à? Tòà zìambɔŋ li nù mèleb è dzə̌ a èbem èbɨ làa la, bɔ̂ bɔ̧ bi nê banyà̧ bi.”
43004013	Yesò shû abua tò nê, “Àtɔŋ wòt ègème tà nu mèleb màa la, a bele mèe yu̧u̧,
43004014	ka wòt ègème tà nu mèleb mu màa ŋa abua tò la, àtɔŋ tò à ka lɔˈ àlia ntsi nju̧. Mèleb mu màa ŋa abua tò la, naa tsiˈi ane tò mbɨ̀ˈɨ̀ adzì nàa nkɔˈɔ a si àfɨ̀ˈ àgème ŋǎ tò mèmpème kàlìà la.”
43004015	Àvi wu shû abua tò nê “Tê, ŋa am mèleb màa à shua la, mbɨ̀ˈɨ̀ àtɔŋ am a lɔ̀ˈ àlia mè nju̧, mbɨ̀ˈɨ̀ e me tseka mè nkɨ̀ˈa àdziˈ yaa etuˈu mèleb.”
43004016	Tà làˈ ale Yesò shû abua tò nê, “Ghǎ ntɔ lu̧ wê, bɨ tò è kɨˈɨ adzìˈ yaa.”
43004017	Àvi wu bɨ̀ɨ̀lè nê, “E mbakà bɔ lu̧.” Yesò shû abua tò nê “À shu nkǔŋ nê ye bakà bɔ lu̧;
43004018	nkàà nê à yɔˈɔ bèlu̧ batà̧â̧, ka wòt à wù bɨ tò àfɨ̀ˈ yaa la ka lem ngu ndaŋa lu̧ wê. Ànəa à shû la wu nkǔŋ.”
43004019	Àvi mbɔŋ shû abua tò nê “Tê, mâ ye nê à wu ndàˈàtɔŋ Mbɔ̧ɔ̧mà.
43004020	Bètǎt nyaˈ baa e li ngua nguˈta Mbɔ̧ɔ̧mà a ègwet èbȩ làa, ka bɨ me shu nê àdziˈa bɔ wu me wùˈte atò la a wu nè Jèlusalèm.”
43004021	Yesò shû abua tò nê “Àvi wa, bɨ̧ɨ̧ne ànəa e shua la, nkàà nê àfɨ̀ˈ aa nkɨ̀ˈa kà bòt e wu tsi me wùˈte Mbɔ̧ɔ̧mà a ègwet èbȩ la, kò a Jèlusalèm leˈ.
43004022	Bɨ̀a bòt Sàmalìà aa ngùˈtà wòt kà ko atò, ka bàa Bèjû e ko wòt ba wùˈta la, nkàà nê, Mbɔ̧ɔ̧mà li ndàà Bèjû nê bɔ̀ shu bòt ndɨ yèa ŋǎ mèmpème la.
43004023	Àfɨ̀ˈ aa nkùˈà, a bê nkùˈ tè ndɔ̀ˈ, àfɨˈa ngule bòt bɔ̀ɔ ngùˈtà Mbɔ̧ɔ̧mà la, àa wùˈte atò ane èntɨ̧ɨ̧ wɔb nè nkǔŋ yɔb ègème la. Eyaa wu èwuu bòt Mbɔ̧ɔ̧mà nàa nkɨà awɔb bɔɔ me wùˈtè àvi la.
43004024	Mbɔ̧ɔ̧mà wu Fo, ale bòt bɔ̀ɔ ngùˈta tò la e bɔ ndɨ bɔ̀ɔ me wùˈte atò ane èntɨ̧ɨ̧ wɔb nè nkǔŋ yɔb ègème la.”
43004025	Tà làˈ ale, àvi wu shu abua tò nê, “Mâ ko nê Fɔ̧̀ wu Mbɔ̧ɔ̧mà li ndzɔˈ etsàà la, e wu bɔ̀ɔ ntɔ atò nê Klistò la nàà nkɨ̀ˈa. Taa kɨˈɨ e shua wa mènə̀ ègème.”
43004026	Yesò shû abua tò nê, “Mmɔ̌ wàa ndaˈa ba nè la, e ngu tòà.”
43004027	Kwàˈ àfɨˈa mbɔŋ bɔkatè tò e kɨˈɨ ndze atò ndàˈà bɔ̂ vi Sàmalìà wu, a taˈa tsè àwɔb, ka wòt ane yɔb ka lem mbììte atò laˈnê, “À kɨa ghǎ abua tò à?” kò, “Ghǎ ghɨ̂ ka à me làˈa abua tò à?”
43004028	Ale, àvi mbɔŋ sà àghɨa mèleb azi abot ngwènè àpfə̀a nɨ̧ yu shu bòt nê,
43004029	“Bɨ̀ kɨˈɨ ndzě wòt kǒ tà shua am àghɨ àgème mâ li me ghɨ̀ la. Tè eyaa ntsě Fɔ̧̀ wu Mbɔ̧ɔ̧mà li ndzɔˈ etsàà la à?”
43004030	Ale, bɔ dzə àpfə̀ yu nga ekwene ane Yesò.
43004031	Bɔkatè Yesò e teˈa akwèn me shu̧u̧te atò shua nê, “Labȩ̀, lem jɨ àghɨ.”
43004032	Yesò bɨ̀ɨ̀lè nê “Mâ bɔ èghɨjɨ màa jɨ la ka bɨ̀ ka ko ànəa bùà.”
43004033	Bɔkatè tò e me màkè a kètsìà wɔb nê kò wòt kǒ enɨ èghɨjɨ nkɨ̀ˈɨ̂ ŋǎ abua tò leˈ.
43004034	Yesò shu abua yɔb nê, “Èghɨjɨ bɔ̧ wu nê è ngɨ̀ àghɨa wòt wu tà tsàà am la nàa nkɨà la, mè paa àfàˈ yu tà ŋa abua am la.
43004035	Ka bɨà shuà nê, ‘È tsiˈi wû èŋu yekwì, àfɨˈa màfuˈa a kùˈ à’, tsiˈ è shua wɨ̧ nê a kûˈ, bɨ̀ lɔ̀kè awɨ̧ ndȩ̀ mbȩtsə ndzě ndɨ èghɨjɨ e kweele tê nkùˈ èbe màfuˈa la.
43004036	Wòt wu tàa fùˈà la, tàà mbɔ àbȩ̀ àfàˈ àzi, mbɔ̂ ngua fete bòt mbɨ̀ˈɨ̀ bɔɔ bɔ mèmpème kàlìà. Ale, wòt màndiˈa nè wòt màfuˈa bɔɔ fɔte ewùˈtè àwɔb.
43004037	Ale, wu nkǔŋ mbɨ̀ˈɨ̀ èngà̧teme wàa e shu la nê, ‘Wòt ko nàa ngɨ̀ tà liˈ wekǒ fùˈ.’
43004038	Mâ tsàà àwɨ̧ nê bɨ̀ ghǎ fùˈ èghɨ ka bɨ̀ liˈ. Bòt tsa e ghɨ̌ afàˈà kekweelè tè ndɔ̀ˈ, tè bɨ tsiˈa njɨ̀a àbȩ̀ àfàˈ àyɔb.”
43004039	Bòt Sàmalìà nyaŋ a èbem àpfə̀à nɨ̧ a mbɔŋ e zì mèntɨ̧ɨ̧ mɔb ane Yesò ndɨ wu àvi wu shu awɔb nê, “Tà shua vi àghɨ àgème ye li mè ghɨ̀ la.”
43004040	Bòt Sàmalìà e kɨˈɨ̀ nê Yesò tseke bɔ̂ tò ba. Yesò bɨ̧̀ɨ̧̀ne ntsèke abàˈ və ane èlibȩ bebe.
43004041	Bòt nyaŋ e mè ndzì èntɨ̧ɨ̧ wɔb ane Yesò nkàà mèngǎ̧ tà wua ndàˈà la.
43004042	Bòt bu e shu abua àvi wu nê “Bà ka zià mèntɨ̧ɨ̧ ma ane tò àfɨ̀ˈ yaa nkàà ànəa à ya̧ shua wa la, ba tsiˈa ndzìà nkàà nê bàambɔŋ e zə ànəa tà làˈà la, mè nko nê tà lâ ngu Mpemnà bòt ngɔ̀ŋ yaa.”
43004043	Èlibȩ bu bebe la e li ntsè Yesò lɔˈɔ abot ngwena àbâ àlaˈ a Galìlî.
43004044	Yesò zìambɔŋ shû nê, “Bɔɔ kà kùkte ndàˈàtɔŋ Mbɔ̧ɔ̧mà àlaˈ atò.”
43004045	Ka mbɔ̂ ngà nyi a Galìlî, bòt àlaˈ mbɔŋ e sèe atò wû sèe nkàà nê bɔɔ lɔ̀ˈ nga ejɨ èpǎ̧ wu a Jèlusalèm la, ndzě àghɨa àgème tà ghɨ̌ abàˈ və la.
43004046	Yesò wène a Galìlî ale nga àpfə̀à nɨ̧ a Kanà, adzìˈ yu tà li ngèble mèleb è tsìˈi mèlùˈ la. Wɔ̀jǔŋ kǒ li ngu a Kàpenàwûm wa̧ tò nàa ngò̧ò̧nà la.
43004047	Mbɨ̀ˈɨ̀ tà zə nê Yesò lɔ̀ˈɔ̀ a Jùdià tè nkɨ̀ˈɨ̂ ntsiˈa Galìlî la, tà ghà shù̧ù̧te atò nê tà chu a Kàpenàwûm, mbə̀ wa̧ vi è ntsiˈa mpfəà pfə la.
43004048	Tà làˈ ale Yesò shû abua tò nê “Bɨa anè ngu bòt bɔ bakà ye am ngɨ̀à èghɨ àa nyɨ̀ˈta mètàŋ Mbɔ̧ɔ̧mà la, nè ngɨŋa mènə̀, wòt ane yɨ̧ ka zî èntɨ̧ɨ̧ vi ane ya̧ la.”
43004049	Wɔ̀jǔŋ wu shû abua Yesò nê, “Têˈ, chu chǎb mbɨ̀ˈɨ̀ wa̧ am pfə.”
43004050	Yesò mè shû abua tò nê “Dù me ghǎ, wa̧ wè naa kweele.” Wòt mbɔŋ zì èntɨ̧ɨ̧ vi ane ànəa Yesò shû la, mbà̧à̧ èlu̧ me ghǎ.
43004051	Mbɨ̀ˈɨ̀ tàa nchua ngà la, bɔfàˈ tò e kɨˈɨ ekwene ane tò, shû abua tò nê wa̧ tò wu kweelè.
43004052	Wɔ̀jǔŋ wu biite awɔb àfɨˈa wa̧ mbɔŋ ghɨ̂ nkwèèlê la, bɔ nê “Sò̧ò̧nà wu nàà tùˈtè tesi ane nyèm yemɔ̀ˈ àfɨˈa nèngǔ̧.”
43004053	Àfɨˈa mbɔŋ tǎt wa̧ wu ku̧u̧te nê, eyaa wu àfɨ̀ˈ yu Yesò nàà nê, wa̧ vi wu naa kweele la. Ale, bɔ̂ bòt bi bàgème e bê ndzì mèntɨ̧ɨ̧ mɔb ane Yesò ntsìˈi bòt tò.
43004054	Yesò ghɨ ànə̂ yaa ale, nko nê wu ènə̂ kà ye fɨ̀ˈ bebe, tà ghɨ̂ mbɨˈɨ̀ tà lɔ̀ˈɔ a Jùdià nkɨ̀ˈɨ̂ a Galìlî la.
43005001	Mènə̀ maà tse ale, Yesò kɔˈ nga a Jèlusalèm a èpǎ̧ Bèjû ko.
43005002	Àtɨ̀ŋ àko a wu a Jèlusalèm a ngèt ètsə̂ka̧ yu bɔ̀ɔ ntɔ nê ètsələ̀ˈ njɨ̀tsə la. Èlen àtɨ̀ŋ a ngaa ane ndɨ̧ Ebùlù wu Betzatà, a bɔ ètsə̂ yetà̧â̧ àa nyià abot la.
43005003	Ènɔ̧̂ bòt nè èlɔ̀ˈ (bòt àghɨ àleme nè bòt èka bɔb e ŋɔˈte la, ndɔ̀ˈ nè èbe èbâ ènyit bɔb e pfəˈte la), e wu a mètsə̂ bɔ nɔ̀ŋkè la. [Bɔ li ngua nɔ̀ŋkà nchɨ̀ˈà àtɨ̀ŋ yu aa bente,
43005004	nkàà nê, wantu̧ Mbɔ̧ɔ̧mà nàa ngɨ̀ tseke tê è chu ngɨ̀ àtɨ̀ŋ yu a bentè. À bente ale, wòt àghɔ̧ tà bɨ̌ nyi a èbem àtɨ̀ŋ a mbɔŋ la kweelè, ka è màà ngu wû ka àghɔ̧ ane tò leˈ.]
43005005	Wòt kǒ li ngu abot, tà ghɔ̧̀ɔ̧̀ne ane èngùˈebȩ èghem yetat ntsɔ̀b yefà̧a̧ la.
43005006	Yesò kɨˈɨ̀ ndzea atò tà nɔ̀ŋke abot la, nko nê, tà ghɔ̧̀ɔ̧̀ne ane àfɨ̀ˈ à seè, mbììte atò nê, “Àa nkɨ ekweele?”
43005007	Wòt àghɔ̧ wu bɨ̀ɨ̀le nê, “Tê, mèleb mu nàa mbènta, wòt kà wu tàa zi am a èbèm la. E ngɨ̀ e mbela nyɔ̀ˈtà nkɨ enyi, wòt tsa bɨ̀ a èbèm.”
43005008	Yesò shû abua tò nê, “Lɔ̀ˈɔ a si, ngwia matà wê me ghǎ.”
43005009	Kwàˈ àfɨˈa mbɔŋ, mbê wu bê nkwèèlê, ngwia matà vi me ghǎ. E li ngu àliapfə̀a Bèjû.
43005010	Ale bɔɔjuŋ Bèjû e shu abua mbê wu bɔ bə atò la nê, “Laane wu àliapfə̀, mbɨ̧ ta te bakà bɨ̧̀ɨ̧̀ne laˈnê, ŋeˈa matà wê ane èwuu àli yàa.”
43005011	Bɔ làˈ ale, mbê wu bɨ̀ɨ̀lè nê, “Wòt tà ya̧ mbə̀ am la, ya̧ shu abua am nê, ‘Vi matà wê me ghǎ.’ ”
43005012	Bɔ biite atò nê, “Wòt waa tà ya̧ shu abua yê nê, ‘Via matà wê me ghǎ la wu wàà’?”
43005013	Ka mbê wu bɔ bə atò la ka ko wòt Yesò wu wùà la, ngu nê bòt e li ngua ndza̧a̧ Yesò dzə ayɔɔ ayɔb ngà kà tà ko.
43005014	Àfɨ̀ˈ a tseke tê me wu, Yesò ye atò a èbem lob nɨ̧ Mbɔ̧ɔ̧mà, shû abua tò nê “Ye, à peme tê ndɔ̀ˈ. Ka tsi ngɨa kàbɔ̀ŋ mbɨ̀ˈɨ̀ ànəa a bɨ ntsè ayaa la a yea wê.”
43005015	Mbê wu zə ale, nga shu bɔɔjuŋ Bèjû bu nê, “Wòt wu ta ya̧ mbə̀ am la wu Yesò.”
43005016	Yesò ghɨ ànə̂ yaa àliapfə̀a Bèjû ale, a ghɨ̂ bɔɔjuŋ bu e me kɨ àtsəa tò enɨ.
43005017	Ale, Yesò shû abua yɔb nê “Eyaa wu èghɨ Tǎt am nàa ngɨ̀a àfɨ̀ˈ àgème la. Mmɔ̌ mbɔŋ mâ bɔ ndɨ màa me ghɨ a èlɨ ngaa la.”
43005018	Eyaa wu àghɨa a li ngɨ̀ bɔɔjuŋ Bèjû e paa me kɨa tò ebùŋe la, nkàà nê tà bakà bəˈə wû ndàˈà mbɨ̧ àliapfə̀a yɔb, tàa ntɔ fɔ̀ɔ̀le Mbɔ̧ɔ̧mà ane Tǎt vi, ale ngua nɨa vi fɨˈna ane tò.
43005019	Ale, Yesò shû abua yɔb nê, “Ane nkǔŋ, tsiˈ è shua wɨ̧ nê, betsiˈa Wa̧ ka ghɨ̂ àghɨ ane mi ne mèmɨ̀ɨ̀te tè è bəa wû àghɨa tà ye tǎt tò me ghɨ̀ la. Àghɨa tǎt nàa ngɨ̀à la, wu yùà yu Wa̧ nàa ngɨ̀à la mɨ̧̂.
43005020	A wu anè nkàà nê, tǎt è kɔ̀ŋkè wa̧ tè nyɨ̀ˈte atò, àghɨ àgème tòà zìambɔŋ nàa ngɨa la. Tàà nyɨˈte atò fɔ̀ɔ̀le èghɨ e taˈa tsè è baa la taa ghɨ̌, tê ànəa mbɔŋ aa taˈa tsè àwɨ̧ bɨ̀agème.
43005021	Kwàˈ ane ndɨ tǎt nàa ngɨ̀ tà yù̧ù̧me bèmpfəà ngɨ̀ bɔ pem la, wu wû a èlɨ mbɔŋ Wa̧ nàa ngɨ̀a bòt tà kɔ̀ŋkè la e bɔ mèmpème la.
43005022	Tǎt nàà kà saˈa mènə̀ wòt. Tà ŋa mètàŋ mà saˈa mènə̀ bòt ègème abua wa̧,
43005023	mbɨ̀ˈɨ̀ bòt bàgème aa me ŋa kènuke abua Wa̧ mbɨ̀ˈɨ̀ bɔ̀ɔ ŋa abua Tǎt la. Wòt bakà wua ŋa kènuke abua Wa̧, tà ko nê yea kà ŋa abua tǎt wu tà tsàà tò la.
43005024	“Ane nkǔŋ, tsiˈ è shua wɨ̧ nê, wòt tà zə èngǎ̧ am, ndzì èntɨ̧ɨ̧ vi ane wòt wu tà tsàà am la, è bɔ mèmpème kàlìà. Tà ka tsi ekwene èsaˈa. Tà peme èvə, tè ntsìˈi nyi a èbem mèmpème.
43005025	Ane nkǔŋ, tsiˈ è shua wɨ̧ nê, àfɨ̀ˈ aa nkùˈà, a bê nkùˈ tè ndɔ̀ˈ, àfɨˈa bèmpfəà àa zə àtɔŋ Wa̧ Mbɔ̧ɔ̧mà la, mbɔ̂ bòt bɔ zə la, aa peme.
43005026	Kwàˈ ane ndɨ Mbɔ̧ɔ̧mà nàa ngɨ̀a bòt e bɔ mèmpème la, wu wû a èlɨ mbɔŋ tà ghɨ̂ Wa̧ tò me ŋa mèmpème la.
43005027	Tà ŋa tò àtɔŋ ane ndɨ tàa saˈa mènə̀ bòt te lià la, nkàà nê, tà wu Wa̧ Wòt.
43005028	“Bɨ̀ ka màkè àyaa, nkàà nê, àfɨˈa a kûˈ bòt bu a èbem èsî la àa zə àtɔŋ tò,
43005029	èdzə̌ àbȩ la. Bòt bɔ li ngua ngɨ̀à ntsɔ̧̀ la, aa yu̧u̧me ebɔ mèmpème, èbe be li ngua ngɨ̀à kàbɔ̀ŋ la, e yu̧u̧mè bɔ zì àwɔb a èbem ngoˈ kà wu li elìa.
43005030	“Maa kà nɨ mètàŋ mɔ̧ ka nɨŋ ngɨ̀ àghɨ. Maà saˈa ànəa wòt wû mbɨ̀ˈɨ̀ mâ zə abua Tǎt am la. Màa ngɨ̀ è saˈ ànə̂, bɔ ko nê a kûˈ, nkàà nê maa kà ghɨ wû àghɨa èntɨ̧ɨ̧ am àa nkɨà la, maa ngɨ̀ wû àyea wòt wu tà tsàà am la, nàa nkɨà la.
43005031	“E ngua ndàˈà ànə̂ am mmɔ̌ mbɔŋ, ko ànəa e ndàˈà la ntsě nkǔŋ.
43005032	Wòt kǒ nàà və tà tɨ̧ɨ̧ akwene ya̧ ane ànə̂ yaa la. E mè nko nê, ànəa tà kô mè me shu ane ya̧ la wu nkǔŋ.
43005033	“Bɨ li ntsàà bòt abua Jɔ̌n, tà shu nkǔŋ ye ko ane ya̧ la,
43005034	ka è kà lem ngu nê, mâ bɔ ndɨ màa lɨ̀ˈ am ane ànəa wɔ̀bȩ̌ shu ane ya̧ la. E ndàˈà mènə̀ maa anè wû mbɨ̀ˈɨ̀ bɨa bɨ̧ɨ̧ne epeme.
43005035	Èngǎ̧ Jɔ̌n e li ngu mbɨ̀ˈɨ̀ èkaˈà àa mbèˈa mbàŋà èdziˈ la, bɨ mè kɔ̀ŋkè ewùˈtè àwɨ̧ a èbem èkaˈà ngaa ane àfɨ̀ˈ àko.
43005036	“Ka èghɨ màa ngɨ̀à la aà nyɨ̀ˈta wòt è ngu wùà la, tè ntsè àghɨa a li nyɨ̀ˈte ane ànəa Jɔ̌n li shu ane ya̧ la, nkàà nê e ngu anè ngɨ̀à èghɨ bu Tǎt am li nê è mpaa ngɨ̀ la. Wu bùà bu èa nyɨ̀ˈta nê tòà ka tà tsàà am la.
43005037	Tǎt am wu tà tsàà am la è laˈa nkǔŋ ane ànəa am zìambɔŋ. Bɨ̀a mbɔŋ e te bakà zə àtɔŋ tò, bɨ̀ ka ye atò,
43005038	ànəa tò à ka wu a èbem mèntɨ̧ɨ̧ mɨ̧ nkàà nê bɨ bakà zi mèntɨ̧ɨ̧ mɨ̧ ane wòt wu tà tsàà la.
43005039	Bɨà ntɔ Àkata Mbɔ̧ɔ̧mà ànyaˈne ntsìˈa nta nê wu yùà ka àa ghɨ̌ bɨa ko ndɨ wòt nàa bɔ mèmpème kàlìà la. Àkate mbɔŋ aa ndàˈà ànəa wòt è ngu wùà la,
43005040	ka bɨ bɔ̂ ntu̧ ekɨˈɨ abua am mbɨ̀ˈɨ̀ e la peme.
43005041	“Maa kà kɨ mèngùˈte è dzə abua bɔbȩ la,
43005042	ka mâ ko àghɨa bɨ̀ wu yùà la. Mâ ko nê, bɨà kà lâ nkɔ̀ŋkè a Mbɔ̧ɔ̧mà.
43005043	Mâ kɨˈɨ ane èlen Tǎt am, bɨ̀ ka wua nkɨ eyute ànəa e shua la, ka wòt kǒ tsa ghɨ̀ ale nkɨ̀ˈɨ̂ ane èlen li zìambɔŋ ko bɨ bɨ̧ɨ̧ne ànəa ŋut shua la.
43005044	Bɨ̀a nkɔ̀ŋkà wòt wɨ̧ naa me wùˈtè wanyɨ vi, ka bɨ̀ ka wua nyɔ̀ˈtà nkɨ̌ è ghɨ̌ èghɨ ndàˈa Mbɔ̧ɔ̧mà nàa wùˈtè àwɨ̧ la.
43005045	“Bɨ̀ ka mɨ̀ɨ̀tè nê maa ghǎ a mbì Tǎt am eshu ànə̂ àtsəa yɨ̧. Musì wu bɨ li nɔ̀ŋè ntɨ̀ yɨ̧ ane tò la, ka tàa shua ànə̂ àtsəa yɨ̧ la.
43005046	È wu nê bɨ li mbɨ̧̀ɨ̧̀ne èngǎ̧ Musì nkǔŋ ko bɨ zì mèntɨ̧ɨ̧ mɨ̧ ane ya̧, nkàà nê, tà li shɨŋ shu ànəa wòt è ngu wùà la.
43005047	Ka bɨ̀a ghɨ̀ na ka ebɨ̧ɨ̧ne ànəa e shua la nè ndɨ bɨ̀ baka bɨ̧ɨ̧ne ànəa tà li shɨŋ la à?”
43006001	Àfɨ̀ˈ a tsè, Yesò tù̧u̧ èlemè Galìlî (èlemè Tìbelìàs) nga aguŋ.
43006002	Taˈà, ènɔ̧̂ bòt a me kùŋe atò nkàà tèwuute ènə̂ kà ye fɨ̀ˈ tu bɔ ye tà ghɨ̀ mbə̌ bòt àghɔ̧ la.
43006003	Yesò tseke tè nkɔˈ nga a ègwet èbȩ ntsèke a si bɔ̂ bɔkatè bi.
43006004	Bɔɔ ngɨa ale àfɨˈa èpǎ̧ Màntsea a ègwet wu Bèjû àa njɨ̀a la a tsiˈa nkùˈà.
43006005	Mbɨ̀ˈɨ̀ Yesò lɔ̀kè àghɨ a zi ndzè ènɔ̧̂ bòt bu nkuŋà vi la, tà biite a Filìb nê, “Bà wu anè enɨ èghɨjɨ nè ŋà eyu̧u̧ tê ejɨɨ bòt baa?”
43006006	Tàà mbììte a Filìb ale, ngua nkɨ enyɔ̀ˈte atò eye, nkàà nê tà li nko ndɨ yèa ghɨ̀ la.
43006007	Filìb bɨ̀ɨ̀lè nê “Bɔ màà nɨ̀ wû bèdìnalì ènkɨ̀ yebe ko betsiˈa bɔ̀ ka yu̧u̧ èghɨjɨ tè wòt ègème jɨ badzìˈ.”
43006008	Andùlù wakatè tò kǒ è wù wanyɨ Simùn Pità la, shu abua Yesò nê,
43006009	“Wa̧ kǒ naa àdzìˈ yaa, nè tèta̧a̧te bled balì tetà̧â̧, nè basə babe. Ka betsiˈa be ghɨ̀ ghǎ ane bòt baa bàgème à?”
43006010	Yesò shu abua bɔkatè bi nê, “Bɨ̀ ghɨa bòt bu è tseke a si.” Èfə̂ˈ e li ntaˈa wu abot, ale bòt bu e tseke a ègwet tè me ghǎ mbɔ̀ŋè mbâ̧tsə bètɔsì batà̧â̧.
43006011	Yesò nɨ̀ tèta̧a̧te bled tu, ŋà mènkɔ̀ke abua Mbɔ̧ɔ̧mà, mbɔ̂ ngàbtè abua bòt bu bɔ tseke a si la. Tà ghɨ̀ ale, mè nɨ basə bu ngɨ̀ wû a èlɨ mbɔŋ, tè wòt ègème jɨ mbɨ̀ˈɨ̀ ye kɔ̀ŋke la.
43006012	Àfɨˈa bɔ jɨ tê ndzet la, Yesò shu abua bɔkatè bi nê “Bɨ̀ fete tèpȩte te bə̀ˈ la mbɨ̀ˈɨ̀ ka àghɨa ko a bi.”
43006013	Ale, bɔ fete tèpȩte bled tu te bə̀ˈə̀ ane tèta̧ tu tetà̧â̧ bòt bu e jɨ la, te lu̧ bankì ntsɔ̀b babe.
43006014	Àfɨˈa bòt e ye ngɨŋa ànə̂ yaa Yesò ghɨ̀ la, bɔ nê, “Eyaa lâ ngu ndàˈàtɔŋ Mbɔ̧ɔ̧mà wu tà li mbɔ̌ ndɨ tàa kɨˈa sitsǎˈ la.”
43006015	Yesò ye nê bɔɔ̀ nkɨ eba̧a̧ avi ane ètɨ̧̂ è ghɨ̀ àvi ane fɔ̧̀, tà mè sa abot ngwènè a ègwet èbȩ zìa ndziˈne.
43006016	È tseke tè ngu a nyèmtèsi, bɔkatè Yesò e chu ngà a èbem èlemè wu,
43006017	nyi a èbem ànkànuˈ, me ghǎ a Kàpenàwûm agua ko zìa. Ndzèm fen, kà Yesò zìˈì nkɨ̀ˈɨ̂ te kwene ane yɔb.
43006018	Taˈà àfeme ako a bùˈ me tsè tê ndɔ̀kà èfu èdzî.
43006019	Mbɨ̀ˈɨ̀ bɔ gha a èbem mèleb mbɔŋe ane bèmȩl bakwì la, bɔ yea Yesò ngȩ̀ȩ̀na a ègwet èdzî nkùŋà àwɔb nkɨ̀ˈa a ngèt ànkànuˈ yu la, ale kèbɔɔ ke ba̧a̧ wɔb.
43006020	Yesò shu abua yɔb nê, “Wu mmɔ̌, bɨ̀ ka mbɔ̀a.”
43006021	Bɔ ghɨ̀ ale, me kɨ enɨ atò ezǐ a èbem ànkànuˈ yu, ka a kɨˈɨ̀ tè ndzə aguŋ, àdziˈa bɔ ghà la.
43006022	Ètsəˈ e tsi ènɔ̧̂ bòt bu aà teˈa agua èlemè àko zia la, e me kɨ a Yesò. Bɔ li nko nê ànkànuˈ a lɔ̀ˈ ngu abot wû yeamɔˈ mè nko nê Yesò nàà kàˈà gha a èbèm bɔ̂ bɔkatè bi, nê bɔkatè tò aà ghà bɔ̀ɔ bɔ̀ɔ̀ba.
43006023	Bɔ bele abot, ènkànuˈ ko e bê ndɔˈɔ àbâ àlaˈ a Tìbelìàs, nkɨ̀ˈɨ̂ a ngèt adzìˈ yu bɔɔ̀ jɨ̀a bled wu Yesò nàà ŋà mènkɔ̀ŋke adù̧ la.
43006024	Àfɨˈa ènɔ̧̂ bòt bu e ye nê Yesò kò bɔkatè tò leˈ e te ntsě abot la, bɔ nyi a èbem ènkànuˈ mbɔŋ nga a Kàpenàwûm e me kɨa Yesò.
43006025	Bɔ gha agua èlemè àko zia ale ndze atò, mbììte atò nê “Labȩ̀, à ya̧ nkɨ̀ˈɨ̂ àdzìˈ yaa a ka àfɨ̀ˈ à?”
43006026	Yesò tsiˈi bɨ̀ɨ̀le nê “Ane nkǔŋ, tsiˈ è shua wɨ̧ nê, bɨ̀ ka kɨ am nkàà èghɨ bu màa ngɨ̀à bɨ yea mè nkoa nê e wua nyɨ̀ˈta mètàŋ Mbɔ̧ɔ̧mà la. Bɨ kɨ am nkàà èghɨjɨ bɨa ya̧ njɨ̀ te ndzete mbɨ̀ˈɨ̀ bɨ kɨa la.
43006027	Bɨ̀ ka ŋà àtsəa yɨ̧ ane èghɨjɨ àa lɔ̀ˈɔ elìa la. Ka bɨ̀ ŋa wû ane èghɨjɨ bu àa ŋǎ mèmpème kàlìà la. Eyaa wu èghɨjɨ bu Wa̧ Wòt nàa ŋa abua yɨ̧ la, nkàà nê wu tòà Tǎt wa Mbɔ̧ɔ̧mà nyɨˈtè nê tà wu wòt ye laa nê tà me ghɨ àfàˈ yaa la.”
43006028	Ale, bɔ biite atò nê “Bàa ghɨ̀ na mbɨ̀ˈɨ̀ me ghɨ̀ àghɨa Mbɔ̧ɔ̧mà nàa kɨa la à?”
43006029	Yesò bɨ̀ɨ̀lè nê, “Àghɨa Mbɔ̧ɔ̧mà nàa nkɨà nê bɨ̀ me ghɨ la wu nê, bɨ̀ zì mèntɨ̧ɨ̧ mɨ̧ ane wòt wu ye tsàà la.”
43006030	Yesò làˈ ale bɔ mè mbììte atò nê “Àa ghɨ̌ ka ànəa kà ye fɨ̀ˈ enɨ nyɨˈte mètàŋ Mbɔ̧ɔ̧mà mbɨ̀ˈɨ̀ bɔɔ ye ebɨ̧ɨ̧ne èngǎ̧ wè à?
43006031	Mè nê, tà ko na bètǎt nyaˈ bɔb e li njɨ̀ èghɨjɨ bu bɔ̀ɔ ntɔ nê manà bɔ̂ Musì ba e li nkwene adù̧ àbâ àlaˈ àyuube, mbɨ̀ˈɨ̀ bɔ shɨ a èbem àkatè a Mbɔ̧ɔ̧mà la nê, ‘Tà li ŋà wɔb èghɨjɨ e dzə a ègwet la bɔ jɨ.’ ”
43006032	Yesò shu abua yɔb nê “Ane nkǔŋ, tsiˈ è shua wɨ̧ nê, èghɨjɨ bu e li nchu a ègwet la e li è ka dzə abua Musì. È li ndzə abua Tǎt am Mbɔ̧ɔ̧mà wu tàa ŋǎ wɨ̧ ngule èghɨjɨ bu e dzə a ègwet la àfɨ̀ˈ yaa la.
43006033	Èghɨjɨ baa Mbɔ̧ɔ̧mà nàa ŋǎ la, wu tòà wu tà chu a ègwet me ŋa mèmpème abua bòt ngɔ̀ŋ la.”
43006034	Tà làˈ ale bɔ shu abua tò nê “Tê, me ŋa wa èghɨjɨ bàà àfɨ̀ˈ àgème.”
43006035	Yesò shu abua yɔb nê, “E ngu èghɨjɨ bu àa ngɨ̀a bòt e bɔ mèmpème la. Wòt tà kɨˈɨ̀ ndzì èntɨ̧ɨ̧ vi ane ya̧ la, ndzìtsə tè ka li tsi eku atò a, àtɔŋ tò à ka tsi ndɔ̀ˈ àlia nju̧.
43006036	Ka mbɨ̀ˈɨ̀ maa lɔ̀ˈ shua wɨ̧ la, bɨ ye am ka bɨ̀ ka wua nkɨ ezì mèntɨ̧ɨ̧ mɨ̧ ane ya̧.
43006037	Waa waa Tǎt am nàa ŋǎ abua am la naa kɨˈɨ etsiˈi wòt am, è nka mèe ngu efə̌ wòt kǒ tà kɨˈɨ abua am la.
43006038	È nka chua a ègwet e ghɨ̀ àghɨa èntɨ̧ɨ̧ am àa nkɨà la; e nkɨ̀ˈa e ghɨ̀ àghɨa wòt tà tsàà am la nàa nkɨà la.
43006039	Eyaa wu àghɨa tòà wu tà tsàà am la nàa nkɨà la, nê è nka sàŋ wòt kǒ ane bòt bu yê ŋa abua am la è nyɔ̂, nê è ndi ngɨ̀ wû ndɨ bɔ̀ɔ yu̧u̧me àlia ngɔ̀ŋ nàa lìà la.
43006040	Àghɨa Tǎt am nàa nkɨà la wu nê, wòt ègème tà ye Wa̧ vi ndzì èntɨ̧ɨ̧ vi ane tò la, naa li ebɔ mèmpème kàlìà, e mè ngu e ghɨ̌ ŋut naa yu̧u̧me àlia ngɔ̀ŋ nàa lìà la.”
43006041	Bèjû e bùˈ me lèmte atò nkàà nê tà li nê ye wu bled wu è chu a ègwet la.
43006042	Bɔ nê “Tè eyaa chɨɨme ntsě Yesò wa̧ Jòsêb wu baa ko a tǎt tò bɔ̂ nyɨ̌ tò la à? Tà ghɨ̀ na ka ntsiˈa shua nê ye chua nè ègwet à?”
43006043	Yesò bɨ̀ɨ̀lè nê “Bɨ̀ ka tsi ndèmtè a kètsìà wɨ̧.
43006044	Betsiˈa wòt kà kɨˈɨ abua am kà wu we Tǎt am wu tà tsàà am la tà ghɨ tà kɨˈɨ la, e mbɔ̂ ngu eyu̧u̧me a ŋut àlia ngɔ̀ŋ nàa lìà la.
43006045	Bɔ shɨ a èbem àkata bèndàˈàtɔŋ nê ‘Wòt tàa li me nyɨˈte bòt la wu Mbɔ̧ɔ̧mà’. È wu ale, wòt ègème tà ŋa àtǔ̧ azi abua Mbɔ̧ɔ̧mà ndzə ànəa èngǎ̧ tò e shua la, naa kɨˈɨ abua am.
43006046	Àyaa a ntsea shua nê, wòt kǒ nàà və tà li me ye a Mbɔ̧ɔ̧mà la. Wu ndàˈà wòt wu tà dzə abua Mbɔ̧ɔ̧mà la ka tà li me ye atò la.
43006047	Ane nkǔŋ, tsiˈ è shua wɨ̧ nê wòt tà zǐ èntɨ̧ɨ̧ vi ane ya̧ la ebɔ mèmpème kàlìà.
43006048	E ngu èghɨjɨ bu àa ŋǎ mèmpème la.
43006049	Bètǎt nyaˈ bɨ̧ e li mbàtê njɨ̀ èghɨjɨ bu bɔ̀ɔ ntɔ nê manà la àbâ àlaˈ àyuube mbɔ̂ mè mpfə̀ˈte wû pfə̀ˈtê,
43006050	ka èghɨjɨ bu e dzə a ègwet la wu è bu wòt jɨa tà kà tsi mpfə la.
43006051	E ngu èghɨjɨ bu àa ŋǎ mèmpème e chu a ègwet la. Wòt tà jɨ èghɨjɨ baa la lia kà wu tsi epfə. Èghɨjɨ baa wu mbɨ̧̀ ènyit ya̧ màa ŋa mbɨ̀ˈɨ̀ bòt ngɔ̀ŋ àa bɔ mèmpème la.”
43006052	Tà làˈ ale Bèjû bu e bùˈ me yɔ̌ a kètsìà wɔb shua nê, “Mbê waa ghɨ̀ na ka nê yea ŋa mbɨ̧̀ ènyit zi abua ya baa kwele à?”
43006053	Yesò shu abua yɔb nê, “Ane nkǔŋ, tsiˈ è shua wɨ̧ nê, bɨ bakà kwele nyà̧ ènyit Wa̧ Wòt, e mèe nu àlo̧ atò, bɨ̀ ka bɔ mèmpème.
43006054	Wòt tà kwele nyà̧ ènyit ya̧ ndɔ̀ˈ nù àlo̧ am la, è bɔ mèmpème kàlìà, e mbɔ̂ ngu li eyu̧u̧me atò àlia ngɔ̀ŋ naa lìa la.
43006055	Aa ale nkàà nê nyà̧ ènyit ya̧ wu ngule èghɨjɨ, àlo̧ am mè ngu ngule àghɨa betsiˈa wòt nu la.
43006056	Wòt tà kwele nyà̧ ènyit ya̧ ndɔ̀ˈ nù àlo̧ am la wua ndzìà vi ane ya̧, e mè ngua ndzì am ane tò mɨ̧̂.
43006057	Tǎt am wu tàa ŋa mèmpème la, e tsàà am, è mè ngu tòà ka tà ghɨ̂ e mbɔ mèmpème la. Wu wû èlɨ màa ghɨ̌ wòt tà kwele yà̧ ènyit ya̧ la nàa bɔ mèmpème la.
43006058	Eyaa wu bled wu è chu a ègwet la, è ntsě àfəa wu bètǎt nyaˈ bɨ̧ e li nkwet ndɔ̀ˈ mè mpfə̀ˈte la. Wòt tà kwele a bled waa la naa bɔ mèmpème e me tseke ane àlia nè àlia.”
43006059	Yesò nàà ndàˈà mènə̀ maa ale ngu a èbem lob Mbɔ̧ɔ̧mà a Kàpenàwûm nyɨ̀ˈta èngǎ̧ Mbɔ̧ɔ̧mà.
43006060	Tà làˈa èngà̧ waa ale bòt nyaŋ ane bɔkatè tò e zə nê, èngǎ̧ mbɔŋ e ghe àa nkwèèla la, tè betsiˈa waa bɨ̧ɨ̧ne wùà?
43006061	Ka bɔɔ ngɨ̀à ale Yesò ko nê bòt bu nkùŋà vi la àa ndèmta ànəa mbɔŋ, ale tà bììte awɔb nê “Ànə̂ yaa a tsoke mèntɨ̧ɨ̧ mɨ̧̂?
43006062	Tè bɨ me wu ale ndzè Wa̧ Wòt nkɔ̀ˈa nga a ègwet àdziˈa tà li ngu la ko bɨa tsiˈi ghɨ̀ naà?
43006063	Fo Mbɔ̧ɔ̧mà ka nàa ngɨ̀a bòt e bɔ mèmpème la, betsiˈa wɔ̀bȩ̌ ka bɔ mua ane mi ne mètàŋ. Mèngǎ̧ maa e ndaˈa abua yɨ̧ la dzə abua Fo Mbɔ̧ɔ̧mà, è mè ngu mùà ka nàa ŋǎ mèmpème kàlìà la.
43006064	Ka àbə̀ˈ àyɨ̧ ako à ka lem mbɨ̧ɨ̧ne mèngǎ̧ mbɔŋ.” (Yesò nàà ndàˈà ale ngu ndɨ tà yaŋe ko bòt kà wu ebɨ̧ɨ̧ne èngǎ̧ vi kwàˈ ane àlia mbìa tà bûˈ me laˈa wùà la, mè nko wòt wu tàa ghɨ̌ efɨ̧̀ɨ̧̀nè àvi la.)
43006065	Ale, Yesò nê “Eyaa wu lə yu e ndi shu abua yɨ̧ nê betsiˈa wòt kà kɨˈɨ etsiˈi wòt am kà Tǎt am ghɨ̀ ane ndɨ tàa kɨˈɨ la.”
43006066	Ebuˈu àfɨˈa mbɔŋ me ghà ne mbì bòt nyaŋ ane bɔkatè tò e kua kwèn, bɔ ka tsi ngua nkùŋà atò.
43006067	Yesò shu abua èbu ntsɔ̀b babe la nê, “Bɨa sa am ghà àyɨ̧ mɨ̧̂?”
43006068	Simùn wu èlen tò ko wu Pità la bɨ̀ɨ̀lè nê “Tê, à kɨa nê bà ghǎ abua waa tsa à? Wu ndàˈ àwɔ̀ ka à bɔ mèngǎ̧ nàa ŋǎ mèmpème kàlìà la.
43006069	Ba bɨ̧ɨ̧ne mè nko nê, à wu ngule wòt wu Mbɔ̧ɔ̧mà tsàà la.”
43006070	Yesò bɨ̀ɨ̀lè nê “E ndɨ è nka laa wɨ̧ ntsɔ̀b babe, wòt wemɔ̀ˈ naa bɔ ewu wòt Satàn?”
43006071	Tàa ndàˈà ale ngua ŋa abua Judàs wa̧ Simùn wu èlen tò ko wu Iskaliòt la, nkàà nê tà batè ngu wekǒ ayɔɔ bɔkatè bu ntsɔ̀b babe la ale, mbɔ̂ ngu we tàa lɔ̀ˈɔ efɨ̧̀ɨ̧̀ne a Yesò la.
43007001	Mbɨ̀ˈɨ̀ mènə̀ maa ègème tsè la, Yesò me ghȩȩne àdziˈ èdziˈ a èbem àlaˈ a Galìlî. Tà ghɨ̀ ale tà kà gha a Jùdià nkàà nê bɔɔjuŋ Bèjû bu abot la e li ngua nkɨà èlu̧ ebùŋe atò.
43007002	È me wu àfɨˈa mbɔŋ ale àlia èpǎ̧ Bèjû wu bòt è naa ntsèka a èbem bayò la a tsiˈa nkùˈà.
43007003	Ale, bɔnyɨ Yesò e shu abua tò nê “Sa àdziˈ yaa nga a Jùdià mbɨ̀ˈɨ̀ bɔkatè bê aa ye àfàˈ yu àa ngɨ̀à la.
43007004	Ghɨ̌ ale nkàà nê àa ngɨ̀ à me kɨ nê bòt eko awê à kà wua ngɨ̀à mènə̀ mê a ntsèm. Mbɨ̀ˈɨ̀ àa ngɨ̀à èwuu mènə̀ maà la, nyɔˈte ngɨ̀ wòt ngɔ̀ŋ ègème ko awê.”
43007005	Bɔnyɨ tò aa ndàˈà mènə̀ maa ale ngu ndɨ ka wû bɔ̀ɔmbɔŋ è baka zi èntɨ̧ɨ̧ wɔb ane tò la.
43007006	Ale, Yesò shu abua yɔb nê, “Afɨˈa màa ghà la a bakà nkùˈ, ka è me wua wɨ̧ ko àfɨ̀ˈ àgème wu àfɨˈa ntsɔ̧̀.
43007007	Betsiˈa bòt ngɔ̀ŋ è ka ye àghɨa bɔ̀ɔ me pààbè àwɨ̧ adù̧ la, ka mbɔ̂ me pààbè am, nkàà nê maa shua àghɨa mâ ye mè nko ane yɔb la, nê mènə̀ mɔb nàà kàbɔ̀ŋ.
43007008	Ale, bɨ̀ kɔˈ nga a èpà̧ wu, è nka ghǎ, nkàà nê àfɨ̀ˈ am a bakà zìˈ nkùˈ.”
43007009	Tà làˈ ale mbɔ̂ ntèˈà vi à Galìlî ane àfɨ̀ˈ àko.
43007010	Bɔnyɨ Yesò e gha àdziˈa èpǎ̧ wu ale, àfɨ̀ˈ a me wu tà kɔˈ ngà àzi mɨ̧̂. Mbɔ̂ me ghà ale, tà kà gha ane ndɨ bòt àa ye atò la.
43007011	Bɔɔjuŋ Bèjû e li ngua ndȩ atò àdziˈa èpà̧ wu shua nê, “Tàa wa à?”
43007012	Ènɔ̧̂ bòt bu abot la e ghɨ̀ ale ntaˈa làˈa adù̧ èlen tò. Bòt ko e ghɨ̀ ale me shu nê tà wu wòt ntsɔ̧̀. Ka èbeko e me shu nê, “Chaˈ, tàà ntsòkà ètsə bòt.”
43007013	Bòt bu aa ndàˈà ale ka wòt kà laˈ tè bòt aa zə, nkàà nê bɔɔ mbɔ̀ɔ bɔɔjuŋ Bèjû.
43007014	Àfɨˈa èpà̧ wu e ghà tê ntsiˈa a kètsìà la, Yesò kɔˈ ngà nyi a èbem lob nɨ̧ Mbɔ̧ɔ̧mà me nyɨˈte mènə̀.
43007015	Tà me nyɨˈte ale a taˈa tsè Bèjû bu bɔ nê, “Mbê waa ghɨ̀ na ka ntaˈa ko mènə̀ kà li me ghǎ àkatè à?”
43007016	Yesò bɨ̀ɨ̀lè èngǎ̧ wɔb nê “Mènə̀ maa nyɨ̀ˈta la ntsě mɔ̧, wu me Mbɔ̧ɔ̧mà wu tà tsàà am la.
43007017	Wòt tàa nkɨ e ghɨ̀ àghɨa Mbɔ̧ɔ̧mà nàa nkɨà la, wu tòà ka tàa ko nê èghɨ bàa e nyɨˈtà la e dzəa abua Mbɔ̧ɔ̧mà ko abua am leˈ la.
43007018	Wòt tàa ndaˈa ane èlen li zìambɔŋ la wua nkɨà mbɨ̀ˈɨ̀ bòt aa me ŋeˈe atò a ègwet, ka wòt tàa nkɨà nê bɔ̀ ŋeˈe wû èlen wòt wu tà tsàà avi la, wua ndàˈa nkǔŋ, ànəa ko à ka wu ane tò è wu ànəa fɨte la.
43007019	Musì li tà kà ŋa wɨ̧ mbɨ̧tsə? Mbɔ̂ wòt wɨ̧ ka wu tà nɔŋà mbɨ̧te mbɔŋ la, ale bɨ ghɨ̀ na ka me kɨ ebùŋè am à?”
43007020	Ènɔ̧̂ bòt bu e bɨ̀ɨ̀lè nê “À bɔ fo kàbɔ̀ŋ ane yê! Wǎ nàa nkɨ ebuŋe awê à?”
43007021	Yesò tsɔˈɔ èngǎ̧ wɔb nê, “E ndɨ ngɨ̀ ànə̂ yeamɔˈ ane àli àpfəa yɨ̧, ànəa mbɔŋ a taˈa tsè àwɨ̧.
43007022	Mbɔ̂ bɨ̀ambɔŋ e me fàˈa ane àliapfə̀. Musì li nê bɨ̀ me naŋe bɔ̧ bɨ̧, ka mbɔ̂ me ghɨ̀ ale à ka lem ndzə a èbem tò zìambɔŋ, wu àghɨa bètǎt nyaˈ bɨ̧ e li mbùˈ la. Ale, bɨ me naŋe bɔ̧ mbâ̧ fɔ̀ɔ̀le àliapfə̀.
43007023	Tè bɨ wu naŋe wa̧ ane àliapfə̀, bɨ̀a mbɔ̀a mbɨ̀ˈɨ̀ ka bɨ pààtè mbɨ̧ Musì la, mmɔ̌ mbɔŋ è ngɨa wòt pem nenkèm ane àlia mbɔŋ bɨ wua ntsòa ane ya̧ ne ghàà?
43007024	Bɨ̀ ka me saˈa èghɨ bòt àa ngɨ̀à la wû ane àghɨa bɨ ye la, bɨ me saˈa ànə̂, bɨ kɨ nkǔŋ nàa adù̧ la ka saˈ.”
43007025	Àfɨˈa mbɔŋ bòt ko ane bòt Jèlusalèm e nê “Tè eyaa ntsě mbê wu bɔ̀ɔ nkɨ ebùŋe atò la à?
43007026	Bɨ̀ ye atò ndàˈa ayɔɔ banɔ̧̀ ka wòt ka lem ndàˈà ànə̂! Aa nè ngu nê bètǎt àlaˈ e chɨɨme mɨ̀ɨ̀te nê tà wu Fɔ̧̀ wu Mbɔ̧ɔ̧mà li ndzɔˈ etsàà la à?
43007027	Fɔ̧̀ wu Mbɔ̧ɔ̧mà li ndzɔˈ etsàà la naa li nkɨ̀ˈɨ̂ wòt kà ko àdziˈa tà dzə̀ la, è me wua mbê waa ko ba kô àdziˈa tà dzə̀ la.”
43007028	Yesò me nyɨˈte mènə̀ a èbem lob nɨ̧ Mbɔ̧ɔ̧mà ale tè ŋȩ nê “Bɨ ko am, mè nko àdziˈa è ndzə̀ la. Ka e ntsě adzìˈ yaa ane mɔ̧ ne mètàŋ. Wòt wu tà tsàà am la wu wòt nkǔŋ, ka bɨ̀ ka lem nko atò.
43007029	Mâ ko atò nkàà nê e ndzəa abua tò, wu tòà ka tà tsàà am la.”
43007030	Bɔ zə ale, bòt ko abot e me kɨ ba̧a̧ tò ka wòt kà ziˈ mbà̧à̧te atò nkàà nê àfɨˈa mènə̀ maa li mbɔ̌ ndɨ nàa ghɨ ane tò la a li à ka ziˈ nkùˈ.
43007031	Ka bòt nyaŋ ayɔɔ ènɔ̧̂ bòt bu e ghɨ̀ ale ndzì mèntɨ̧ɨ̧ mɔb ane tò tè me làˈa shua nê, “Tè Fɔ̧̀ wu Mbɔ̧ɔ̧mà li ndzɔˈ etsàà la naa li kɨˈɨ e ghɨ̀ tèwuute ènə̂ kà ye fɨ̀ˈ te tsè è taa mbê waa ghɨ̀ la à?”
43007032	Àfɨˈa mbɔŋ Bèfalèsiì ko e zə ndɨ ènɔ̧̂ bòt bu e làˈà mènə̀ Yesò màa a kètsìà wɔb la. Bètǎt bèntsìà mèpɨ̧̀ Mbɔ̧ɔ̧mà e tsàà bèmbaabà lob nɨ̧ Mbɔ̧ɔ̧mà nê bɔ̀ ghǎ mbà̧a̧ tò.
43007033	Bɔɔ ngɨ̀a ale Yesò shu abua bòt nê, “Maa nyaˈa wù̧ù̧nè ba nɨ̧̀ ba ane ateme àfɨ̀ˈ àko ka wène abua wòt wu tà tsàà am la.
43007034	Bɨa kɨ am ka bɨ̀ ka wu eye am, nkàà nê betsiˈa bɨ̀ ka ko nkɨ̀ˈɨ̂ adziˈa e ngà la.”
43007035	Àfɨˈa mbɔŋ Bèjû bu e bùˈ me biite a kètsìà wɔb nê, “Mbê waa kɨ ghà neŋǎ kà ba wu eye atò à? Tè tà kɨ ghǎ àlaˈ a bòt Glɨ̂k, àdziˈa bòt baa ko àa ntsèka la, mbɨ̀ˈɨ̀ me nyɨˈte awɔb?
43007036	Tà tsiˈa shua nê ‘Ba kɨa vi kà wu eye, mè nê betsiˈa bà ka gha àdziˈa ye ghà la ale ngua shua ne ghà à?’ ”
43007037	È tseke tè ngu àlia màndia, è wu kwàˈ àlia nɨ̧ ane èpǎ̧ wu la, Yesò lɔ̀ˈɔ a si ndɔ̀kè àtɔŋ zi ntsaa ègwet nê, “Àtɔŋ wòt a yu̧a tà kɨ̀ˈɨ̂ e ŋa mèleb tà nu.
43007038	Àkata Mbɔ̧ɔ̧mà a làˈ nê wòt zìà èntɨ̧ɨ̧ vi ane ya̧ ko badzì mèleb bèa ŋǎ mèmpème la bea me dzə̌ a èntɨ̧ɨ̧ tò.”
43007039	Yesò nàà ndàˈà ale ngua shua ànəa Fo Mbɔ̧ɔ̧mà yu bòt bu bɔ zi èntɨ̧ɨ̧ wɔb ane tò la àa bɔ la. È li me wu àfɨ̀ˈ yaa ale, Mbɔ̧ɔ̧mà kà ziˈ ntsàà Fo zi, nkàà nê Mbɔ̧ɔ̧mà li tà kà zîˈ ndɔ̀ke a Yesò etsàa a ègwet, e ghɨ̌ taa bɔ ènɨ̧ vi.
43007040	Bòt e zə mèngà̧ maa ale èbeko ane yɔb e nê, “Mbê waa lâ ngu ndàˈàtɔŋ Mbɔ̧ɔ̧mà wu baa nchɨ̀ˈà la.”
43007041	Èbeko e nê, “Eyaa wu Fɔ̧̀ wu Mbɔ̧ɔ̧mà li ndzɔˈ etsàà la.” Ka èbeko e nê “Fɔ̧̀ wu Mbɔ̧ɔ̧mà li ndzɔˈ etsàà la gha edzə ale wû nè Galìlî leˈ?
43007042	Àkata Mbɔ̧ɔ̧mà a laˈnê Fɔ̧̀ wu Mbɔ̧ɔ̧mà li ndzɔˈ etsàà la naa wu wòt àndǎ̧ Fɔ̧̀ Dàbid, mbɔ̂ ngua nga edzə̌ a Betèlèghêm àdziˈa Fɔ̧̀ Dàbid li ndzə̀ la.”
43007043	Bòt bu e me kààne ànəa Yesò ale tè ntsìˈi a mètsə̂ a mètsə̂.
43007044	Àbə̀ˈ àko ane yɔb a me kɨ eba̧a̧ tò, kà wòt kà ba̧a̧te atò.
43007045	Àfɨˈa mbɔŋ, bèmbaabà lob nɨ̧ Mbɔ̧ɔ̧mà yu e kua akwèn ngà nkwene ane bètǎt bèntsìà mèpɨ̧̀ Mbɔ̧ɔ̧mà nè Bèfalèsiì bu, bɔ biite awɔb nê, “Bɨ ghɨ̀ na ka bɨ̀ ka nɨa Yesò wu enɨ kɨˈɨ à?”
43007046	Bèmbaabà bu e bɨ̀ɨ̀lè nê, “Wòt te bakà laˈa ànə̂ mbɨ̀ˈɨ̀ mbê waa!”
43007047	Bèfalèsiì bu e biite awɔb nê, “Bɨ̀ ko mbɨ̀ˈɨ̀ tà ghèble ètsə èbɨ̧ mɨ̧̂?
43007048	Tè bɨ ko wajǔŋ kǒ, kò wòt kǒ ayɔɔ Bèfalèsiì tà zi èntɨ̧ɨ̧ vi ane tò la à?
43007049	Ka è me wu ènɔ̧̂ bòt baa ko ndɔ̀ Mbɔ̧ɔ̧mà nɔ̀ŋke àtsəa yɔb nkàà nê bɔ bakà ko Àkata Mbɔ̧ɔ̧mà.”
43007050	Bɔɔ ngɨ̀à ale, wòt kǒ ayɔɔ yɔb è wu Nìkòdemòs wu tà li nga àfɨˈa tsa ndzea Yesò la wû ayɔɔ yɔb, shu abua yɔb nê,
43007051	“Mbɨ̧ ta teà nyɨ̀ˈta nê, betsiˈa bɔ̀ ka laˈnê wòt kwene ànə̂ ka bɨ̧ zə àtɔŋ èngǎ̧ tò, eko ànəa tà ghɨ̀ la.”
43007052	Tà làˈ ale, bɔ biite atò nê, “À dzə̀a yê a Galìlî mɨ̧̂? Tɔ èngǎ̧ Mbɔ̧ɔ̧mà ndzè na àa zə nê, betsiˈa ndàˈàtɔŋ Mbɔ̧ɔ̧mà kǒ ka dzəa Galìlî la.” [
43007053	Bɔ làˈ ale, waa waa lɔ̀ˈ me ghà àpfəa zi.
43008001	Yesò tseke tê ndɔ̀ˈ nkɔˈ ngà vi a ègwet èbȩ Olìf.
43008002	Ètsəˈ e tseke tè ntsi, tà kua akwèn ngwènè àsà̧a̧ lob nɨ̧ Mbɔ̧ɔ̧mà, bòt bu bàgème e kɨˈɨ̀ mbù̧ù̧te a ngèt tò, tà tseke a si me nyɨˈte awɔb mènə̀.
43008003	Mbɨ̀ˈɨ̀ tàa nyɨ̀ˈta la, bènyɨˈtà mbɨ̧te Musì nè Bèfalèsiì e nɨ àvi kǒ bɔ keme atò njɨ̀a àbȩ la nɨŋ nkɨ̀ˈɨ̂, ntsea tò a mbì lɔb bɔ̀ɔgème,
43008004	è shû abua Yesò nê, “Nyɨˈtà, bɔ ya̧ mbà̧a̧ àvi wàa njɨ̀a àbȩ la.
43008005	Mbɨ̧te Musì te nyɨˈte nê, bɔ bɔ ndɨ bɔ̀ɔ temte èwuu àvi wàa ane àti ebùŋe la. Àwɔ̀ mbɔŋ à laˈnê ghǎ ane ànə̂ yaa à?”
43008006	Bɔɔ ndàˈà ale ngua ntà̧à̧ta tò nkɨ eyute èngǎ̧ tàa shu la, mbɨ̀ˈɨ̀ eko ànəa bɔ̀ɔ zǐ àtsəa tò la. Yesò ŋɔ̀ˈne a si, nɨ̀ kèti fi me shɨ a si.
43008007	Mbɨ̀ˈɨ̀ bòt bu àa ŋwètà mbììta wû biite la, tà lɔ̀kè àvi, shu abua yɔb nê, “Wòt wu ane yɨ̧ kà li mè ghɨ ànəa kàbɔ̀ŋ la bɨa ngwi èti ntèma atò.”
43008008	Tà làˈ ale, mbɔ̂ mè ŋɔ̀ˈne a si nɨ kèti fi me shɨ èghɨ a ègwet àbeb.
43008009	Bɔ zə ànə̂ yaa ale, mbùˈ ane bɔɔjuŋ me ghà wemɔ̀ˈ wemɔ̀ˈ tè ntsìˈi sa Yesò zia ndziˈne bɔ̂ àvi wu tà tɨ̧ɨ̧ a mbì tò la.
43008010	Yesò lɔ̀kè àvi mbììte àvi wu nê, “Bòt bu bɔ̀ wu à? Wòt kǒ bakà teˈa akwèn e laˈnê bɔ̀ bùŋè àwê?”
43008011	Àvi wu bɨ̀ɨ̀lè nê, “Wòt ntsě a Tê.” Yesò mè shu abua tò nê, “Betsiˈa mmɔ̌ mbɔŋ mɨ̧̂ è nka shu nê bɔ̀ bùŋè àwê. Dù me ghǎ, ka à ka tsi ngɨa kàbɔ̀ŋ.”]
43008012	Yesò ghɨ̀ ale, mè ndaˈa abua Bèfalèsiì nê, “E ngu èkaˈà ngɔ̀ŋ yaa. Wòt tà kùŋè am la, è bɔ èkaˈà mèmpème, tà ka tsi li ghȩ̀ȩ̀ne a èbem ndzěm a.”
43008013	Ale, Bèfalèsiì bu e shu abua tò nê, “À wua nta ànəa yê àwɔ̀ mbɔŋ kà ye wòt tà nkɔˈɔ akwen yè la. Ànəa à shua la ntsě nkǔŋ.”
43008014	Yesò bɨ̀ɨ̀lè nê, “E màà ngua nta wu ànə̂ am, kà ye nkɔˈàkwèn am, ko ànəa e shua la wu nkǔŋ, nkàà nê mâ ko àdziˈa e ndzə̀à la, mè nko àdziˈa e ngà la, ka bɨ̀ambɔŋ e bakà ko àdziˈa è ndzə̀à la, bɨ̀ ka ko àyea e ngà la.
43008015	Bɨa nɨa èyì bɔbȩ ka nɨ̀a sàˈa bòt. È me wu am ko maa kà lem saˈa wòt.
43008016	Ka e màà ngua saˈa wû wòt, ko èlɨ e saˈa la wu nkǔŋ, nkàà nê è ntsě mmɔ̌ mmɔ̌ sàˈa la, è saˈa ba wòt wu tà tsàà am la.
43008017	Àkata mbɨ̧ tɨ̧ aa nyɨ̀ˈta nê, bòt babe àa shua ànə̂ yeamɔˈ ane ànə̂, ànəa bɔ shua la wu nkǔŋ.
43008018	Ale, e ndaˈa ànəa mâ ko ane ya̧ mmɔ̌ mbɔŋ la, Tǎt am wu tà tsàà am la mè me laˈa ànəa tà ko ane ya̧ la.”
43008019	Yesò làˈ ale bɔ biite atò nê, “Tǎt wè wua à?” Tà bɨ̀ɨ̀lè nê, “Bɨ bakà ko am, bɨ̀ ka mèe nko Tǎt am. Bɨ ghɨ̀ ale nko am, ko bɨ koa Tǎt am mɨ̧̂.”
43008020	Yesò nàà ndàˈà mènə̀ maa ale, ngu a èbem lob nɨ̧ Mbɔ̧ɔ̧mà nyɨ̀ˈta, adzìˈ yu bɔ̀ɔ màˈà èkab la, ka wòt kà ba̧a̧te atò nkàà ndɨ̀ wu àfɨˈa bɔ̀ɔ ghɨ ale la à bakà zìˈ nkùˈ la.
43008021	Yesò mè shu abua yɔb nê, “Maa gha am, bɨa me kɨ am, ka mbɔ̂ ngu li pfə wû nè mènə̀ kàbɔ̀ŋ mɨ̧, nkàà nê betsiˈa bɨ̀ ka kɨˈɨ̀ àdziˈa e ngà la.”
43008022	Tà làˈ ale, bɔɔjuŋ Bèjû bu e laˈa kètsìà wɔb nê, “Tàa nê nko nê ye tsiˈa nkɨ ebùŋè àvi, na tà tsiˈa shua nê betsiˈa bà ka kɨˈɨ̀ àdziˈa ye gha la à?”
43008023	Yesò shu abua yɔb nê, “Bɨ dzəa sitsǎˈ, è wu am, ko e ndzəa a ègwet. Bɨ ndzəa ngɔ̀ŋ ŋaa, è me wu am, e nka dzəa ngɔ̀ŋ ŋaa.
43008024	Eyaa wu lə yu mâ ya̧ shu abua yɨ̧ nê, bɨa pfə ne mènə̀ kàbɔ̀ŋ mɨ̧ la. Bɨa pfə ne mènə̀ kàbɔ̀ŋ mɨ̧, na bɨ bakà bɨ̧ɨ̧ne laˈnê, e ngu wòt è ngu wùà la.”
43008025	Ale, bɔ biite atò nê, “À wu wà à?” Yesò shu abua yɔb nê “E ngu wòt mâ ya̧ me bùˈu shu abua yɨ̧ nê e ngu wùà la.
43008026	Mènə̀ taˈa wu betsiˈa e shu ane yɨ̧ mè saˈà wɨ̧ adù̧ la. Ka maa shu bòt ngɔ̀ŋ yaa wû àghɨa mâ zə abua wòt wu tà tsàà am la, mbɔ̂ tàà ndàˈà wû nkǔŋ.”
43008027	Yesò nàà ndàˈà ale, bɔ̀ ka ko laˈ nê, tà làˈà ànəa Tǎt vi Mbɔ̧ɔ̧mà,
43008028	ale, tà shu abua yɔb nê, “Àfɨˈa bɨ lɔ̀kè Wa̧ Wòt ngù̧ù̧te a mbɨ̧̀ mbasa la, ka bɨ bɔ̂ nko nê, e ngu wòt è ngu wùà la. Àfɨˈa mbɔŋ ka bɨ bɔ̂ nko nê, maa kà ghɨ àghɨa ko nè mɔ̧ ne mètàŋ. Maa shua wû àghɨa Tǎt am wu tà tsàà am la, è nyɨˈte am la.
43008029	Wòt tà tsàà am la wu ba tò, tà bakà sa am mmɔ̌ ndziˈne, nkàà nê maa ngɨ̀à wû àghɨa tàa nkɨà la àfɨ̀ˈ àgème.”
43008030	Yesò làˈ ale, bòt nyaŋ e zì mèntɨ̧ɨ̧ mɔb ane tò.
43008031	Yesò ghɨ̀ ale, shu abua Bèjû bu bɔ zi èntɨ̧ɨ̧ wɔb ane zi la nê, “Bɨ me ghɨ̀ àghɨa mâ shu awɨ̧ la, ko bɨ lâ ngu kwàˈ bɔkatè bɔ̧,
43008032	ko bɨa ko ànəa nkǔŋ yu è dzə̌ abua Mbɔ̧ɔ̧mà la, naa ghɨ̌ bɨa bakà tsi ngu èbùˈ.”
43008033	Tà làˈ ale bɔ bɨ̀ɨ̀lè nê, “Ba wu bòt àndǎ̧ Abàlàghâm, ba bakà li mè wu àbùˈ a wòt kǒ. Àa shua nê, bɔɔ yàà wa esà ale nko nê, à shua ne ghà à?”
43008034	Yesò tsɔˈɔ èngǎ̧ wɔb nê, “Kwàˈ ane nkǔŋ tsiˈ è shua wɨ̧ nê, wòt ègème tàa ngɨa kàbɔ̀ŋ la, wu àbùˈ a èghɨ kàbɔ̀ŋ bu èntɨ̧ɨ̧ tò àa nkɨà la.
43008035	Àbùˈ aà kà nteˈa a èbem àndà̧, wa̧ ka tàa ntèˈa a èbem àndà̧ la.
43008036	Ale, Wa̧ Mbɔ̧ɔ̧mà nàŋa ndzà wê sàŋ, à ko nê, à chɨɨme mpem.
43008037	Mâ ko nê bɨ wu bòt àndǎ̧ Abàlàghâm, ka bɨ bɔ̂ me kɨ wû èlu̧ ebùŋè am nkàà nê, bɨa kà bɨ̧ɨ̧ne èngǎ̧ am.
43008038	E ndàˈà mènə̀ Tǎt am è nyɨˈte am la, è me wu awɨ̧ ko bɨ wua ngɨ̀à àghɨa bɨ zə abua wɨ̧ ne tǎt la.”
43008039	Tà làˈ ale bɔ bɨ̀ɨ̀lè èngǎ̧ tò nê, “Tǎt nyaˈ wa wu Abàlàghâm.” Yesò mè shu abua yɔb nê, “Bɨ ghɨ̀ ale ndâ ngu bɔ̧ Abàlàghâm ko bɨa ngɨ̀à àghɨa Abàlàghâm li ngua ngɨ̀à la,
43008040	ka nè àfɨ̀ˈ yaa bɨa nkɨ ebùŋè am, mmɔ̌ wu mâ shua wɨ̧ mèngǎ̧ nkǔŋ mu mâ zə abua Mbɔ̧ɔ̧mà la. Abàlàghâm li tà kà ghɨ ànəa ko anè.
43008041	Ka bɨ wua ngɨ̀à wû àghɨa wɨ̧ ne tǎt li ngɨ̀ la.” Bɔ nê, “Mbɔ̧ɔ̧mà zìa ndziˈne wu ndàˈà Tǎt wa ba bɔ la. “Ba ntsě bɔ̧ mèdùùbè.”
43008042	Yesò mè shu abua yɔb nê, “Mbɔ̧ɔ̧mà ghɨ̀ ale ndâ ngu tǎt wɨ̧, ko bɨa nkɔ̀ŋkè am, nkàà nê e dzə̀ abua tò ka nkɨ̀ˈɨ̂, è nka kɨˈɨ àtsə am mmɔ̌ mbɔŋ, tòà ka tà tsàà am la.
43008043	Bɨ ghɨ̀ na bɨ̀ ka ko ànəa e shua la à? Wu nê bɨa kà mbê nkɨ ezə èngǎ̧ am.
43008044	Satàn wu tǎt wɨ̧, àfàˈ àyɨ̧ wu ndɨ bɨ̀a me ghɨ̀ wû àghɨa tàa nkɨà la. Tà lè yaŋe wu wòt tàa mbùŋà bòt la, tà kà wua nkɨà nkǔŋ, nkàà nê tà bakà li me làˈa nkǔŋ. Tàa ngɨ̀ tà me làˈà mèfà̧, tà wua ndàˈà mbɨ̀ˈɨ̀ tàa ndzìà ngɨ̀a àfɨ̀ˈ àgème la, nkàà nê, tà wu wòt mèfà̧, mè ngu tǎt mèfà̧ ègème.
43008045	Ka ndɨ̀ wu màa ndàˈa nkǔŋ la, bɨ̀ ka wua bɨ̧̀ɨ̧̀nâ èngǎ̧ am.
43008046	Wòt wu ane yɨ̧ betsiˈa tà nyɨˈte nê, maa ngɨ̀à mènə̀ kàbɔ̀ŋ la wu wà à? Mâ me laˈa nkǔŋ bɨ ghɨ̀ na ka bɨ̀ ka bɨ̧ɨ̧ne ànəa e shua la à?
43008047	Wòt tà wu wê Mbɔ̧ɔ̧mà la nàà njùta mèngǎ̧ tò. Lə yu bɨ̀a ka kɨ eyute mèngǎ̧ mbɔŋ la wu nê, bɨ ntsě bòt Mbɔ̧ɔ̧mà.”
43008048	Mbɨ̀ˈɨ̀ Yesò làˈ ale la, Bèjû bu e bɨ̀ɨ̀le nê, “Tè bà ka shua nkǔŋ nê, à wu wòt Sàmalìà, mè mbɔ̂ fo kàbɔ̀ŋ ane yê?”
43008049	Tà bɨ̀ɨ̀lè nê, “E mbakà bɔ fo kàbɔ̀ŋ ane ya̧, maa nkùkta wû a Tǎt am Mbɔ̧ɔ̧mà ka bɨ me làˈà mènə̀ kàbɔ̀ŋ adù̧ ya̧,
43008050	mbɔ̂ e nka wua nkɨà nê bòt è me ŋeˈe am a ègwet, wòt nàà və àyea mbɔŋ à wu a tèkitebu tò la. Wu tòà ka tà ko ndɨ tàa mbàŋè mènə̀ mɔ̧ la.
43008051	Kwàˈ ane nkǔŋ tsiˈ è shua wɨ̧ nê, wòt tàa ndzəa èngǎ̧ am ngɨ̀à mbɨ̀ˈɨ̀ e shu la ka li epfə a.”
43008052	Bèjû bu e shu abua tò nê, “Ba lâ nko àfɨ̀ˈ yaa nê, à bɔ fo kàbɔ̀ŋ ane yê. Abàlàghâm li mpfə, bèndàˈàtɔŋ Mbɔ̧ɔ̧mà e pfəˈtè àyɔb mɨ̧̂, ka à bɔ̂ me shu nê, wòt tàa ngɨ̀à àghɨa à shu la ka li epfə a.
43008053	Aà ale ngu nê, à tsea tǎt wa Abàlàghâm, bɔ̂ bèndàˈàtɔŋ Mbɔ̧ɔ̧mà bu be li mpfə̀ˈte la à? Àa mɨ̀ɨ̀tà nê à wu wà à?”
43008054	Yesò bɨ̀ɨ̀lè nê “E ngu anè me ŋeˈe am mmɔ̌ mbɔŋ a ègwet, ko wu àku. Wòt tàa ŋeˈe am la wu Tǎt am wu bɨ̀a shua nê wu Mbɔ̧ɔ̧mà wɨ̧ la.
43008055	Bɨ te bakà ko atò, ka e mbɔ̂ nko atò. E nê, e mbakà ko atò, ko maa wu wòt mèfà̧ mbɨ̀ˈɨ̀ bɨ̀a, ka mâ lâ nko atò, mè me ghɨ̀ àghɨa tà shu la.
43008056	Tǎt wɨ̧ Abàlàghâm li ngùˈtè àvi e ye àli am, tà li ndze, a mè mbɔ̌ atò.”
43008057	Àfɨˈa mbɔŋ, Bèjû bu e biite atò nê, “Àa ngɨ̀ à bele kà lu̧ èngùˈebȩ èghem yetà̧â̧, ngɨ̀ na ka me shu nê à li ndɔ̀ˈ ndzea Abàlàghâm?”
43008058	Yesò shu abua yɔb nê, “Ane nkǔŋ, tsiˈ è shua wɨ̧ nê, Abàlàghâm li me laˈ ne yea ngua, e ndzaŋe ewu.”
43008059	Mbɨ̀ˈɨ̀ tà làˈ ale la, bɔ wȩȩtè àti nê bɔ kɨ etemte atò ebùŋe tà bə̀tê àghɨ ayɔb, ndzə a èbem lob nɨ̧ Mbɔ̧ɔ̧mà yu nga àbȩ.
43009001	Mbɨ̀ˈɨ̀ Yesò nàa ntsèà la, tà ye wòt kǒ bɔ li me bia tò àghɨ a tò a lem la,
43009002	ale bɔkatè tò e biite atò nê “Labȩ̀, bɔ li me bia mbê waa nè àghɨ àleme ale ngua nkàà mènə̀ kàbɔ̀ŋ tò, kò wû è me tǎt tò bɔ̂ nyɨ̌ tò à?”
43009003	Yesò bɨ̀ɨ̀lè nê “Àghɨ a tò à ka lema nkaa kàbɔ̀ŋ tò kò èwe tǎt tò bɔ̂ nyɨ̌ tò leˈ. A wu anè mbɨ̀ˈɨ̀ bòt aa ye àfaˈa mètàŋ Mbɔ̧ɔ̧mà ane tò.
43009004	Ba bɔ ndɨ bàa fàˈa àfaˈa wòt wu tà tsàà am la àfɨ̀ˈ yaa è bèlè nengǔ̧ la, ndzěm nàà nkɨ̀ˈâ kà wòt wu tsi e ko e ghɨ̌ àghɨ.
43009005	Ane àfɨ̀ˈ yaa e ngu a sitsǎˈ ŋàa ntsèka la, e ngu wòt tàa ŋǎ èkaˈà abua bòt ngɔ̀ŋ yaa la.”
43009006	Tà làˈ ale mbɔ̂ ntsə̀ mat a si, nɨŋ ntɔ̀bte ètsǎˈ ndzɔ̀ˈɔ̀ àghɨ a mbê wu adù̧,
43009007	mbɔ̂ shu abua tò nê, “Ghà shùù àghɨ a ye a èbem àtɨ̀ŋ Silòàm.” Silòàm wua shua nê “Tsaa.” Ale, mbê wu ghà shùù me kɨˈɨ ntsìˈa ndzea èdziˈ.
43009008	Àfɨˈa mbɔŋ bòt bu bɔ̀ɔ ntsèke a ngèt tò la, nè èbu bɔ zǐ wua ndzea tò ndò̧a èghɨ la e nê “Tè eyaa ntsě mbê wu tàa ntsèka tseke ndò̧a èghɨ la à?”
43009009	Bòt ko ane yɔb e nê “Wu tòà!” Èbeko e nê “Chaˈ, è ntsě tòà, wu wòt kǒ tà fəa tò la.” Bɔ làˈ ale mbê mbɔŋ zìambɔŋ nê, wu zia.
43009010	Ale, bɔ biite atò nê, “Ghǎ a ghɨ̂ ka à tsiˈa ndzea èdziˈ à?”
43009011	Tà bɨ̀ɨ̀le nê, “Mbê wu bɔ̀ɔ ntɔ atò ane Yesò la è ya̧ ntɔ̀bte ètsaˈ nɨŋ ndzɔ̀ˈɔ̀ àghɨ a am, mbɔ̂ shû nê, ‘Ghǎ shùù a èbem àtɨ̀ŋ a Silòàm.’ Ale, e ngà shù me ko ntsìˈa ndzea èdziˈ.”
43009012	Tà làˈ ale bɔ biite atò nê “Mbê ngaa wu neŋàà?” Tà bɨ̀ɨ̀lè nê “E mbakà ko.”
43009013	Bɔ li nɨa wòt àghɨ àleme wu nɨŋ nga abua Bèfalèsiì.
43009014	Àli yu Yesò tɔbte ètsaˈ wu nɨŋ ngàˈa àghɨ tò la wu àliapfə̀a Bèjû.
43009015	Bèfalèsiì e mè mbììte atò ndɨ tà ghɨ̂ ka me ye èdziˈ la. Tà shu abua yɔb nê, “Yesò è ya̧ ndzɔ̀ˈɔ̀ àghɨ am ane ètsaˈ, ka e ngà shù ntsìˈa ndzèa èdziˈ.”
43009016	Bèfalèsiì ko è nê, “Wòt wu tà ghɨ̀ àghɨ yàa la ka dzəa abua Mbɔ̧ɔ̧mà, nkàà nê tàa mpààtà mbɨ̧te àliapfə̀a ya.” Ka èbeko e nê, “Betsiˈa wòt tà wu wòt kàbɔ̀ŋ la ghɨ̀ èwuu ènə̂ kà ye fɨ̀ˈ bàa?” Bɔ làˈ ale ntsìˈi a mètsə̂ a mètsə̂.
43009017	Ale, bɔ mè mbììte wòt mbɔŋ nê, “Àwɔ̀ mbɔŋ àa shua nè ghà ane mbê waa tà ghaˈa àghɨ a yê la à?” Tà bɨ̀ɨ̀lè nê, “Tà wu ndàˈàtɔŋ Mbɔ̧ɔ̧mà.”
43009018	Bɔɔjuŋ Bèjû bu e ghɨ̀ ale, bɔ̀ ka lem mbɨ̧̀ɨ̧̀ne nê àghɨ a tò a li ndem ka ndɔ̀ˈ ngàˈa, tè bɔ ghà ntɔ a tǎt tò bɔ̂ nyɨ̌ tò,
43009019	mbììte awɔb nê, “Eyaa wu wa̧ wɨ̧ wu bɨ laˈnê bɔ li me bia tò tà kà wua ndzea èdziˈ la à? Tà me wua àfɨ̀ˈ yaa ngɨ̀ na ka ntsìˈa ndzea èdziˈà?”
43009020	Tǎt tò bɔ̂ nyɨ̌ tò e bɨ̀ɨ̀lè nê, “Ba ko nê tà wu wa̧ wa, mè nko nê bɔ li me bia tò àghɨ a tò a lem.
43009021	Ka bà ka ko ndɨ tà ghɨ̂ ka me wu àfɨ̀ˈ yaa anè ntsìˈa ndzea èdziˈ la, bà ka mèe nko wòt tà ghaˈa àghɨ a tò la. Bɨ̀ biite atò, taa ko shu ànəa zi zìambɔŋ. Tà tsiˈi wɔ̀jǔŋ, ”
43009022	Tǎt tò bɔ̂ nyɨ̌ tò aà ndàˈà ale ngua mbɔ̀ɔ bɔɔjuŋ Bèjû, nkàà nê bɔɔjuŋ mbɔŋ e li ndzaŋe nɔ̀ŋe nê wòt bɨ̧̀ɨ̧̀na, mè shu nê Yesò wu Fɔ̧̀ wu Mbɔ̧ɔ̧mà li ndzɔˈ etsàà la, ko bɔɔ fəa tò a èbem lob Mbɔ̧ɔ̧mà yɔb.
43009023	Eyaa wu àghɨa a li ngɨ̀ ka tǎt tò bɔ̂ nyɨ̌ tò e nê bɔ̀ biite atò nê tà tsiˈi wɔ̀jǔŋ la.
43009024	Bɔ ghɨ̀ ale mè ntɔ wòt wu àghɨ a tò a li ndza̧ ndem la, shu abua tò nê, “Wùˈte a Mbɔ̧ɔ̧mà, ba ko nê mbê waa tà bə awê la wu wòt kàbɔ̀ŋ.”
43009025	Tà bɨ̀ɨ̀lè nê, “Kò tà wu wòt kàbɔ̀ŋ kò tà ntsě leˈ, ko e mbakà kô; ndàˈ ànəa mâ ko la wu nê, àghɨ a am a li ndem ka nè àfɨ̀ˈ yaa mâ tsiˈa ndzea èdziˈ.”
43009026	Bɔ biite atò nê, “Tà ya̧ ngɨ̀ gha ane yê à? Tà ya̧ ngɨ̀ na ka ngàˈa àghɨ a yê à?”
43009027	Tà bɨ̀ɨ̀lè nê “Mâ shua wɨ̧ tè ndɔ̀ˈ ka bɨ̀ ka wua nkɨ eyute. Bɨ̀ meè nkɨ zə ghàà? Bɨa nkɨ wu bɔkatè tò mɨ̧̂?”
43009028	Tà làˈ ale, bɔ tsɔ̧ɔ̧te atò shu nê, “Wu àwɔ̀ ka à wu wakatè mbê waa la, è me wu awa ko ba wu bɔkatè Musì.
43009029	Ba ko nê Mbɔ̧ɔ̧mà li ndaˈa abua Musì, ka è me wua mbê waa ko ba bakà ko àdziˈa tà dzə̀ la.”
43009030	Mbê wu bɨ̀ɨ̀lè nê, “Ànə̂ yaa a bê ntsè am. Bɨ bakà ko àdziˈa tà dzə̀ la, ka tà bɔ̂ ngàˈa àghɨ a am?
43009031	Ba ko nê Mbɔ̧ɔ̧mà nàà kà yute àghɨa bòt kàbɔ̀ŋ aa ndò̧a abua tò la, ka è me wu wòt wu tàa ŋa kènuke abua Mbɔ̧ɔ̧mà mè ngɨ̀à àghɨa tàa nkɨà la, tà me yute èngǎ̧ tò.
43009032	Mbɨ̀ˈɨ̀ ngɔ̀ŋ li ndɔ̀ˈ mbùˈ la bɔ te bakà zə nê wòt kǒ ghaˈa àghɨ a wòt bɔ me bia tò a lem la.
43009033	È ghɨ̀ ale, è kà wu Mbɔ̧ɔ̧mà tà tsàa a mbê waa la, ko betsiˈa tà kà ghɨ̂ àghɨ.”
43009034	Bɔ shu abua tò nê, “Bɔ li mbia wê kwàˈ a èbem mènə̀ kàbɔ̀ŋ, ngule si àghɨ yu à ko te enyɨˈte awa la wu ghà à?” Bɔ ghɨ̀ ale mbɔ̂ ntsi atò ayɔɔ bòt lob Mbɔ̧ɔ̧mà.
43009035	Àfɨˈa Yesò zə nê bɔ fəa tò la, tà kɨ atò mbììte atò nê, “À zǐ èntɨ̧ɨ̧ wê ane Wa̧ Wòt?”
43009036	Tà bɨ̀ɨ̀lè nê “Wu wa tê, shu am mbɨ̀ˈɨ̀ maa zǐ èntɨ̧ɨ̧ am ane tò.”
43009037	Yesò bɨ̀ɨ̀lè nê, “À yea tò tè ndɔ̀ˈ, wu tòa wu ndaˈa abua yê àfɨ̀ˈ yaa la.”
43009038	Tà nê, “Tê, mâ bɨ̧ɨ̧nè,” mbɔ̂ ntem tènjǔŋ ti a si ngùˈtè atò.
43009039	Yesò shu nê “E nkɨ̀ˈa sitsǎˈ ŋàa mbɨ̀ˈɨ̀ enyɨˈte ndɨ bòt àa la, e ghɨ̌ bòt kà wua ndzèa èdziˈ aa me ye, e mě ghɨ̌ àghɨa bòt bu bɔ mɨɨtè nê bɔɔ̀ ndzea èdziˈ la aa leme.”
43009040	Bèfalèsiì ko be wu a ngèt tò la e zə mbììte atò nê, “Àghɨ a ya a lem mɨ̧̂?”
43009041	Yesò bɨ̀ɨ̀lè nê, “Bɨ me wu ale ngu bòt àghɨ àleme ko ànəa mbɔŋ a bakà ba̧a̧ wɨ̧ e laˈ nê bɨ ghɨa kàbɔ̀ŋ; ka ndɨ̀ wu bɨ laˈnê bɨa ndzea èdziˈ la, ànəa mbɔŋ a bele àtsəa yɨ̧.”
43010001	Yesò nê, “Ane nkǔŋ, tsiˈ è shua wɨ̧ nê, wòt tà pààte ètsə̂ àkààla njɨ̀, nkɔˈɔ a mbɨ̧̀ àka̧ ka nyi a èbèm la wu tsɔŋ tàa nchùa àtsəa àghèb la.
43010002	È me wu wòt tà tsě ane ètsələ̀ˈ ka nyî la è wu mbaabà njɨ̀te mbɔŋ.
43010003	Tàa me kɨˈɨ, wòt wu tàa mbààba ètsələ̀ˈ àkààla njɨ̀ tu la, tsɔˈɔ ètsələ̀ˈ abua tò. Njɨ̀te mbɔŋ te ko àtɔŋ tò, tà mè me tɔ njɨ̀ ti ane tèlen tɔb, nɨa wɔb nɨa nga àbȩ.
43010004	Tàa ngɨ̀ tà nɨ ti ne njɨ̀ tu tègème tè tà dzə àbȩ, tà me ghȩ̀ȩ̀ne a mbì lɔb ngà, te me kùŋe atò nkàà nê te ko àtɔŋ tò.
43010005	Betsiˈa tè ka kuŋe a gɨ̧̀, tèa ngɨ̀ te me lùùla tò lùùla, nkàà nê te bakà ko àtɔŋ tò.”
43010006	Yesò làˈa ane èngà̧teme ale, bɔ̀ ka lem nko ànəa tà shua la.
43010007	Ale, Yesò mè shu abua yɔb nê, “Ane nkǔŋ, tsiˈ è shua wɨ̧ nê, e ngu mbɨ̀ˈɨ̀ ètsə̂ àkààla njɨ̀tsə.
43010008	Bòt bu bɔ li nkɨ̀ˈɨ̂ a mbì la̧ la, wu bètsɔŋ nè bè chua àtsəa àghèb, ka njɨ̀ tu te ka yute àtɔŋ yɔb.
43010009	E ngu ètsə̂ àkàt. Wòt tse ane ya̧ ka nyî, ko tàà peme, wû mbɨ̀ˈɨ̀ njɨ̀ nàa ndzəa a èbem àkàt nga àbȩ nkwèla èfə̂ˈ mè nkɨ̀ˈa nyia la.
43010010	Tsɔŋ nàa ngɨ̀ tà wua nkɨ̀ˈa wû mbɨ̀ˈɨ̀ etsɔ, ebùŋe, tsòke. E ndɨ nkɨ̀ˈɨ̂ mbɨ̀ˈɨ̀ e ghɨ̌ bòt aa bɔ mèmpème, mbɔ̂ ngu ebɔ mùà nènkèm.
43010011	“E ngu ngule mbaabà njɨ̀. Ngule mbaabà njɨ̀ nàà ŋǎ àtsəa zi ane njɨ̀te mbɔŋ.
43010012	Ka è me wu wɔ̀fàˈ wu, bɔ ŋa atò èkab ka tà me baabe njɨ̀tsə la, tà kà wu ngule mbaabà njɨ̀, njɨ̀ tu ka wû è te tò. Tàa ngɨ̀ tà ye anyà̧ kǒ mbɨ̀ˈɨ̀ ngwìnyà̧ nkɨ̀ˈa la, tà saame njɨ̀ tu ndùùlà. Tà lùùlà ale anyà̧ wu kɨˈɨ, tà bà̧a̧ yekǒ, ngɨ̀ àbə̀ˈ a taatè.
43010013	Wɔ̀fàˈ nàa ngɨ̀ tà me lùùla ale è wu ndɨ̀ wu, èntɨ̧ɨ̧ tò e tsě ane njɨ̀te mbɔŋ nkàà na bɔ ŋa èkab ka tà me baabe la.
43010014	“E ngu ngule mbaabà njɨ̀, mâ ko njɨ̀ ta̧, njɨ̀ ta̧ te mè nkǒ am,
43010015	wû mbɨ̀ˈɨ̀ mâ ko a Tǎt am Mbɔ̧ɔ̧mà, tà mè nkǒ am la. Ale, mâ bɨ̧ɨ̧ne eŋa àtsə am ane njɨ̀ ta̧.
43010016	Mâ bɔ njɨ̀te ko kà zìˈ ngu a èbem àla̧ yàa. Mâ bɔ ndɨ màa fete tùà mɨ̧̂ la. Tea zə àtɔŋ am ekɨˈɨ, àla̧ njɨ̀ yu aa tsiˈi yeamɔˈ e mě bɔ a mbaabà wemɔ̀ˈ.
43010017	Ale, Tǎt am Mbɔ̧ɔ̧mà nàà nkɔ̀ŋkè am nkàà nê, mâ bɨ̧ɨ̧ne eŋa àtsə am epfə, ka elɔ̀ˈɔ e mě yu̧u̧me.
43010018	Wòt kǒ tàa bùŋè am kà e shu nê à wu ale la ntsě. Mâ ŋa àtsə am ane mɔ̧ nè mènkɔ̀ŋke. Mâ bɔ mètàŋ ndɨ betsiˈa e ŋà àtsəa am mpfə la, mè mbɔ̀ mètàŋ ndɨ betsiˈa e nju̧u̧mè la. Eyaa wu àghɨa Tǎt am Mbɔ̧ɔ̧mà laˈnê e ngɨa la.”
43010019	Mbɨ̀ˈɨ̀ Yesò làˈa mèngà̧ maa la, Bèjû e mè ntsìˈi a mètsə̂ tsa tsa,
43010020	tè àbə̀ˈ àyɔb nyaŋ a nê, “Tà bɔ fo kàbɔ̀ŋ ane zi, mè mbe.” Bɔ ghɨ̀ na ka me yute ànəa tà shua la à?
43010021	Ka èbeko e nê, “Eyaa ntsě mèngǎ̧ wòt tà bɔ fo kàbɔ̀ŋ la. Betsiˈa fo kàbɔ̀ŋ ghàˈa àghɨ a wòt?”
43010022	È le wu àfɨ̀ˈ yu bɔ̀ɔ njɨ̀a èpà̧ wu bɔ̀ɔ nɨa nkù̧ù̧ta àfɨˈa bɔ li ndzì lob nɨ̧ Mbɔ̧ɔ̧mà a tèkitebu tò, è wu àfɨˈa èdziˈ àa fìa a Jèlusalèm la.
43010023	Àfɨˈa mbɔŋ Yesò wu a èbem lob nɨ̧ Mbɔ̧ɔ̧mà, ngȩȩna a èbem àdzìˈa ko bɔ̀ɔ ntɔ nê ètsələ̀ˈ fɔ̧̀ Sàlemun la.
43010024	Mbɨ̀ˈɨ̀ tàa ngȩ̀ȩ̀nà la, Bèjû ko e kɨˈɨ̀ mbu̧u̧te a ngèt tò mbììte atò nê, “Àa nɔ̀ŋe awa ane lèmàkè te gha edzə̌ a ka àfɨ̀ˈ à? À wu Fɔ̧̀ wu Mbɔ̧ɔ̧mà li ndzɔˈ etsàà la, à nèètè shua wa.”
43010025	Yesò bɨ̀ɨ̀lè nê, “Mâ shua wɨ̧ ka bɨ̀ ka wua nkɨ ebɨ̧ɨ̧ne. Èghɨ baa màa ngɨa ane èlen Tǎt am la, eà nyɨ̀ˈta àghɨa e ngu yùà la,
43010026	ka bɨ̀ ka bɨ̧ɨ̧ne nkàà nê bɨ ntsě ayɔɔ njɨ̀ ta̧ mbɨ̀ˈɨ̀ àa la.
43010027	Njɨ̀ ta̧ teà ndzəa ànəa màa shua la, e mè ndâ nko awɔb, te mè me kùŋè am.
43010028	Maà ŋǎ wɔb wu bɔ̀ɔ nkuŋà am la mèmpème kàlìà, tè bɔ ka wu li eleme, wòt kà mèe ngû tàa fàà àwɔb a tèkitebu ta̧ la.
43010029	Tǎt am wu tà ŋa awɔb abua am la, è tsě wòt ègème, tè wòt kà wû betsiˈa tà fàà tua a tèkitebu tò la.
43010030	Ba Tǎt am e wu àghɨ yeamɔˈ.”
43010031	Tà làˈ ale, Bèjû bu e mè ngwȩ̀ȩ̀te àti nê bɔ kɨ enɨ etemte atò.
43010032	Yesò shu abua yɔb nê, “Mâ taˈa ghɨ̌ efaˈa ntsɔ̧̀ e dzə̌ abua Tǎt am la, bɨ ye. Bɨ kɨ ebùŋè am ane ayea ŋa ane ebe mbɔŋ à?”
43010033	Bèjû bu e bɨ̀ɨ̀lè nê, “Bà ka kɨ ebùŋè àwê ane àfaˈa ntsɔ̧̀ à ghɨ̀ la. Ba kɨ ebùŋè awê nkàà nê àà fɨ̀ˈnà wê ane Mbɔ̧ɔ̧mà. Àwɔ̀ à wu wɔ̀bȩ̌ la, àà shua nê, ye wu Mbɔ̧ɔ̧mà.”
43010034	Yesò bɨ̀ɨ̀lè nê, “Bɔ shɨ a èbem Àkata Mbɔ̧ɔ̧mà àyɨ̧ nê Mbɔ̧ɔ̧mà laˈnê, ‘Bɨ wu mbɨ̀ˈɨ̀ mmɔ̌ Mbɔ̧ɔ̧mà.’
43010035	Mbɔ̧ɔ̧mà li ndàˈ àyaa ane bòt bu tà li ndzì èngǎ̧ vi a tèkitebu tɔb la. Ba bɔ nko nê, ànəa Àkata Mbɔ̧ɔ̧mà a shua la wu nkǔŋ ane àlia nè àlia.
43010036	Betsiˈa bɨ shu nê wòt wu Mbɔ̧ɔ̧mà lȩ̀ ntsaa a sitsǎˈ ŋaà la nàà fɨ̀ˈnà àvi ane Mbɔ̧ɔ̧mà na mâ laˈnê e ngu Wa̧ tò la à?
43010037	Èghɨ bàa e ngɨ̀à la, è bakà wu ebe edzə abua Tǎt am Mbɔ̧ɔ̧mà la, bɨ̀ ka bɨ̧ɨ̧ne ànəa e shua la,
43010038	mbə è ngua ngɨ̀a wû èghɨ e dzə abua tò la, bɨ bɨ̧ɨ̧ne ànəa e shua la nkàà èghɨ bàa e ngɨa la. Bɨ̀ ghɨ ale mbɨ̀ˈɨ̀ eko, aa mèe nyi a ètsə bɨ̧ nê, ba Tǎt am e tsəˈne te mbê tsìˈi mbɨ̀ˈɨ̀ àghɨ yeamɔˈ.”
43010039	Bɔ zə ale, mè ndzì èbu nê bɔ kɨ ba̧a̧ tò, ka tà bê mbə ndùùlà.
43010040	Yesò ghɨ̀ ale, ndɔ̀ˈ abot, ngwènè agua èdzî Jodàn, nga adzìˈ yu Jɔ̌n li ngua ndzìà bòt a èdzî la, ntsèke abot.
43010041	Tà tseke ale, bòt nyaŋ e kuŋe atò nkɨ̀ˈɨ̂ me laˈa a kètsìà wɔb shua nê, “Jɔ̌n li tà ka ghɨ ngɨŋa ànə̂, ka ànə̂ àgème tà li ndàˈ ane èlen mbê waa la wu nkǔŋ.”
43010042	Àfɨˈa mbɔŋ bòt nyaŋ abot və e zì mèntɨ̧ɨ̧ mɔb ane Yesò.
43011001	Wòt kǒ èlen tò wu Lazalɔ̀s la li ntsèke tè nkwene àghɔ̧. Àpfə̀a tò a li ngu a Betanì, è wù àdziˈa bɔnyɨ tò Màlià bɔ̂ Màta àa ntsèka la.
43011002	Màlià waa wu àvi wu tà li nɨ̀ mèwet àghaa ntsɔ̧̀ ndzɔ̀ˈɔ̀ èka Yesò ndɔ̀ˈ nɨ nyemtetsə ti nɨŋ ndzò la. Mbɨ̀ˈɨ̀ Lazalɔ̀s wanyɨ wɔb wua ngò̧ò̧nà la,
43011003	Màlià bɔ̂ Màta e tsàà ntu̧ abua Yesò nê, “Tê, wòt wê wu à taˈa wua nkɔ̀ŋkà la, nàà ngò̧ò̧nà.”
43011004	Àfɨˈa Yesò zə la, tà nê, “Eyaa ntsě àghɔ̧ àa ghɨ̌ taa pfə la; a kɨ enyɨˈte ènɨ̧ Mbɔ̧ɔ̧mà, mbɨ̀ˈɨ̀ bòt aa ye e wùˈtè èlen Wa̧ Mbɔ̧ɔ̧mà.”
43011005	Yesò li ngua nkɔ̀ŋkà Màta bɔ̂ Màlià nè wanyɨ wɔb Lazalɔ̀s.
43011006	Tà zə nê Lazalɔ̀s nàà ngò̧ò̧nà ale mbɔ̂ mè ntsèke èlibȩ bebe adzìˈ yu tà wu la.
43011007	Mbɨ̀ˈɨ̀ èli bu bebe e tse la, tà shu abua bɔkatè bi nê, “Bɨ̀ ghɨa bà mèe ngwènè a Jùdià.”
43011008	Bɔkatè tò bu e shu abua tò nê, “Labȩ̀, Bèjû aa wua nkɨ etemte awê wu kwàˈ ane èli bìa, à mè me kɨ egha abot?”
43011009	Yesò bɨ̀ɨ̀lè nê, “Ka mâ ye nê àliabȩ ebùˈu a ntɔtetsɔ̌ˈ eghǎ dzə a nyèmtèsi a bɔ wu nyèm èghem ntsɔ̀b tebe à? Wòt tàa ngȩ̀ȩ̀nà nèngǔ̧ la nàà kà kwene a si, nkàà nê tà bɔ èkaˈà, àbȩ a mè me fəə.
43011010	Ka è wu wòt tàa ngȩ̀ȩ̀nà ètsəˈ la, tà me kwene a si, nkàà nê tà bakà bɔ èkaˈà.”
43011011	Mbɨ̀ˈɨ̀ Yesò làˈ mpàâ la, tà nê, “Shu̧ ya Lazalɔ̀s nàà ndia ka e mbɔ̂ gua nga e yǒ̧ atò.”
43011012	Bɔkatè tò e shu abua tò nê “Tê, è wu nê tà lia li ko tà bele etàŋne.”
43011013	Bɔɔ̀ shua ale, Yesò wua ndàˈà ànəa èvə tò, ka bɔ bɔ̂ me mɨ̀ɨ̀te nê tà wua ndàˈà wû ànəa kèlɔ.
43011014	Àfɨˈa mbɔŋ Yesò shu awɔb nkǔŋ nê, “Lazalɔ̀s pfə,
43011015	ka a bɔ̂ŋ na mâ ghɨ̂ è nka wu abot la, mbɨ̀ˈɨ̀ bɨa zǐ mèntɨ̧ɨ̧ mɨ̧ ane ya̧. Bɨ̀ ghɨa bà gha ndzea tò.”
43011016	Tɔmasì wu bɔ̀ɔ ntɔ atò ane wabenyì la, shu abua àbəˈa bɔkatè ko bu nê, “Bɨ̀ ghɨa bà kùŋe a Tǎt wa mbɨ̀ˈɨ̀ epfə ba tò ba nɔ̂.”
43011017	Yesò ghà tê tà wu abot, tà zə nê àpfəˈta Lazalɔ̀s a tseke a èbem èsî ane èlibȩ bekwì.
43011018	E lɔ̀ˈɔ Betanì eghǎ Jèlusalèm li ngu mbɔ̀ŋè bèmȩl babe.
43011019	Ale, àbəˈa Bèjû nyaŋ a lɔˈɔ abàˈ və nkɨ̀ˈɨ̂ mbɨ̀ˈɨ̀ ezi mèntɨ̧ɨ̧ Màta bɔ̂ Màlià ane ànəa èvə wanyɨ wɔb.
43011020	Àfɨˈa Màta zə nê Yesò nàà nkɨ̀ˈa la, tà lɔ̀ˈɔ a si nga nkwene ane tò. Tà me ghǎ ale Màlià tseke a lob.
43011021	Màta ghà ale shu abua Yesò nê, “Tê, àa ghɨ̀ ale ngu adzìˈ yaa ko wanɔ̧ bakà pfə.
43011022	Ka wû àfɨ̀ˈ yaa, mâ ko nê à shua wû nê Mbɔ̧ɔ̧mà ghɨ̌ kǎ ànə̂ leˈ, ko taa ghɨ̌.”
43011023	Yesò shu abua tò nê, “Wanyɨ wè nàà mèe yu̧u̧me.”
43011024	Màta shu abua tò nê, “Mâ kô nê taa li mèe lɔ̀ˈɔ a si ane àli yu bèmpfəà bèa yu̧u̧me la.”
43011025	Yesò shu abua tò nê, “E ngu wòt tàa njù̧ù̧ma bòt ngɨa bɔ pema la. Wòt màà mpfəà ko tà bele yǔ̧ na tà zìà èntɨ̧ɨ̧ vi ane ya̧ la,
43011026	wòt ègème tà wu yǔ̧ mè ndzì èntɨ̧ɨ̧ vi ane ya̧ la ka wu li tsi epfə. À bɨ̧ɨ̧ne ànəa e shua la à?”
43011027	Tà bɨ̀ɨ̀lè nê, “Oò Tè, mâ bɨ̧ɨ̧ne, nê à wu Wa̧ Mbɔ̧ɔ̧mà, à wu Fɔ̧̀ wu tà li ndzɔˈ etsàà la, ye wu tà bɔ ndɨ tàa kɨˈa sitsǎˈ la.”
43011028	Màta è làˈa ànə̂ yaa ale, ngà ntɔ wanyɨ vi Màlià a ntsèm shu abua tò nê, “Nyɨˈtà wa è kɨˈɨ, tàa ntɔ awê.”
43011029	Màlià zə ale, mbê nkȩ ndɔˈ a si nga ekwene ane tò.
43011030	Tàà nga àfɨˈa mbɔŋ ale, Yesò ka zîˈ nkɨ̀ˈɨ̂ tê dzə a èbem àpfəa mbɔŋ, tà bele àdzìˈ yu Màta ghɨ̂ nkɨ̀ˈɨ̂ nkwene ane tò la.
43011031	Àfɨˈa Bèjû bu bɔ wua lob ndzìà èntɨ̧ɨ̧ Màlià la e me ye tà kȩ̌ a si me ghǎ àbȩ la, bɔ lɔˈte a si mbà̧a̧ kwene tò, ntsìˈa nta nê, tà mè nga tseke àtsəasì me dɨ̌.
43011032	Mbɨ̀ˈɨ̀ Màlià ghà tê ndzə àdziˈa Yesò wu la, ndzea tò la, tà ŋèˈe avi ndebe a si a tèkate tò nê, “Tê, àà ghɨ̌ ale ngu àdzìˈ yaa ko wanɔ̧ bakà pfə.”
43011033	Àfɨˈa Yesò ye atò ndɨ̀à la, mè ndzə̌ ndɨ Bèjû bu bɔ̂ tò ba e ya̧ nkɨ̀ˈɨ̂ nɔ̂ la, e dɨ̀a yɔb mɨ̧̌ la, a sɔ̀ɔ̀bè èntɨ̧ɨ̧ tò, tèsȩtsə te ku atò kwàˈ ànyaˈne.
43011034	Tà bììte awɔb nê, “Bɨ tua tò a ka adzìˈ à?” Bɔ shu abua tò nê, “Tê, kɨˈɨ ndze abot.”
43011035	Yesò dɨ̀.
43011036	Bèjû e ye nê, bɨ̀ ye ndɨ èntɨ̧ɨ̧ tò aa wu ane Lazalɔ̀s kwàˈ ànyaˈne la.
43011037	Ka àbə̀ˈa yɔb ako a nê, “Tò waa tà li ngàˈa àghɨ a wòt àghɨ àleme la nàà kàˈà wu eko kele mbê waa mbɨ̀ˈɨ̀ tà pfə?”
43011038	Tèsȩtsə te mè nku a Yesò kwàˈ ànyaˈne tè tà gha àtsəasì yu. Àtsəasì yu li ngu mbə̀ˈ bɔ bɨŋe èti nɔ̀ŋe a ètsə̂ la.
43011039	Yesò nê, “Bɨ̀ tsì èti làa.” Tà shu ale, Màta, wanyɨ mbê wu tà pfə la mè shu abua tò nê, “Tê, àghaa kàbɔ̀ŋ aà anè a bùˈ te me kɔˈɔ nkàà nê mbɨ̀ˈɨ̀ tà pfə la wu èlibȩ bekwì.”
43011040	Yesò shu abua tò nê, “Mâ ya̧ è nka shu abua yê nê, à zìà èntɨ̧ɨ̧ wê ane Mbɔ̧ɔ̧mà ko àa ye mètàŋ tò?”
43011041	Ale, bɔ bɨŋè èti lu ntsì, Yesò lɔ̀ke àvi ndȩ̀ ègwet nê, “Tê, mâ taˈa kɔ̀ŋke ndɨ̀ wu à yute èngǎ̧ am la.
43011042	Mâ ko nê àa njùta èngǎ̧ am àfɨ̀ˈ àgème, ka e tsiˈa shua anè nkàà bòt baa bɔ tɨ̧ɨ̧te a si ŋàa la, mbɨ̀ˈɨ̀ bɔɔ ko nkǔŋ, nkǔŋ nê, àwɔ̀ ka à li tsàà am la.”
43011043	Mbɨ̀ˈɨ̀ Yesò tsàˈte Mbɔ̧ɔ̧mà a èlɨ waa la, tà ŋȩ̌ ane àtɔŋ nɨ̧ nê, “Lazalɔ̀s, dzəa àbȩ!”
43011044	Mpfəà wu lɔ̀ˈɔ a si ndzə̀, nè èbu bi bɔ̂ èka bi bɔ kuule ane edziˈi ndǐ, mbɔ̂ ndèbe èsi tò ane àdziˈa ndǐ la. Yesò shu abua yɔb nê, “Bɨ̀ tsi ndǐ tu a mbɨ̧̀ tò la tà me ghǎ.”
43011045	Mbɨ̀ˈɨ̀ Bèjû bu bɔ nkuŋa Màlià ngà la, e ye àghɨa Yesò ghɨ̀ la, àbə̀ˈa yɔb nyaŋ a zì èntɨ̧ɨ̧ wɔb ane to.
43011046	Ka àbə̀ˈa yɔb ako a ghà ne abua Bèfalèsiì, shu àghɨa Yesò ghɨ̀ la.
43011047	Ale, bètǎt bèntsìà mèpɨ̧̀ Mbɔ̧ɔ̧mà, nè Bèfalèsiì e tɔ èfete bɔɔjuŋ. Mbììte nê, “Bà wu anè e ghɨ̀ na à? Mbê waa nàà ngɨ̀à tèwuute ènə̂ kà ye fɨ̀ˈ kwàˈ ànyaˈne.
43011048	Ba wu anè sa atò tà me ghɨa nɨa ngà wû ne mbì ko wòt ègème naa zǐ èntɨ̧ɨ̧ vi ane tò. Ngɨ̀ ale, ko bòt Lûm aa kɨˈɨ tsòkè lob nɨ̧ Mbɔ̧ɔ̧mà ya e mě eliime àlaˈ aya.”
43011049	Ka wòt kǒ ane yɔb, èlen tò wu Kefàs tà bɔ̂ ngu àtsəa bèntsìà mèpɨ̧̀ Mbɔ̧ɔ̧mà a èngùˈ mbɔŋ la shu abua yɔb nê, “Bɨa nè ngu bòt kà ko àghɨ.
43011050	Bɨ bakà ko nê, a bɔ̂ŋ nê wòt wemɔ̀ˈ pfə àtsəa bòt tè ntsè ndɨ àlaˈ àgème àa leme la?”
43011051	Kefàs nàà ndàˈ ale, è kà lem ngu mèmɨ̀ɨ̀te tò, ka ndɨ̀ wu tà wu àtsəa bèntsìà mèpɨ̧̀ Mbɔ̧ɔ̧mà a èngùˈu mbɔŋ la, Mbɔ̧ɔ̧mà ghɨ̀ tà shu ànəa àa li ete la, nê, Yesò naa li pfə àtsəa bòt àlaˈ a mbɔŋ.
43011052	Ka tà kà lem ngua nga epfə wû àtsəa bòt àlaˈ a mbɔŋ. Tà wua nga epfə mbɨ̀ˈɨ̀ efete bɔ̧ Mbɔ̧ɔ̧mà bu bɔ taatè me tseke a èdziˈ èdzìˈ la, bɔɔ tsiˈi mbɨ̀ˈɨ̀ wòt wemɔ̀ˈ.
43011053	Ale, ebuˈu ane àlia ngaa me ghà ne mbì, bɔɔjuŋ bu e me taŋke ndɨ bɔ̀ɔ ebuŋe Yesò la.
43011054	Àyea mbɔŋ a ghɨ̀, Yesò kà wua ntsia ngȩȩne ayɔɔ Bèjû ane ndɨ bɔ̀ɔ ye atò la. Tà lɔˈɔ abot ntsiˈi ghǎ Eflèm, è wù adzìˈ ako a ngèt àbâ àlaˈ àyuube la bɔ̂ bɔkatè bi etseke a èbem àpfə̀a mbɔŋ.
43011055	Bɔɔ ngɨa àfɨ̀ˈ yaa ale, àlia Bèjû àa njɨ̀a èpǎ̧ Màntsea a ègwet wɔb la, a tsiˈa nkùˈà. Ale, bòt nyaŋ e lɔˈɔ a èdzìˈ èdzìˈ nkɔˈ nga a Jèlusalèm, e shùù ènyit mbɨ̀ˈɨ̀ ekùˈu e mbì Mbɔ̧ɔ̧mà a mànjɨa èpǎ̧ wu.
43011056	Bɔ bù̧ù̧te a èbem lob nɨ̧ Mbɔ̧ɔ̧mà yu ale me lȩ̀a Yesò, mè me biite a kètsìà wɔb nê, “Bɨa mɨ̀ɨ̀ta naà? Tè bɨ ye nê, betsiˈa tà kà kɨˈɨ a èpà̧ waa?”
43011057	Bɔɔ ngɨ̀à ale, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e yaŋe shu nê, wòt kô àdziˈa tà wù la, ŋut ghɨ̀ bɔ kô, mbɨ̀ˈɨ̀ eba̧a̧ tò.
43012001	È li ntsìˈi èli bentùa àlia èpǎ̧ Màntsea a ègwet a kùˈ, Yesò kɨˈɨ a Betanì, adzìˈ yu Lazalɔ̀s wu tà li mpfə Yesò yù̧ù̧me atò la, nàa ntsèka la.
43012002	Tà kɨˈɨ ale bɔ la̧ èghɨjɨ abua tò, Màta me ghàbte, Lazalɔ̀s wu wòt kǒ ane bòt bu bɔ̂ tò ba etseke a si me jɨ èghɨjɨ la.
43012003	Àfɨˈa mbɔŋ, Màlià nɨ andɔŋ mèwet kǒ nàa ntsòa èkab bɔ ghɨ ane nat kà bɔ fȩ̀ȩ̀tè la nɨŋ ndzɔ̀ˈɔ̀ èka Yesò mbɔ̂ nɨ nyemtetsə ti nɨŋ ndzò bùà. Àghaa ntsɔ̧̀ yu ane mèwet mu la a shɨˈ lob mbɔŋ.
43012004	Ka Judàs Iskaliòt, wakatè Yesò ko (e wu taà li fɨ̧ɨ̧ne a tò la) biitè nê
43012005	“Bɔ ya̧ ngɨ̀ nà ka bɔ̀ ka fɨ̧ɨ̧ne mèwet maa eŋa èkab mbɔŋ abua bòt ntseb à? Wu mèwet bɔ fɨ̧̀ɨ̧̀nà ko bɔɔ ŋa ane àfaˈa wòt faˈa ane èngùˈebȩ la.”
43012006	Tàà mbììta ale è kà lem ngu nê, tàà ŋǎ èghɨ abua bòt ntseb, tà wua mbììta wû èlɨ wu tà wu tsɔŋ la. Tà li ngu mpàŋa ambè èkab ale, me tsi è we ye kɔ̀ŋke la njɨ̀a vi.
43012007	Tà làˈ ale Yesò nê “Bɨ̀ ka tsi ŋǎ tò ngoˈ, ntsiˈ tà nɔ̀ŋe ànə̂ yaa tà ghɨ̀ la a èntɨ̧ɨ̧ vi ndɨ̀ wu tà lè wua nkwàˈtà nê yea li e ghɨ̌ yùà àlia mâ pfə la.
43012008	Bòt ntseb e wu bɨ tò ba àfɨ̀ˈ àgème, è me wu am è ka wu wu ne nɨ̧̀ àfɨ̀ˈ àgème.”
43012009	Àfɨˈa ènɔ̧̂ Bèjû bu a zə nê tà wu abot la, bɔ kɨˈɨ̀. Me kɨˈɨ ale bɔ̀ ka wua nkɨ̀ˈa nkaa a Yesò zia ndziˈne, bɔ wua nkɨ̀ˈa eye a Lazalɔ̀s wu tà li mpfə Yesò yù̧ù̧me atò la.
43012010	Ale, bètǎt bèntsìà mèpɨ̧̀ Mbɔ̧ɔ̧mà e me taŋke ebùŋe a Lazalɔ̀s mɨ̧̂,
43012011	nkàà nê ànəa a ghɨ ane tò la, a ghɨ̂ Bèjû nyaŋ e me sa wɔb ngà ndzìà èntɨ̧ɨ̧ wɔb ane Yesò.
43012012	Ètsəˈ e li ntsi taˈa ènɔ̧̂ bòt bu aà kɨˈɨ àdziˈa èpà̧ wu la, e zə nê Yesò nàà nkɨ̀ˈa Jèlusalèm.
43012013	Ale, bɔ nɨ ètsə maŋ ngà alu̧ ekwene ane tò. Me ghǎ ŋȩ̀a shua nê “Mèngùˈte wu abua Mbɔ̧ɔ̧mà; Mbɔ̧ɔ̧mà lɔ̀ɔ̀le a wòt wu nkɨ̀ˈa ane èlen tò la; Mbɔ̧ɔ̧mà lɔ̀ɔ̀la Fɔ̧̀ bòt Izə̀lȩ̂.”
43012014	Yesò ghɨ̀ ale, ndzè wajàkâ kǒ nkɔˈ ntsèke a ègwet wû mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê,
43012015	“Bòt Zayɔ̀n, bɨ ka mbɔ̀a; bɨ̀ ye, Fɔ̧̀ wɨ̧ nàà nkɨ̀ˈa, tà tseke a ègwet wajàkâ.”
43012016	Ànə̂ yaa aà ngɨ̀à ale bɔkatè Yesò e ka zîˈ nko lə ayùà. Mbɔ̧ɔ̧mà tseke tê tà li tà yu̧u̧me atò ane èwuu èlɨ̀ ko e bê ntsea waa waa la, ka bɔ bɔ̂ nkù̧ù̧te nê àghɨa bɔ ghɨ ane tò la wu ànəa Àkata Mbɔ̧ɔ̧mà a shu ane èlen tò la.
43012017	-
43012018	Àghɨa a li ngɨ̀ ka bòt e me dzəa nga ekwene ane tò la wu nê, bɔ li ndzaŋe ezə ànəa kà ye àfəa yu tà li ngɨ ane Lazalɔ̀s la. Bɔ li ndzə nkàà nê bòt bu bɔ li ngu bɔ̂ Yesò ba àfɨˈa Lazalɔ̀s li mpfə, tà kɨ̀ˈɨ̂ ntɔ atò a èbem èsî njù̧ù̧me atò la, e li ndzaŋe wua ntsɔ̀tà ànəa mbɔŋ abua waa waa. Eyaa wu àghɨa a li ngɨ̀ ka bòt e me taa nga eye a Yesò la.
43012019	Bèfalèsiì e ye ale nê, “Àghɨa ko bàa mèe ko ghɨ̀ la a te ntsě. Ye ndɨ àlaˈ àgème a tsiˈa nkuŋa wû atò la.”
43012020	Bòt Glɨ̂k ko e li ngu àyɔb ayɔɔ bòt bu bɔ kɔˈ ngà a Jèlusalèm àdziˈa èpǎ̧ wu ewùˈte a Mbɔ̧ɔ̧mà la.
43012021	Ale, bɔ kɨˈɨ abua Filìb wu tà dzəa Bèsedà a Galìlî la, shua abua tò nê, “Tê, baa nkɨ eye a Yesò.”
43012022	Bɔ làˈ ale Filìb ghà shua Andùlù bɔ̂ tò efɔte ngà shu a Yesò.
43012023	Yesò shu abua yɔb nê “Afɨˈa Mbɔ̧ɔ̧mà nàa nyɨˈte ènɨ̧ Wa̧ Wòt la a kûˈ.
43012024	Ane nkǔŋ, tsiˈ è shu awɨ̧ nê bɔ bakà nyɔˈɔ kèmbèm ntsə̀ a si tè kea tuu, kèmbèm fu kea fì, ko kea tèˈà wû kemɔˈ. Mbə kè tu kèmbèm fu kè fia ka ke shɨˈ ndzì tèbèmtsə nyaŋ.
43012025	Wòt tàa nkɔ̀ŋkà mèntsèke mi la, naa sa̧a̧ mùà. È wu ewe tàa ka kɔ̀ŋke mèntsèke mi a sitsǎˈ ŋàa la, ko taa li bɔ mèmpème kàlìà.
43012026	Wòt me kɨ ewu wafàˈ am, tà bɔ̌ ndɨ tàa me kùŋè am la mbɨ̀ˈɨ̀ àdziˈa màa və la, ŋut wu àzi abot mɨ̧̂. Wòt me fàˈa abua am ko Tǎt am naa me ŋa kènuke abua tò.”
43012027	Yesò nê, “Èntɨ̧ɨ̧ am aà mbɨ̀a àfɨ̀ˈ yaa. È ngu anè laˈnê ghà à? ‘Tè betsiˈa e nê Tǎt am tsì am a èbem ngoˈ yaa?’ Chaˈ è nka shu ale a, nkàà nê e ndi nkɨ̀ˈɨ̂ a sitsǎˈ ŋàa mbɨ̀ˈɨ̀ eye ngoˈ yaa.
43012028	Lefɨ̀ˈ lɔ̀kè èlen lê ntsaa ègwet.” Tà làˈ ale, àtɔŋ a tse a ègwet nê, “Mâ lɔ̀kè èlen la̧ tè ndɔ̀ˈ mè mbèle elɔ̀ke.”
43012029	Ènɔ̧̂ bòt bu e tɨ̧ɨ̧ abot la e zə àtɔŋ yu ale nê wu èfâŋ e gwele la. Èbeko e nê, wu wantu̧ Mbɔ̧ɔ̧mà tà làˈa abua tò la.
43012030	Yesò bɨ̀ɨ̀lè nê, “Àtɔŋ yaa à ka laˈa ambo ya̧, a làˈa ambo yɨ̧.
43012031	Eyaa wu àfɨˈa Mbɔ̧ɔ̧mà nàa saˈa ngɔ̀ŋ yaa la. Eyaa mè ngu àfɨˈa Mbɔ̧ɔ̧mà nàa tsɔˈɔ wòt wu tà wua àtsəa ngɔ̀ŋ yaa la emàˈa àbȩ la.
43012032	È me wu am, ko àfɨˈa bɔ lɔ̀kè am a si ntsaa ègwet la maa ghɨ̌ bòt bàgème aa kɨˈɨ abua am.”
43012033	Tàà ndàˈ àyaa ale ngua nyɨ̀ˈta èwuu èvə lu yèa pfə lùà la.
43012034	Ale, ènɔ̧̂ bòt bu e bɨ̀ɨ̀lè èngǎ̧ tò nê, “Ba ko aya nê, Àkata Mbɔ̧ɔ̧mà a laˈnê Fɔ̧̀ wu Mbɔ̧ɔ̧mà li ndzɔˈ etsàà la naa li ewu ane àlia nè àlia. Ale, à ghɨ̀ na ka nê bɔɔ lɔ̀kè Wa̧ Wòt a si etsoŋa ègwet à? Wa̧ Wòt nàa ně ngu wà à?”
43012035	Yesò bɨ̀ɨ̀lè nê “Èkaˈà e bele nè nɨ̧̀ ane ketem àfɨ̀ˈ àko. Bɨ̀ me ghȩȩne àfɨ̀ˈ yaa èkaˈà è bele la, mbɨ̀ˈɨ̀ ka ndzěm kwene ane yɨ̧. Wòt nàa ngɨ̀ tà me ghȩ̀ȩ̀ne a èbem ndzěm tà kà ko àdziˈa ye ghà la.
43012036	Bɨ̀ zǐ èntɨ̧ɨ̧ wɨ̧ ane wòt wu tàa ngɨ̀à èkaˈà e wua la, àfɨ̀ˈ yaa bɨ̀ wu ne tò la, mbɨ̀ˈɨ̀ etsiˈi bòt bɔ̀ɔ ntsèka a èbem èkaˈà la.” Yesò laˈà èngà̧ waa abua bòt ale, ndɔ̀ˈ abot ngà ndò̧ò̧tè àwɔb.
43012037	Yesò batè ngɨ̀ tèwuute ènə̂ kà ye fɨ̀ˈ ayɔɔ bòt baa ale, ka bɔ̀ ka lem ndzì èntɨ̧ɨ̧ wɔb ane tò.
43012038	A li ngu anè mbɨ̀ˈɨ̀ ànəa ndàˈàtɔŋ Mbɔ̧ɔ̧mà Àsayà li shu la aa wu nkǔŋ, nê, “Tê, wa bɨ̧ɨ̧ne ntu̧ yu ba tsɔ̀tè la à? Wòt wu Mbɔ̧ɔ̧mà nyɨˈte mètàŋ mi abua tò la wu wà à?”
43012039	Àghɨa ko a li mè ngɨ̀ ka bòt bu è ka zi mèntɨ̧ɨ̧ mɔb ane Yesò la wu nê Àsayà li mè shu nê,
43012040	“Mbɔ̧ɔ̧mà liime àghɨ ayɔb, mè ngɨ̀ bɔ ka wua nkoa èdziˈ, mbɨ̀ˈɨ̀ ka bɔ gha ghɨ̌ nɨ̀ àghɨ ayɔb ndze, mè nɨ ètǔ̧ bɔb ndzə, ndɔ̀ˈ nko ane mèntɨ̧ɨ̧ mɔb, ngèble awɔb nkɨ̀ˈɨ̂ maa bə awɔb.”
43012041	Àsayà me shu ayaa ale ngu ndɨ tà ye ènɨ̧ Yesò ka ndàˈ ànəa tò la.
43012042	A li mbàte ngu anè ale, ka bɔɔjuŋ nyaŋ ayɔɔ Bèjû bu e bɔ̂ ndzì èntɨ̧ɨ̧ wɔb ane Yesò ka ndɨ̀ wu bɔ̀ɔ mbɔ̀a Bèfalèsiì la, bɔ̀ ka nɨ ètsə̂ wɔb elàˈa bòt aa zə, mbɨ̀ˈɨ̀ ka bɔ fə̀ àwɔb a èbem lob Mbɔ̧ɔ̧mà yɔb.
43012043	Bɔ me ghɨ ale ngu ndɨ bɔ̀ɔ nkɨà mèngùˈte è dzə abua wɔ̀bȩ̌ la tè ntsè è me è dzə abua Mbɔ̧ɔ̧mà la.
43012044	Àfɨˈa mbɔŋ Yesò ŋȩ nê, “Wòt tà zǐ èntɨ̧ɨ̧ vi ane ya̧ la ka zia wû ane ya̧, tà wua ndzìà fɔɔle ane wòt wu tà tsàà am la.
43012045	Wòt tà ye am la ko nê ye ye wòt wu tà tsàà am la mɨ̧̂.
43012046	Mâ kɨˈɨ a ngɔ̀ŋ ŋaa mbɨ̀ˈɨ̀ wòt tàa ngɨ̀à èkaˈà e beˈa la, mbɨ̀ˈɨ̀ wòt ègème tà zi èntɨ̧ɨ̧ vi ane ya̧ la ka tsi tseke a èbem ndzěm a.
43012047	“Wòt zəa mèngǎ̧ mɔ̧ mbakà ghɨ mbɨ̀ˈɨ̀ nàa shua la ko è nka saˈa tò a, nkàà nê e ndi è nka wua nkɨ̀ˈa saˈa bòt ngɔ̀ŋ, e ndi ngua nkɨ̀ˈa ŋa wɔb mèmpème.
43012048	Àghɨ aa və àa li saˈa waa waa tà tu̧ am, mè ntu̧ ànəa mâ shu la. Mèngǎ̧ mâ làˈà la ka nàa li esaˈa ŋut àlia ngɔ̀ŋ nàa li elìà la.
43012049	Aa ale nkàà nê è nka laˈà mènə̀ è dzə̌ àtsəa am la; Tǎt am wu tà tsàà am la ka tà shu am ànəa màa me làˈa ntsɔ̀tà la.
43012050	Mâ ko mɨ̧̂ nê èngǎ̧ wu tà li nê è me làˈà la aa ŋǎ mèmpème kàlìà. Ale, ànəa e ndàˈà la wu wû ànəa Tǎt am è shu nê è ndaˈa la.”
43013001	È li ntsìˈi àli yeamɔˈ, àlia èpǎ̧ Màntsea a ègwet a kùˈ, Yesò ko nê, àfɨˈa ye bɔ ndɨ yèa sǎ sitsǎˈ yàa e ghǎ ekwene ane tǎt vi la a tsiˈa nkùˈà. Mbɨ̀ˈɨ̀ tà yaŋe wua nkɔ̀ŋkà bòt bu è wu bi a ngɔ̀ŋ ŋaa la, tà pàa nyɨ̀ˈte èkɔŋ vi ane yɔb tè ngà ndìà.
43013002	È tseke tè ngu àfɨˈa nyèmtèsi ane àlia ngaa, bɔ̂ tò ba e tseke a si me jɨ èghɨjɨ, Satàn ko nê ye ghɨ̂ Judàs wu è wu wa̧ Simùn Iskaliòt la me mɨ̀ɨ̀te ndɨ yea fɨ̧̀ɨ̧̀ne a Yesò la.
43013003	Yesò me wu azi ale nko nê, tǎt vi zǐ èghɨ ègème a tèkitebu ti, mè nko nê ye dzə abua Mbɔ̧ɔ̧mà, mè me wu anè ngua ntsiˈa ngwèna abua tò.
43013004	Ale, tà lɔˈɔ àdziˈa èghɨjɨ bu, ntsì ndǐ ègwet zi nɔŋe a si, ngwia tawèˈ nkùùle a èloŋ li.
43013005	Tà ghɨ̀ ale, mbɔ̂ ndzì mèleb a èbem èpfə̀ˈ mbùˈ me shùù èka bɔkatè bi bu, nɨa tawèˈ wu tà kuule a èloŋ li la nɨa ndzòà.
43013006	Mbɨ̀ˈɨ̀ tà shùù tê nkɨ̀ˈɨ̂ ndzə ane Simùn wu èlen tò ko wu Pità la, tà bììte a Yesò nê, “À kɨ shùù èka bɔ̧ a Tê?”
43013007	Yesò bɨ̀ɨ̀lè nê, “À bakà zìˈ nko àghɨa è ngua ngɨ̀à la àfɨ̀ˈ yaa, ka àfɨ̀ˈ àko aa me wu à kô.”
43013008	Pità shu abua tò nê, “Betsiˈa à ka lɔˈ àlia shùù èka bɔ̧.” Yesò nê, “E mbakà shuu èka bê, à kà wu wakatè am.”
43013009	Simùn Pità shu abua tò nê, “È wu ale, à ka shùù wû ndàˈ èka bɔ̧ a Tè, shua fɔ̀ɔ̀lè èbu bɔ̧ nè àtsə am.”
43013010	Yesò bɨ̀ɨ̀lè nê, “Wòt tà shùù àvi la, è bɔ ndɨ tàa tsiˈi shùù wû ndàˈa èka bi la, ènyit tò ègème e lɔ̂ˈ. Ale, ènyit yɨ̧ e lɔ̂ˈ, ka è kà wu wòt ègème, ènyit tò e lɔ̀ˈɔ̀ la.”
43013011	Yesò nàà ndàˈ ale ngu ndɨ tà ko wòt wu nga efɨ̧̀ɨ̧̀nè àvi la. Eyaa wu àghɨa a li ngɨ̀ ka tà nê, “È ntsě wòt ègème ane yɔb ènyit tò e lɔ̀ˈɔ̀ la.”
43013012	Mbɨ̀ˈɨ̀ tà shùù èka bɔb tè mpàâ, ngwi ndǐ zi nkwa̧, ngà ntsèke adzìˈ yu tà ya̧ ngu la, tà bììte awɔb nê, “Tè bɨ ko àghɨa mâ ghɨ̌ ane yɨ̧ la à?
43013013	Bɨa ntɔ am ane nyɨˈtà, mè ntɔ am ane tǎt wɨ̧ mbɔ̂ ngua shua nkǔŋ, nkàà nê e ye wu àghɨa è ngu yùà la.
43013014	Ndɨ̀ wu mmɔ̌ wu è ngu tǎt wɨ̧ mè ngu nyɨˈtà wɨ̧, mâ shùù èka bɨ̧ la, bɨ bɔ ndɨ bɨ̀a me ghɨ̌ a èlɨ mbɔŋ, wòt naa me shùù èka wanyɨ vi la.
43013015	Mâ nyɨˈte awɨ̧ ndɨ bɨ̀a me ghɨ̀ àghɨa mâ ghɨ̀ la, nê, bɨ̀ me ghɨ̀ wû mbɨ̀ˈɨ̀ mâ ghɨ̌ ane yɨ̧ la mɨ̧̂.
43013016	Kwàˈ ane nkǔŋ tsiˈ è shua wɨ̧ nê, Wafàˈ bakà tse a tǎt àfàˈ vi, wantu̧ ka tsè a wòt wu tà tu̧a tò la.
43013017	Bɨ koa èghɨ bàa, mè me ghɨ̌ bùà ko ntsɔ̧̀ wu bɨ̀a.
43013018	“È nka laˈà ŋǎ abua yɨ̧ bɨ̀agème, mâ ko èwuu bòt bu mâ tɔ awɔb la. Ka èngǎ̧ Mbɔ̧ɔ̧mà e bɔ ndɨ àa wu nkǔŋ la nê, ‘Wòt ba tò e fɔtè èghɨjɨ la, è gheble te ntsìˈa nùa am’.
43013019	“E ngua shua wɨ̧ àghɨa àa ghɨ̀ la, ka aa lɔ̀ˈɔ te, mbɨ̀ˈɨ̀ à ghɨa à te, bɨ ko nê e ngu wòt è ngu wùà la.
43013020	Ane nkǔŋ, tsiˈ è shua wɨ̧ nê, wòt sèe wòt mâ tsǎ atò la, tà ko nê, ye sèà am, èwe tà sèe am la ko nê, ye sèe atò wu tà tsàà am la.”
43013021	Mbɨ̀ˈɨ̀ Yesò làˈ ale la, a me ŋa atò ngoˈ a èntɨ̧ɨ̧ tò tè tà ghaˈa ètsə̂ vi nê, “Ane nkǔŋ, tsiˈ è shua wɨ̧ nê, wòt kǒ ane yɨ̧ nàà fɨ̧̀ɨ̧̀nè am.”
43013022	Waa waa ane bɔkatè tò ghèble avi ndɨ̀ŋkè wanyɨ vi, màkà wòt tà làˈa ŋǎ abua tò la.
43013023	Wakatè wu Yesò taˈa wua nkɔ̀ŋkà tò la ko nê ye wu kwàˈ a ngèt tò tà tseke la,
43013024	ale Simùn Pità ŋùˈù èghɨ abua tò nê, tà biite a Yesò tà shu wòt tà làˈa èngà̧ wu ŋǎ abua tò la.
43013025	Wakatè wu bɔ̧̀ɔ̧̀nè àvi nga a ngèt àtǔ̧ a Yesò mbììte atò nê, “Tê, wu wàà?”
43013026	Yesò bɨ̀ɨ̀lè nê, “Wu wòt wu màa ŋa kèpȩ bled faa mâ tsèbè la abua tò la.” Tà tsèbè kèpȩ bled fu, tà ŋǎ abua Judàs, wa̧ Simùn Iskaliòt.
43013027	Mbɨ̀ˈɨ̀ Judàs bê nɨa bled wu la Satàn nyi a èntɨ̧ɨ̧ tò. Ale, Yesò shu abua Judàs nê “Ghɨ̀ àghɨa à kɨ eghɨ̀ la chàba.”
43013028	Tàà ndàˈà ale, wòt kǒ ka wû ane yɔb wu njɨ̀a èghɨjɨ la, tà ko lə èngà̧ waa Yesò laˈa abua tò la.
43013029	Èbeko e me mɨ̀ɨ̀te nê Yesò shu abua Judàs nê, tà gha nju̧ èghɨ bɔ̀ɔ ba̧a̧te àdziˈa èpà̧ wu la, mbə tà ŋà àghɨa ko abua bòt ntseb, na tà li ngu wòt tàa mpàŋa ambè èkab la.
43013030	Judàs bê nɨa bled wu ale, ndzə̀ ngà àbȩ, me ghǎ ndzěm kwen.
43013031	Àfɨˈa Judàs gha àbȩ la, Yesò nê, “Bòt aa ye ènɨ̧ Wa̧ Wòt àfɨ̀ˈ yaa, e mě eye ènɨ̧ Mbɔ̧ɔ̧mà ane tò.
43013032	Bɔ wu etsě ane tò eye ènɨ̧ Mbɔ̧ɔ̧mà, ko Mbɔ̧ɔ̧mà wu naa ghɨ̌ bɔɔ ye ènɨ̧ Wa̧ Wòt ane zi zìambɔŋ, mbɔ̂ mbê ngu ghɨ̀ wû kwàˈ àfɨˈa ngaa.
43013033	“Bɔ̧ bɔ̧, è nka tsi tseke ba nɨ̧̀ ba ane àfɨ̀ˈ à seè a. Bɨa me kɨ am, ka tsiˈ è shua wɨ̧ àfɨ̀ˈ yaa àghɨa e ndi shu abua Bèjû la nê, ‘Betsiˈa bɨ̀ ka kɨˈɨ àdziˈa e ngà la’.
43013034	“Mâ ŋa awɨ̧ mbɨ̧ fi nê, bɨ̀ me kɔ̀ŋkè bɔnyɨ bɨ̧. Mbɨ̀ˈɨ̀ ndɨ maa wua nkɔ̀ŋkà àwɨ̧ la, bɨ̀ me kɔ̀ŋkè bɔnyɨ bɨ̧ mɨ̧̂.
43013035	Bɨ me kɔ̀ŋkè bɔnyɨ bɨ̧ anè, ko bòt bàgème aa ko nê bɨ wu bɔkatè bɔ̧.”
43013036	Simùn Pità bììte atò nê, “Tê, à ghà anè nèŋaà?” Yesò bɨ̀ɨ̀lè nê, “Betsiˈa à kà kuŋe am àdziˈa e ngà la àfɨ̀ˈ yaa la, mbɔ̂, à bele ka lɔ̀ˈɔ ekùŋe am.”
43013037	Pità nê, “Tê, mâ ghɨ̀ na ka è nka wu ko ekùŋè àwê àfɨ̀ˈ yaa? Maa ŋa àtsə am ane ànəa yê.”
43013038	Yesò bììtè atò nê, “Tè aa pfə ane ànəa am a? Kwàˈ ane nkǔŋ tsiˈ è shu awê nê, lu̧nkɔ̀ˈ naa me laˈ nê yea ntɔa, à tǔ̧ ngò̧ tetat, nê ye bakà ko am.”
43014001	Yesò mè shu abua bɔkatè bi nê, “Mbɨ̀ˈɨ̀ ànəa a me saa wɨ̧ a èntɨ̧ɨ̧ wɨ̧. Bɨ̀ zǐ èntɨ̧ɨ̧ wɨ̧ ane Mbɔ̧ɔ̧mà, mè ndzì èntɨ̧ɨ̧ wɨ̧ ane ya̧.
43014002	Lob Tǎt am taˈa bɔ mèntàŋ. E tsiˈa nga anè etaŋke àdziˈ abua yɨ̧. A ghɨ̂ à ka wu anè ko e mbakà shu awɨ̧ ale.
43014003	Maa me ghɨ̀ tê ngà ntàŋke àdziˈ abua yɨ̧, mbɔ̂ nkua akwèn nkɨ̀ˈɨ̂ nɨa wɨ̧ ba ghà nɔ̂, mbɨ̀ˈɨ̀ bɨa tseke ayɨ̧ àdziˈa e ngu la mɨ̧̂.
43014004	Bɨ ko èlu̧ àdziˈa e nga la.”
43014005	Tɔmasì nê, “Tê, ba bakà ko àdziˈa à ghà la; ale ba wu ghɨ̀ na ka ko èlu̧ à?”
43014006	Yesò shu abua tò nê, “E ngu alu̧, è ngu nkǔŋ, è ngu mèmpème. Betsiˈa wòt kà gha abua Tǎt am, kà tse abua am.
43014007	Bɨ me wu ale nko am, ko bɨ ko a Tǎt am mɨ̧̂. Ebuˈu àfɨ̀ˈ yaa me ghà ne mbì, bɨ ko atò, mè ndze atò.”
43014008	Filìb shu abua tò nê, “Tè nyɨˈte awa a tǎt wè wu ko aa kùˈù àwa.”
43014009	Yesò shu abua tò nê, “Nko nê à bele kà ziˈ nko am ane àfɨ̀ˈ à seè yaa mâ tseke ba nɨ̧̀ ba la a Filìb? Wòt tà ye am la ko nê, ye ye Tǎt am. À ghɨ̀ na ka nê è nyɨˈte awɨ̧ a Tǎt am à?
43014010	À bakà bɨ̧ɨ̧ne laˈnê e ngu àghɨ yeamɔˈ nè Tǎt am, Tǎt am mè ngu àghɨ yeamɔˈ nè nà̧? Mèngǎ̧ maa e ndàˈà abua yɨ̧ la ka dzə àtsə am. Wu Tǎt am wu ba tò è wu àghɨ yeamɔˈ la ka tàa ngɨ̀à e ngɨ̀à mènə̀ tò la.
43014011	Bɨ̀ bɨ̧ɨ̧ne nê, e ngu àghɨ yeamɔˈ nè Tǎt am, tǎt am mè ngu àghɨ yeamɔˈ nè nà̧. Bɨ màà mbakà wu ebɨ̧ɨ̧ne, bɨ bɨ̧ɨ̧ne nkàà mènə̀ maa è ngua ngɨ̀à la.
43014012	Ane nkǔŋ, tsiˈ è shua wɨ̧ nê, wòt tà zǐ èntɨ̧ɨ̧ vi ane ya̧ la naa me ghɨ̀ mènə̀ maa e ngɨ̀à la mɨ̧̂, e meè ghɨ̌ fɔɔle me è tsě màa la, nkàà nê e tsiˈa nga ekwene ane tǎt am.
43014013	Ale, àghɨ àgème bɨ̀a lo̧o̧ abua Tǎt am ane èlen la̧ la, maa ghɨ̌, mbɨˈɨ̀ e ghɨ̌ bòt aa wùˈte a Tǎt am nkàà èghɨ bu mmɔ̌ Wa̧ tò màa ngɨ̀à la.
43014014	Bɨ màà ndò̧a wû ghǎ ane èlen la̧ leˈ, ko maa ghɨ̀ àghɨa mbɔŋ.
43014015	“Bɨ me kɔ̀ŋkè am, ko bɨa me ghɨ̀ àghɨa mâ shu nê bɨ̀ ghɨa la,
43014016	e mè ngu eshu̧u̧te a Tǎt am, taa ŋa wòt tsa taa me tseke bɨ tò ba ane àlia nè àlia ntɨ̀ŋa wɨ̧ la.
43014017	Ŋut wu Fo Mbɔ̧ɔ̧mà yu nàa nyɨ̀ˈta mènə̀ nkǔŋ la. Betsiˈa bòt ngɔ̀ŋ yaa è ka bɨ̧ɨ̧nê Fo mbɔŋ kɨˈɨ̀ ngu nè nɔb, nkàà nê bɔɔ kà ye atò bɔ̀ ka ko atò. Ka bɨ ko atò ndɨ̀ wu tàa ntsèka bɨ tò ba, mè ngua nga ewu a mèntɨ̧ɨ̧ mɨ̧ la.
43014018	Betsiˈa è nka sa wɨ̧ bɨ me chɨ̀ŋke, maa mèe kɨˈɨ ekwene ane yɨ̧.
43014019	Adzìˈ naa me wù̧ù̧ne bòt ngɔ̀ŋ yaa è ka tsi ndze am, ka bɨ bɔ̂ ngu eye am, nkàà nê ndɨ̀ wu màa və àfɨ̀ˈ àgème la, bɨa wu a yɨ̧ mɨ̧̂.
43014020	Naa li ngu ane àlia mbɔŋ bɨ ko nê, e ngu àghɨ yeamɔˈ nè Tǎt am, bɨ wu àghɨ yeamɔˈ nè nà̧, e mè ngu àghɨ yeamɔˈ nè nɨ̧.
43014021	Wòt tà ko mbɨ̧ ta̧ mè me ghɨ̀ mbɨˈɨ̀ te kɨa la wu wòt tàa kɔ̀ŋkè am la. Tǎt am mè ngu me kɔ̀ŋkè wòt wu tàa nkɔ̀ŋkè am la mɨ̧̂, mmɔ̌ mbɔŋ e mè ngu me kɔ̀ŋkè atò te enyɨˈte atò wòt è ngu wùà la.”
43014022	Judàs kǒ (kà wu Iskaliòt) bììte atò nê, “Tê, à ghɨ̀ na ka me kɨ enyɨˈte awê nè abua ya ka à kà wua nkɨ enyɨˈte awê abua bòt ngɔ̀ŋ à?”
43014023	Yesò bɨ̀ɨ̀lè nê, “Wòt me kɔ̀ŋkè am, ko taa me ghɨ̌ àghɨa mâ shu nê tà me ghɨ̀ la, Tǎt am mè ngu me kɔ̀ŋkè atò, ba Tǎt am e mè ngu ekɨˈɨ tseke ba tò ba.
43014024	Wòt tàa ka kɔ̀ŋkè am la, nàà kà ghɨ àghɨa màa shua la, mbɔ̂ mèngà̧ maa bɨ zəa la ka dzə àtsə am, wu me Tǎt am wu tà tsàà am la.
43014025	“Mâ shua wɨ̧ mènə̀ maa àfɨ̀ˈ yaa è mbele ba nɨ̧̀ ba la.
43014026	Ka wòt wu tàa kɨˈɨ me tɨŋe awɨ̧ la, Fo Kèfə yu tǎt am nàà tsàà ane èlen la̧ la, naa kɨˈɨ̀ e nyɨˈte awɨ̧ èghɨ ègème, mè ngɨ̀ bɨ ku̧u̧tè èghɨ ègème mâ shu abua yɨ̧ la.
43014027	Mâ sa àlàŋkè abua yɨ̧, mâ ŋa àlàŋkè am abua yɨ̧, ka è nka ŋa mbɨ̀ˈɨ̀ bòt ngɔ̀ŋ àa ŋǎ la. Mbɨ̀ˈɨ̀ mèntɨ̧ɨ̧ mɨ̧ me bente, bɨ̀ ka mbɔa.
43014028	“Bɨ zə ndɨ mâ laˈnê, e tsiˈa ngà ghǎ, mbɔ̂ ngua nga mèe ekɨˈɨ abua yɨ̧ la. Bɨa ghɨ̀ ale ngua nkɔ̀ŋkè am, ko bɨa me wùˈtè àwɨ̧ nê, e tsiˈa nga abua Tǎt am, nkàà nê tà tsè am.
43014029	Mâ shu wɨ̧ mènə̀ maa àfɨ̀ˈ yaa ka naa ghɨ̌ te, mbɨ̀ˈɨ̀ è ghɨa è te bɨ bɨ̧ɨ̧nè nê ànəa e shua la wu nkǔŋ.
43014030	È nka tsi làˈà ba nɨ̧̀ ba ane àfɨ̀ˈ à seè à, nkàà nê Satàn wu, tà wu àtsəa ngɔ̀ŋ yaa la nàà nkɨ̀ˈa. Tà bakà bɔ mètàŋ a ègwet la̧.
43014031	Ka mâ ghɨ̀ wû mbɨ̀ˈɨ̀ Tǎt am è shu nê, è ngɨa la, mbɨ̀ˈɨ̀ bòt ngɔ̀ŋ yaa aa ko nê maà nkɔ̀ŋkà atò. “Bɨ̀ lɔ̀ˈɔ a si bà lɔˈɔ.”
43015001	Yesò mè nê, “E ngu ngule àyɨt vȩn, Tǎt am wu wòt wu tàa nèèta àyɨt vȩn mbɔŋ la.
43015002	Tàa ngɨ̀ tà fààtè mènta̧a̧ ègème, è wu àdziˈa ènyit ya̧ nàa ka kɔɔle tèta̧a̧tsə la ntsì, mbɔ̂ ntsènè nèètè è me nàa nkɔ̀ɔ̀lâ la, mbɨ̀ˈɨ̀ naa tsène ekɔɔle ntsɔ̧̀.
43015003	Eyaa wu ndɨ èngǎ̧ wu mâ làˈa abua yɨ̧ la, e nèètè àwɨ̧ tè bɨ bɔ̀ŋ la.
43015004	Bɨ̀ wu àghɨ yeamɔˈ nè nà̧, è mě ngu àghɨ yeamɔˈ nè nɨ̧̀ mɨ̧̂. Ndɨ̀ wu betsiˈa ènta̧a̧ àyɨt è ka kô nkɔ̀ɔ̀le tèta̧a̧tsə zia ndziˈne kà wu a mbɨ̧̀ àyɨt la, wu ndɨ betsiˈa bɨ̀ambɔŋ è ka ko ngɨ̀ àghɨ kà wu àghɨ yeamɔˈ nè nà̧ la.
43015005	“E ngu àyɨt vȩn, bɨ wu mènta̧a̧. Wòt tà wu àghɨ yeamɔˈ nè nà̧, e mè ngu àghɨ yeamɔˈ nè tò la, wu mbɨ̀ˈɨ̀ ènta̧a̧ àyɨt àa nkɔ̀ɔ̀la ntsɔ̧̀ la. Tà bakà wu nè nà̧ tà kà kô ngɨ̀ àghɨ.
43015006	Wòt bakà wu àghɨ yeamɔˈ nè nà̧, tà ko nê ye wu mbɨ̀ˈɨ̀ ènta̧a̧ àyɨt yu bɔ̀ɔ ngɨ̀ bɔ lo ngwaˈ e yu̧ la. Bɔ̀ɔ ngɨ̀ bɔ fetè èwuu mènta̧a̧ màa, maˈa èwet ntò̧.
43015007	Bɨ wu àghɨ yeamɔˈ nè nà̧, mèngǎ̧ mɔ̧ mè ngu a mèntɨ̧ɨ̧ mɨ̧, ko bɨa biite a Tǎt am àghɨ àgème bɨ kɔ̀ŋkè la, taa ŋa.
43015008	Bɨ me ghɨ̀ èghɨ ntsɔ̧̀ nyaŋ ko bòt aa ye nê bɨ wu bɔkatè bɔ̧ e lɔ̀kè èlen Tǎt am e tsaa ègwet.
43015009	“Mbɨ̀ˈɨ̀ Tǎt am nàa nkɔ̀ŋkà am la, wu, wû a èlɨ mbɔŋ màa nkɔ̀ŋkà àwɨ̧ la mɨ̧̂. Bɨ̀ zìa wɨ̧ ane ya̧, mbɨ̀ˈɨ̀ maa me kɔ̀ŋkè àwɨ̧.
43015010	Bɨ me ghɨ̀ èghɨ mâ shu la, ko maa me kɔ̀ŋkè àwɨ̧ nɨa ngà nè mbì, wû mbɨ̀ˈɨ̀ Tǎt am nàa nkɔ̀ŋkà am nkàà nê maa ngɨ̀à èghɨ tàa nkɨà la.
43015011	E shua wɨ̧ mènə̀ maa ègème mbɨ̀ˈɨ̀ èntɨ̧ɨ̧ wɨ̧ aa me bɔ̌ mbɨˈɨ̀ è wɔ̧, mèngùˈte naa mèe lu̧u̧ a mèntɨ̧ɨ̧ mɨ̧.
43015012	Mbɨ̧ ya̧ è ngua ŋǎ abua yɨ̧ la wu nê, wòt me kɔ̀ŋkè wanyɨ vi mbɨ̀ˈɨ̀ màa nkɔ̀ŋkè àwɨ̧ la.
43015013	Betsiˈa, wòt kà nyɨˈte èkɔŋ ane bèshu̧ bi tè ntsè ndɨ tàa ŋǎ àtsəa zi ane yɔb la.
43015014	Bɨ me ghɨ̀ àghɨa e shua la, ko bɨa wu bèshu̧ bɔ̧.
43015015	È nka tsi tɔ awɨ̧ ane bɔ̧ àfàˈ bɔ̧a, nkàà nê wafàˈ nàà kà ko ntsèmte tǎt àfàˈ vi, ka mâ tsiˈa ntɔ awɨ̧ ane bèshu̧ bɔ̧ nkàà nê, mâ shua wɨ̧ ànəa àgème mâ zə abua Tǎt am la.
43015016	È ntsě bɨa ka bɨ li ndȩ̀ am la, wu mmɔ̌ mbɔŋ ka e ndi ndȩ̀ awɨ̧ ntsàà nê, bɨ̀ ghǎ ngɨ̀ mènə̀ ntsɔ̧̀, è wù mènə̀ ntsɔ̧̀ mu nàa taˈa tseke la. Bɨ ghɨ̀ ale, ko Tǎt am naa ŋa awɨ̧ àghɨ àgème bɨ lo̧ abua tò ane èlen la̧ la.
43015017	Àghɨa e shua nê bɨ̀ me ghɨ̀ la wu nê, bɨ̀ me kɔ̀ŋkè bɔnyɨ bɨ̧.
43015018	“Bòt sitsǎˈ e me pààbè àwɨ̧, bɨ ko nê, mbù̧ mbɔŋ ya̧ mbùˈ ane ya̧.
43015019	Bɨ ghɨ̀ ale ngu àghɨ yeamɔˈ nè bòt ngɔ̀ŋ yaa, ko bòt ngɔ̀ŋ mbɔŋ aa me kɔ̀ŋkè àwɨ̧, mbɨ̀ˈɨ̀ bòt bɔb. Ka ndɨ̀ wu bɨ ntsě bòt ngɔ̀ŋ yaa, e mbɔ̂ ndàà àwɨ̧ ntsì a kètsìà wɔb la, bɔ tsiˈa mpààbà àwɨ̧ pààbe.
43015020	Bɨ̀ ku̧u̧te èngǎ̧ wu mâ ya̧ shu abua yɨ̧ la, wafàˈ bakà tse a tǎt àfàˈ vi. È wu nê bɔ li ngua nkɨà àtsəa am enɨ, ko bɔɔ me kɨa ayɨ̧ enɨ mɨ̧̂. È wu nê, bɔ li ngɨ̀ mbɨ̀ˈɨ̀ èngǎ̧ am e shua la, ko bɔɔ̀ me ghɨ̌ mbɨˈɨ̀ bɨ shu la mɨ̧̂.
43015021	Ka bɔ̀ɔ ghɨ̧̀ɨ̧̀nè àwɨ̧ anè ndɨ̀ wu bɨ̀ wu bòt bɔ̧ la, nkàà nê, bɔ bakà ko wòt tà tsàà am la.
43015022	Mâ ghɨ̀ ale, è nka kɨˈɨ elaˈa abua yɔb, ko bɔ bakà ko laˈ nê bɔ wu bòt kàbɔ̀ŋ, ka nè àfɨ̀ˈ yaa betsiˈa bɔ ka tsi nkô shu nê, àghɨa bɔ ghɨ̀ la ntsě kàbɔ̀ŋ.
43015023	Wòt me pààbè am, tà ko nê, yeà mpaaba Tǎt am mɨ̧̂.
43015024	Mâ ghɨ̀ ale, è nka ghɨ èghɨ kà wòt tsa li mè ghɨ̌ a kètsìà wɔb, ko bɔ bakà ko laˈ nê, bɔ wu bòt mènə̀ kàbɔ̀ŋ, ka nè àfɨ̀ˈ yaa, bɔ ye èghɨ mbɔŋ, mbɔ̂ me pààbè awa ba Tǎt am.
43015025	Mènə̀ maà tsè anè mbɨ̀ˈɨ̀ e ghɨ̌ ànəa bɔ li shɨ a èbem Àkata Mbɔ̧ɔ̧mà yu bɔ̀ɔmbɔŋ àa ntɔ la aa wu nkǔŋ nê, ‘Bɔ li mpààbe am kà ye lə’.
43015026	“Ka wòt tàa tɨŋe awɨ̧ la nàà kɨˈa. Tà dzə abua tǎt am, ngu Fo tò yu nàa nyɨ̀ˈta mènə̀ mu è wu nkǔŋ la. Maa ghɨ̌ Tǎt am naa tsǎ atò abua yɨ̧, taa kɨˈɨ làˈa ànəa ye ko ane ya̧ la.
43015027	Bɨ̀a mbɔŋ e bɔ ndɨ bɨ̀a laˈa ànəa bɨ ko ane ya̧ la, nkàà nê bɨ li ngu ba nɨ̧̀ ba kwàˈ àfɨ̀ˈ yu e ndi mbùˈ me nyɨˈte mènə̀ maa la.
43016001	“E shua wɨ̧ mènə̀ maa ègème anè mbɨ̀ˈɨ̀ bɨ tsì mèntɨ̧ɨ̧ mɨ̧ ane ya̧.
43016002	Bòt aa kɨ̀ŋè àwɨ̧ a èbem lobte Mbɔ̧ɔ̧mà etsǎ àbȩ. Ane nkǔŋ, àfɨ̀ˈ àko aa nkɨ̀ˈa wòt bùŋà wɨ̧ ko taa mɨ̀ɨ̀te nê ye wua nkùkta Mbɔ̧ɔ̧mà ane àghɨa ye ghɨ̀à la.
43016003	Bɔɔ ghɨ̧̀ɨ̧̀nè àwɨ̧ anè nkàà nê bɔ bakà li mè ko a Tǎt am, bɔ̀ ka meè nko am.
43016004	Ka e shu awɨ̧ mènə̀ maa mbɨ̀ˈɨ̀ è lɔ̀ˈɔ è te bɨ ku̧u̧tè nê mâ yaŋe làˈa ànəa mùà abua yɨ̧. E ndi è nka shu awɨ̧ mènə̀ maa àfɨ̀ˈ yu bɨ li mbùˈ me kùŋè am la, nkàà nê ba nɨ̧̀ ba e li ngu nɔ̂.
43016005	“E ngu anè ngà abua wòt wu tà li ntsàà am la, mbɔ̂ wòt wɨ̧ ka lem mbììte laˈnê, ‘À ghǎ nè ŋà?’
43016006	Ka ndɨ̀ wu mâ shua wɨ̧ mènə̀ maa la, tèsȩ te lu̧u̧ a mèntɨ̧ɨ̧ mɨ̧.
43016007	E ngua shua wɨ̧ nkǔŋ nê, è ngà, ko naa wu ànəa ntsɔ̧̀ abua yɨ̧, nkàà nê e mbakà ghà, wòt wu tàa tɨŋe awɨ̧ la ka kɨˈɨ, ka e ngà ko maa tsǎ atò abua yɨ̧.
43016008	Taa me ghɨ̀ tê nkɨ̀ˈɨ̂ nyɨ̀ˈte bòt ngɔ̀ŋ nê bɔ fà̧ àghɨa bɔ̀ɔ mɨ̀ɨ̀tà nê kàbɔ̀ŋ wu yùà la, ndɔ̀ˈ fà̧ àyea bɔ̀ɔ mɨ̀ɨ̀tà nê wòt tàa ngɨ̀à àghɨa Mbɔ̧ɔ̧mà nàa nkɨà la wu wùà la, mè fà̧ ane ndɨ bɔ̀ɔ mɨ̀ɨ̀tà nê Mbɔ̧ɔ̧mà naa li saˈa bòt la.
43016009	Taa li nyɨ̀ˈte nê bɔɔ ngɨa kàbɔ̀ŋ nkàà nê, bɔ bakà zi mèntɨ̧ɨ̧ mɔb ane ya̧.
43016010	Bɔɔ li eye àghɨa màngɨa àghɨa Mbɔ̧ɔ̧mà nàa nkɨà la wu yùà la, nkàà nê, e tsiˈa nga abua Tǎt am, kà bɨ wu tsi eye am.
43016011	Bɔɔ li mě eye èsaˈa Mbɔ̧ɔ̧mà nkàà nê, Mbɔ̧ɔ̧mà saˈa wòt wu tà wu àtsəa ngɔ̀ŋ yaa la tè ndɔ̀ˈ.
43016012	“E mbela mbɔ̌ mènə̀ nyaŋ màa shua wɨ̧ la, ka bɨ̀ ka wu ko enɔ̀ŋe mùà ègème àtsəa yɨ̧ àfɨ̀ˈ yaa.
43016013	Fo Mbɔ̧ɔ̧mà yu nàa nyɨ̀ˈta nkǔŋ la naa me ghɨ̀ tê nkɨ̀ˈɨ̂, ngɨ̀ bɨ ko nkǔŋ ègème è dzə abua Mbɔ̧ɔ̧mà la, nkàà nê tà kà gha elàˈa ànəa zi zìambɔŋ. Taa làˈà wû ànəa ye zə la, mè shu awɨ̧ mènə̀ nàa li ghɨ̀ la.
43016014	Taa kɨˈɨ elɔ̀kè èlen la̧ a ègwet, nkàà nê taa zə ànəa mâ shu la e shu awɨ̧.
43016015	Àghɨ àgème Tǎt am bɔ la wu àya̧. Eyaa wu lə yu mâ laˈ nê taa zə ànəa mâ shu la, e shu awɨ̧ la.
43016016	“Adzìˈ naa me wù̧ù̧ne bɨ̀ ka tsi ndzè am; ka àdziˈ mè ngu me wù̧ù̧ne bɨa ye am.”
43016017	Tà làˈ ale bɔkatè tò ko e biite bɔnyɨ bɔb nê, “Tàa anè nko nê ye shua ne ghàà? Tà laˈnê, adzìˈ naa me wù̧ù̧ne bà kà tsi ndzèa vi, ka àdziˈ bɔ̂ ngu mèe me wù̧ù̧ne baa ye avi. Tàa mè shua nê, ‘Ye tsiˈa nga abua tǎt vi ale nko nê ye shua nê ghà à?’
43016018	Adzìˈ naa me wù̧ù̧ne wàà tà shua la wu ne ghà à? Baa bakà lem nko ànəa tà shua la.”
43016019	Bɔɔ ndàˈa ale, Yesò ko na bɔ̀ kɨ ebiite avi la. Ale, tà bììtè awɔb nê, “Tè bɨ wua ndàˈà a kètsìà wɨ̧ anè nkɨ eko ànə̂ yu mâ ya̧ shu nê, ‘Adzìˈ naa me wù̧ù̧ne bɨ̀ ka tsi ndzè am, ka àdziˈ bɔ̂ ngu mèe me wù̧ù̧ne bɨa ye am la à?’
43016020	Ane nkǔŋ, tsiˈ è shua wɨ̧ nê, bɨ bele me dɨ̌ mè shùà mèsi, ka bòt ngɔ̀ŋ e bɔ̂ ngu me wùˈtè àwɔb; mèntɨ̧ɨ̧ mɨ̧ mè ngu me bɨɨ, ka mbɔ̂ ngu elɔ̀ˈɔ gheble etsiˈa mbɔ̀.
43016021	Àvi nàa ngɨ̀ tà me lu̧u̧te a me saa atò, nkàà nê àfɨˈa tò a kûˈ, ka tà me ghɨ̀ tê tà bi, tà kà tsi nkù̧ù̧te nê a wua saa avi, nkàà mèngùˈte mu nàa a èntɨ̧ɨ̧ tò nê tà bi wa̧ vi a ngɔ̀ŋ ŋaa la.
43016022	Wu wû ndɨ bɨ̀ wu ane tèsȩ àfɨ̀ˈ yaa la. Ka maa me ghɨ̀ tê mè ndzè àwɨ̧, mèntɨ̧ɨ̧ mɨ̧ lu̧ ne mèngùˈte. Eyaa èwuu mèngùˈte mu betsiˈa wòt kà ko ntsì mùà a mèntɨ̧ɨ̧ mɨ̧ la.
43016023	Àlia mbɔŋ aa li nkùˈ bɨ̀ ka tsi mbììte ànə̂ nè abua am. Ane nkǔŋ, tsiˈ è shua wɨ̧ nê, àghɨ àgème bɨ lo̧ abua tǎt la, taa ŋa abua yɨ̧ ane èlen la̧.
43016024	E kɨˈɨ dzə̀ àfɨ̀ˈ yaa bɨ bakà lo̧ àghɨa ane èlen la̧. Bɨ̀ lo̧, ko Mbɔ̧ɔ̧mà naa ŋa, tê mèngùˈte naa lu̧ a mèntɨ̧ɨ̧ mɨ̧.
43016025	“Maa ndàˈà mènə̀ maa ane mèngà̧teme, ka àfɨ̀ˈ àko aa me kùˈu è nka tsi ngua ndaˈa abua yɨ̧ ane mèngà̧teme. Àfɨˈa ngaa maa tsiˈi me ghaˈte mènə̀ ane ànəa Tǎt am è shua wɨ̧.
43016026	Naa li ngu ane àlia mbɔŋ bɨ lo̧ àghɨa bɨ lo̧a la ane èlen la̧. E ntsea shua abua yɨ̧ nê, maa li me lo̧ àghɨa ko abua Tǎt am ambo yɨ̧,
43016027	nkàà nê Tǎt am yaŋe wua nkɔ̀ŋkà àwɨ̧, ndɨ̀ wu bɨ̀a mbɔŋ ekɔ̀ŋkè am, mè mbɨ̧̀ɨ̧̀ne nê e ndzəa abua tò la.
43016028	E ndi ndzə abua Tǎt am ka nkɨ̀ˈɨ̂ a sitsǎˈ, mè ngu anè ntsìˈa sà sitsǎˈ ewène abua tò.”
43016029	Bɔkatè tò e shu abua tò nê, “E wu la, à tsiˈa ngàˈta mènə̀ àfɨ̀ˈ yaa shua wa, àà kà tsi ndàˈ ane mèngà̧teme;
43016030	Ba ko àfɨ̀ˈ yaa nê à ko èghɨ ègème, tè wòt kà lem tsi mbɔ̌ ndɨ tàa mèe me biite àwê ànəa ko kà à shu atò la. Àyaa a ghɨ̂ ba bɨ̧ɨ̧nè nê, à dzəa abua Mbɔ̧ɔ̧mà.”
43016031	Yesò bɨ̀ɨ̀lè nê, “Tè bɨ zì mèntɨ̧ɨ̧ mɨ̧ ane ya̧ àfɨ̀ˈ yaa à?
43016032	Àfɨ̀ˈ a bele kùˈu, a bɔ̂ kùˈ tè ndɔ̀ˈ, bɨ̀a lùùlà am bàgème e ghǎ a èpfə̀ bɨ̧ tè maa tsiˈi mmɔ̌ ndziˈne la, ka è nka wu mmɔ̌ ndziˈne nkàà nê e ngu ba Tǎt am.
43016033	“E shu awɨ̧ mènə̀ maa ègème mbɨ̀ˈɨ̀ bɨa bɔ àlàŋkè a mèntɨ̧ɨ̧ mɨ̧ ndɨ̀ wu ba nɨ̧̀ ba è tsiˈi àghɨ yeamɔˈ la. Ngɔ̀ŋ naa ghɨ̌ bɨa ye ngoˈ kèkweelè. Ka mèntɨ̧ɨ̧ mɨ̧ ka mbèntê nkàà nê mâ nù tè ntsòkè mètàŋ ngɔ̀ŋ yaa.”
43017001	Mbɨ̀ˈɨ̀ Yesò làˈà mèngà̧ maa la, tà lɔ̀kè àvi ndȩ̀ ègwet nê: “Tê, àfɨ̀ˈ yu a kûˈ, ghɨa bòt è ye ènɨ̧ Wa̧ wè, mbɨ̀ˈɨ̀ Wa̧ wè naa ghɨ̌ bòt aa ye ènɨ̧ wê mɨ̧̂.
43017002	Ghɨ̀ ale nkàà nê, à ŋa atò mètàŋ a ègwet bòt bàgème, nê tà ŋa mèmpème kàlìà abua bòt bu bàgème à ŋa abua tò la.
43017003	Mèmpème kàlìà maa wu nê, bòt è ko awê, àwɔ̀ wu à wu ndàˈà Mbɔ̧ɔ̧mà tà wu yǔ̧ la, mè nkoa Yesò Klistò wu à tsàà la.
43017004	Mâ ghɨ̂ bòt e ye ènɨ̧ wê a sitsǎˈ, na mâ paa àfàˈ yu à li ŋa nê è ngɨa la.
43017005	È wu ale a Tè, ghɨa àfɨ̀ˈ yaa è mbɔ ènɨ̧ wu a ngèt yê, è wù ènɨ̧ wu e ndi mbɔŋ ka ngɔ̀ŋ naa li ewu la.
43017006	“Mâ ghɨ̂ bòt bu à làà wɔb ayɔɔ bòt ngɔ̀ŋ ŋǎ abua am la e ko awê. Bɔ li ngu bòt bê, ka à ŋà wɔb abua am, bɔ zə èngǎ̧ wè, mbê mè mbɨ̧ɨ̧nê nè èntɨ̧ɨ̧ wɔb wemɔˈ.
43017007	Bɔ ko àfɨ̀ˈ yaa nê, ànə̂ àgème à zi a tèkitebu ta̧ la a dzə abua yê.
43017008	Mâ shu awɔb mènə̀ mu à li ndzi a tèkitebu ta̧ la, bɔ zə mùà nɔŋe a mèntɨ̧ɨ̧ mɔb, mè nko ane nkǔŋ nê, e ndzə abua yê, mè mbɨ̧̀ɨ̧̀ne nê, àwɔ̀ ka à tsàà am la.
43017009	E ntsàˈtà àwê anè, ane ànəa bòt bu à ŋa abua am la, nkàà nê bɔ wu bòt bê. È nka tsaˈtà ane ànəa bòt ngɔ̀ŋ.
43017010	Bòt bu bàgème bɔ̀ wu èbɔ̧ la, wu èbê, è bu è wù bê la mè ngu èbɔ̧. Wu bɔ̀ɔ waa ka bɔ̀ɔ nyɨ̀ˈta àghɨa ènɨ̧ am è wu yùà la.
43017011	E ngu anè ntsiˈa sà ngɔ̀ŋ yaa ekɨˈɨ kwene ane yê, ka bɔ bɔ̂ ngu àyɔb a si nga etèˈa a ngɔ̀ŋ ŋaa. Lefɨ̀ˈ, àwɔ̀ wu à tsè bètǎt bàgème la leˈ, baabe awɔb wu à ŋa abua am la ane mètàŋ mê, è wu mètàŋ mu à ŋa abua am la, mbɨ̀ˈɨ̀ bɔɔ tsiˈi àghɨ yeamɔˈ, mbɨ̀ˈɨ̀ ba nè è wu àghɨ yeamɔˈ mɨ̧̂ la.
43017012	Mâ nɨ mètàŋ mu à ŋa abua am la mbààbe awɔb ane àfɨ̀ˈ yu maa wu ba tò ba la. Maa bà̧à̧ wɔb ntsɔ̧̀ tè wòt ane yɔb ka nyɔ̂, tè è bəa wòt wu tà bɔ ndɨ tàa nyɔ la, mbɨ̀ˈɨ̀ e ghɨ̌ ànəa bɔ shɨ a èbem Àkata Mbɔ̧ɔ̧mà la aa te.
43017013	“E tsiˈi alu̧ àfɨ̀ˈ yaa nkɨ̀ˈa abua yê, mbɔ̂ mbele a sitsǎˈ ndàˈà mènə̀ maa, mbɨ̀ˈɨ̀ mèngùˈte naa nèète èlu̧ a mèntɨ̧ɨ̧ mɔb, mbɨ̀ˈɨ̀ è lu̧u̧ a wɔ̧ la.
43017014	Mâ shua wɔb èngǎ̧ wê ale, bòt ngɔ̀ŋ e me pààbè àwɔb ndɨ̀ wu bɔ ntsě àghɨ yeamɔˈ nè bòt ngɔ̀ŋ wû mbɨ̀ˈɨ̀ e ntsě àghɨ yeamɔˈ nè bòt ngɔ̀ŋ la.
43017015	È nka shu̧u̧ta wê nê, tsì àwɔb a èbem ngɔ̀ŋ yaa, e shu̧u̧tà wû nê baabe awɔb mbɨ̀ˈɨ̀ bɔ kwene a tèkitebu Satàn Wòt Kàbɔ̀ŋ.
43017016	Bɔ ntsě àghɨ yeamɔˈ nè bòt ngɔ̀ŋ yaa wû mbɨ̀ˈɨ̀ mmɔ̌ mbɔŋ e ntsě àghɨ yeamɔˈ nè bòt ngɔ̀ŋ la.
43017017	Tsiˈ èngǎ̧ wê wu è wu nkǔŋ la è ghɨa awɔb bɔ̀ tsiˈi mbɨ̀ˈɨ̀ àwɔ̀ nkǔŋ nkǔŋ.
43017018	Mbɨ̀ˈɨ̀ à li ntsàà am a ngɔ̀ŋ la, wu ndɨ mmɔ̌ mbɔŋ mâ tsàà wɔb a ngɔ̀ŋ la mɨ̧̂.
43017019	Mâ ŋa am nènkèm abua yê ambo yɔb, mbɨ̀ˈɨ̀ èngǎ̧ wè wu è wǔ nkǔŋ la aa ghɨ̌ bɔɔ tsiˈi mbɨ̀ˈɨ̀ àwɔ̀ nkǔŋ nkǔŋ.
43017020	“È nka tsàˈte awê anè wu ane ànəa bòt bɔ̧ baa bɔ̀ɔ ndziˈne. E ntsàˈtà fɔ̀ɔ̀le ane ànəa bòt bu, bɔ̀ɔ zǐ èntɨ̧ɨ̧ wɔb ane ya̧ nkàà ànəa bòt bɔ̧ àa shu awɔb la.
43017021	Lefɨ̀ˈ, e ntsàˈtà anè mbɨ̀ˈɨ̀ bɔ̀ɔgème aa tsiˈi àghɨ yeamɔˈ wû mbɨ̀ˈɨ̀ à wu àghɨ yeamɔˈ nè nà̧ e mè ngu àghɨ yeamɔˈ nè nè la. Ghɨa bɔ̀ wu àghɨ yeamɔˈ nè nà mbɨ̀ˈɨ̀ bòt ngɔ̀ŋ aa bɨ̧ɨ̧ne nê, àwɔ̀ ka à tsàà am la.
43017022	Mâ ghɨ̂ bɔ bɔ èwuu ènɨ̧ wu à li ŋǎ abua am la, mbɨ̀ˈɨ̀ bɔɔ tsiˈi àghɨ yeamɔˈ mbɨ̀ˈɨ̀ ba nè è wu àghɨ yeamɔˈ la.
43017023	Ndɨ̀ wu è ngu àghɨ yeamɔˈ nè nɔ̀b, à mè ngu àghɨ yeamɔˈ nè nà̧ la, tsiˈ bɔ̀ paa ngu àghɨ yeamɔˈ, mbɨ̀ˈɨ̀ e ghɨ̌ bòt ngɔ̀ŋ aa ko nê, àwɔ̀ ka à tsàà am la, e mě ko nê àà nkɔ̀ŋkà àwɔb, mbɨ̀ˈɨ̀ àa nkɔ̀ŋkà am la.
43017024	“Lefɨ̀ˈ, maà nkɨà nê, bòt baa à ŋa abua am la, è li nkɨ̀ˈɨ̂ adzìˈ yaa e nga la, mbɨ̀ˈɨ̀ eye ènɨ̧ am, è wu ènɨ̧ wu à li ŋa abua am, nkàà nê à li nkɔ̀ŋkè am, ka ngɔ̀ŋ naa li ebùˈu la.
43017025	“Lefɨ̀ˈ, àwɔ̀ wu mènə̀ mê tɨ̧ɨ̧ ndɨŋndɨ̀ŋ la, bòt ngɔ̀ŋ e bakà ko awê, ka e mbɔ̂ nko awê, bòt bɔ̧ baa e mè nko nê, àwɔ̀ ka à tsàà am la.
43017026	Mâ ghɨ̌ bɔ ko wòt à wu wùà la, mè ngu ghɨ̌ bɔɔ me koa nɨa ngà nè mbì, mbɨ̀ˈɨ̀ bɔɔ me kɔ̀ŋkà am wû a èlɨ̀ wu àa nkɔ̀ŋkà am la, e mě ghɨ̌ maa tsiˈi àghɨ yeamɔˈ nè nɔ̀b.”
43018001	Afɨˈa Yesò tsàˈta Mbɔ̧ɔ̧mà tè mpàa la, bɔ̂ bɔkatè bi elɔ̀ˈ ngà ntù̧ àfuˈ àko bɔ̀ɔ ntɔ ane Kidèlòn la nga aguŋ. Àdziˈa mbȩ ko a li ngu abot, bɔ̂ bɔkatè bi e gha a èbèm.
43018002	Bɔɔ ngɨ̀ ale, Judàs wu tà fɨ̧̀ɨ̧̀ne atò la ko abot mɨ̧̂, nkàà nê wu àdziˈa Yesò bɔ̂ bɔkatè bi e zìi wua mbù̧ù̧tà la.
43018003	Judàs kɨ̀ˈɨ̂ abot nè àla̧ bèshujà, bɔ̂ bèmbaabà lob nɨ̧ Mbɔ̧ɔ̧mà, bètǎt bèntsìà mèpɨ̧̀ Mbɔ̧ɔ̧mà nè Bèfalèsiì e tsàà wɔb la. Bɔɔ nkɨ̀ˈa ale mbèà mèkàˈà bɔ̂ mbȩ̀tsə bɔ tò̧ la, nè èghɨ èbet.
43018004	Yesò li nko àghɨa nga e ghɨ̌ ane zi la, ndɔ̀ˈ a si nkɨ̀ˈɨ̂ a mbì, mbììte awɔb nê, “Bɨ̀ kɨa wà à?”
43018005	Bɔ bɨ̀ɨ̀lè nê, “Yesò wòt Nazàlet.” Yesò shu abua yɔb nê, “E ngu tòa.” Bɔɔ ngɨ̀ ale Judàs wu tà fɨ̧̀ɨ̧̀ne a Yesò la wua abot bɔ̂ bèshujà bu tà tɨ̧ɨ̧ la.
43018006	Mbɨ̀ˈɨ̀ Yesò shu abua yɔb nê wu zia la, bɔ ghà kwèn, kwèn ndèbte a si.
43018007	Tà mè mbììte awɔb nê, “Bɨ laˈnê bɨ kɨa wà leè?” Bɔ bɨ̀ɨ̀lè nê, “Yesò wòt Nazàlet.”
43018008	Yesò bɨ̀ɨ̀lè nê, “Ka mâ shu abua yɨ̧ nê e ngu tòà? Ale, bɨ wua nkɨà am bɨ tsiˈ bòt baa e ghà.”
43018009	Àyaa a li ntsè anè mbɨ̀ˈɨ̀ e ghɨ̌ mèngà̧ mu tà li shu abua Mbɔ̧ɔ̧mà la naa te. Tà li nê, “Ka wû wòt wemɔ̀ˈ ane bòt bu à ŋa abua am la bakà nyɔ̂.”
43018010	Simùn wu èlen tò ko wu Pità la bɔ àlùmbà̧, mbê sɔ̀ŋ mì, ndo àtǔ̧ àbualu̧ àbùˈ a àtsəa bèntsìà mèpɨ̧̀ Mbɔ̧ɔ̧mà. Èlen àbùˈ mbɔŋ wu Malekusì.
43018011	Yesò shu abua Pità nê, “Zi àlùmbà̧ ayê a èbem baˈ zi; Tè à mɨ̀ɨ̀tè nê è nka nu ndɔŋ ngoˈ yaa Tǎt am è ŋa abua am la à?”
43018012	Àfɨˈa mbɔŋ àla̧ bèshujà yu nè tǎt wɔb ndɔ̀ˈ nè bèmbaabà Bèjû bu e ba̧a̧ Yesò nkùùle atò.
43018013	Mbɔ̂ mbɨ̀ nɨa tò ngà a mbì Anàs wu tà wu nantsi Kefàs la. Kefàs li ngu àtsəa bèntsìà mèpɨ̧̀ Mbɔ̧ɔ̧mà a èngùˈu mbɔŋ.
43018014	Eyaa wu Kefàs wu tà li shu abua bɔɔjuŋ Bèjû nê, a bɔ̂ŋ nê wòt wemɔ̀ˈ pfə bòt è pem la.
43018015	Bɔ me ghà ne Yesò ale, Simùn Pità bɔ̂ wakatè kǒ e ba̧a̧ kwene yɔb me kùŋà wɔb ngà. Ndɨ̀ wu wakatè waa ko àtsəa bèntsìà mèpɨ̧̀ Mbɔ̧ɔ̧mà la, tà kùŋe a Yesò ba kwat tè ngà ngu àsà̧a̧ èsaˈa àtsəa bèntsìà mèpɨ̧̀ Mbɔ̧ɔ̧mà wu.
43018016	Mbɨ̀ˈɨ̀ tàa nyia la, Pità wu a ètsə̂ka̧ àbȩ tà tɨ̧ɨ̧ la. Wakatè waa àtsəa bèntsìà mèpɨ̧̀ Mbɔ̧ɔ̧mà a ko atò la ghà ndàˈ bɔ̂ waàvi wu tàa mbààba ètsə̂ka̧ yu la nɨa Pità nyi a èbèm.
43018017	Waàvi wu a ètsə̂ka̧ la biite a Pità nê, “Ka à wu ayê è wekǒ ayɔɔ bɔkatè mbê via à?” Pità nê “Chaˈ e ntsě wakatè tò.”
43018018	Èdziˈ e li ngua fìa, ale bɔfàˈ nè bèmbaabà bu e tsəˈtè èwet ntɨ̧̀ɨ̧̀te me yɔɔ. Pità ghà ntɨ̧̀ɨ̧ àzi bɔ̂ tò ba me yɔɔ èwet mɨ̧̂.
43018019	Àtsəa bèntsìà mèpɨ̧̀ Mbɔ̧ɔ̧mà a biite a Yesò ànəa bɔkatè tò nè èghɨ tàa nyɨ̀ˈta la.
43018020	Yesò tsɔˈ èngǎ̧ tò nê, “Maà wua ndaˈa àfɨ̀ˈ àgème a kètsìà bòt bàgème, mè nyɨ̀ˈta a èbem lobte Mbɔ̧ɔ̧mà fɔ̀ɔ̀le a èbem lob nɨ̧ Mbɔ̧ɔ̧mà, adzìˈa Bèjû bàgème àa mbù̧ù̧ta la. E mbakà li me làˈa ànəa ko a ntsèm.
43018021	Ghǎ e ghɨ̂ ka à me biite am mènə̀ anè à? Biite bòt bu bɔ li ndzə̀ mèngǎ̧ mɔ̧ la. Biite awɔb àghɨa e ndi shu awɔb la, bɔ ko mèngà̧ ègème mâ làˈa la.”
43018022	Yesò làˈà ale, mbaabà kǒ te àbu a èsi tò nê, “À ghɨ̀ na ka ndaˈa abua àtsəa bèntsìà mèpɨ̧̀ Mbɔ̧ɔ̧mà a èlɨ̀ wa à?”
43018023	Yesò bɨ̀ɨ̀lè nê, “È wu nê mâ làˈ ale fà̧, à bê shu banɔ̧̀ e zə, mbə è wu nê e mbakà fà̧ à wua ndèbà am nê ghàà?”
43018024	Anàs tsàà atò tà bele ane mèliˈ la abua Kefàs wu tà wu àtsəa bèntsìà mèpɨ̧̀ Mbɔ̧ɔ̧mà la.
43018025	Mbɨ̀ˈɨ̀ Pità li mbèle abot ndzɔ̀ɔ èwet la, bòt ko e biite atò nê, “Tè à ntsě wekǒ ane bɔkatè mbê wu?” Tà tu̧ nê, “Chaˈ e ntsě wakatè tò.”
43018026	Wafàˈ àtsəa bèntsìà mèpɨ̧̀ Mbɔ̧ɔ̧mà kǒ, è wu wòt àndǎ̧ mbê wu Pità ya̧ ndo àtǔ̧ atò la, mè mbììte a Pità nê, “Ka mâ ya̧ ndzè àwê bɨ tò a èbem àdziˈ mbȩ yu à?”
43018027	Pità mè ntu̧ nê “Chaˈ.” Kwàˈ àfɨˈa mbɔŋ lu̧nkɔ̀ˈ bê ntɔ.
43018028	È me wu kwàˈ a ntɔtetsɔ̌ˈ, bɔ nɨa Yesò ndɔˈɔ a lob Kefàs ngà a tsâ̧ gɔvanɔ̀. Bɔɔjuŋ Bèjû e li bɔ̀ ka nyi a èbem tsâ̧ wu mbɨ̀ˈɨ̀ ka bɔ gha ghɨ̌ fà̧ ànəa ko, ka ntsèke kà jɨ èpǎ̧ Màntsea a ègwet.
43018029	Ale, gɔvanɔ̀ Pȩlèt gha àbȩ mbììte awɔb nê, “Ànəa kàbɔ̀ŋ mbê waa ghɨ̀ la wu ghà à?”
43018030	Bɔ bɨ̀ɨ̀lè nê, “Tà ghɨ̀ ale, tà kà ghɨ ànəa kàbɔ̀ŋ, ko ba bakà nɨ atò nɨ ekɨˈɨ abua yê.”
43018031	Pȩlèt nê, “Bɨ̀ nɨ atò bɨa mbɔŋ ngà saˈa tò ane ndɨ mbɨ̧ tɨ̧ te nyɨˈte la.” Bɔɔjuŋ Bèjû bu e shu abua tò nê, “Bɨa bòt Lûm e bakà ŋa awa mètàŋ nê bà saˈa wòt mbuŋe atò.”
43018032	Àyaa a li ntsè anè mbɨ̀ˈɨ̀ e ghɨ̌ ànəa Yesò li shu ane èwuu èvə yea li epfə lùà la aa te.
43018033	Pȩlèt mè ngwènè a èbem tsâ̧ vi ntɔ a Yesò mbììte atò nê, “À wu Fɔ̧̀ Bèjû?”
43018034	Yesò mè mbììte atò nê, “Èngà̧ waa à bììte am la e dzəa àtsəa yê, kò wu ànəa bòt tsa e shu awê ane ya̧ la à?”
43018035	Pȩlèt bɨ̀ɨ̀lè nê, “E ngu wòt Jû?” Bòt àlaˈ ayê, nè bètǎt bèntsìà mèpɨ̧̀ Mbɔ̧ɔ̧mà ka bɔ zi awê a tèkitebu ta̧ la. “Ànəa à ghɨ̀ la wu ghà à?”
43018036	Yesò bɨ̀ɨ̀lè nê, “Kèfɔ̧̀ am è ntsě we sitsǎˈ. Kèfɔ̧̀ am è ghɨ̀ ale, ngu we sitsǎˈ, ko bɔfàˈ bɔ̧ aa nǔ ekele nê mbɨ̀ˈɨ̀ bɔ zì am a tèkitebu Bèjû. Ka Kèfɔ̧̀ am è ntsě we sitsǎˈ ŋàa.”
43018037	Pȩlèt bììte atò nê, “Tè a wu Fɔ̧̀?” Yesò bɨ̀ɨ̀lè nê, “À bê shu tè ndɔ̀ˈ. E ndi nkɨ̀ˈɨ̂ a ngɔ̀ŋ ŋaa bɔ bi am nkàà ànə̂ yeamɔˈ, enyɨ̀ˈte bòt àghɨa nkǔŋ wu yùà la. Waa waa tàa nkɔ̀ŋkà nkǔŋ la nàà ndzəa ànəa màa shua la.”
43018038	Pȩlèt bììte atò nê, “Nkǔŋ wu ghàà?” Tà biite ale mè ndzə̀ nga àbȩ nkwene ane Bèjû bu, shu abua yɔb nê “E mbakà yea ànəa kàbɔ̀ŋ ko tà ghɨ̀ la.
43018039	Nàa ngɨ̀ è wu àlia èpǎ̧ Màntsea a ègwet àgème, è ntsɔˈɔ wòt tèfȩ wemɔ̀ˈ sàŋ. Bɨa nkɨà nê è ntsɔˈɔ Fɔ̧̀ Bèjû saŋ abua yɨ̧?”
43018040	Bɔ ŋȩ nê, “Chaˈ; à ka sa tò, sà wua Bàlabasì.” (Bàlabasì li ngu kwàˈ tsɔŋ kèkweelè.)
43019001	Àfɨˈa mbɔŋ, Pȩlèt ŋǎ Yesò bɔ shu̧.
43019002	Bèshujà bu e nɨ njɨŋtsə, mbaˈa ntà̧ ndzi àtsəa tò, mbɔ̂ ndzì èmǎ̧ fɔ̧̀ a mbɨ̧̀ tò.
43019003	Bɔ ghɨ̀ ale, waa waa me kɔˈɔ shua abua tò nê, “Àtsèà bèfɔ̧̀, Fɔ̧̀ Bèjû!” Mbɔ̂ ntè àbu a èsi tò.
43019004	Pȩlèt mè ndzə̀ nga àbȩ shu abua bòt bu nê, “Bɨ̀ zə, e ntsiˈa nɨa tò nkɨ̀ˈa àbȩ e tsia a mbì lɨ̧, mbɨ̀ˈɨ̀ bɨa ko nê, e mbakà ye ànəa kàbɔ̀ŋ ko tà ghɨ̀ la.”
43019005	Ale, Yesò dzə àbȩ, nè ntà̧ njɨŋ tu àtsəa zi nè èmà̧ fɔ̧̀ wu a mbɨ̧̀ zi. Pȩlèt shu abua bòt bu nê, “Bɨ̀ yea mbê wu.”
43019006	Mbɨ̀ˈɨ̀ bètǎt bèntsìà mèpɨ̧̀ Mbɔ̧ɔ̧mà bu nè bèmbaabà lob nɨ̧ Mbɔ̧ɔ̧mà e ye atò la, bɔ ŋȩ nê, “Wu̧u̧te atò a mbɨ̧̀ mbasa, wu̧u̧te atò a mbɨ̧̀ mbasa!” Pȩlèt shu abua yɔb nê, “Bɨ̀ nɨa tò bɨ̀ambɔŋ ngù̧ù̧te a mbɨ̧̀ mbasa, e mbakà ye ànəa kàbɔ̀ŋ ko tà ghɨ̀ tê è wu àyea bɔ̀ɔ bùŋe atò la.”
43019007	Bèjû bu e mè shu abua tò nê, “Baa bɔ mbɨ̧ kǒ nàa nyɨ̀ˈta nê, bɔ bɔ ndɨ bɔ̀ɔ bùŋe atò nkàà nê, tàa shua nê, ye wu Wa̧ Mbɔ̧ɔ̧mà la.”
43019008	Àfɨˈa Pȩlèt zə èngǎ̧ waa la, tà paa mbɔ̀ɔ,
43019009	tè mè ngwènè a èbem tsâ̧ vi mbììte a Yesò nê, “À dzə̀à neŋàà?” Ka Yesò kà lâˈ.
43019010	Pȩlèt shu abua tò nê, “À tu̧u̧ làˈa abua am kèna à? À bakà ko nê, mâ bɔ mètàŋ e ghɨ̌ bɔɔ sà àwê, mè mbɔ mètàŋ e ghɨ̌ bɔɔ wu̧u̧te awê a mbɨ̧̀ mbasa à?”
43019011	Yesò bɨ̀ɨ̀lè nê, “Betsiˈa à kà ghɨ̌ àghɨ adù̧ ya̧ kà Mbɔ̧ɔ̧mà làˈ nê, à wu ale. Ale, wòt wu tà ba̧a̧ am ŋǎ abua yê la, ghɨ ànəa kàbɔ̀ŋ tè ntsè awê.”
43019012	Àfɨˈa Pȩlèt e zə èngà̧ waa la, tà me nyɔ̀ˈta nkɨà èlu̧ esǎ Yesò, ka Bèjû bu e me ŋȩ wû ŋȩ shua nê, “À sa mbê waa, à ko nê, ye ntsě shu̧ Empelɔ̀ Lûm. Wòt nàa ngɨ̀ tà shu mbɨ̀ˈɨ̀ tòa anè nê, ye wu fɔ̧̀, tà ko nê, ye tsiˈi wɔ̀mbù̧ Empelɔ̀ Lûm.”
43019013	Mbɨ̀ˈɨ̀ Pȩlèt zə mèngà̧ maa la, tà nɨa Yesò ndzə àbȩ, ntsèke a ègwet àtɨ̧ a saˈa, àdzìˈ àko bɔ bɔ̧ɔ̧ ane àti a ko bɔ̀ɔ ntɔ ane ndɨ̧ Ebùlù nê Gabatà la.
43019014	Bɔɔ ngɨ̀à ale, è tsìˈi mbɔŋe a kètsìà nèngǔ̧ ane àli yu bɔ̀ɔ ntàŋka ètsəˈ aa tsi naa wu àlia èpǎ̧ Màntsea a ègwet la. Pȩlèt shu abua Bèjû bu nê, “Bɨ̀ yea Fɔ̧̀ wɨ̧.”
43019015	Bɔ ŋȩ nê, “Bɔ̀ Bùŋe atò! Bɔ bùŋe atò! Bɔ wu̧u̧te atò a mbɨ̧̀ mbasa.” Pȩlèt bììte awɔb nê, “Bɨa nkɨà nê, è ngu̧u̧te Fɔ̧̀ wɨ̧ a mbɨ̧̀ mbasa à?” Bètǎt bèntsìà mèpɨ̧̀ Mbɔ̧ɔ̧mà bu e nê, “Ba bakà bɔ fɔ̧̀ tsǎ ka nè Sisà.”
43019016	Tà zia Yesò a tèkitebu tɔb bɔɔ ewu̧u̧te atò a mbɨ̧̀ mbasa. Ale, bɔ nɨa Yesò.
43019017	Tà ŋèˈe mbasa vi ngà àbȩ, adzìˈ yu bɔ̀ɔ ntɔ nê àdziˈa àghele àtsə la. Èlen àdziˈa mbɔŋ ane ndɨ̧ Ebùlù li ngu Golgotà.
43019018	Bɔ wu̧u̧te atò a mbɨ̧̀ mbasa a kètsìà bòt ko babe.
43019019	Pȩlèt shɨ èngà̧ ko ane kèba àyɨt bɔ wu̧u̧te àtsəa mbasa wu, e me shu nê, “Yesò wòt Nazàlet, Fɔ̧̀ Bèjû.”
43019020	Bèjû nyaŋ e li ntɔ èngǎ̧ ngaa, nkàà nê, àdziˈ yu bɔ li ngù̧ù̧te Yesò la, a li ngu a ngèt àpfə̀a nɨ̧ a Jèlusalèm. Bɔ li shɨ̀ àghɨa mbɔŋ ane ndɨ̧ Ebùlù, nè è ye bòt Lûm, nè ndɨ̧ bòt Glɨ̂k.
43019021	Bètǎt bèntsìà mèpɨ̧̀ Mbɔ̧ɔ̧mà e shu abua Pȩlèt nê, “À ghɨ̂ à kà wu eshɨ nê, ‘Fɔ̧̀ Bèjû’, à ghɨ̌ ngu shɨ wû nê, ‘Mbê waa laˈnê, ye wu Fɔ̧̀ Bèjû.’ ”
43019022	Pȩlèt bɨ̀ɨ̀lè nê, “Betsiˈa è nka tsi nkùbte àghɨa mâ shɨ la.”
43019023	Mbɨ̀ˈɨ̀ bèshujà bu e wu̧u̧te Yesò a mbɨ̧̀ mbasa la, bɔ nɨ ndìte tò ngàbtè ane èdzìˈ bekwì, shujà ègème nɨ àdziˈ yeamɔˈ. Bɔ ghɨ̀ ale, nɨ ndǐ èten tò mɨ̧̂, è wǔ ndǐ bɔ teme ka zi ntsə̀ˈna e buˈu àtsə e gha dzəa lə la.
43019024	Bèshujà bu e shu abua bɔnyɨ bɔb nê, “Bà ka sa̧, bàa tsiˈi màˈà wû èbìt, ndzǐ wòt tàa nɨ la.” A li ngu anè, mbɨ̀ˈɨ̀ ghɨ̌, ànəa Àkata Mbɔ̧ɔ̧mà a shu la aa te. Bɔ li shɨŋ nê, “Bɔ li ngàbtè ndǐ ta̧ a kètsìà wɔb, è me wu ndǐ ègwet ya̧, bɔ maˈa ane èbìt.” Eyaa bê ngu àghɨa bèshujà bu e li ngɨ̀ la.
43019025	Mbɨ̀ˈɨ̀ bɔ̀ɔ ngɨ̀à ale la, nyɨ̌ Yesò bɔ̂ wanyɨ vi, nè Màlià vi Klopà, ndɔ̀ˈ nè Màlià Màdàlin, bɔ wu a ngèt mbasa Yesò bɔ tɨ̧ɨ̧te la.
43019026	Yesò yea nyɨ̌ vi bɔ̂ wakatè wu tàa nkɔ̀ŋkè la bɔ tɨ̧ɨ̧te a ngèt abot la, shu abua nyɨ̌ vi nê, “Mè, eyaa wu wa̧ wè!”
43019027	Mbɔ̂ mè shu abua wakatè wu nê, “Eyaa wu nyɨ̌ wè.” E bùˈu àfɨˈa mbɔŋ me ghà ne mbì, wakatè wu nɨa tò, bɔ̂ tò e tsiˈi me tseke nɔ̂.
43019028	Yesò è ko nê ànəa àgème a mî, e nɨ ghɨ̌ ànəa Àkata Mbɔ̧ɔ̧mà a shu la aa te, tà nê “Àtɔŋ am a yu̧.”
43019029	Akɨ̀ŋ ko e wu abot nè èwuu mèlùˈ kǒ nàa nkȩ̀ta la a èbèm. Ale, bɔ nɨ a kùcha ntsèb a èbèm mbɔ̂ ndzi àtsəa ayɨ̌t kǒ bɔ̀ɔ ntɔ ne Isɔ̀b la, nkɔ̀ke a ètsə̂ tò.
43019030	Yesò sɔɔte tà nê, “A mî”, mbɔ̂ nchùŋe àtsəa zi a si mpfə.
43019031	Ndɨ̀ wu àli yu li ngu àlia bɔ̀ɔ ntàŋka ètsəˈ aa tsi naa wu àliapfə̀a nɨ̧ abua Bèjû la, Bèjû è ka wua nkɨà nê, bòt bu è tèˈa mbɨ̧̀ mbasa àliapfə̀a yɔb, ale bɔ shu abua Pȩlèt nê, bɔ̀ bəˈte èka bɔb, mbɨ̀ˈɨ̀ shuke awɔb.
43019032	Bèshujà bu e kɨˈɨ mbə̀ˈte èka wòt mbì, mè ntsè mbə̀ˈte èka wòt kǒ wu bɔ wu̧u̧te awɔb bɔ̂ Yesò ba a mbɨ̧̀ bèmbasa la.
43019033	Bɔ̀ kɨˈɨ ane Yesò bɔ ye nê tà pfə̀ tê ndɔ̀ˈ, ale bɔ̀ ka tsi mbə̀ˈtè èka tò.
43019034	Ka shujà ko bɔ̂ nɨ èghɔŋ sɔ̀ɔ̀bè àbâ mbɨ̧̀ a tò, àlo̧ bɔ̂ mèleb a bê me dzə̌.
43019035	Wòt tà li ndzě ndɨ mènə̀ maa tsèà la, è làˈa ànəa mùà mbɨ̀ˈɨ̀ bɨa bɨ̧ɨ̧ne mɨ̧̂. Mènə̀ maa tà shu la wu nkǔŋ, tà mè nko nê, ye làˈà nkǔŋ mɨ̧̂.
43019036	Mènə̀ maa li ngɨ̀ anè mbɨ̀ˈɨ̀ ànəa bɔ shɨ a èbem Àkata Mbɔ̧ɔ̧mà la aa te. Bɔ li shɨŋ nê, “Bɔ̀ ka li bəˈə ka wû àkwȩ atò yeamɔˈ a.”
43019037	Àkata Mbɔ̧ɔ̧mà a mê shu àdziˈa ko nê, “Bɔɔ me eye atò wu bɔ sɔ̀ɔ̀bè la.”
43019038	Mbɨ̀ˈɨ̀ mènə̀ maa tsè la, Jòsêb, wòt Àlimàtià kɨ̀ˈɨ̂ shu abua Pȩlèt nè yea nkɨ enɨ àpfəˈte Yesò. Jòsêb waa li ngu wakatè Yesò, ka me lò̧ò̧te, nkàà nê tà li ngua mbɔ̀ɔ bɔɔjuŋ Bèjû. Tà shu ale, Pȩlèt bɨ̧̀ɨ̧̀ne, tà ghà shuke àpfəˈta Yesò yu nɨŋ ngà etu.
43019039	Nìkòdemòs wu tà li ngà ètsəˈ ndzea Yesò la li ngà bɔ̂ Jòsêb mɨ̧̂. Me ghǎ mbèà èghɨbə ko bɔ ghɨ ane tèfəˈte məə bɔ̂ alɔ̀s la. Èghɨbə mbɔŋ li ngu mbɔ̀ŋè bèkilò èghem yetat ntsɔ̀b batat.
43019040	Bɔ̂ Jòsêb enɨ ndǐ ndèbte àpfəˈta Yesò yu nè èghɨbə bu, mbɨ̀ˈɨ̀ Bèjû àa ngɨ̀à ka ntua bèmpfəà bɔb la.
43019041	Àdziˈa mbȩ ko a li ngu a ngèt adzìˈ yu bɔ wu̧u̧te a Yesò a mbɨ̧̀ mbasa la, nè èsî fi, kà bɔ li me zi wòt a èbèm.
43019042	Ndɨ̀ wu è li ngu àli yu bɔ̀ɔ ntàŋka ètsəˈ aa tsi naa wu àliapfə̀a Bèjû, èsî lu è mè ngu a ngèt la, bɔ zì àpfəˈta Yesò a èbèm.
43020001	È li ngu àlia mbì ane nkàb, kwàˈ a ntɔtetsɔ̌ˈ, Màlià Màdàlin ghà àtsəasì yu, me ye èti lu a ètsə̂ la è ka tsi ngu.
43020002	Tà lùùla ngà shu abua Simùn wu èlen tò ko wu Pità la bɔ̂ wakatè wu Yesò li ntaˈa wua kɔ̀ŋkà tò la nê, “Bɔ tsì àpfəˈta Yesò Lefɨ̀ˈ a èbem èsî lu ka bà ka ko àdziˈa bɔ nɔ̀ŋe à yùà la.”
43020003	Pità bɔ̂ wakatè kǒ wu e ghà àtsəasì yu.
43020004	Bɔ li ngua ndùùlà, ka wakatè kǒ wu lùùlà ntsea Pità, mbɨ̀ àtsəasì yu.
43020005	Tà bɨ̀ ale ŋɔ̀ˈne a si ndɨ̀ŋkè èbem èsî lu ndzě èdziˈi ndǐ bu bɔɔ nɨŋ ndèbte àpfəˈte Yesò la e nɔ̀ŋke la, ka tà kà nyi a èbèm.
43020006	Simùn wu èlen tò ko wu Pità la kɨ̀ˈɨ̂ akwene tò, ntɔɔ nyi a èbem èsî lu ndzè èdziˈi ndǐ bu bɔɔ nɨŋ ndèbte àpfəˈte Yesò adù̧ la e nɔ̀ŋkè la.
43020007	Mè ndzè àyu bɔɔ nɨŋ nkùùlè àtsəa tò adù̧ la azi ne àdzìˈa.
43020008	Wakatè kǒ wu tà ya̧ mbɨ̀ nkɨ̀ˈɨ̂ àtsəasì yu la nyi ndzè àzi mɨ̧̂, mè mbɨ̧̀ɨ̧̀ne nê Yesò yu̧u̧mè.
43020009	È li me wu àfɨ̀ˈ yaa bɔ̀ ka ziˈ nko ànəa àdziˈa Àkata Mbɔ̧ɔ̧mà yu a laˈnê Yesò naa li epfə e mě yu̧u̧me la, a shua la.
43020010	Ale, bɔkatè bu e wènè àdziˈa bɔ̀ɔ ntsèka la.
43020011	Bɔ me ghà ale, Màlià tɨ̧ àtsəasì yu me dɨ̌, tè ŋɔ̀ˈne a si elȩ̌ èbem èsî lu,
43020012	me ko ndzè bɔntu̧ Mbɔ̧ɔ̧mà babe bɔ kwa̧ ndìte kèfə ntsèke adzìˈ yu àpfəˈte Yesò aa wu la. Wemɔˈ tseke àdziˈa àtsəa Yesò aa wu la, nè wekǒ àdziˈa èka tò aa wu la.
43020013	Bɔntu̧ Mbɔ̧ɔ̧mà bu e biite atò nê, “À dɨa gha a mè?” Tà shu abua yɔb nê, “E ndɨ̀à nê, bɔ tsì àpfəˈte Lefɨ̀ˈ am ka è nka ko àdziˈa bɔ nɔ̀ŋe yùà la.”
43020014	Tà làˈ ale ngèble avi ndzě a Yesò tà tɨ̧ɨ̧ la. È li ngu Yesò ka tà kà lem nko laˈ nê wu tòà.
43020015	Yesò bììte atò nê, “À dɨa gha a mè? À kɨa wàà?” Tà biite ale Màlià tsìˈa tanda nê wu wòt wu tàa faˈa a èbem mbȩ yu la, shu abua tò nê, “Tê, è wu nê, àpfəˈte atò nɨ àwɔ̀, à shu am àdziˈa à nɔ̀ŋè la, e ngà nɨŋ me ghǎ.”
43020016	Yesò tɔ atò nê, “Màlià!” Tà gheble avi ntɔ atò ane ndɨ̧ Ebùlù nê, “Labɔnì!” (Ngua shua nê Nyɨˈtà).
43020017	Yesò shu abua tò nê, “Ka mbà̧à̧te am nkàà nê e mbakà ziˈ nkɔˈɔ te ghǎ ekwene ane Tǎt am. Ghǎ shu abua bɔnyɨ bɔ̧ nê, e ngua nga ekwene ane Tǎt am wu tà wu Tǎt wɨ̧ mɨ̧̂ la, ye wu tà wu Mbɔ̧ɔ̧mà am mè ngu Mbɔ̧ɔ̧mà wɨ̧ la.”
43020018	Màlià Màdàlin ghà shu abua bɔkatè bu nê, “Mâ ye a Yesò.” Mbɔ̂ ntsɔ̀tè ntu̧ yu Yesò tsɔ̀tè la.
43020019	È tseke te me wu àfɨˈa nyèmtèsi ane àlia mbɔŋ, è wu àlia mbì ane nkàb la, bɔkatè Yesò e wua lob bɔ bù̧ù̧tè ngàbtè mètsələ̀ˈ ntsèke a èbèm, bɔ̀ɔ mbɔ̀a Bèjû la. Yesò pùùlà è ntɨ̧ a mbì lɔb nê, “Àlàŋkè à wu ne nɨ̧̀.”
43020020	Tà làˈ ale nyɨ̀ˈte awɔb èbu bi bɔ̂ àbâ mbɨ̧̀ àzi. Bɔkatè bu e wùˈtè àwɔb mbɨ̀ˈɨ̀ bɔ ye a Yesò Lefɨ̀ˈ la.
43020021	Yesò mè shu abua yɔb nê, “Àlàŋkè à wu nè nɨ̧̀. Mbɨ̀ˈɨ̀ Tǎt am li ntsàà am a ngɔ̀ŋ la, wû wu a èlɨ mbɔŋ mâ tsàà wɨ̧ àfɨ̀ˈ yaa la.”
43020022	Tà làˈ ànə̂ yaa ale, mbɔ̂ ndzèène a ègwet lɔb, shu abua yɔb nê, “Bɨ̀ kò Fo Kèfə.”
43020023	Bɨ waˈa a kàbɔ̀ŋ wòt, ko Mbɔ̧ɔ̧mà naa waˈa mɨ̧̂, mbə bɨ̀ baka waˈ, Mbɔ̧ɔ̧mà kà waˈ.
43020024	Yesò nàà nkɨ̀ˈa ale Tɔmasì wu bɔ̀ɔ ntɔ atò ane wabenyì la ka wu a si. Tɔmasì waa wu wakatè ko ayɔɔ bɔkatè Yesò bu tsɔ̀b babe la.
43020025	Tà kɨ̀ˈɨ̂ bɔkatè ko bu e shu abua tò nê, “Baa ye a Tè Yesò.” Bɔ shu ale, Tɔmasì nê, “E mbakà ye atò, te ye èlȩ̂ tèfɨŋke mpì tu ane èbu tò, e mèe zì kèti fɔ̧̀ a èbem mèlə̀ˈə mbɔŋ, ebɔ zì àbu am àbâ mbɨ̧̀ a tò, è nka bɨ̧ɨ̧nè.”
43020026	Nkàb è tem, bɔkatè Yesò bu e mè mbù̧ù̧te a èbem lob, Tɔmasì wu bɔ̂ tò ba mɨ̧̂. Bɔ tseke ale mbɔ̂ ngàbtè mètsələ̀ˈ, ka Yesò bɔ mpùùla ntɨ̧ a kètsìà yɔb nê, “Àlàŋkè a wu ne nɨ̧̀.”
43020027	Tà làˈ ale mbɔ̂ shu abua Tɔmasì nê, “Zì kèti fê a si ŋàa mbɔ̂ ndȩ̀ èbu bɔ̧ ndze, mè ntsàà àbu ayê mbà̧à̧te àbâ mbɨ̧̀ am. Bɨ̧ɨ̧ne, à ka tsi màkè.”
43020028	Tɔmasì tɔ atò nê, “Lefɨ̀ˈ am, Mbɔ̧ɔ̧mà am!”
43020029	Yesò nê, “À bɨ̧ɨ̧nè àfɨ̀ˈ yaa ambo na à ye am la à? Ntsɔ̧̀ wu bòt bu bɔ baka ye mbɔ̂ mbɨ̧̀ɨ̧̀ne la.”
43020030	Yesò li ngɨ̀ ale, mè ntaˈa ghɨ̀ tèwuute ènə̂ kà ye fɨ̀ˈ ko a mbì bɔkatè bi bɔ yea ènɨ̧ tò. Bɔ bakà shɨ me mbɔŋ a èbem àkatè yaa.
43020031	Ka bɔ shɨa maa mbɨ̀ˈɨ̀ bɨa bɨ̧ɨ̧ne nê, Yesò wu Fɔ̧̀ wu Mbɔ̧ɔ̧mà li ndzɔˈ etsàà la, mè ndɔ̀ˈ ngu Wa̧ Mbɔ̧ɔ̧mà. Bɨ bɨ̧ɨ̧nà ndzìà èntɨ̧ɨ̧ wɨ̧ ane Yesò ko taa ghɨ̌ bɨa bɔ mèmpème.
43021001	Àfɨ̀ˈ a me wu, Yesò mè mpuula a mbì bɔkatè bi ko a ngèt èdzî Tìbelìàs. Ye ndɨ tà li mpùùlà la.
43021002	Bɔkatè tò ko e li ngu abot bɔ bù̧ù̧tè la. Bèŋǔt li ngu Simùn wu èlen tò ko wu Pità la, bɔ̂ Tɔmasì wu bɔ̀ɔ ntɔ ane wabenyì la, nè Nàtanìà wu tà dzəa Kanà a èbem àlaˈ a Galìlî la, bɔ̂ bɔ̧ Zebèdiì, ndɔ̀ˈ nè bɔkatè Yesò ko babe.
43021003	Simùn Pità shu abua yɔb nê, “E tsiˈa nga me ba̧a̧ basə bɔ̧.” Bɔkatè ko bu e nê, “Ba nè ba aa ghà nɔ̂.” Ale, bɔ dzə̀ ngà nyi a èbem ànkànuˈ, ka ètsəˈ e me laˈ nê aà ntsìa, bɔ̀ ka ba̧a̧ ka wû asə̌ wemɔ̀ˈ.
43021004	Mbɨ̀ˈɨ̀ ètsəˈ àa ntsia la, Yesò kɨ̀ˈɨ̂ ntɨ̧ aguŋ, a ngèt èdzî wu, ka bɔkatè tò bu è ka lem nko nê wu tòà.
43021005	Àfɨˈa mbɔŋ, Yesò bììte awɔb nê, “Bɨ bakà ba̧a̧ basə a bɔ̧ bà?” Bɔ nê “Chaˈ ba bakà ba̧a̧ àghɨ.”
43021006	Yesò mè shu abua yɔb nê, “Bɨ̀ màˈa tasat wu àbâ àbualu̧ ko bɨa ba̧a̧ basə.” Ale, bɔ màˈà tasat wu, basə e nyi a èbèm, tè bɔ tsiˈa səa a màntsàà a èbem ànkànuˈ yu kekaŋ.
43021007	Àfɨˈa mbɔŋ, wakatè wu Yesò taˈa wua nkɔ̀ŋkà tò la shu abua Pità nê, “Wu Tè Yesò!” Mbɨ̀ˈɨ̀ Simùn Pità è zə nê wu Tè Yesò la, tà vi ndǐ ègwet zi tà ghɨ̂ me fàˈa ale ntsì nɔŋe a si la, nkwa̧ mbɔ̂ nkȩ nteme a èbem èdzî wu.
43021008	Tà kȩ ale, bɔkatè ko bu e me səa tasat wu è lu̧u̧ ne basə la nɨa nkɔˈɔ aguŋ a èbem ànkànuˈ yu. Bɔ li bɔ ka tsi ngua èndɨ̌, è li ntsìˈi wû mbɔ̀ŋè èmaˈà èghem yetà̧â̧ bɔ puula aguŋ.
43021009	Mbɨˈɨ bɔ kɔˈɔ tê ndzə aguŋ la, bɔ ye èwet bɔ tsəˈte ane tènkìtewèt la, nè asə̌ a ègwet bɔ̂ bled.
43021010	Yesò shu abua yɔb nê, “Bɨ̀ nɨ basə ko bɨ ba̧a̧ àfɨ̀ˈ yaa la nɨŋ nkɨ̀ˈɨ̂.”
43021011	Ale, Simùn Pità kɔˈ nga a èbem ànkànuˈ yu, səa tasat wu è lu̧u̧ ne basə nɨ̧ la nɨŋ nkɔˈɔ aguŋ. Basə mbɔŋ e li ngu ènkɨ̀ nè èghem yetà̧â̧ ntsɔ̀b batat, mbàte me ya̧a̧ ale, ka tàsat wu ka saalà.
43021012	Àfɨˈa mbɔŋ Yesò shu abua yɔb nê, “Bɨ̀ kɨˈɨ ntsàb.” Tà làˈ ale, wòt kǒ ka wu ane bɔkatè tò bu tà ba̧a̧ èntɨ̧ɨ̧ vi tè mbììte atò nê, tà wu wàà leˈ la. Bɔɔ ntù̧a kà bììte ale ngu ndɨ̀ wu bɔ ko nê wu Tè Yesò la.
43021013	Ale, Yesò sə̀ˈtè àvi nkɨ̀ˈɨ̂ nɨa bled wu ŋǎ abua yɔb, mbɔ̂ mè nɨ̀ asə̌ wu, ngɨ̀ wû a èlɨ mbɔŋ.
43021014	Eyaa li ngu ngò̧ tetat, Yesò pùùla a mbì bɔkatè bi mbɨ̀ˈɨ̀ tà yu̧u̧me la.
43021015	Mbɨ̀ˈɨ̀ bɔ jɨ èghɨjɨ bu tè ndɔ̀ˈ la, Yesò bììte Simùn Pità nê, “Simùn wa̧ Jɔ̌n, tè à kɔ̀ŋke am tè ntsè bòt ba à?” Pità shu abua tò nê, “Oò a Tè, à ko nê, maà nkɔ̀ŋkà awê.” Yesò shu abua tò nê, “Me jɨɨ bɔɔnjɨ̀ bɔ̧.”
43021016	Yesò mè mbììte atò nê, “Simùn wa̧ Jɔ̌n, tè àà nkɔ̀ŋkà am?” Pità shu abua tò nê, “Oò a Tê, à ko nê, maà nkɔ̀ŋkè awê.” Yesò shu abua tò nê, “Me baabe njɨ̀ ta̧.”
43021017	Yesò mè nkwetê mbììte atò nê, “Simùn wa̧ Jɔ̌n, tè àà nkɔ̀ŋkà am?” Tà biite ale, a saa Pità nkàà nê tàà mbììta ale è wu ngò̧ tetat tà biite atò nê, “tè àa nkɔ̀ŋkè am” la. Tà ghɨ̀ ale mbɔ̂ shu abua Yesò nê, “Tê, à ko ànəa àgème, à ko nê, maà nkɔ̀ŋkà wê.” Yesò shu abua tò nê, “Me jɨɨ njɨ̀ ta̧.
43021018	Ane nkǔŋ, tsiˈ è shu awê nê, è li ngu àfɨˈa à bèlè wakèsà la, à ghɨ̀ à kwǎ̧ ndǐ tê, nga àdziˈa à kɔ̀ŋkè la, ka aa me ghɨ̀ tê ndèn, ntsìˈa nyààbà èbu bê, ka bòt tsa e zìà ndǐ a mbɨ̧̀ yê, mbɔ̂ nɨa wê nɨa nga àdziˈa kà à kɔ̀ŋke eghǎ.”
43021019	(Yesò nàà ndàˈà anè ale, ngua shua èwuu èvə Pità nàa pfə lùà enɨ nyɨˈte ènɨ̧ Mbɔ̧ɔ̧mà la.) Yesò ghɨ̀ ale, mbɔ̂ shu abua tò nê, “Kùŋe am.”
43021020	Pità ghèble avi ndzè wakatè kǒ wu Yesò taˈa wua nkɔ̀ŋka tò la tàa nkùŋà àwɔb la. Eyaa wu wakatè wu tà li ntsèke a ngèt Yesò àfɨˈa bɔ̀ɔ jɨa èghɨjɨ nyèmtèsi la, mbɔ̧̀ɔ̧̀nè àvi, mbììte atò nê, “Tê wòt wu nga efɨ̧ɨ̧ne àwê la wu wàà?”
43021021	Mbɨ̀ˈɨ̀ Pità ye atò la, tà bììte a Yesò nê, “Tê àa wu na ane mbê wa à?”
43021022	Yesò bɨ̀ɨ̀lè nê, “E nkɔ̀ŋkè nê, tà tseke yǔ̧ tè e ndi nkɨ̀ˈɨ̂, àyê adù̧ wu ghà à? Kùŋè am.”
43021023	Èngà̧ waa Yesò shu la e bùà a kètsìà bɔnyɨ bu nê, tà laˈnê wakatè waa ka li tsi epfəa, mbɔ̂ me làˈ ale, Yesò kà lem nê, wakatè mbɔŋ ka li epfəa. Tà li shu wû nê, “E kɔ̀ŋkà nê tà tseke yǔ̧ tè è ndi nkɨ̀ˈɨ̂, àyê adù̧ wu ghà à?”
43021024	Wu wakatè Yesò waa ka tà ye mènə̀ maa, ndàˈà ànəa mùà la; è mè ngu tòà ka tà shɨ mùà a èbem àkatè yaa la. Ba ko nê ànəa tà shɨ la wu nkǔŋ.
43021025	Mbɔ̂ èghɨ ko tsa e taˈa wu Yesò li ngɨ̀ la. Mâ ye nê bɔ li ngɨ̀ ale shɨ bùà ègème, ko betsiˈa ngɔ̀ŋ yaa kà bɔ àdziˈa nàa nɔ̀ŋè èkatè ngaa la.
44001001	Wòt èkɔŋ am Tìofilɔ̀s, e ndi shɨ̀ mènə̀ Yesò li ngɨ̀ mè nyɨ̀ˈte àfɨˈa tà li mbùˈa àfàˈ àzi la,
44001002	eghǎ wu ane àlia Mbɔ̧ɔ̧mà li nɨ atò ngà a ègwet la a èbem àkata mbì am. Mbɔ̧ɔ̧mà li me laˈ nê yea nɨ atò nga ègwet ale, tà nɨ̌ èyǐ Fo Kèfə nkɨ̀ɨ̀te bòt bu tà li ndàà àwɔb ane bɔntu̧ bi la.
44001003	Mbɨ̀ˈɨ̀ bɔ ghɨ̧̀ɨ̧̀ne a Yesò tè tà pfə mè njù̧ù̧mê la, tà nèètè nyɨ̀ˈte avi abua bɔntu̧ bi bu ane ndɨ bɔ̀ɔ ko nkǔŋ nkǔŋ nê Tà yù̧ù̧mè la. Tà li ntaˈa pùùla a mbì lɔb ane èlibȩ èghem yekwì, ndaˈa abua yɔb ndɨ Mbɔ̧ɔ̧mà nàa mbà̧a̧ kèfɔ̧̀ vi la.
44001004	È li ngu àfɨ̀ˈ àko, Yesò bɔ̂ bɔntu̧ bi bu bɔ bu̧u̧te a si bɔ̀ɔgème, tà shu abua yɔb nê, “Bɨ̀ ko mbɨ̀ˈɨ̀ bɨ sà àpfə̀à nɨ̧ a Jèlusalèm yaa nga adzìˈ ako. Bɨ̀ chɨ̀ˈɨ àghɨ yu e ndi shu awɨ̧ nê Tǎt am e kaˈ nê yea ŋa abua yɨ̧ la.
44001005	Jɔ̌n li ngua ndzìà bòt a èdzî, ka èli ko aa me tsě, Mbɔ̧ɔ̧mà naa zǐ Fo Kèfə ane yɨ̧.”
44001006	Yesò bɔ̂ bɔntu̧ bi bu e tseke a si àfɨ̀ˈ àko, bɔ biite atò nê, “Tê, tè à bèle və̀ə̀ a kèfɔ̧̀ abua bòt Izə̀lȩ̂?”
44001007	Yesò tsɔ̀ˈɔ èngǎ̧ wɔb nê, “Wu Tǎt am zìambɔŋ ka tàa nyɨˈte àfɨˈa èghɨ bàa àa li me ghɨ̀ la. Betsiˈa bɨ̀ ka kô.
44001008	È me wu awɨ̧ ko Fo Kèfə naa zǐ mètàŋ ane yɨ̧, bɨa ghǎ e me shu ànəa bɨ ye mè nko ane ya̧ la abua bòt Jèlusalèm, nè bòt àlaˈ a Jùdià nè Sàmalìà, mè nè bòt èlaˈ ko tsa a sitsǎˈ ŋàa.”
44001009	Mbɨ̀ˈɨ̀ tà làˈa tê ndɔ̀ˈ la, bɔ me ye bɔ ŋeˈe atò me kɔˈɔ ngà a ègwet, mbàˈ kɔˈ nkèlè àwɔb mbɨ̀ˈɨ̀ bɔ me ye atò.
44001010	Bɔ bela ndɨ̀ŋkà ègwelebuule ndɨ Yesò ghà la, me ko bòt babe bɔ kwa̧a̧ ndìte kèfə la, e saˈa a ngèt yɔb,
44001011	è shu nê, “Bòt Galìlî, bɨ̀ ka tsi ndzě ngoˈ yɨ̧ ndɨ̀ŋkè ègwelebuule. Èlɨ Mbɔ̧ɔ̧mà nɨ Yesò waa, abua yɨ̧ nɨŋ nga a ègwet la, wu wû ndɨ tàa li mě kɨˈɨ la.”
44001012	Mbɨ̀ˈɨ̀ Yesò ghǎ a ègwet tè ndɔ̀ˈ la, bɔntu̧ tò e lɔ̀ˈɔ ègwet èbȩ Olìf, ngȩ̀ȩ̀nè mbɔ̀ŋè ane ànəa lèghȩ̀ȩ̀nè àliapfə̀a Bèjû, ngwènè a Jèlusalèm.
44001013	Bɔ ghà ale nkɔˈ nga àtsəa lob a ègwet yu bɔɔ wua ndìa a èbèm la. Bɔntu̧ baa li ngu Pità, bɔ̂ Jɔ̌n, nè Jimsì nè Andùlù, nè Filìb bɔ̂ Tɔmasì, nè Bàtòlomiò nè Màtìù ndɔ̀ˈ nè, Jimsì wa̧ Alfeɔ̀, bɔ̂ Simùn wu tà li ntàˈa wua nùà mènə̀ àlaˈ la, nè Judàs wa̧ Jimsì.
44001014	Bɔ li ntaˈa wua mbu̧u̧ta adzìˈ yeamɔˈ ntsàˈta Mbɔ̧ɔ̧mà bɔ̀ɔgème fɔ̀ɔ̀le ne bèzi, nè Màlià nyɨ̌ Yesò, ndɔ̀ˈ nè bɔnyɨ tò.
44001015	Èli ko e li ntsè, bòt bu bɔ zì mèntɨ̧ɨ̧ mɔb ane Yesò la, bɔ bù̧ù̧te a si mbɔ̀ŋè ènkɨ̀ nè èghem yebe. Pità lɔ̀ˈɔ a si ndàˈ èngà̧ waa abua yɔb, nê,
44001016	“Bɔnyɨ bɔ̧, èngǎ̧ Mbɔ̧ɔ̧mà wu Fo Kèfə li ngɨ̀ Fɔ̧̀ Dàbid làˈà ane ànəa Judàs la, e li mbɔ̌ ndɨ àa wu nkǔŋ la. Fɔ̧̀ Dàbid li shu ndɨ Judàs wu wòt tàa li tɨ̧ɨ̧ a mbì e ghɨ̌ ka bɔɔ ba̧a̧ a Yesò la.
44001017	Tà li ngu wòt kǒ ayɔɔ aya, ngu ndɨ Yesò li ndȩ atò nê ba tò ba è me ghɨ̌ àfaˈa Mbɔ̧ɔ̧mà nɔ̂ la.”
44001018	(Judàs nɨ èkab kàbɔ̀ŋ wu tà ghɨ̀ nɨŋ la, njù̧ èbaˈ, mbɨ̀ŋke èbem tò ebùˈà, èghɨ èbem tò e dzə̀.
44001019	Bòt bɔ li ngua ntsèke a Jèlusalèm la e li ndzə ànəa ngaa bɔ̀ɔgème, ntsiˈi me tɔ àdziˈa ngaa nê “Àkeldamà”, ngua shua ane ndɨ̧ yɔb nê “Èbaˈ Àlo̧.”)
44001020	“Bɔ shɨ a èbem Àkata Mèkù̧ nê: ‘Tè lob tò tsiˈi fə̌ kà ye wòt tàa ntsèka a èbèm la.’ Mê nê, ‘Tè wòt tsa jɨ àdziˈa àfaˈa atò.’
44001021	-
44001022	Mbɨ̀ˈɨ̀ àa anè la, wòt kǒ bɔ̂ ndɨ tàa nyi ayɔɔ aya mbɨ̀ˈɨ̀ me shu abua bòt mɨ̧̂ ànəa ye ye mè nko nê Yesò Lefɨ̀ˈ yu̧u̧me la. Ŋut bɔ̂ ndɨ tàa wu wòt ane bòt bu bɔ li ngu ayɔɔ aya àfɨˈa ba Yesò Lefɨ̀ˈ ba e li ngua ngȩ̀ȩ̀nà nɔ̂ la. Tà bɔ ndɨ tàa wu wòt tà li ngu ayɔɔ aya e bùˈu àfɨ̀ˈ yu Jɔ̌n li ngua ntsɔ̀tà Ntu̧ Ntsɔ̧̀ Mbɔ̧ɔ̧mà, mè ndzìà bòt a èdzî la, eghǎ wu àfɨ̀ˈ yu Mbɔ̧ɔ̧mà li nɨ a Yesò abua ya nga a ègwet la.”
44001023	Ale, bɔ ŋa tèlente bòt babe. Bòt mbɔŋ li ngǔ Jòsêb wu bòt ko e li ngua ntɔ̌ nê Bàsabàs, (èbeko e tɔ nê Justùs) la, nè Màtiàs.
44001024	Afɨˈa mbɔŋ bɔ tsaˈte a Mbɔ̧ɔ̧mà nê, “Tê, à ko èntɨ̧ɨ̧ waa waa. Nyɨˈte awa wòt à lȩ̀
44001025	nê tà nɨ àdziˈ afàˈa yaa mbɨ̀ˈɨ̀ wantu̧ wê, ndɨ̀ wu Judàs li sàŋ ngà adzìˈa bɔ̀ɔ ntsɔ̀ˈɔ àfaˈa bòt kàbɔ̀ŋ la.”
44001026	Afɨˈa bɔ tsàˈte a Mbɔ̧ɔ̧mà tè ndɔ̀ˈ la, bɔ màˈà èbìt ane tèlen tu tebe la e ba̧a̧ Màtiàs. Ale, bɔ nɨ atò nkwèˈne ayɔɔ bɔntu̧ Yesò bu ntsɔ̀b wemɔ̀ˈ la.
44002001	Àlia Pentekɔ̀s a li me kɨˈɨ, bòt bu bɔ zì mèntɨ̧ɨ̧ mɔb ane Yesò la e bu̧u̧te adzìˈ yeamɔˈ.
44002002	Bɔ bê me zə àghɨ ako a làˈ a ègwelebuule mbɨ̀ˈɨ̀ àfeme àkekweelè aa ntsèà. Àdziˈ me wù̧ù̧ne, bɔ tsiˈ zə ngaa mbɨ̀ˈɨ̀ àghɨ yu a wua ntsèà nè èbem lob yu bɔ̀ wu a èbèm la.
44002003	Bɔ tsiˈi ye èghɨ ko mbɨ̀ˈɨ̀ ètem èwet e sàbte a ègwet mbà̧à̧te a waa waa tà wu abot la.
44002004	Afɨˈa mbɔŋ Fo Kèfə nyi a mèntɨ̧ɨ̧ mɔb tè waa waa tsiˈi me làˈà ane ndɨ̧te èlaˈ tsa tsa, mbɨ̀ˈɨ̀ Fo Kèfə è ŋa wɔb mètàŋ la.
44002005	Bèjû è le wû a Jèlusalèm, bòt bɔ̀ɔ̀ nkùkta Mbɔ̧ɔ̧mà bɔ dzəa èlaˈ ègème a ngɔ̀ŋ ŋaa la.
44002006	Afɨˈa bòt baa e zə ndɨ bòt bu bɔ zì mèntɨ̧ɨ̧ mɔb ane Yesò la, e tsiˈa ndàˈa ndɨ̧te èlaˈ tsa tsa la, taˈà ènɔ̧̂ bòt e bu̧u̧te abot. Ènyit bòt ngaa bàgème e taˈa bɔ̌ nkàà nê bɔ zə ndɨ bòt Yesò bu e làˈà ane ndɨ̧ tɔb la.
44002007	Ànəa ngaa a bê ntsè àwɔb tè bɔ tsiˈi laˈnê, “Ka bòt baa ndàˈà anè la wu bòt Galìlî à?
44002008	Bɔ chɨɨmè ngɨ̀ na ka ntsìˈa ndàˈà ndɨ̧te èlaˈ ta à?
44002009	Àbə̀ˈ àya a dzə a Patìà, Medìà, nè Elàm; èbeko e dzə̀ a Mèsòpòtamìà, Jùdià, nè Kàpàdosìà; nè èbe be dzə a Pontùs, ndɔ̀ˈ nè Esìà,
44002010	nè bòt bɔ ndzə̀ fɔ̀ɔ̀le a Fligìà nè Pàmfilìà, ka ŋè èbe Ejìb, nè Libìà a ngèt àpfə̀a Silenè, mè nè èbe be dzə̀ a Lûm la,
44002011	Bèjû nè bòt kà wu Bèjû, bɔ gheblè tê ntsìˈa nkùkta Mbɔ̧ɔ̧mà mbɨ̀ˈɨ̀ Bèjû la. Àbə̀ˈ àko ane yɔb li ngu bòt Klît, nê bòt Àlabìà. Afɨˈa mbɔŋ bòt ngaa e biitè nê, ‘Ghǎ ghɨ̂ ka ba me zə bòt baa bɔ zì mèntɨ̧ɨ̧ mɔb ane Yesò la e tsiˈa ndàˈà ane ndɨ̧ ta shua taˈa mènə̀ Mbɔ̧ɔ̧mà ghɨ̀ la à’?”
44002012	Ànəa ngaa a li mbê ntsè àwɔb tè waa waa ane yɔb tsiˈi me biite wanyɨ vi nê, “Àyaa à nyɨˈta ne ghà à?”
44002013	Ka bòt ko e me wȩ̀ȩ̀te bòt Yesò bu shua nê, “Bòt baa e be mèlùˈ.”
44002014	Afɨˈa mbɔŋ, Pità lɔ̀ˈɔ a si a kètsìà bɔntu̧ Yesò ko bu ntsɔ̀b wemɔ̀ˈ la, ndɔ̀kè àtɔŋ azi mbùˈ èngǎ̧ waa me làˈa abua ènɔ̧̂ bòt bu è wu abot la. Tà li nê, “Bɔnyɨ bɔ̧ Bèjû, nè waa waa tàa ntsèka a Jèlusalèm la, bɨ̀ yute è shu awɨ̧ àghɨa mènə̀ maa bɨ ye àfɨ̀ˈ yaa la nyɨˈtà la.
44002015	Bòt baa è bakà be mèlùˈ mbɨ̀ˈɨ̀ bɨ kwàˈtà la. Àfɨ̀ˈ yaa bele wu nyèm tebə̀ˈa a ntɔtetsɔ̌ˈ.
44002016	Eyaa wu àghɨa ndàˈàtɔŋ Mbɔ̧ɔ̧mà, Joèl li shu la nê:
44002017	‘Mbɔ̧ɔ̧mà laˈnê, eyaa àghɨa màa li ghɨ̌ ane èli mèndìa la. Maa li zǐ Fo ya̧ adù̧ waa waa, bɔ̧ bɨ̧ aa me làˈà mèngǎ̧ ane àtɔŋ Mbɔ̧ɔ̧mà, bɔngwàˈ bɨ̧ e ye ètsə, ndente bòt tɨ̧ te mè ndzě ndzò̧tsə.
44002018	Oô, maa li zǐ Fo ya̧ fɔ̀ɔ̀le a ègwet bɔfàˈ bɔ̧, àvi nè mbâ̧ àfɨˈa mbɔŋ tè bɔɔ me làˈa mèngǎ̧ ane àtɔŋ Mbɔ̧ɔ̧mà.
44002019	Maa li ghɨ̀ ngɨŋa mènə̀ a ègwelebuule e mě èghɨ ènə̂ kà ye fɨ̀ˈ àa nyɨ̀ˈta mètàŋ mɔ̧ la a sitsǎˈ. Bɨa li ndzè àlo̧, ndzě èwet, mè ndzè ndiˈ kèfen,
44002020	àta̧nyèm a fen, èŋu e tsiˈi me beˈe mbɨ̀ˈɨ̀ àlo̧, ka ngule àlia nɨ̧ Lefɨ̀ˈ a kùˈ.
44002021	Afɨˈa mbɔŋ, waa waa tà tɔ èlen Tǎt wa la, naa peme.’ ”
44002022	Pità ghɨ̀ ale, mè shu abua yɔb nê, “Bòt Izə̀lȩ̂, bɨ̀ yute èngǎ̧ waa. Yesò wòt Nazàlet li ngu wòt Mbɔ̧ɔ̧mà yɔˈ mè ngɨ̀ bɨ ko atò ane mènə̀ kà ye fɨ̀ˈ mu tà li ngua ngɨ̀à mè ngɨ̀à ngɨŋa mènə̀, ngɨ̀à èghɨ àa nyɨ̀ˈta mètàŋ Mbɔ̧ɔ̧mà la. Bɨ̀a mbɔŋ bɨ kô mènə̀ maa nkàà nê bɨ li ngu a si àfɨˈa mbɔŋ.
44002023	Mbɔ̧ɔ̧mà zìambɔŋ li ndzaŋe làŋke mè nko ndɨ bòt kàbɔ̀ŋ aa li ŋa Yesò abua yɨ̧ la. Bɨ li ngɨ̀ bòt kàbɔ̀ŋ e wu̧u̧te atò a mbɨ̧̀ mbasa, mbùŋè.
44002024	Ka Mbɔ̧ɔ̧mà li ngɨ̀ tà yù̧ù̧me. Mbɔ̧ɔ̧mà li mè ngɨ̀ ngoˈte kekweelè tu tà li ndze ka mpfə la, te sa atò nkàà nê èvə e li è ka wu ko eba̧a̧ atò ekuule adzìˈ yu bòt àa mpfə̀a ngà la.
44002025	Dàbid li shu èngà̧ waa ane Yesò nê, ‘Maà ndzèa Tǎt am àfɨ̀ˈ àgème a ngèt ya̧. Tà wu àbâ àbualu̧ am, ale è nka wu me bɔɔ àghɨa ko.
44002026	Mbɨ̀ˈɨ̀ àa anè la, maà ndàˈà ngùˈtà am nkàà nê èntɨ̧ɨ̧ am aa mbɔ̀. Mâ batè ngǔ nyà̧ sitsǎˈ mbɨ̀ˈɨ̀ bɔbȩ bàgème ale, mbɔ̂ ndzì èntɨ̧ɨ̧ am ane àghɨa tàa li ghɨ̌ abua am la.
44002027	Mâ ko nê, betsiˈa àwɔ̀ Tǎt am, à ka waˈa am àlaˈ a bèmpfəà. Betsiˈa à ka waˈa wa̧ wè tàa ndzə̀a awê ntsɔ̧̀ la, tà fì.
44002028	À nyɨˈte am alu̧ màa ghȩ̀ȩ̀ne tè ye ngule mèmpème kàlìà la. Ndɨ̀ wu à wu ba nè la, aa ghɨ̌ maa bɔ taˈa mèngùˈte.’
44002029	“Bɔnyɨ bɔ̧, maà làˈa tê bɨa ko ndɨ tǎt nyaˈ wa Dàbid li ngu la. Tà li mpfə bɔ tu atò, tè àtsəasì atò a bele nè laane waa ba yea.
44002030	Tà li ngu ndàˈàtɔŋ Mbɔ̧ɔ̧mà mè nko àghɨa Mbɔ̧ɔ̧mà wu e kâˈ nê yea ghɨ̌ abua zi la. Mbɔ̧ɔ̧mà li ndzì nkà̧ nê yea li yɔˈɔ wòt àndǎ̧ Dàbid kǒ ane fɔ̧̀, taa wu mbɨ̀ˈɨ̀ Dàbid li ngû la.
44002031	Dàbid li nko àghɨa Mbɔ̧ɔ̧mà nàa nkɨ̀ li ghɨ̌ la. Tà ko ale, tà nɨ èngà̧ waa nɨŋ shu ndɨ Fɔ̧̀ wu Mbɔ̧ɔ̧mà li ndzɔˈ etsàà la, nàa li eyu̧u̧me la, nê, ‘Mbɔ̧ɔ̧mà li tà kà sa atò àlaˈ a bèmpfəà. Nyà̧te ènyit tò te li tè ka fî.’
44002032	Bàa mbɔŋ ba yè nê àghɨ aya mè nko nê, Mbɔ̧ɔ̧mà ghɨ̂ Yesò waa yù̧ù̧me.
44002033	Mbɔ̧ɔ̧mà yu̧u̧me atò ntsìà àbâ àbualu̧ azi, mè ndzì Fo Kèfə ane tò, mbɨ̀ˈɨ̀ Tǎt tò Mbɔ̧ɔ̧mà wu zìambɔŋ li nkàˈ la. Èghɨ bàa bɨ ye àfɨ̀ˈ yaa mè ndzə̀a la, wu èghɨ Yesò ghɨ̌ ane ya la.
44002034	Dàbid zìambɔŋ li tà kà gha a ègwet. Tà li ntsìˈi shu nê, ‘Mbɔ̧ɔ̧mà Lefɨ̀ˈ li shu abua Lefɨ̀ˈ am nê, tseke àbâ àbualu̧ am,
44002035	tè è ngɨ̀a ŋà èlu̧ à tsite èka bê a ègwet bɔmbù̧ bê.’
44002036	“Bɨ̀a bòt Izə̀lȩ̂ bàgème, bɨ ko nkǔŋ nkǔŋ nê, Mbɔ̧ɔ̧mà lȩ̌ a Yesò wu bɨ li ngù̧ù̧te atò a mbɨ̧̀ mbasa la ane Tǎt wa, mè ndzɔ̀ˈɔ atò mbɨ̀ˈɨ̀ Fɔ̧̀ wu ye tsàà la.”
44002037	Mbɨ̀ˈɨ̀ bòt bu abot la e zə èngà̧ waa la, e ba̧a̧te awɔb a mèntɨ̧ɨ̧ mɔb. Bɔ biitè a Pità nè bɔntu̧ Yesò ko bu nê, “Bɔnyɨ ba, baa chɨɨme ghɨ̀ naà?”
44002038	Pità bɨ̀ɨ̀lè èngǎ̧ wɔb nê, “Waa waa ane yɨ̧ waˈa mènə̀ kàbɔ̀ŋ mi, bɔ zì atò a èdzî ane èlen Yesò Klistò. Bɨ ghɨ̌ ale, ko Mbɔ̧ɔ̧mà naa waˈa mènə̀ kàbɔ̀ŋ mɨ̧ e mě zǐ Fo Kèfə ane yɨ̧.
44002039	Mbɔ̧ɔ̧mà kàˈà mènə̀ maa abua yɨ̧ nè bɔ̧ bɨ̧ bàgème. Tà kàˈà mènə̀ maa mɨ̧̂ abua bòt bɔ bele a endɨ̌ la, nè waa waa tàa tɔ atò nê tà kɨˈɨ nkùŋe àvi la.”
44002040	Pità làˈà mènə̀ nyaŋ nɨŋ shù̧ù̧te awɔb, mè sə̀ŋkè ètǔ̧ bɔb nê, bɔ̀ kubte ane mènə̀ kàbɔ̀ŋ mɔb mbɨ̀ˈɨ̀ ngoˈ yaa nga ekwene a ègwet bòt kàbɔ̀ŋ la, è kwene a ègwet lɔb mɨ̧̂.
44002041	Tà làˈa èngǎ̧ mbɔŋ ale, bòt nyaŋ abot və e bɨ̧ɨ̧nè tè bɔ zì àwɔb a èdzî. Bòt mbɔ̀ŋè bètɔsì batat e nkwèˈnè ane bòt Yesò bu ane àlia ngaa.
44002042	Afɨˈa bɔ bɨ̧̀ɨ̧̀ne èngǎ̧ Yesò la, bɔ zì ètsə bɔb mbɨ̀ˈɨ̀ eko èghɨ bɔntu̧ Yesò bu e nyɨˈtà la. Bɔ ghɨ̀ ale, ntsìˈa ngɨ̀à mènə̀ mɔb ègème ane ètsə̂ wemɔˈ, njɨ̀a èghɨjɨ bɔb mè ntsàˈtè a Mbɔ̧ɔ̧mà adzìˈ yeamɔˈ.
44002043	Mbɔ̧ɔ̧mà li ngɨ̀ bɔntu̧ Yesò bu e taˈa ghɨ̀ ngɨŋa mènə̀, nè tèwuute ènə̂ kà ye fɨ̀ˈ nɨŋ nyɨ̀ˈte mètàŋ tò. Wòt ègème tà ye àghɨa a ghɨ̀ la, è taˈa bɔa.
44002044	Bòt Yesò bu e li ngua ntsèkâ wû mbɨ̀ˈɨ̀ ləlob yemɔ̀ˈ mè fɔ̀ta mbà̧à̧ta èghɨ bɔb ndɨŋndɨ̀ŋ.
44002045	Wòt wɔb nàa ngɨ̀ tà me kɨ̀ŋke àghɨ, èbeko nè bòt e fɨ̧̀ɨ̧̀nè èghɨ bɔb, ngàbtè èkab wu abua bèŋǔt.
44002046	Bɔ li ngua mbù̧ù̧tà ane ènɔ̧̂ wemɔˈ a èbem lob nɨ̧ Mbɔ̧ɔ̧mà a Jèlusalèm àli àgème. Bɔ li ngua njɨ̀a èghɨjɨ bɔb adzìˈ yeamɔˈ a èpfə̀ bɔb, nè èntɨ̧ɨ̧ kèfə mè ngùˈtà wɔb.
44002047	Bɔ li ngua nguˈta a Mbɔ̧ɔ̧mà tè waa waa ye nê bɔ wu bòt ntsɔ̧̀. Tè Yesò li ngua nkwèˈnà bòt tà ŋa wɔb ngule mèmpème la ane yɔb àli àgème.
44003001	È li ngu ane àli ako, Pità bɔ̂ Jɔ̌n e me ghǎ a èbem lob nɨ̧ Mbɔ̧ɔ̧mà a Jèlusalèm ane nyèm tetat, è wǔ àfɨˈa Bèjû àa ngɨ̀ bɔ ghà ntsàˈtè a Mbɔ̧ɔ̧mà la.
44003002	Bɔ ghà tê bɔ̀ wua ètsələ̀ˈ nɨ̧ wu bɔ̀ le wua ntɔ̂ ane ndaŋe we ntsɔ̧̀ la, bɔ ye wòt kǒ tàa ŋɔ̧̀ɔ̧̀mà ebuˈu te àfɨˈa bɔ li mbi atò la. Bɔ li ngua ŋèˈa atò àli àgème ngà ntsia a ètsə̂ka̧ lob nɨ̧ Mbɔ̧ɔ̧mà a Jèlusalèm, mbɨ̀ˈɨ̀ taa me lo̧ èkab abua bòt nga etsàˈte a Mbɔ̧ɔ̧mà a èbem lob nɨ̧ Mbɔ̧ɔ̧mà yu la.
44003003	Afɨˈa mbê ngaa è ye a Pità bɔ̂ Jɔ̌n ngà enyi a lob və la, tà shù̧ù̧te awɔb nê bɔ̀ ŋa àghɨ abua zi.
44003004	Pità bɔ̂ Jɔ̌n e tsitè àghɨ ayɔb ane tò. Pità bɔ̂ shu abua tò nê, “Me lɨ̀ŋkè awa.”
44003005	Ale, tà tsìte àghɨ azi ane yɔb me chɨ̀ˈɨ nê bɔ̀ɔ ŋa àghɨ abua zi.
44003006	Ka Pità shu abua tò nê, “E mbàkà bɔ èkab, ka maa ŋa wê àghɨa mâ bɔ la. Ane èlen Yesò Klistò wòt Nazàlet, mâ shu abua yê nê, lɔ̀ˈɔ a si me ghȩ̀ȩ̀ne.”
44003007	Tà shu ale, mbɔ̂ ntsàà àbu azi mbà̧a̧ àbualu̧ atò, ndɔ̀kè atò tà lɔˈɔ a si. Kwàˈ àfɨˈa mbɔŋ, èka tò e bê nkwèèlê fɔ̀ɔ̀lè nê mbɔ̀ɔ̀latsə.
44003008	Tà kȩ ndɔ̀ˈ ntɨ̧ àtatsi, mbùˈ me ghȩ̀ȩ̀ne. Bɔ̂ tò ba e gha a èbem lob nɨ̧ Mbɔ̧ɔ̧mà a Jèlusalèm, tà me ghȩ̀ȩ̀ne nkȩta nguˈta a Mbɔ̧ɔ̧mà.
44003009	Bòt bàgème abot e ye atò ndɨ tà tsiˈa ngȩ̀ȩ̀nà nguˈta Mbɔ̧ɔ̧mà la.
44003010	Mbɨ̀ˈɨ̀ bɔ lȩ̂ me ye è wu tòà wu tà lè wua ntsèkâ a ndaŋe ètsələ̀ˈ ntsɔ̧̀ lob nɨ̧ Mbɔ̧ɔ̧mà ndò̧a mèkab abua bòt la, a tsè àwɔb tè bɔ bùˈ me màkè àghɨa a ghɨ̂ ka tà pem la.
44003011	Mbê wu bɔ bə atò la ghɨ̀ ale, mbà̧a̧ a Pità bɔ̂ Jɔ̌n ntɨ̧̂. Ànəa ngaa a bê ntsè a waa waa, tè bɔ tsiˈi me lùùla nga adzìˈ yu a mbì lob nɨ̧ Mbɔ̧ɔ̧mà a Jèlusalèm bɔ̀ɔ ntɔ nê ètsələ̀ˈ Fɔ̧̀ Sàlemun la, eye ànəa ngaa.
44003012	Afɨˈa Pità ye bòt bu ndùùlà nkɨ̀ˈâ la, tà shu abua yɔb nê, “Bòt Izə̀lȩ̀, ànə̂ yaa a ghɨ̀ na ka ntsè àwɨ̧ anè à? Ghǎ ghɨ̂ ka bɨ tsitè àghɨ ayɨ̧ ane ya nyaŋ anè à? Bɨ tanda nê mbê waa ghȩ̀ȩ̀nè ane mètàŋ ma, kò wu ndɨ wu bàa nkùŋà a Mbɔ̧ɔ̧mà nyaŋ la à? Àwɔˈ, a ntsě ale.
44003013	Mbɔ̧ɔ̧mà wu bètǎt nyaˈ ba Abàlàghâm bɔ̂ Asàk, nè Jàkɔ̂b e li ngua ntsàˈtà la, è nyɨˈtè awa ndɨ Wa̧ vi Yesò li nchɨɨme ngû la. Ka bɨ li ŋǎ atò abua bòt bɔ̀ɔ mbà̧a̧ àlaˈ ayɨ̧ la nê bɔ̀ buŋa. Bɨ li ndzì mènə̀ àtsəa Yesò a mbì Pȩlèt fɔ̀ɔ̀le afɨˈa tà tu̧ nê bɔ̀ ka mbùŋè a Yesò la.
44003014	Tà li ŋǎ èntɨ̧ɨ̧ vi wû ndaˈa abua Mbɔ̧ɔ̧mà, mè ntɨ̧ɨ̧ ndɨŋndɨ̀ŋ a mbì tò, ka bɨ tsi atò ayɔɔ tè ntsìˈi shù̧ù̧te a Pȩlèt nê tà yàa wû wòt tà wu lɨ̧̂ la sàŋ, mbɔ̂ ŋǎ a Yesò bɔ bùŋè.
44003015	Eyaa wu ndɨ bɨ li ngɨ̀ ka mbùŋè wòt wu tàa ŋǎ bɔbȩ ngule mèmpème kàlìà la. Ka Mbɔ̧ɔ̧mà li njù̧ù̧me atò tè bàambɔŋ e ye mè nkô.
44003016	Wu mètàŋ èlen Yesò ka e ghɨ̂ èka mbê waa e lɔ̀ˈtè la. Mbê waa bɨ ye atò a si ŋàa mè nko atò ntsɔ̧̀ la, è pem nkàà èntɨ̧ɨ̧ tò tà zi ane Yesò la, mbɨ̀ˈɨ̀ bɨ̀ambɔŋ bɨ ye la.
44003017	“Mbɨ̀ˈɨ̀ àa ale la à bɔnyɨ bɔ̧, mâ ko nê àghɨa bɨ bɔɔjuŋ bɨ̧ e li ngɨ ane Yesò la, bɨ li ngɨ̀ kà kô.
44003018	È li ngu tê afɨˈa mbì, Mbɔ̧ɔ̧mà ghɨ̀ bèndàˈàtɔŋ bi bàgème be tsɔ̀tè ndɨ Fɔ̧̀ wu tà li ndzɔˈ etsàà la, nàa li ye ngoˈ la. A li mbê mè ntè wû mbɨ̀ˈɨ̀ tà li shû la.
44003019	È wu ale, bɨ̀ waˈa mènə̀ kàbɔ̀ŋ mɨ̧, nkuŋe a Mbɔ̧ɔ̧mà mbɨ̀ˈɨ̀ taa waˈa a kàbɔ̀ŋ wɨ̧,
44003020	mbɨ̀ˈɨ̀ Tǎt wa Mbɔ̧ɔ̧mà naa tu̧u̧ a Yesò wu tà wu Fɔ̧̀ tà li ndzɔˈ etsàa abua yɨ̧ la, taa kɨˈɨ e ghɨ̌ mèntɨ̧ɨ̧ mɨ̧ naa yète.
44003021	Tà bɔ̂ ndɨ tàa tseke ègwet tè Mbɔ̧ɔ̧mà naa gheble èghɨ ègème aa tsiˈi be fi mbɨ̀ˈɨ̀ tà li ngɨ̀ ngule bèndàˈàtɔŋ tò be làˈ, tê àfɨˈa mbì la.
44003022	Musì tà wu wòt kǒ ane yɔb la li shu nê, ‘Mbɔ̧ɔ̧mà Lefɨ̀ˈ wɨ̧ nàa li etsàa ndàˈàtɔŋ ko abua yɨ̧, wû mbɨ̀ˈɨ̀ tà li ntsàà am la. Ŋut naa li dzə̌ ayɔɔ yɨ̧. Bɨ bɔ̂ ndɨ bɨ̀a yute ànə̂ àgème tà shu awɨ̧ la.
44003023	Wòt bakà yute ànəa ndàˈàtɔŋ wu è shu la, ko Mbɔ̧ɔ̧mà naa li e tsǐ atò ayɔɔ bòt bi etsàa taa ghǎ enyɔ.’
44003024	“Tsiˈ è shu awɨ̧ nê, Mbɔ̧ɔ̧mà li ngɨ̀ bèndàˈàtɔŋ bi bàgème, fɔɔle nè Samùèl nè èbe be li nkɨ̀ˈɨ̂ akwen tò la, bɔ shu mènə̀ nàa ghɨ̌ ane èli bàa la.
44003025	Mbɔ̧ɔ̧mà li ngɨ̀ bèndàˈàtɔŋ bi e kàˈà mènə̀ abua yɨ̧. Tà li ngɨ̀ mènkàˈa kèkweelè bɔ̂ bètǎt nyaˈ bɨ̧ nkàà àwɨ̧. Tà li shu abua Abàlàghâm nê, ‘Maa li tsě ane bòt àndà̧ yê elɔ̀ɔ̀le bòt sitsǎˈ bàgème.’
44003026	È wu ale, bɨ̀ ko nê, bɨ wu bòt mbì Mbɔ̧ɔ̧mà li ndȩ̀ Wa̧ vi ntsaa abua yɨ̧ la. Tà li ntsaa atò nê tà ghɨa bɨ̀ sà mènə̀ kàbɔ̀ŋ mɨ̧ mbɨ̀ˈɨ̀ yea lɔ̀ɔ̀lè àwɨ̧.”
44004001	Pità bɔ̂ Jɔ̌n e bela ndàˈà abua bòt bu ale, bèntsìà mèpɨ̧̀ Mbɔ̧ɔ̧mà nè Bèsadùsiì ko, nè wòt tà wua àtsəa bèmbaabà lob nɨ̧ Mbɔ̧ɔ̧mà a Jèlusalèm la ekɨˈɨ̀ nkwène ane yɔb.
44004002	Bɔ kɨˈɨ ale me tsoo ane bɔntu̧ Yesò bu babe la, nkàà nê bɔɔ ndàˈà shu abua bòt bu nê, Yesò pfə mè njù̧ù̧mê, è wu ale bòt bàgème e wu li eyu̧u̧me mɨ̧̂.
44004003	Ale, bɔ ba̧a̧ awɔb nɨŋ ngà nkȩ̀ tè ètsəˈ e tsi, nkàà nê àfɨˈa li ntàˈa tsě.
44004004	Ka bòt nyaŋ bɔ zə èngǎ̧ Pità bɔ̂ Jɔ̌n la, e zì mèntɨ̧ɨ̧ mɔb ane Yesò. Bòt bɔ zì mèntɨ̧ɨ̧ mɔb ane Yesò la e li nkwèˈnè tè bɔ tsiˈi mbɔ̀ŋè bètɔsì batà̧â̧.
44004005	Afɨˈa ètsəˈ e tsi la, bɔɔjuŋ ayɔɔ bèntsìà mèpɨ̧̀ Mbɔ̧ɔ̧mà, nè bɔɔjuŋ ko, nè bènyɨˈtà mbɨ̧te Musì, e bù̧ù̧tè a Jèlusalèm,
44004006	nè Anàs wu tà wu àtsəa bèntsìà mèpɨ̧̀ Mbɔ̧ɔ̧mà la, nè Kefàs bɔ̂ Jɔ̌n, nè Àlèkzandà. Bòt ləlob àtsəa bèntsìà mèpɨ̧̀ Mbɔ̧ɔ̧mà e li ngu a si mɨ̧̂.
44004007	Mbɨ̀ˈɨ̀ bɔ bù̧ù̧te a si la, bɔ tsia bɔntu̧ Yesò bu a mbì lɔb mbɔ̂ mbììte awɔb nê, “Bɨ ghɨ̀ na ka èka mbê wàa e lɔ̀ˈtè à? Bɨ bɔ kǎ mètàŋ à? Bɨ ghɨ̌ ane èlen wàà?”
44004008	Afɨˈa mbɔŋ, Fo Kèfə nyi a èntɨ̧ɨ̧ Pità, tà ŋa àbɨ̀t nê, “Bètǎt ba, nè bɔɔjuŋ ba leˈ,
44004009	Bɨ wua saˈa awa àfɨ̀ˈ yaa ane ntsɔ̧̀ ba ghɨ̂ adù̧ mbê waa èka tò e li ŋɔ̀ˈte la, mè nè ndɨ ba bə atò la.
44004010	Ka, bɨ bòt Izə̀lȩ̂ bàgème è ko nê, wu ane èlen Yesò Klistò wòt Nazàlet ka tà ghɨ̂ mbê waa kwèèlê ntsɔ̧̀ tè ntɨ̧ɨ̧ a mbì lɨ̧ anè la. Wu tòà wu bɨ li ngù̧ù̧te atò a mbɨ̧̀ mbasa tà pfə, ka Mbɔ̧ɔ̧mà yù̧ù̧me atò la.
44004011	Àkata Mbɔ̧ɔ̧mà a làˈa èngǎ̧ ane Yesò nê, ‘Èti lu bɨ̀a bembɔ̧a lob è le tsi ngwàˈ la, e tsiˈi ngule èti tɔ̀ˈɔ̀ lob.’
44004012	Wu ndàˈà tòà ka tàa ŋa mèmpème kàlìà la. Mbɔ̧ɔ̧mà ŋa atò abua ya, tè èlen tsa è ka tsi ngû a èten ègwet betsiˈa e ghɨ̀ ba bɔ mèmpème kàlìà la.”
44004013	Bòt èsaˈa bu e ye ndɨ Pità bɔ̂ Jɔ̌n e làˈà kà bɔ̀â la, ànəa ngaa a bê ntsè àwɔb. A ghɨ̀ ale, mè ntsè àwɔb ezə nê Pità bɔ̂ Jɔ̌n wu bòt kànə̀, kà lèm ndi me ghǎ àkatè. Afɨˈa mbɔŋ bɔ ko nê Pità bɔ̂ Jɔ̌n e li ngua ngȩ̀ȩ̀nà bɔ̂ Yesò ba.
44004014	Ka bɔ̀ ghɨ̀ ale, bɔ̀ ka tsi mbɔ ànəa bɔ̀ɔ mèe shu la, nkàà nê mbê wu bɔ bə atò la wu abot tà tɨ̧̂ bɔ̂ Pità nè Jɔ̌n la.
44004015	Bɔ tsiˈi shu abua yɔb nê, bɔ̀ dzəa à lob èsaˈa yu nga àbȩ. Bɔ dzə̀ tê bɔ ghǎ, bòt èsaˈa bu e bùˈ me kwàˈte ànəa ngaa a kètsìà wɔb.
44004016	Waa waa tsiˈi me biite wanyɨ vi nê, “Bàa ghɨ̀ na nè bòt baa babe la à? Wòt ègème a Jèlusalèm ŋaà è ko nê èwuu ànə̂ yaa kà ye fɨ̀ˈ la ghɨa bòt baa, tè bà ka wu tsi ko e shu ànəa tsa.
44004017	Ka, enɨ ekele mbɨ̀ˈɨ̀ ànə̂ yaa a ghȩ̀ȩ̀ne nyaŋ, ba bɔ̂ ndɨ bàa nèète sə̀ŋke ètǔ̧ bɔb mbɨ̀ˈɨ̀ bɔ li ane àli ako mè ndàˈà ane èlen Yesò abua wòt la.”
44004018	Bɔ ghɨ̀ ale, mè ntɔ awɔb a lob, shu abua yɔb nê, ko mbɨ̀ˈɨ̀ bɔ lɔ̀ˈ àlia mè ndàˈà mènə̀ ane èlen Yesò abua bòt.
44004019	Ka Pità bɔ̂ Jɔ̌n e shu abua yɔb nê, “Bɨ̀a mbɔŋ bɨ̀ kwàˈta nê àyea ŋa àa mbɔ̀ a mbì Mbɔ̧ɔ̧mà à? Wu màndzəa abua yɨ̧, kò màndzəa abua Mbɔ̧ɔ̧mà à?
44004020	Betsiˈa bà ka tseke kà làˈ àghɨa bàambɔŋ e ye mè ndzə la.”
44004021	Bòt èsaˈa bu e shu awɔb nê, bɔ mè ndàˈ ànə̂ ane ànəa Yesò, ko aa bɨɨ abà yɔb. Mbɨ̀ˈɨ̀ bɔ ŋȩte awɔb ale la, bɔ bɔ̂ sà àwɔb bɔ me ghǎ. Bɔ ghɨ̀ ale, bɔ̀ ka ye èlu̧ bɔ̀ɔ ŋa awɔb ngoˈ la, ngu ndɨ wu waa waa nàa ngùˈtà a Mbɔ̧ɔ̧mà ane ànəa a ghɨ̀ la.
44004022	Wòt wu bɔ li nɨ mètàŋ Mbɔ̧ɔ̧mà mbə atò la li ngua ntsèà èngùˈ èghem yekwì.
44004023	Mbɨ̀ˈɨ̀ bɔ bê sà a Pità bɔ̂ Jɔ̌n la, bɔ ghà kwene ane bòt bɔb, shu awɔb ànəa bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ e shu la.
44004024	Afɨˈa bɔ zə la, bɔ̀ɔgème e fɔtè ntsàˈtè a Mbɔ̧ɔ̧mà nê, “Mbɔ̧ɔ̧mà, wu àwɔ̀ à ghɨ̂ ègwet nè sitsǎˈ, ngɨ̀ mèleb, nè èghɨ ègème àa tèbèm la.
44004025	À li ndzì Fo Kèfə ane tǎt nyaˈ wa Dàbid wu tà li ngu wɔ̀fàˈ wê la, ngɨ̀ tà nê, ‘Ghǎ li ngɨ̀ kà bòt kà wu Bèjû e me ghèmte anè à? Ghǎ ghɨ̂ ka bòt e me kwàˈtè mènə̀ àku à?
44004026	Bèfɔ̧̀ ngɔ̀ŋ ŋaa nè bòt bɔ̀ɔ mbà̧a̧ èlaˈ la e li ntàŋkê mbù̧ù̧tè a si, nê bɔ kɨ tsɔˈɔ a Tǎt wa Mbɔ̧ɔ̧mà bɔ̂ Fɔ̧̀ tò wu tà li ndzɔˈ etsàà la.’
44004027	Ane nkǔŋ, Fɔ̧̀ Elɔ̀d bɔ̂ Pontìùs Pȩlèt nè bòt kà wu Bèjû e li ngɨ̀ tè mbù̧ù̧tè àpfə̀à nɨ̧ ŋàa, bɔ̂ bòt Izə̀lȩ̂ nê, bɔ kɨ etsɔˈɔ Ngule Wa̧ wè wu è wu Fɔ̧̀ wu à li ndzɔˈ ntsà la.
44004028	Bɔ li mbù̧ù̧tè eghɨ̀ àghɨa à li ndzàŋe ntàŋke nê aa li ghɨ̌ ane mètàŋ mê la. À li nkàˈ nê aa li wu ale nkàà nê à li nkɔ̀ŋkè.
44004029	È wu ale, a Tǎt wa, ye ndɨ̀ waa bɔ kàà àwa la, è ŋa bɔfàˈ bê mètàŋ bɔ̀ me làˈa èngǎ̧ wè kà bɔ̀â.
44004030	Sà̧à̧mè àbu ayê mbə̌ bòt, è ŋà àwa mètàŋ bà nɨ èlen Ngule Wa̧ wè Yesò nɨŋ ngɨ̀ ngɨŋa mènə̀ nè tèwuute ènə̂ kà ye fɨ̀ˈ.”
44004031	Àfɨˈa bɔ tsàˈte a Mbɔ̧ɔ̧mà tè ndɔ̀ˈ la, àdziˈa mbɔŋ a nyìˈnè, Fo Kèfə kɨˈɨ nyi a mèntɨ̧ɨ̧ mɔb, bɔ bùˈ mè làˈa èngǎ̧ Mbɔ̧ɔ̧mà kà bɔ̀â.
44004032	Bòt bu bɔ zì mèntɨ̧ɨ̧ mɔb ane Yesò la e li ngua fɔ̀ta ngɨ̀à àghɨ àgème nè èntɨ̧ɨ̧ wɔb wemɔˈ. Wòt kǒ ane yɔb li tà kà shû nê àghɨa ye bɔ la a wu abua zi zìa ndziˈne. Waa waa li ngua ngàbtà àghɨa ye bɔ la, ŋǎ àyea wanyɨ vi.
44004033	Bɔntu̧ Yesò bu e li ngua ndaˈa ane mètàŋ nê, bɔ ye mè nko nê Yesò Lefɨ̀ˈ è yu̧u̧mè. Mbɔ̧ɔ̧mà mè ndzì ngule èlɔ̂t vi adù̧ yɔb.
44004034	Wòt kǒ ane bòt Yesò bu li tà kà wua mbùa àghɨ. Bòt bɔ li mbɔ mbȩtsə, nè bòt bɔ li mbɔ lobtsə la, e li fɨ̧̀ɨ̧̀nè nɨ̀ èkab wu
44004035	nkɨ̀ˈɨ̂ nɔ̀ŋè a èten èbèm bɔntu̧ Yesò bu. Bɔntu̧ bu e ghàbtè èkab mbɔŋ abua waa waa mbɨ̀ˈɨ̀ tàa nkɨ̀ŋkà la.
44004036	Eyaa wu ndɨ Jòsêb wu tà li ngu wòt àndǎ̧ Levì bɔ bi atò àlaˈ a Sȩplùs la, li ngɨ̀ la. Bɔntu̧ Yesò e li ngua ntɔ atò nê Bànabasì (ngua shua nê, “Wòt tàa ndzìà èntɨ̧ɨ̧ bɔnyɨ bi la”).
44004037	Tà li fɨ̧̀ɨ̧̀nè àdziˈa mbȩ zi, nɨ èkab wu nkɨ̀ˈɨ̂ ŋǎ abua bɔntu̧ bu.
44005001	Ka a li à ka wû a èlɨ̀ waa ane wòt kǒ èlen tò lè wu Ànàniàs la, bɔ̂ vi vi Sàfilà. Bɔ̂ tò e li mbɔ̀ àdziˈa si yɔb fɨ̧̀ɨ̧̀nè nɨ èkab.
44005002	Bɔ fɨ̧̀ɨ̧̀ne ale, bɔ̂ vi vi elàŋkè ndò̧ àbəˈa èkab wu ka mbɔ̂ ŋa àbə̀ˈ abua bɔntu̧ Yesò.
44005003	Pità bììte a Ànàniàs nê, “Ànàniàs, ghǎ ghɨ̂ ka a ghɨ̀ Satàn nyi a èntɨ̧ɨ̧ wê, tè ngɨ̀ à làˈà mèfà̧ abua Fo Kèfə, kwat tè ndò̧ àbə̀ˈ ane èkab wu bɨ fɨ̧̀ɨ̧̀nè àdziˈa si yu nɨŋ la à?
44005004	Ka è lè wu yê ka aa fɨ̧̀ɨ̧̀ne à? Mbɨ̀ˈɨ̀ à fɨ̧̀ɨ̧̀nè tê ndɔ̀ˈ la, èkab mbɔŋ à nɨ la, wu èkab wê. Ale, àghɨ yu a ghɨ̂ ka à kwàˈte a èntɨ̧ɨ̧ wê ngɨ̀ èwuu ànə̂ ya la wu ghà à? À kà laˈà àfɨte abua wɔ̀bȩ̌, à laˈa abua Mbɔ̧ɔ̧mà.”
44005005	Mbɨ̀ˈɨ̀ Ànàniàs è zə ànə̂ yaa la, tà bê ndèbe a si kwàˈ afɨˈa mbɔŋ mpfə̀ tê fi. Bòt bàgème bɔ zə àghɨa a ghɨ̀ la, e bɔ̀ɔ̂ kwàˈ ànyaˈne.
44005006	Bɔtèsà ko e lɔˈ àbȩ nkɨ̀ˈɨ̂ nyi a lob ndèbte àpfəˈte atò a èbem ndǐtsə ŋèˈe nɨŋ ngà ntû.
44005007	Nyèm te me tsě mbɔ̀ŋè tetat, vi tò kɨ̀ˈɨ̂ àzi. Mbɔ̂ me kɨˈɨ ale tà kà ko àghɨa a ghɨ̀ la.
44005008	Pità è bììte atò nê, “Shu am, eyaa wu ètsəkab wu bɨ lu̧ wê e fɨ̧̀ɨ̧̀nè àdziˈa si yu nɨŋ la à?” Vi tò wu bɨ̧̀ɨ̧̀nê nê, “Oò, wu wùà.”
44005009	Ale, Pità è bììte atò nê, “Ghǎ ghɨ̂ ka bɨ lu̧ wê e kwàˈtè nê bɨa fɨte Fo Mbɔ̧ɔ̧mà à?” Mbɔ̂ mè shu abua tò nê, “Bòt bu bɔ nɨ lu̧ wê ngà ntû la, bɔ kɨˈɨ tê ngu a ètsələ̀ˈ. Bɔɔ ŋeˈe awê àfɨ̀ˈ yaa enɨ ghǎ etu mɨ̧̂.”
44005010	Mbɨ̀ˈɨ̀ Pità shu ale la, tà bê ndèbe a si kwàˈ afɨˈa mbɔŋ a mbì tò mpfə̀ àzi mɨ̧̂. Bɔtèsà bu àbȩ la e bê mè nyi a lob ndzě ndɨ tà pfə tê fi la, ŋèˈe atò nɨŋ ngà ntû a ngèt lu̧ tò wu.
44005011	Bòt chɔsì bàgème nè waa waa tà zə àghɨa a ghɨ̀ la, e bɔ̀â kwàˈ ànyaˈne.
44005012	Bɔntu̧ Yesò bu e li ntàˈa ghɨ̀ tèwuute ènə̂ kà ye fɨ̀ˈ nɨŋ nyɨ̀ˈte mètàŋ Mbɔ̧ɔ̧mà, mè ngɨ̀ ngɨŋa ènə̂ a kètsìà bòt. Bòt bu bɔ zì mèntɨ̧ɨ̧ mɔb ane Yesò la, e li ngua mbù̧ù̧tà ane ènɔ̧̂ wemɔˈ adzìˈ yu a mbì lob nɨ̧ Mbɔ̧ɔ̧mà a Jèlusalèm bɔ̀ le wua ntɔ nê wu ètsələ̀ˈ Fɔ̧̀ Sàlemun la.
44005013	Bòt e li mbatè ngua shua nê bòt Yesò ba wu bòt ntsɔ̧̀ ale, ka bɔ ghɨ̀ bɔ̀ bu̧u̧ta, wòt tsa ka bê nkwèˈnê ane yɔb.
44005014	Ka àfɨ̀ˈ a tsekè me wu, mbâ̧tsə nè bèzi e taˈa zì mèntɨ̧ɨ̧ mɔb ane Tǎt wa, tè nkwèˈnê ènɔ̧̂ bòt bu.
44005015	Bɔntu̧ Yesò bu e li ngɨ̀ tèwuute ènə̂ kà ye fɨ̀ˈ tè bòt e tsiˈa ŋeˈa bèngo̧o̧na bɔb ngà nɔ̀ŋà a ègwet tèku̧tsə nè bèmatà a balu̧. Me ghɨ̀ ale, ngua nkɨà mbɨ̀ˈɨ̀ Pità me tsě, àlɨ̀ŋkè atò a kà̧ ntsè a ègwet àbə̀ˈ àyɔb, mbɨ̀ˈɨ̀ ebə awɔb.
44005016	Bòt nyaŋ e li ndɔˈɔ a èpfə̀ bu a ngèt àpfə̀à nɨ̧ a Jèlusalèm la, ŋèˈe bòt àghɔ̧ bɔb nè bòt fote kàbɔ̀ŋ tèa ŋǎ awɔb ngoˈ la, nkɨ̀ˈɨ̂ bɔ bə awɔb bàgème.
44005017	Àfɨˈa mbɔŋ àtsəa bèntsìà mèpɨ̧̀ Mbɔ̧ɔ̧mà nè bèshu̧ bi bu be li ngu a ènɔ̧̂ Bèsadùsiì la, e me ghòˈnè bɔntu̧ Yesò bu tè nê bɔ ghɨ ànə̂.
44005018	Bɔ shu ale mbà̧à̧ àwɔb àfɨˈa ngaa ngà nkȩ̀ adzìˈa bɔ̀ɔ nkȩ̀à bòt bɔ ghɨ̀ mènə̀ kàbɔ̀ŋ la.
44005019	Ètsəˈ ngaa wantu̧ kǒ Mbɔ̧ɔ̧mà tsàà la kɨ̀ˈɨ̂ ntsɔ̀ˈɔ ètsələ̀ˈ lob tèfȩ yu, ngɨ̀ bɔntu̧ bu e dzə̀ nga àbȩ. Mbɔ̂ shu abua yɔb nê,
44005020	“Bɨ̀ ghǎ a èbem lob nɨ̧ Mbɔ̧ɔ̧mà a Jèlusalèm, shu wòt ègème abot ànəa mèmpème fi maa.”
44005021	Bɔntu̧ bu e zə ànəa wantu̧ Mbɔ̧ɔ̧mà wu è shu la, ètsəˈ e tsi, bɔ ghà a èbem lob nɨ̧ Mbɔ̧ɔ̧mà a Jèlusalèm, mbùˈ me làˈa èngǎ̧ tò wu. Àtsəa bèntsìà mèpɨ̧̀ Mbɔ̧ɔ̧mà bɔ̂ bòt bi e tɔ bɔɔjuŋ Bèjû nê bɔ̀ kɨˈɨ, bɔ̀ɔ wu bɔ̀ wu bòt èsaˈa la è tseke a si, nkwàˈtè àghɨa bɔ̀ɔ ghɨ̌ ane bɔntu̧ bu la. Bɔ kɨˈɨ tê bɔ tseke a si, bɔ tsàà bòt ko nê bɔ̀ gha ngɨ̀ bɔ̀ tsì bɔntu̧ bu a lob fȩ̀ nɨŋ nkɨ̀ˈɨ̂.
44005022	Bɔkefen bu e ghà a lob tèfȩ yu, bɔ̀ ka tsi ndze bɔntu̧ bu a èbèm. Ale, bɔ kua akwèn ngà shu abua bòt èsaˈa bu nê,
44005023	“Ba ghà ale, me ko bɔ nèètè nkȩ̀ mètsələ̀ˈ lob tèfȩ yu, bèmbaabà bàgème e mè ngua abot. Ka àfɨˈa ba tsɔˈɔ mètsələ̀ˈ mu la, ba ka tsi ndze bòt bu a èbèm.”
44005024	Afɨˈa tǎt bèmbaabà lob nɨ̧ Mbɔ̧ɔ̧mà a Jèlusalèm, nè bɔɔjuŋ ayɔɔ bèntsìà mèpɨ̧̀ Mbɔ̧ɔ̧mà e zə ànə̂ yaa la, a bê ntsè àwɔb tè bɔ tsiˈi me màkè nê kò ghǎ a ghɨ̂ ane bɔntu̧ bu leˈ?
44005025	Bɔ bele màkà ale, wòt kǒ nyi a lob, shu abua yɔb nê, “Bɨ̀ zə. Bòt bu bɨ̀ li ndzì àwɔb a tèfȩ la e wu a èbem lob nɨ̧ Mbɔ̧ɔ̧mà a Jèlusalèm kwàˈ àfɨ̀ˈ yaa ndàˈà èngǎ̧ Yesò.”
44005026	Tǎt bèmbaabà wu lɔˈɔ àfɨˈa mbɔŋ nɨ bòt bi bɔ gha nɨ bɔntu̧ bu nɨŋ nkɨ̀ˈɨ̂ ka bɔ̀ ka ba̧a̧ awɔb ane ètɨ̧̂, nkàà nê bɔ li ngua mbɔ̀ɔ̂ mbɨ̀ˈɨ̀ ènɔ̧̂ bòt bu abot la a temte awɔb ane àti.
44005027	Bèmbaabà bu e ghɨ̀ ale, nɨ bɔntu̧ bu nkɨ̀ˈɨ̂ ntsia awɔb a mbì èsaˈa wu, àtsəa bèntsìà mèpɨ̧̀ Mbɔ̧ɔ̧mà a ŋȩte awɔb.
44005028	Nê, “Ba li bà ka sə̀ŋkè ètǔ̧ bɨ̧ nê bɨ̀ ka tsi ndàˈà èngà̧ ane èlen mbê waa à? Bɨ ye àghɨa bɨ ghɨ̀ la à? Bɨ ghɨ̀ èngǎ̧ wɨ̧ e saŋe a Jèlusalèm ègème tè waa waa zə. Bɨ kɨ zì èvə tò àtsəa ya à?”
44005029	Pità bɔ̂ bɔntu̧ ko bu e bɨ̀ɨ̀lè nê, “Ba bɔ̂ ndɨ bàa ghɨ ànəa Mbɔ̧ɔ̧mà shu la. Betsiˈa bà ka sa àyea tò, ngɨ̀ wû àyea wɔ̀bȩ̌.
44005030	Bɨ li ngù̧ù̧te a Yesò a mbɨ̧̀ mbasa mbùŋe atò, ka Mbɔ̧ɔ̧mà bètǎt ba yu̧u̧mè atò.
44005031	Mbɔ̧ɔ̧mà li ndɔke atò ntsìà àbâ àbualu̧ azi mbɨ̀ˈɨ̀ Fɔ̧̀ nè Mpemnà. Tà li ndɔ̀ke atò mbɨ̀ˈɨ̀ eŋa bòt Izə̀lȩ̂ èlu̧ bɔ̀ɔ kubte ane mènə̀ kàbɔ̀ŋ mɔb yea waˈa a kàbɔ̀ŋ wɔb mɨ̧̂.
44005032	Ba Fo Kèfə ba e ye, mè nkô mènə̂ maa. Mbɔ̧ɔ̧mà è tsàa Fo zi yaa abua bòt bu bɔ̀ɔ ndzə̀a tò la.”
44005033	Afɨˈa bòt èsaˈa bu e zə èngǎ̧ waa la, mèsi mɔb fen bɔ tsoo kwàˈ ànyaˈne tè me kɨ e ghɨ̌ bɔɔ bùŋè bɔntu̧ Yesò bu.
44005034	Ka wòt Falèsiì kǒ ane yɔb, èlen tò wǔ Gàmalìà, tàa nyɨ̀ˈta mbɨ̧te Musì, bɔ mè ntaˈa wua nkùkta atò la, lɔ̀ˈɔ a si a kètsìà èsaˈa wu, ŋȩ nê, bɔ̀ nɨ bɔntu̧ bu nga àbȩ.
44005035	Mbɔ̂ shu abua bòt èsaˈa wu nê, “Bòt Izə̀lȩ̂, bɨ̀ nɨ àfɨ̀ˈ àyɨ̧ ane àghɨa bɨ kɨ ghɨ̌ ane bòt baa la.
44005036	È li ndɔ̀ˈ ngu àfɨ̀ˈ àko, Tìodà kǒ lɔ̀ˈ me fɨta shua nê, ye wu wòt nɨ̧, tè bòt mbɔ̀ŋè ènkɨ̀ yekwì e kuŋe atò. Adzìˈ me wù̧ù̧ne, bɔ kɨ̧ɨ̧mè atò, bòt tò bu bàgème e taatè, èngǎ̧ tò wu e mî.
44005037	Àfɨ̀ˈ a mè me wu, Judàs kǒ tà lè wu wòt àbâ àlaˈ a Galìlî la mè ndɔ̀ˈ àzi àfɨ̀ˈ yu bɔ le wua mpà̧à̧ bòt la. Ènɔ̧̂ bòt e nkuŋe atò mɨ̧̂, ka bɔ tsekè tè nkɨ̧̀ɨ̧̀me atò, bòt tò bu e taatè.
44005038	È wu ale, ane ayaa àfɨ̀ˈ yaa la, mâ shu̧u̧te awɨ̧ nê, bɨ̀ ka ngɨ̀ àghɨ ane bòt baa. Bɨ̀ sà àwɔb nkàà nê, àfàˈ yaa bɔ fàˈà la, è wu àghɨa wɔ̀bȩ̌ è taŋke la, ko à ka tseke a.
44005039	Mbə è wu àghɨa Mbɔ̧ɔ̧mà taŋke la, ko betsiˈa bɨ̀ ka tsokè. Bɨ me kɨ e ghɨ̌ ale, ko bɨa ye nê, bɨ wua nua a Mbɔ̧ɔ̧mà zìambɔŋ.” Gàmalìà làˈ ale bòt èsaˈa wu e bɨ̧ɨ̧nè nkɨ̀à yu tà ŋa abua yɔb la.
44005040	Afɨˈa mbɔŋ, bɔ tɔ bɔntu̧ Yesò bu a lob, ngɨ̀ bɔ nèètè shu̧u̧ awɔb, mbɔ̂ mè sə̀ŋkè ètǔ̧ bɔb nê, ko mbɨ̀ˈɨ̀ bɨ lɔ̀ˈ àlia mè ndàˈà èngà̧ ane èlen Yesò. Bɔ ghɨ̀ ale, mbɔ̂ sà àwɔb.
44005041	Bɔntu̧ bu e sà lob èsaˈa yu me ghȩ̀ȩ̀na ngùˈtà awɔb nê, Mbɔ̧ɔ̧mà ye nê bɔ kùˈù èbe bɔ̀ɔ jɨ àkù ane èlen Yesò la.
44005042	E bùˈu àfɨˈa ngaa eghǎ ne mbì, bɔ me ghà àli àgème a èbem lob nɨ̧ Mbɔ̧ɔ̧mà a Jèlusalèm nè èpfə̀ bòt, ndàˈà mè ntsɔ̀tà Ntu̧ Ntsɔ̧̀ nê Yesò wu Fɔ̧̀ wu Mbɔ̧ɔ̧mà li ndzɔˈ etsàà la.
44006001	Àfɨ̀ˈ àko a tsè, bɔkatè Yesò e me kwèˈne, àyɔ̀ŋ a dzə a kètsìà Bèjû bu bèa ndàˈà wû ndɨ̧ Glɨ̂k la, nè Bèjû bu è wù bèlèkɔˈasi la. Èbu bèa ndàˈà wû ndɨ̧ Glɨ̂k la e me tsoo nê, bɔ̀ɔ ngɨ̀ bɔ̀ me ghàbtè èghɨ àli àgème bɔ̀ ka ŋa be bènempfə bɔb.
44006002	Mbɨ̀ˈɨ̀ èngà̧ waa e dzə̀ a si la, bɔntu̧ bu èghem ntsɔ̀b babe la, e tɔ bɔkatè Yesò bu bàgème adzìˈ yeamɔˈ, shu abua yɔb nê, “E ntsě ànəa ntsɔ̧̀ nê bà sa àfàˈa màndaˈa èngǎ̧ Mbɔ̧ɔ̧mà me zə wû ànəa màngabta èghɨ.
44006003	È wu ale, bɔnyɨ ba, bɨ lȩ̀ bòt basà̧à̧mbe a kètsìà wɨ̧ bɨ ko nê bòt aa ndaˈa ntsɔ̧̀ ane tèlen tɔb, Fo Mbɔ̧ɔ̧mà mè ndù̧u̧ a mèntɨ̧ɨ̧ mɔb, bɔ mè mbɔ èyì la, bà zi ànəa yaa a tèkitebu tɔb.
44006004	Bɨ ghɨ̀ ale, ko bàambɔŋ aà nga tsiˈi ba̧a̧ wû àfaˈa màntsaˈta a Mbɔ̧ɔ̧mà nè màndaˈa èngǎ̧ tò.”
44006005	Bɔ làˈ ale bòt Yesò bu bàgème e kɔ̀ŋkè ànə̂ yu bɔntu̧ tò bu e shu la. Bɔ lȩ̀ a Stifèn wu tà li ntaˈa zǐ èntɨ̧ɨ̧ vi ane Yesò, Fo Kèfə mè ntaˈa wu ane tò la, mè ndȩ̀ a Filìb bɔ̂ Plòkolùs nè Nikanɔ̀, bɔ̂ Timɔ̀n, nè Pàmenàs, ndɔ̀ˈ nè Nikòlâs, wòt Antìɔ̀k, tà kubtè ntsìˈi wòt Jû la.
44006006	Bɔ làa ale nkɔ̀ke àwɔb a mbì bɔntu̧ bu, bɔ nɔ̀ŋè èbu bɔb adù̧ yɔb, ntsàˈte a Mbɔ̧ɔ̧mà àtsə ayɔb.
44006007	Ale, èngǎ̧ Mbɔ̧ɔ̧mà e me paa nga a èdziˈ èdziˈ. Bɔkatè Yesò e mè ntaˈa kwèˈne a Jèlusalèm tè bèntsìà mèpɨ̧̀ Mbɔ̧ɔ̧mà nyaŋ e zə ndzì mèntɨ̧ɨ̧ mɔb ane Yesò mɨ̧̂.
44006008	Stifèn li ngu wòt Mbɔ̧ɔ̧mà tàˈa lɔ̀ɔ̀le atò mè ntàˈa ŋa atò mètàŋ tà nɨŋ ngɨ̀ tèwuute ènə̂ kà ye fɨ̀ˈ bɔ̂ ngɨŋa ènə̂ nɨŋ nyɨ̀ˈte mètàŋ Mbɔ̧ɔ̧mà a kètsìà bòt la.
44006009	Tàà ngɨ̀ ale, ka bòt ko e bɔ̂ me làˈa, ntu̧a mènə̀ mu tà ghɨ̀à la. Bòt ngaa li ngu bòt lob Mbɔ̧ɔ̧mà yu bɔ li ngua ntɔ nê wu lob Mbɔ̧ɔ̧mà bòt bu bɔ li ngu èbùˈ ka ndɔ̀ˈ ndzə a ngoˈ la. Àbə̀ˈ àyɔb a li ngu Bèjû be dzə̀a èpfə̀ Silenè nè Àlèkzandìà la. Bɔ̀ɔ waa nè beko be dzə àlaˈ a Sìlisìà nè àlaˈ a Esìà la, e li mbùˈ me kàànè bɔ̂ Stifèn ba.
44006010	Fo Mbɔ̧ɔ̧mà li ŋǎ a Stifèn èyì, tè tà ghɨ̀ tà laˈa, bòt bu è ka tsi nkô ntsɔ̀ˈɔ èngǎ̧ tò.
44006011	Mbɨ̀ˈɨ̀ àa ale la, bɔ tsiˈi gha ne kwèn shu abua bòt ko nê bɔ̀ fɨte nê bɔ zə ndɨ Stifèn nàa ndaˈa kàbɔ̀ŋ adù̧ Musì bɔ̂ Mbɔ̧ɔ̧mà la.
44006012	Ale, mèfà̧ mbɔŋ sɔ̀ɔ̀bè mèntɨ̧ɨ̧ banɔ̧̀ bɔ̂ bɔɔjuŋ nè bènyɨˈtà mbɨ̧te Musì bɔ ghà mbà̧a̧ a Stifèn nɨa tò nga a mbì bòt lob èsaˈa.
44006013	Mbɨ̀ˈɨ̀ bɔ ghà te ngu a lob èsaˈa yu la, bɔ nɨ bòt ko nê bɔ̀ kɨˈɨ ndzì mènə̀ àtsəa tò. Bòt ngaa e kɨˈɨ nê, “Mbê waa bê nge tàa ntsèka ndàˈà mènə̀ kàbɔ̀ŋ adù̧ lob nɨ̧ Mbɔ̧ɔ̧mà yu Jèlusalèm bàa ntsàˈtà tò a èbèm la, mè nè mbɨ̧ tu Mbɔ̧ɔ̧mà ghɨ̂ Musì tsaa abua ya la.
44006014	Ba li ndzə tà me shu nê Yesò wòt Nazàlet naa li tsòkè lob nɨ̧ Mbɔ̧ɔ̧mà a Jèlusalèm, e mě kubte mènə̀ mu Musì li ntsaa abua ya la.”
44006015	Afɨˈa mbɔŋ, bòt bu a lob èsaˈa yu la, e tsitè àghɨ a yɔb ane Stifèn me ko, èsi tò e kubtè ntsìˈi mbɨ̀ˈɨ̀ èsi wantu̧ Mbɔ̧ɔ̧mà.
44007001	Àtsəa bèntsìà mèpɨ̧̀ Mbɔ̧ɔ̧mà a biite a Stifèn nê tè mènə̀ maa bɔ shua la wu nkǔŋ?
44007002	Stifèn bɨ̀ɨ̀lè nê, “Bɔnyɨ bɔ̧ nè bètǎt bɔ̧, bɨ̀ yute èngǎ̧ am. Mbɔ̧ɔ̧mà wu ènɨ̧ tò e ghe la li saˈa a mbì tǎt nyaˈ wa Abàlàghâm, afɨˈa tà li ngua ntsèka àlaˈ a Mèsòpòtamìà ka li eghǎ me tseke àpfə̀à nɨ̧ a Alàn la.
44007003	Tà saˈa ale shu abua tò nê, ‘Sà àlaˈ a yê nè bòt bê nga àlaˈa màa nyɨˈte awê la’.
44007004	“Mbɨ̀ˈɨ̀ Mbɔ̧ɔ̧mà è shu ale la, tà sà àlaˈ a Chaldià ngà me tseke a Alàn. È tseke tè ngu àfɨˈa tǎt Abàlàghâm è pfə la, Mbɔ̧ɔ̧mà ghɨ̀ tà kɨˈɨ me tseke adzìˈ yaa bɨ̀ wu abot àfɨ̀ˈ yaa la.
44007005	Mbɔ̧ɔ̧mà li tà kà lem ŋà àdziˈ ako ane si yaa ane ye Abàlàghâm, ka wû kètȩmè. Tà li nkàˈ wû nê, yea li ŋa si yaa abua tò, tè naa tsiˈi ngule ye tò bɔ̂ àndǎ̧ tò yu àa li lɔ̀ˈɔ a si la. Mbɔ̧ɔ̧mà li me kàˈà ànə̂ yaa ale, Abàlàghâm ka bɔ bɔ̧ afɨˈa ngaa.
44007006	Mbɔ̧ɔ̧mà li shu abua tò nê, ‘Bòt àndà̧ yê aa li tseke mbɨ̀ˈɨ̀ èbùˈ àlaˈ a wòt tsa tè bɔɔ ghɨ̧̀ɨ̧̀nè àwɔb ane èngùˈ ènkɨ̀ yekwì.
44007007	Ka, maa li ŋa ngoˈ abua bòt bu bɔ̀ɔ li nɔ̀ŋè àwɔb mbɨ̀ˈɨ̀ èbùˈ bɔb la, tè àfɨ̀ˈ aa me wu bɔɔ dzəa àlaˈ və ekɨˈɨ me wùˈte èlen la̧ adzìˈ yaa.’
44007008	Afɨˈa mbɔŋ Mbɔ̧ɔ̧mà shu abua Abàlàghâm nê, tà me naŋe bɔmbâ̧ bàgème mbɨ̀ˈɨ̀ àlȩ̂ mènkàˈa kèkweelè mu ye ghɨ̀ la. Mbɨ̀ˈɨ̀ tà shu ale la, Abàlàghâm bi a Asàk èli befà̧a̧ e me tsě, tà nàŋe tò. Asàk nàŋe a Jàkɔ̂b, Jàkɔ̂b nàŋe bètǎt nyaˈ ba bu ntsɔ̀b babe la.
44007009	“Bètǎt nyaˈ ba mbɔŋ e li ngua ngòˈnà wanyɨ wɔb Jòsêb, tè fɨ̧ɨ̧ne atò nê tà ghǎ ngu àbùˈ àlaˈ a Ejìb. Ka Mbɔ̧ɔ̧mà bɔ ngu nè tò,
44007010	tè ntsì atò a èbem ngoˈ tègème. Afɨˈa Jòsêb pùùla a mbì Felɔ̀ wu tà lè wu fɔ̧̀ Ejìb la, Mbɔ̧ɔ̧mà ŋa atò ètsə̂ ntsɔ̧̀ nè èyì. Felɔ̀ me ye tè ndzɔ̀ˈɔ a Jòsêb ane gɔvanɔ̀ vi a ègwet àlaˈ və nè lobte ntɔˈ tègème.
44007011	“Àfɨ̀ˈ a me wu, èchɨɨ e nyi a Ejìb ègème nè àlaˈ a Kenǎn tè bòt e taˈa ye ngoˈ. Bètǎt nyaˈ ba e li bɔ̀ kà bê ngùa ndzèa èghɨjɨ.
44007012	Jàkɔ̂b me ghɨ̀ tê ndzə nê èghɨjɨ aa Ejìb, ntsàà bɔ̧ bi, bètǎt nyaˈ ba nê bɔ̀ gha abaˈ və njù̧ èghɨjɨ.
44007013	Bɔ li bɔ̀ ghǎ a ngò̧ kwèn, Jòsêb shu bɔnyɨ bi wòt ye wu wùà la, Felɔ̀ mè ndzə ànəa bɔnyɨ Jòsêb bu.
44007014	Mbɨ̀ˈɨ̀ aa ale la, Jòsêb tsɔ̀tè ntu̧ abua tǎt vi Jàkɔ̂b nê, bɔ̂ bòt ləlob zi bàgème è kɨˈɨ a Ejìb. Ləlob yu ègème li ngu bòt èghem yesà̧à̧mbe ntsɔ̀b batà̧â̧.
44007015	Jàkɔ̂b lɔ̀ˈɔ àfɨˈa mbɔŋ nchu nga Ejìb, àdziˈa bɔ̂ bètǎt nyaˈ ba e li mpfə̀ˈtê la.
44007016	Bɔ li nɨ̀ èpfəˈte bɔb ngwènè Shekèm ntu a èbem èsî lu Abàlàghâm li ndɔ̀ˈ nju̧ abua bòt àndǎ̧ Amɔ̀ ane èkab la.
44007017	“È li me kùˈu àfɨˈa Mbɔ̧ɔ̧mà nàa ghɨ̌ ànə̂ yu tà li nkaˈa Abàlàghâm la, bòt bu a Ejìb la e taˈa ya̧a̧.
44007018	A li me lìà, wòt kǒ kà ko a Jòsêb ntsɔ̧̀ è jɨ àtɨ̧ fɔ̧̀ Ejìb.
44007019	Tà jɨ àtɨ̧ yu ale, me ghɨɨle bòt ba mè ngɨ̧̀ɨ̧̀nà bètǎt nyaˈ ba bu, ŋwèèlè àwɔb nê bɔ̀ me nɔ̀ŋè bɔkefi bɔb àbȩ mbɨ̀ˈɨ̀ bea pfəˈte.
44007020	“Eyaa wu àfɨ̀ˈ yu bɔ li mbi a Musì la. Tà li ngu ngule wa̧. Tà li ntsə àpfə̀ ayɔb ane èŋu yetat.
44007021	Bɔ̀ li bɔ̀ nɔŋa atò àbȩ, waàvi Felɔ̀ nɨ atò ngà ndi atò mbɨ̀ˈɨ̀ wa̧ vi.
44007022	Bɔ li nyɨ̀ˈte atò èyǐ bòt Ejìb ègème, tè tà tsìˈi wòt nɨ̧ ane mènə̀ tà li ngua ndàˈà me ngɨ̀à la.
44007023	“È li ngu afɨˈa Musì è lu̧u̧ èngùˈ èghem yekwì la, tà nê yea ghǎ eye bɔnyɨ bi bòt Izə̀lȩ̂.
44007024	Tà ghǎ, tà ye ndɨ wòt àlaˈ a Ejìb è lena wòt Izə̀lȩ̂ kǒ la, tà ghà fàà wòt Izə̀lȩ̂ wu, nkɔ̀ˈ ndzèm atò, ntsɔ̀ wòt Ejìb wu mbùŋè.
44007025	(Tà li ngua nkwàˈtà nê, bòt bi bu aa ko nê, Mbɔ̧ɔ̧mà naa nkɨ̀ enɨ avi ghɨ̌ bɔɔ dzəa a èbem ngoˈ tɔb, ka bɔ̀ ka ko ale.)
44007026	Ètsəˈ e tsi, tà ye bòt Izə̀lȩ̂ ko babe nùà la, nê ye kɨ ètsəˈne àyɔ̀ŋ àyɔb, shu abua yɔb nê, ‘Bɨ̀ zə, bɨ ghɨ̀ na ka me nǔ, bɨ wu bɔnyɨ la à?’
44007027	“È wu nè wòt tà wua ndèna wanyɨ vi la paa Musì ntsi ane yɔb. Mbɔ̂ mbììte atò nê ‘Wàa yɔˈɔ awê nê à me saˈa wa à?
44007028	À kɨ bùŋè am mbɨ̀ˈɨ̀ àà bùŋè wòt Ejìb wu tesi la à?’
44007029	Mbɨ̀ˈɨ̀ èngà̧ waa e dzə̀ a si la, Musì luula a Ejìb ngà me tseke àlaˈ a Midìàn, tè mbɔ̀ bɔ̧ bi babe.
44007030	“Èngùˈ èghem yekwì e tsè, wantu̧ Mbɔ̧ɔ̧mà saˈa a mbì Musì. Tà li saˈa abàˈ kǒ è le wua nkòòla àbâ àlaˈ àyuube yu a ngèt Èbȩ Sinȩ̀ la.
44007031	Musì me ye tê a bê ntsè atò. Tà gha abot eneete ye, me ko, ntsiˈi zə àtɔŋ Mbɔ̧ɔ̧mà shua nê,
44007032	‘E ngu Mbɔ̧ɔ̧mà wu bètǎt nyaˈ bê Abàlàghâm bɔ̂ Asàk nè Jàkɔ̂b e li ngùa ntsàˈtà la.’ Kèbɔɔ ke ba̧a̧ a Musì, ènyit tò e bentè, tè tà kà lem ntsi ndɨ̀ŋkè abot.
44007033	“Mbɔ̧ɔ̧mà mè shu abua tò nê, ‘Tsǐ gùb tê nkàà nê àdziˈ yu à tɨ̧ɨ̧ abot la wu àdziˈa màa abot və la.
44007034	Mâ lâ ndze ndɨ bòt bɔ̧ àa ndzèa ngoˈ nyaŋ a Ejìb la. Mâ zə èdɨ̂ wɔb tè nchu etsǐ àwɔb a èbem ngoˈ tɔb. Kɨˈɨ àfɨ̀ˈ yaa, è ntu̧u̧ awê, à kua akwèn nga a Ejìb.’ ”
44007035	“Musì waa e shua la, wu wòt wu bòt Izə̀lȩ̂ e li ntǔ̧ eyute èngǎ̧ tò la. Bɔ̀ li ngɨ̀ tè ntsìˈa mbììta atò nê, ‘Wàa yɔˈɔ àwê nê me saˈa awa à?’ Wu tòà wu Mbɔ̧ɔ̧mà li ntsaa nê, tà wu àtsəa ya mè ntsì awa a èbem ngoˈ ta la. Mbɔ̧ɔ̧mà li ngɨ̀ wantu̧ vi laˈa abua to a èbem abàˈ wu è le wua ngòˈà la.
44007036	Tà li me nɨ bòt bi è ndzə̀ a Ejìb, ntàˈa ghɨ̀ ènə̂ kà ye fɨ̀ˈ nè ngɨŋa mènə̀ nɨŋ nyɨ̀ˈte mètàŋ mi a Ejìb və, mè ngɨ ane Èdzî Mèmbaŋ. Tà li mè ngɨ̀ tèwuute ènə̂ mbɔŋ àbâ àlaˈ àyuube ane èngùˈ èghem yekwì.
44007037	“Musì wu wòt wu tà li shu abua bòt Izə̀lȩ̂ nê, Mbɔ̧ɔ̧mà naa li tsàà àwɔb a ndàˈàtɔŋ kǒ wû mbɨ̀ˈɨ̀ tà li ntsàà avi la. Tà li nê, ŋut naa li wu wòt tà dzə̀ ayɔɔ ayɔb la.
44007038	Wu Musì mbɔŋ tà li ngu bɔ̂ bòt Izə̀lȩ̂ àfɨ̀ˈ yu bɔ li ngu ane ènɔ̧̂ àbâ àlaˈ àyuube la. Tà li ngua abot və bɔ̂ bètǎt nyaˈ ba, nè wantu̧ Mbɔ̧ɔ̧mà wu tà li ndàˈà abua tò àfɨ̀ˈ yu tà li ngu a ègwet Èbȩ Sinȩ̀ la. Tà li ndzə̌ ntu̧u̧te mèmpème kàlìà abua Mbɔ̧ɔ̧mà mbɨ̀ˈɨ̀ esǎ abua ya.
44007039	“Bètǎt nyaˈ ba e li ntu̧ zə ànəa tà shua la, mpaa atò ntsì ane yɔb, mèntɨ̧ɨ̧ mɔb wènè a Ejìb.
44007040	Bɔ̀ ghɨ̀ ale, bɔ shu abua Alɔ̀n wu tà li ngua ntɨ̀ŋe a Musì la nê, ‘Kɔ̧ àghɨ ako ba nɨ mbɨ̀ˈɨ̀ nàmbəa wa, à me baabe awa. Ba bakà ko àghɨa a ghɨ̀ ane Musì wu tà li nɨ awa ndzə̀ a Ejìb la.’
44007041	Eyaa wu àfɨ̀ˈ yu bɔ li ngɨ̀ àghɨ ako mbɨ̀ˈɨ̀ wampɔ̀ŋ ane nàmbəa wɔb la. Ngɨ̀ ale, me ntsì mèpɨ̧̀ ŋa abua tò, tè njɨ fɔ̀ɔ̀le èpǎ̧ adù̧ àghɨa bɔ nɨ èbu bɔb ngɨ̀ la.
44007042	Mbɨ̀ˈɨ̀ bɔ ghɨ̀ ale la, Mbɔ̧ɔ̧mà teme kwene zi ŋa abua yɔb, mbɔ̂ sà àwɔb nê bɔ̀ me kukte tènto̧ tu a ègwet la. Bɔ shɨ a èbem àkata bèndàˈatɔŋ Mbɔ̧ɔ̧mà nê, ‘Bòt Izə̀lȩ̂! Bɨ li bɨ̀ ka wua nkɨ̧̀ɨ̧̀ma banyà̧ ŋǎ nè abua am, ane èngùˈ yaa èghem yekwì bɨ li ngu àbâ àlaˈ àyuube la.
44007043	Bɨ li ngua mbòˈà àyo nàmbəa wɨ̧ wu è wu Molòk la, nè àlɨ̀ŋka kěnto̧ nàmbəa wɨ̧ wu è wu Lefàn la. Èghɨ mbɔŋ wu èghɨ bɨ li nɨŋ ngɨ ane bɨ̧ ne bèmbɔ̧ɔ̧mà me wùˈte la. Ale, maa fə̀ awɨ̧ etsàa bɨa ghà te emɨ̀ɨ àpfə̀a nɨ̧a Babilɔ̀n.’
44007044	“Bètǎt nyaˈ ba e li ngu àbâ àlaˈ àyuube, nè àyò yu àa nyɨ̀ˈta nê Mbɔ̧ɔ̧mà wu nè nɔ̀b la. Bɔ li ngɨ̀ ayùà, wû mbɨ̀ˈɨ̀ Mbɔ̧ɔ̧mà li nyɨ̀ˈte a Musì la, mè ngɨ̀ ayùà, wû mbɨ̀ˈɨ̀ tà li ndze la.
44007045	Bɔ̧ bɔb e tsekè tê nɨ abua bètǎt nyaˈ ba ŋèˈê nɨŋ nkɨ̀ˈɨ̂ adzìˈ yaa. Àfɨ̀ˈ yaa li ngu àfɨ̀ˈ yu bɔ̂ Joshùà ba e li nɨ si yaa abua bòt bu bɔ̀ le lɔˈ ngua ntsèka abot ka Mbɔ̧ɔ̧mà li fə̀ àwɔb la. Àyò mbɔŋ a li ntsèke abot tè ngà ngu àfɨˈa Dàbid lè wu fɔ̧̀ la.
44007046	Mbɔ̧ɔ̧mà li kɔ̀ŋkè àghɨa fɔ̧̀ Dàbid li ngua ngɨ̀à la, tè Dàbid wu shu abua tò nê, tà tsiˈ yè və̀ə̀ lob bɔ̀ɔ me tsàˈte atò a èbèm la, ndɨ̀ wu tà wu Mbɔ̧ɔ̧mà wu tǎt nyaˈ vi Jàkɔ̂b lè wua ntsàˈtà la.
44007047	Tà làˈ ale, Fɔ̧̀ Sàlemun ka tà tsiˈi və̀ə̀ lob yu abua Mbɔ̧ɔ̧mà la.
44007048	“A batè ngu ale, ka ndàˈàtɔŋ Mbɔ̧ɔ̧mà bɔ̂ nê, Mbɔ̧ɔ̧mà Àtsèàngɔ̀ŋ nàà kà tseke a èbem lobte bɔbȩ e və̀ə̀ la.
44007049	Mbɔ̧ɔ̧mà li nê, ‘Ègwet wu àdziˈa mâ tsia àtɨ̧ kèfɔ̧̀ am la, Sitsǎˈ wu àdziˈa mâ tsite èka bɔ̧ la. Betsiˈa bɨ və̀ə̀ ka èwuu lob abua am à? Àdziˈa màa tseke abot və eyètè la àa ya à?
44007050	Èghɨ bàà ègème ka ghɨa mmɔ̌?’ ”
44007051	Stifèn làˈ ale mè nê, “Bɨ ghɨ̀ na ka me kweele àtsə anè à? Mèntɨ̧ɨ̧ mɨ̧ ghɨ̀ na ka nkwèèle tè bɨ bê ntǔ̧ eyute èngǎ̧ Mbɔ̧ɔ̧mà à? Bɨ bê ngu wû mbɨ̀ˈɨ̀ bètǎt nyaˈ bɨ̧. Bɨ̀a mbɔŋ e taˈa wua ntu̧a eyute ànəa Fo Kèfə nàa shua la.
44007052	Ngule ndàˈàtɔŋ Mbɔ̧ɔ̧mà kǒ nàà və bètǎt nyaˈ bɨ̧ e li bɔ̀ ka wua nkɨà àtsəa tò enɨ la à? Bɔ li mbùŋè bòt bu Mbɔ̧ɔ̧mà li ntsàà nê bɔ̀ kɨˈɨ ntsɔ̀tè ànəa mènkɨ̀ˈɨ̂ Wafaˈ vi wu tàa ndzəa vi ntsɔ̧̀ la. Bɨ me wu àfɨ̀ˈ yaa ko nê bɨ jɨ mènàŋ tò mbùŋe atò.
44007053	Wu bɨ̀a bɨ ko mbɨ̧te Mbɔ̧ɔ̧mà, mbɨ̀ˈɨ̀ bɔntu̧ tò e li ŋǎ abua yɨ̧ la, ka bɨ̀ ka wua fàˈà mbɨ̀ˈɨ̀ mbɨ̧te mbɔŋ te nyɨˈte la.”
44007054	Mbɨ̀ˈɨ̀ bòt èsaˈa bu ezə èngǎ̧ Stifèn la, mèsi mɔb fen, bɔ tsoo kwàˈ ànyaˈne, tè ntsìˈa ndzea tò nkwèla àsɔŋ yɔb.
44007055	Ka Stifèn waa Fo Kèfə lu̧u̧ a èntɨ̧ɨ̧ tò la, lɔ̀kè àvi, ndȩ̀ ègwet, ndzè ènɨ̧ Mbɔ̧ɔ̧mà, nè Yesò àbâ àbualu̧ a Mbɔ̧ɔ̧mà tà tɨ̧ɨ̧ la.
44007056	Tà nê, “Bɨ̀ ye àghɨa ko; Mâ ye ègwet e ghaˈa la, mè ndzè Wa̧ Wòt tà tɨ̧ɨ̧ àbâ àbualu̧ a Mbɔ̧ɔ̧mà la.”
44007057	Tà shu ale, bòt èsaˈa bu e ŋȩ, nɨ̀ èbu bɔb nkàbte ètǔ̧ bɔb. Ènɔ̧̂ bòt bu e le a si ngwi atò,
44007058	sə̀ŋne atò ndzə̀ a èbem àpfə̀à nɨ̧ yu ntèmte atò ane àti. Bòt bu aà ngà a màntemta Stifèn ale, sɔ̀tè mèmà̧ mɔb ŋǎ abua wakèsà kǒ bɔ̀ɔ ntɔ atò ane Sɔ̂l la.
44007059	Mbɨ̀ˈɨ̀ bɔ̀ɔ ntèmte a Stifèn la, tà tɔ Wa̧ Mbɔ̧ɔ̧mà nê, “Yesò Lefɨ̀ˈ, nɨ àlɨ̀ŋkè am.”
44007060	Tà ntèm tènjǔŋ ti a si ŋȩ̌ ane àtɔŋ nɨ̧ nê, “Lefɨ̀ˈ, ko mbɨ̀ˈɨ̀ à bèà ànəa kàbɔ̀ŋ yaa bɔ ghɨ̀ la a èntɨ̧ɨ̧ wê.” Tà shu ale, mbɔ̂ mpfə.
44008001	Sɔ̂l li mbɔ̂ mbɨ̧̀ɨ̧̀ne nê bɔ̀ bùŋe atò mbɨ̀ˈɨ̀ bɔ li ngɨ̀ la. Ebuˈu ane àlia ngaa bɔ bùˈ me ŋa ngoˈ kèkweelè abua chɔsì wu a Jèlusalèm la. Bòt chɔsì bu bàgème e taatè ngà àbâ àlaˈ a Jùdià bɔ̂ Sàmalìà tè è tsìˈi wû bɔntu̧ tò bu a Jèlusalèm.
44008002	Stifèn pfə ale, bòt Mbɔ̧ɔ̧mà ko e tu atò mbɔ̂ ndɨ̀ atò kwàˈ ànyaˈne.
44008003	Ka è me wu a Sɔ̂l tà nyɔ̀ˈte nê yea me tseke a si ntaa chɔsì wu. Tà me ghǎ a lobtsə sə̀ŋnà mbâ̧ ègème nè àvi tà zì èntɨ̧ɨ̧ vi ane Yesò la nɨa wɔb ngà maˈa a tèfȩ.
44008004	Bòt Yesò bu e li ntààte me ghȩ̀ȩ̀na ntsɔ̀tà Ntu̧ Ntsɔ̧̀ yu a èdzìˈ ègème.
44008005	Filìb gha a èbem taˈa àpfə̀à nɨ̧ ako a Sàmalìà me tsɔ̀tè mènə̀ Fɔ̧̀ wu Mbɔ̧ɔ̧mà li ndzɔˈ ntsà la, abua bòt bu abot la.
44008006	Mbɨ̀ˈɨ̀ ènɔ̧̂ bòt bu e zə ànəa Filìb shua la, mè ndzè tèwuute ènə̂ kà ye fɨ̀ˈ tu tà ghɨ̀ la, bɔ nèètè ngàˈte ètǔ̧ bɔb njùte èngǎ̧ tò.
44008007	Fote kàbɔ̀ŋ tèa ŋǎ bòt ngoˈ la te sà bòt nyaŋ, tà mè mbə̌ e fɔɔle bòt nyaŋ èba ènyit bɔb e pfəˈte la, nè èbe èka bɔb e ŋɔˈte la.
44008008	Ale, bòt Sàmalìà bàgème e taˈa wùˈtè àwɔb.
44008009	Wòt kǒ li ngu àpfəa nɨ̧ və bɔ me tɔ atò nê Simùn. Tà ghɨ̀ tà lute tèkaŋtsə tè ànəa ngaa a bê ntsè wòt ègème a Sàmalìà. Simùn waa ghɨ̀ tà me wu̧u̧ nkùˈ zi shua nê ye ghe.
44008010	Waa waa ebuˈu ane wɔ̀jǔŋ e ghǎ wu ane watèchɨɨle tsiˈa njùta wû ànəa tà shua la, tè ntsìˈa shua nê mbê waa bê ngû wû Mbɔ̧ɔ̧mà wu bɔ̀ɔ ntɔ nê “Mètàŋ Kèkweelè” la.
44008011	Bɔɔ̀ shua ale ngu ndɨ tà lute tèkaŋtsə ane àfɨ̀ˈ à sèe tè ànəa ngaa a bê ntsè àwɔb tè bɔ tsiˈa njùta wû ànəa tà shua la.
44008012	Mbɨ̀ˈɨ̀ bɔ zə Ntu̧ Ntsɔ̧̀ kèfɔ̧̀ Mbɔ̧ɔ̧mà ane èlen Yesò Klistò lu Filìb làˈà la, wòt ègème, mbâ̧ nè àvi bɨ̧ɨ̧nè, bɔ zì atò a èdzî.
44008013	Simùn wu mɨ̧ bɨ̧ɨ̧nè èngǎ̧ Filìb, tà zì atò a èdzî mɨ̧̂, mbùˈ me ghȩ̀ȩ̀nè bɔ̂ Filìb. Mbɨ̀ˈɨ̀ bɔ̀ɔ ngȩ̀ȩ̀nà la, Filìb wu ghɨ̀ tèwuute ènə̂ kà ye fɨ̀ˈ nè ngɨŋa mènə̀ tè a bê ntsè atò.
44008014	Àfɨˈa bɔntu̧ Yesò bu a Jèlusalèm e zə nê bòt Sàmalìà e zə èngǎ̧ Mbɔ̧ɔ̧mà tè mbɨ̧̀ɨ̧̀ne la, bɔ tsaa Pità bɔ̂ Jɔ̌n nê bɔ ghǎ kwene ane yɔb.
44008015	Mbɨ̀ˈɨ̀ bɔ̂ ghà tê nyî la, bɔ tsàˈtè nê Mbɔ̧ɔ̧mà zi Fo Kèfə adù̧ bòt fi bu bɔ zì mèntɨ̧ɨ̧ mɔb ane Yesò la.
44008016	Bɔɔ ngɨ̀à ale ngu ndɨ wòt ndzìˈ ntsě ane yɔb Fo Mbɔ̧ɔ̧mà chu adù̧ tò la. Bɔ le ya̧ ndzì àwɔb a èdzî wû ane èlen Yesò Lefɨ̀ˈ.
44008017	Pità bɔ̂ Jɔ̌n e nɔ̀ŋè èbu bɔb àtsəa bèŋǔt, àfɨˈa mbɔŋ Fo Kèfə nyi a mèntɨ̧ɨ̧ mɔb.
44008018	Simùn ye ndɨ bɔntu̧ bu e nɔ̀ŋè èbu bɔb àtsəa bòt bu Fo Mbɔ̧ɔ̧mà kɨˈɨ ane yɔb la, me kɨ ŋa èkab abua yɔb
44008019	nê, bɔ̀ ŋa avi mètàŋ maa mɨ̧̂, mbɨ̀ˈɨ̀ wòt ègème ye nɔ̀ŋè èbu bi àtsəa tò la naa bɔ Fo Kèfə mɨ̧̂.
44008020	Pità bɨ̀ɨ̀lè nê, “Tè bɨ èkab wê wu è lem, ndɨ̀ wu à kwaˈtè nê betsiˈa bɔ yu̧ mètàŋ Mbɔ̧ɔ̧mà ane èkab la.
44008021	À bakà bɔ ànə̂ ane àfàˈ yaa, nkàà nê èntɨ̧ɨ̧ wê e ntsě ndɨŋndɨ̀ŋ e mbì Mbɔ̧ɔ̧mà.
44008022	È wu ale, kubte èntɨ̧ɨ̧ wê ane ànəa kàbɔ̀ŋ yaa à mɨ̀ɨ̀tè la, mè shù̧ù̧te a Mbɔ̧ɔ̧mà mbɨ̀ˈɨ̀ ateko tà wu waˈa èwuu ànə̂ yaa à mɨ̀ɨ̀te a èntɨ̧ɨ̧ wê la.
44008023	Ghɨ̀ ale nkàà nê mâ ye nê à taˈa wua ngɔ̀ˈnà àghɨ, mènə̀ kàbɔ̀ŋ mê mè nkùùla awê mbɨ̀ˈɨ̀ wòt tèfȩ.”
44008024	Simùn shu abua Pità bɔ̂ Jɔ̌n nê, “Bɨ̀ tsàˈte a Mbɔ̧ɔ̧mà àtsə am mbɨ̀ˈɨ̀ ka àghɨa ko ane èghɨ bàa bɨ shu la a ghɨ̀ ane ya̧.”
44008025	Àfɨˈa Pità bɔ̂ Jɔ̌n e shu ànəa bɔ ko ane Yesò mè ndàˈ èngǎ̧ tò la, bɔ wene a Jèlusalèm. Mbɨ̀ˈɨ̀ bɔ̀ɔ ngà la, bɔ me ghȩ̀ȩ̀na ntsɔ̀tà Ntu̧ Ntsɔ̧̀ yu a èpfə̀ nyaŋ àlaˈ a bòt Sàmalìà.
44008026	Wantu̧ Mbɔ̧ɔ̧mà ko li shu abua Filìb nê, “Lɔ̀ˈɔ a si nchu ngà ane alu̧ wu nàa ndɔˈa Jèlusalèm ntsèa àbâ àlaˈ àyuube nchu a ngà a Gazà la.”
44008027	-
44008028	Filìb dzə̀ mbà̧à̧ èlu̧, ngà kwene ane wòt nɨ̧ ko tà dzə àlaˈ a Ètìopìà tàa nkua akwèn nga àlaˈ yɔb la. Mbê waa li ngu wòt nɨ̧ àtsəa lob èkab Kàndasì è wu àvi tà li ngu fɔ̧̀ àlaˈ a Ètìopìà la. Tà li ndzə̀ nè Jèlusalèm ewùˈte a Mbɔ̧ɔ̧mà, mbɔ̂ ngu a ègwet èwuu àkàt ako bɔ ghɨ̂ ndzì mèliˈ bèloà be me sə̀ la. Tà tseke ale me ghȩ̀ȩ̀na ntɔ àdziˈa ko a èbem àkatè yu Àsayà ndàˈàtɔŋ Mbɔ̧ɔ̧mà li shɨŋ la.
44008029	Fo Mbɔ̧ɔ̧mà shu abua Filìb nê, “Dù àlia me ghȩȩne a ngèt àkàt zia.”
44008030	Filìb lùùlà ngà me zə mbê wu wua ntɔ àdziˈ ako a èbem àkatè Àsayà ndàˈàtɔŋ Mbɔ̧ɔ̧mà, tà bììte atò nê, “Tè àà nkoa àghɨa à tɔ la à?”
44008031	Wɔ̀jǔŋ wu bɨ̀ɨ̀lè nê, “Wòt bakà ghaˈte e shu am e ngɨ̀ na ka nko à?” Tà làˈ ale mbɔ̂ shu abua Filìb nê tà kɔˈ ntsèke a èbem àkàt yu bɔ̂ nì.
44008032	Àdziˈa èngǎ̧ yu tà li ngua ntɔ a èbem Àkata Mbɔ̧ɔ̧mà yu la a li ngua shua nê, “Tà li ngu mbɨ̀ˈɨ̀ njɨ̀ bɔ̀ɔ nɨa atò nga ekɨ̧ɨ̧me la, mè ngu mbɨ̀ˈɨ̀ wanjɨ̀ bɔ̀ɔ ndoota nyemte tò kà tà wua ŋȩ̀a la. Tà li tà kà bê shu ànə̂.
44008033	Bɔ loo èkû tò wòt kà bê ngu tàa tɨ̧ɨ̧ akwèn tò la. Wòt kǒ ntsě tàa li laˈa ànəa bɔ̧ tò la, nkàà nê bɔ ghɨ àyea tò a sitsǎˈ a kùˈ ale.”
44008034	Wɔ̀jǔŋ wu biite a Filìb nê, “Shu am wòt wu ndàˈàtɔŋ waa làˈ ànə̂ yaa ane tò la. Tà làˈa ane zi zìambɔŋ, kò wû ane wòt kǒ tsa à?”
44008035	Filìb è bùˈ ane àdziˈa àkatè yu mbê wu wua ntɔ la shu atò Ntu̧ Ntsɔ̧̀ yu ane Yesò la.
44008036	Mbɨ̀ˈɨ̀ bɔ̀ɔ ngȩ̀ȩ̀nà aa alu̧ və nchua ngà la, bɔ ye àtɨ̀ŋ a mèleb adzìˈ ako, wɔ̀jǔŋ wu shu abua tò nê, “Ye mèleb, e ghǎ àa kele am nê ko mbɨ̀ˈɨ̀ bɔ zì am a èdzî à?”
44008037	[Filìb shu abua tò nê, “À nàŋa tè ndzia èntɨ̧ɨ̧ wê ègème ane Yesò ko betsiˈa bɔ zì àwê a èdzî.” Tà nê, “Oò mâ bɨ̧̀ɨ̧̀nè nê Yesò Klistò wu Wa̧ Mbɔ̧ɔ̧mà.”]
44008038	Ale, wɔ̀jǔŋ wu ghɨ̀ àkàt yu a tɨ̧̂, bɔ̂ Filìb e chu nga a èbem àtɨ̀ŋ yu tà zì atò a èbèm.
44008039	Àfɨˈa bɔ dzə a èbem àtɨ̀ŋ yu la, Fo Mbɔ̧ɔ̧mà nɨa Filìb ngà, wɔ̀jǔŋ wu ka tsi ndze atò, tà tsiˈi me ghà ne mbì ngȩ̀ȩ̀nà ngùˈtà àvi.
44008040	Filìb me ye ntsìˈa a èbem àpfə̀à nɨ̧a Azotùs. Ngà me ghȩȩna ntsɔ̀tà Ntu̧ Ntsɔ̧̀ Yesò a èpfə̀ nɨ̧ ègème tè ngà ngu a Sìsalìà.
44009001	Mbɨ̀ˈɨ̀ mènə̀ maa nàa ntsèà la, Sɔ̂l me ghǎ wû nè mbì nkàà, nkɨ ekɨɨme wû bɔkatè bu bɔ zì mèntɨ̧ɨ̧ mɔb ane Yesò la. Tà li ngà fɔ̀ɔ̀le abua àtsəa bèntsìà mèpɨ̧̀ Mbɔ̧ɔ̧mà
44009002	nê tà ŋa mèkatè nàa nyɨ̀ˈta wòt ye wu wùà la, ye nɨŋ nga a lobte Mbɔ̧ɔ̧mà àpfə̀à nɨ̧ a Dàmaskɔ̀s. Mbɨ̀ˈɨ̀ ye gha abàˈ və, yè ye bòt bɔ̀ɔ nkùŋà alu̧ Yesò la, ye ko mbà̧à̧ àwɔb, mbâ̧ nè àvi nɨŋ nkua akwèn nkɨ̀ˈɨ̂ a Jèlusalèm.
44009003	Mbɨ̀ˈɨ̀ tà ghà tê ntsìˈa nkɨ enyi a Dàmaskɔ̀s la, me ko àbȩ a kàˈ a ègwelebuule nchu a si adù̧ tò.
44009004	Tà debe a si me zə àtɔŋ ako a shu abua tò nê, “Sɔ̂l, Sɔ̂l, ghǎ ghɨ̂ ka à me ghɨa kàbɔ̀ŋ ane ya̧ à?”
44009005	Tà bììte nê, “À wu wàà a Tè?” Àtɔŋ yu a nê, “E ngu Yesò wu àa nkɨà àtsəa tò enɨ la.
44009006	Ka, lɔ̀ˈɔ a si nga a èbem àpfə̀à nɨ̧ yu, ko bɔɔ shu awê àghɨa à bɔ̂ ndɨ àa ghɨ̌ la.”
44009007	Bòt bu ngȩ̀ȩ̀nà bɔ̂ Sɔ̂l ba la e tɨ̧̂, èngǎ̧ e tsè àwɔb. Bɔ li ndzə àtɔŋ yu ka bɔ̀ ka ye wòt.
44009008	Sɔ̂l lɔ̀ˈɔ a si, ngàˈtè àghɨ azi, ka tà kà ntsi ndzě èdziˈ. Mbɨ̀ˈɨ̀ àghɨ atò a leme la, bɔ ba̧a̧ àbu atò, nɨ atò nga a Dàmaskɔ̀s.
44009009	Èli e me tsè betat, tà kà ye èdziˈ, tà kà jɨ àghɨ, ko enu mèleb leˈ.
44009010	Wakatè Yesò kǒ li ngu a Dàmaskɔ̀s və èlen tò wǔ Ànàniàs la. Tà li ndzè àtsə, Yesò shu abua tò nê, “Ànàniàs à?” Tà nê, “Ye am e wàà a Tè.”
44009011	“Lɔ̀ˈɔ a si nga a lob Judàs a alu̧ wu bɔ̀ɔ ntɔ nê wu Alu̧ Ndɨŋndɨ̀ŋ la. À gha abot, à bììte wòt kǒ tà dzə àpfə̀à nɨ̧ a Tasɔ̀s, èlen tò wu Sɔ̂l, tàa ntsàˈta Mbɔ̧ɔ̧mà la.
44009012	Tà ye àtsə, wòt kǒ èlen tò wu Ànàniàs la kɨˈɨ̀ nɔ̀ŋè èbu bi àtsə atò mbɨ̀ˈɨ̀ e ghɨ̌ taa mě me ye èdziˈ.”
44009013	Ànàniàs bɨ̀ɨ̀lè nê, “Tè Yesò, bòt nyaŋ e taˈa làˈa ànəa mbê waa, e dzə. Bɔ shu èwuu èbɨˈte èghɨ ègème tà ghɨ ane bòt Mbɔ̧ɔ̧mà a Jèlusalèm la mɨ̧̂.
44009014	Ko nê, bètǎt bèntsìà mèpɨ̧̀ Mbɔ̧ɔ̧mà e tu̧u̧ atò, nê tà kɨˈɨ a Dàmaskɔ̀s ŋaa mbà̧a̧ bòt bɔ̀ɔ ntsàˈtà awê la.”
44009015	Tè Yesò mè shu abua Ànàniàs nê, “Ghà wû ghǎ, nkàà nê mâ lȩ̀ atò nê tà faˈa àfàˈ am. Nê tà tɨŋe bòt kà wu Bèjû bɔ̂ bèfɔ̧̀ bɔb, nè bòt Izə̀lȩ̂ bàgème bɔ ko wòt è ngu wùà la.
44009016	Mmɔ̌ mbɔŋ, maa nyɨˈte atò ngoˈ tàa ye mbɨ̀ˈɨ̀ e ghɨ̌ bòt àa ko am la.”
44009017	Mbɨ̀ˈɨ̀ tà shu ale la, Ànàniàs è gha a lob və, ndze a Sɔ̂l, nɔ̀ŋè èbu bi àtsə atò. Mbɔ̂ shu nê, “Wanɔ̧ Sɔ̂l, Yesò Lefɨ̀ˈ wu tà lè saˈa a mbì lê a alu̧ mbɨ̀ˈɨ̀ à lè wua nkɨ̀ˈa abàˈ ŋaa la è tsàà am. Tà tsàà am mbɨ̀ˈɨ̀ aa mě me ye edziˈ, Fo Kèfə naa mě nyi a èntɨ̧ɨ̧ wê.”
44009018	Kwàˈ àfɨˈa mbɔŋ, àghɨ ako mbɨ̀ˈɨ̀ èfaa asə̌ a dzə̀ àghɨ a Sɔ̂l nkwènte a si, tà bùˈ mè me ye èdziˈ. Mbɨ̀ˈɨ̀ àghɨ atò a ghaˈtè la, tà lɔ̀ˈɔ a si bɔ zì atò a èdzî.
44009019	Tà jɨ èghɨjɨ tè tà lɔˈɔ, mètàŋ tò nkuà. Sɔ̂l ghɨ̀ ale, ntsèke èli mbɔ̀ŋè besòˈà leˈ a Dàmaskɔ̀s bɔ̂ bɔkatè Yesò bu abot və la.
44009020	Tà li ndɔ̀ˈɔ abot mbê ngà nè lob Mbɔ̧ɔ̧mà Bèjû mbùˈ me làˈà mènə̀ Yesò, shua nê, “Tà wu Wa̧ Mbɔ̧ɔ̧mà.”
44009021	Bòt bàgème bɔ zə ndɨ tà làˈà la, e ghaˈa mètsə̂ mɔb ànə̂ a tsè awɔb la, me biite a kètsìà awɔb nê, “Ka mbê waa wu wòt wu a Jèlusalèm tàa mbùŋa a waa waa tàa ntsàˈtà a Yesò la à? Ka tà ghɨ̂ me chu a si ŋàa ale ngua nchua mbɨ̀ˈɨ̀ eba̧a̧ bòt enɨ awɔb eghǎ və̀ə abua bètǎt bèntsìà mèpɨ̧̀ Mbɔ̧ɔ̧mà à?”
44009022	Sɔ̂l li ndàˈà mènə̀ Yesò ane èlɨ kekweelè tè Bèjû bu a Dàmaskɔ̀s la e ka tsi nko ntsɔ̀ˈɔ èngǎ̧ tò. A li me wu ale, ngǔ ndɨ̀ wu èghɨ tà nɨŋ nyɨ̀ˈte nê, Yesò wu Fɔ̧̀ wu Mbɔ̧ɔ̧mà li ndzɔˈ etsàà la, wu èghɨ betsiˈa wòt kà ko ntu̧ la.
44009023	Èli ko e mè nyaˈa ntsè, Bèjû ko e bù̧ù̧tè ntàŋke nê bɔ kɨ ebùŋe a Sɔ̂l.
44009024	Ka bòt ko e kùùtè atò è shû Sɔ̂l àghɨa bɔ taŋkè me kɨ e ghɨ̀ la. Bɔ me nyaˈa màˈtà àghɨ yɔb àli àgème, nèngǔ̧ bɔ̂ nyèmtèsi ndɨ̀ŋkà ètsə̂ka̧ yu bɔ kut ndzì àpfə̀à nɨ̧ yu a èbèm la, mbɨ̀ˈɨ̀ tà me tsě bɔ bùŋe atò.
44009025	Ka è wu ètsəˈ ane àli ako, bèshu̧ Sɔ̂l bɔ̂ tò ba e zì mèntɨ̧ɨ̧ mɔb ane Yesò la, e zi atò a èbem ankà̧ ntsaa ane èlə̀ˈ ko e ghaˈa a mbɨ̧̀ àka̧ yu la, tà me ghǎ.
44009026	Sɔ̂l ghɨ̀ ale, ngwènè a Jèlusalèm me kɨ enyɔ̀ˈte enyi ayɔɔ bɔkatè Yesò, ka bɔ̀ ka wua mbɨ̧̀ɨ̧̀nâ nê tà wu bɔ̂ tò ba nɔ̂.
44009027	Ka wòt kǒ ane yɔb bɔ̀ɔ ntɔ atò nê Bànabasì la tɨŋe atò nɨ atò nga a mbì bɔntu̧ Yesò bu, shu awɔb ndɨ Sɔ̂l li ndze a Tè Yesò alu̧ Dàmaskɔ̀s la, mè shu awɔb ndɨ Tè Yesò li ndaˈa abua tò la. Tà ghɨ̀ ale, shu fɔ̀ɔ̀le ndɨ Sɔ̂l li ndàˈà ane èlen Yesò a Dàmaskɔ̀s kà bê mbɔ̀ɔ̂ la.
44009028	Mbɨ̀ˈɨ̀ Bànabasì è làˈ ale la, Sɔ̂l tsèke bɔ̂ bɔntu̧ ko bu, me ghȩ̀ȩ̀na ndàˈà èngǎ̧ Yesò a èdzìˈ ègème a Jèlusalèm kà bê mbɔ̀â.
44009029	Tà ghɨ̀ tà làˈa, tà me kààne bɔ̂ Bèjû bu bèa ndàˈà wû a Glɨ̂k la, ka bɔ bɔ me kɨ wû atò ebùŋe.
44009030	Àfɨˈa bɔnyɨ bu e zə nê, bɔɔ̀ nkɨ ebùŋe a Sɔ̂l la, bɔ nɨ atò nchu nga a Sìsalìà, ntsàà nê tà me ghǎ a Tasɔ̀s.
44009031	Eyaa wu ndɨ a li tsè ka chɔsì wu a èlaˈ a Jùdià, bɔ̂ Galìlî, nè Sàmalìà la e nyaˈa ntsèke ntsɔ̧̀ la. Bɔ̀ li nkwèèlê, nkwèˈnê ntàˈa ya̧a̧, mbɨ̀ˈɨ̀ bɔ li ngua ntsèkâ ntsàˈta a Tè Yesò la. A li ngu a èlɨ̀ waa nkàà nê Fo Kèfə li ngu ane yɔb.
44009032	Mènə̀ maa li me tsè ale, Pità taˈa wua ngȩ̀ȩ̀nà a èdzìˈ nyaŋ. È li ngu ane àli ako, tà nê ye gha eye bòt Mbɔ̧ɔ̧mà a Lidà.
44009033	Tà ghà ale, ndzě wòt kǒ èlen tò wu Enìàs la. Ènyit ŋut e ko nê e pfə tê tà nɔ̀ŋke a ègwet èku̧ ane èngùˈebȩ yefà̧a̧ kà lɔˈɔ a si.
44009034	Pità shu abua tò nê, “Enìàs, mâ shu awê nê Yesò Klistò naa ghɨ̌ awê aa peme àfɨ̀ˈ yaa. È wu ale, lɔ̀ˈɔ a si nkààle a matà wê nɨŋ me ghǎ.” Mbɨ̀ˈɨ̀ tà shu ale la, ŋut bê ndɔ̀ˈ a si.
44009035	Bòt bàgème a Lidà nè àlaˈ a Shalɔ̀n e ye atò, ndɨ tà peme la, nkùbte ane mènə̀ kàbɔ̀ŋ mɔb, ntsìˈi me kùŋe a Yesò.
44009036	Àvi kǒ li ngu a Jopà, èlen tò wu Tàbità, tà wu wakatè Yesò la. (Ane ndɨ̧ Glɨ̂k èlen tò lu wu Dɔkàs, ngua shua nê tà wu èmvə.) Tà li ntàˈa wua ngɨ̀à ntsɔ̧̀ mè ntɨ̀ŋa bòt ntseb àfɨ̀ˈ àgème.
44009037	È me wu àfɨ̀ˈ àko tà kwen àghɔ̧ mpfə. Bɔ shuu atò, nɔ̀ŋe a èbem àtsəa lob a ègwet.
44009038	Èndɨ̌ e li è ka wua saa elɔ̀ˈɔ a Jopà eghǎ a Lidà. Afɨˈa bòt Yesò a Jopà e zə nê Pità wu a Lidà la, bɔ lɔ̀kè bòt babe ntù̧ awɔb nê, bɔ̀ gha shù̧ù̧te atò nê tà kɨˈɨ kwàla ndzè àwɔb.
44009039	Pità bê ndɔ̀ˈ a si ngà bɔ̂ tò ba. Afɨˈa tà tà nyi abot la, bɔ nɨ atò nkɔˈ ngà àtsəa lob a ègwet yu bɔ̀ le nɔŋa mpfəà wu a èbèm la. Bènempfə be li ntaˈa kɨˈɨ̀ ngààle atò abot, me dɨ̀a nyɨ̀ˈta atò ndìte èten tɔb bɔ̂ te ègwet, è wù te Dɔkàs wu le ghɨ àfɨˈa tà bele ka pfə la.
44009040	Pità fə̀ bòt bàgème ntsaa àbȩ, mbɔ̂ ntem tènjǔŋ ti a si ntsàˈte a Mbɔ̧ɔ̧mà, mbɔ̂ ngèble avi è shu abua mpfəà wu nê, “Tàbità, lɔ̀ˈɔ a si.” Tà ghàˈa àghɨ azi ndze Pità me lɔ̀ˈɔ a si.
44009041	Pità tsàà àbu azi ntɨ̀ŋe atò, tà lɔ̀ˈɔ a si. Tà tɔ bòt Mbɔ̧ɔ̧mà nè bènempfə bu ŋa atò tà yu̧u̧me la abua yɔb.
44009042	Ànə̂ yaa a bùà a èdziˈ ègème a Jopà. Àfɨˈa mbɔŋ bòt nyaŋ e zì mèntɨ̧ɨ̧ mɔb ane Tè Yesò.
44009043	Pità ghɨ ale nteˈa a Jopà a lob Simùn wu tà wǔ wòt tàa faˈa ane gubtenyà̧ la.
44010001	Wòt kǒ li ngu àpfə̀ ako bɔ̀ɔ ntɔ nê Sìsalìà la, èlen tò wu Kɔ̀nilìà. Tà wu tǎt bèshujà à Lûm. Bɔ li ngua ntɔ bèshujà tò nê, “Àla̧ bèshujà Itàlì.”
44010002	Ta li ngu wòt Mbɔ̧ɔ̧mà, me wùˈtè a Mbɔ̧ɔ̧mà bɔ̂ bòt bi bàgème, mè ntàˈa wua ntɨ̀ŋa bòt ntseb ayɔɔ Bèjû, mè ntsàˈtà a Mbɔ̧ɔ̧mà àfɨ̀ˈ àgème.
44010003	È me wu ane nyèm tetat ane àlia ko tà yè àtsə, mbê ndâ me ye wantu̧ Mbɔ̧ɔ̧mà kǒ nyi a lob, shu abua tò nê “Kɔ̀nelìà!”
44010004	Tà tsitè àghɨ azi ane tò, ènyit tò e kȩ. Tà bɔ̂ mbììte a wantu̧ wu nê, “Tê, à kɨa ghà à?” Wantu̧ wu bɨ̀ɨ̀lè nê, “Ntsɔ̧̀ wu àa ngɨa ane bòt ntseb la, nè ndɨ̀ wu àa ntsàˈta Mbɔ̧ɔ̧mà la e ghɨ̂ tà kù̧ù̧te awê.
44010005	Tsɔˈɔ bòt ko àfɨ̀ˈ yaa ntù̧ àwɔb a Jopà nê, bɔ̀ gha ntɔ a Simùn wu bɔ̀ɔ ntɔ̀ atò nê Pità la, nê tà kɨˈɨ.
44010006	Pità wu nàà ntsèka a lob Simùn wu tà wu wòt tàa fàˈa ane gubtenyà̧ la. Lob tò wu a ngèt èdzî.”
44010007	Wantu̧ Mbɔ̧ɔ̧mà wu tà wua ndàˈa abua tò la è ghǎ, Kɔ̀nelìà tɔ ndaŋe bɔfàˈ bi babe nè shujà kǒ, tà kǒ a Mbɔ̧ɔ̧mà mè ngu wòt tàa fàˈà ngule mènə̀ Kɔ̀nelìà la.
44010008	Tà tɔ àwɔb shu ànəa a ghɨ̀ la, mbɔ̂ ntù̧ awɔb a Jopà.
44010009	Mbɨˈɨ ètsəˈ e tsi, bɔ ghà tè ntsìˈa nkɨ enyi a Jopà la, kwàˈ àfɨˈa mbɔŋ a kètsìà nèngǔ̧ Pità ko nê ye wu a èbem lob kǒ nkɔˈ ngà a ègwet lob etsàˈte a Mbɔ̧ɔ̧mà.
44010010	Mbɨ̀ˈɨ̀ tàa tsàˈta Mbɔ̧ɔ̧mà la, ndzìtsə te ba̧a̧ atò, tà me kɨ àghɨa yèa jɨ la. Bɔ bela ntàŋkâ èghɨjɨ tò, tà yè àtsə,
44010011	me ko ègwet e ghaˈa, tà ye àghɨ ako mbɨ̀ˈɨ̀ taˈà ndǐ, nchua ngaa mbɨ̀ˈɨ̀ bòt e ba̧a̧ ane betɔ̀ˈɔ̀ bakwì me shuke a si.
44010012	Tà ye tèwuute banyà̧, èbe bèa ntsèka èdzî mè ntsèka àbȩ la, nè banɨ̧̀ bu bèa ndèa a ègwet la adù̧.
44010013	Àtɔŋ ko a shu abua Pità wu nê, “Lɔ̀ˈɔ a si mbùŋè banyà̧ baa, nkwèt.”
44010014	Pità nê, “Àwɔˈ à Lefɨ̀ˈ, e mbakà li tè mè jɨ àghɨa mèshɨ̀kè.”
44010015	Àtɔŋ yu a mè shu abua tò nê, “Ko mbɨ̀ˈɨ̀ à me nɨ èghɨjɨ Mbɔ̧ɔ̧mà zìambɔŋ naŋè nê bɔ me jɨ la, nê wu èghɨjɨ mèshɨ̀kè.”
44010016	A li ngɨ̀ anè ngò̧ tetat, ndǐ yu wènè a ègwet.
44010017	Pità me màkè àghɨa àtsə yu tà ye la a nyɨˈte atò la. Tà bela màkà ale, bòt bu Kɔ̀nelìà è tu̧u̧ awɔb la, e me biite te ndzə̀ àdziˈa lob Simùn è wu la, ngà ntɨ̧ɨ̧ a ètsələ̀ˈ və.
44010018	Bɔ tɔ mbììta nê, “Gɨ̧̀ kǒ naa a lob ŋaa èlen tò wu Simùn Pità la à?”
44010019	Mbɨ̀ˈɨ̀ Pità bèla nkwàˈtà àghɨa àtsə yu tà ghɨ̂ ndze la a shu atò la, Fo Mbɔ̧ɔ̧mà è tɔ atò nê, “Zə, bòt batat e kɨˈɨ̀ adzìˈ yaa me kɨ awê.
44010020	È wu ale, à tàŋkê nchu a si ngà bɨ tò ba kà bɔ̀ɔ̂. Ghɨ̀ ale nkàà nê wu mmɔ̌ ka mâ tu̧u̧ awɔb la.”
44010021	Pità wu chu a si shu abua yɔb nê, “E ngu wòt wu bɨ kɨa atò la. Ghǎ a nɨ awɨ̧ nkɨ̀ˈɨ̂ adzìˈ ya à?”
44010022	Bɔ bɨ̀ɨ̀lè nê, “Kɔ̀nelìà, tǎt bèshujà è tu̧u̧ awa. Tà wu wòt tàa nguˈta Mbɔ̧ɔ̧mà la. Bèjû bàgème e taˈa wua nkùkta atò. Wantu̧ Mbɔ̧ɔ̧mà kǒ shu abua atò nê, tà kàˈà àwê à kɨˈɨ a lob tò, mbɨ̀ˈɨ̀ taa zə ànəa àa shu la.”
44010023	Pità nê, bɔ̀ nyi a lob bɔ̂ tò ba è li. Ètsəˈ e tsi tà tàŋkê ngà bɔ̂ tò ba. Àbə̀ˈ àko ane bɔnyɨ bu bɔ dzə̀a a Jopà la e gha bɔ̂ tò ba nɔ̂.
44010024	Ètsəˈ e mè me tsi, tà kɨ̀ˈɨ̂ tè ndzə a Sìsalìà, àdziˈ yu Kɔ̀nelìà bɔ̂ bòt bi nè bèshu̧ bi è lè wua nchɨ̀ˈà atò la.
44010025	Mbɨ̀ˈɨ̀ Pità nàa nkɨ eghǎ a lob la, Kɔ̀nelìà kɨ̀ˈɨ̂ nkwène ane tò ŋɔˈne a si a mbì tò, e kukta tò.
44010026	Pità ghɨ̀ tà lɔˈɔ a si. Tà shu abua tò nê, “Lɔ̀ˈɔ a si, nkàà nê e ngu wɔ̀bȩ̌ mbɨ̀ˈɨ̀ àwɔ̀.”
44010027	Bɔ̂ Kɔ̀nelìà e me ghȩ̀ȩ̀ne ndàˈà tè nga nyi a lob ndzè ènɔ̧̂ bòt e bù̧ù̧te a èbèm və la.
44010028	Tà shu abua yɔb nê, “Bɨ̀a mbɔŋ bɨ ko ntsɔ̧̀ ntsɔ̧̀ nê, mbɨ̧te Bèjû te bakà bɨ̧̀ɨ̧̀ne nê wòt nyi ayɔɔ bòt kà wu Bèjû. Ka Mbɔ̧ɔ̧mà è nyɨˈte am nê, è nka nkwàˈtê nê wòt kǒ bakà kùˈu wòt màa bɔ lèmù ba tò la.
44010029	Ale, mbɨ̀ˈɨ̀ à ntu̧u̧ bòt nê bɔ̀ kɨˈɨ ntɔ am la, e mbê nkɨ̀ˈɨ̂ kà tàŋne. Maà mbììta awê nê, ghǎ ghɨ̂ ka à tu̧u̧ bòt abua am à?”
44010030	Kɔ̀nelìà bɨ̀ɨ̀lè nê, “Nàà lɔ̀ˈ ngu àfɨ̀ˈ yaa anè, ane èli batat, e ngua ntsàˈtà a Mbɔ̧ɔ̧mà a lob ya̧ ane nyèm tetat àfɨˈa nèngǔ̧. Afɨˈa mbɔŋ wòt kǒ kwa̧a̧ ndìte tèa nkàˈtà la, mbê nkɨ̀ˈɨ̂ ntɨ̧ɨ̧ a mbì la̧
44010031	nê, ‘Kɔ̀nelìà! Mbɔ̧ɔ̧mà è zə àtsàˈtè ayê, mè nkù̧ù̧te àfaˈa ntsɔ̧̀ àyê adù̧ bòt ntseb.
44010032	Tu̧u̧ wòt a Jopà, tà ghǎ ntɔ a wòt wu èlen tò wu Simùn Pità la. Tà wu gɨ̧̀ àpfə̀a Simùn wu tàa fàˈa ane gubtenyà̧ la. Àpfə̀ atò a wu a ngèt èdzî.’
44010033	Ale, e mbê ntu̧ ntɔ awê. À ghɨ̌ ntsɔ̧̀ na à kɨˈɨ la. Bàa gème e wu anè adzìˈ yaa a mbì Mbɔ̧ɔ̧mà nkɨ ezə ànəa tà tu̧u̧ awê nê à kɨˈɨ shu awa la.”
44010034	Pità bùˈ me làˈà nê, “Maà ndzèa àfɨ̀ˈ yaa nê, wu nkǔŋ nê Mbɔ̧ɔ̧mà nàà mbà̧à̧tâ wòt ègème kà lȩ èsi.
44010035	Waa waa tàa ngùˈtà atò mè ngɨ̀à àghɨa tàa nkɨà la, ka tà màà ndzə̀à wû a ka àbâ àlaˈ leˈ, ko Mbɔ̧ɔ̧mà naa bɨ̧ɨ̧ne atò.
44010036	Bɨ kô ntu̧ yu tà lè tsaa abua bòt Izə̀lȩ̂ la. Ntu̧ Ntsɔ̧̀ mbɔŋ nàà shua ndɨ baa bɔ àlàŋkè nè Mbɔ̧ɔ̧mà mbɨ̀ˈɨ̀ ba zì mèntɨ̧ɨ̧ ma ane Yesò Klistò wu, tà wu Fɔ̧̀ àtsəa bòt bàgème a sitsǎˈ ŋàa la.
44010037	Bɨ kô taˈa ànə̂ yu a li ngɨ̀ a èbem àlaˈ a Jùdià la, e bùˈ àlaˈ a Galìlî, afɨˈa Jɔ̌n li ndàˈ èngǎ̧ ànəa màndzia a èdzî la.
44010038	Bɨ kô ndɨ Mbɔ̧ɔ̧mà ŋa mètàŋ Fo Kèfə abua Yesò wu tà wǔ wòt Nazàlet la, mè nkô ndɨ Yesò lè wua ngà̧a̧ a èdzìˈ ègème ngɨa a ntsɔ̧̀ ane bòt, mè mbə̀a bòt bàgème Satàn lè wua mbà̧à̧ta awɔb la. Tà lè wua ngɨ̀à ale nkàà ndɨ mètàŋ Mbɔ̧ɔ̧mà lè wu ane tò la.
44010039	“Bà le ye mè nkô àghɨ àgème tà ghɨ a èbem àpfə̀a Jèlusalèm, nè àlaˈ a Bèjû la. Bɔ li ngù̧ù̧tè atò a mbɨ̧̀ mbasa mbùŋè atò.
44010040	Ka èli e me tsè betat Mbɔ̧ɔ̧mà yù̧ù̧me atò, ngɨ̀ tà kɨ̀ˈɨ̂ nyɨ̀ˈte avi abua ya.
44010041	Tà lè kaˈa nyɨ̀ˈte avi abua waa waa, ka mbɔ̂ nyɨ̀ˈte avi abua ya wu Mbɔ̧ɔ̧mà laa nê bà ye, mè nkô nê tà pfə mè njù̧ù̧me la. Baa li njɨ mè nu ne tò àfɨˈa tà yu̧u̧me la.
44010042	Tà li shu abua ya nê, bà gha ntsɔ̀tè Ntu̧ Ntsɔ̧̀ Mbɔ̧ɔ̧mà abua bòt bàgème, me shu abua yɔb nê ye wu wòt wu Mbɔ̧ɔ̧mà è laa nê taa li esaˈa bòt yu̧ nè bèmpfəà la.
44010043	Bèndàˈàtɔŋ nyaˈ Mbɔ̧ɔ̧mà bàgème è le laˈa ànəa tò nê, wòt ègème tà zi èntɨ̧ɨ̧ vi ane tò la, Mbɔ̧ɔ̧mà naa waˈa a kàbɔ̀ŋ ŋut ane mètàŋ èlen Yesò.”
44010044	Pità bela ndàˈà ale, Fo Kèfə nyi ane bòt bu bɔ̀ wua njùtâ ntu̧ yu tà tsɔ̀tà la.
44010045	Bòt Yesò bu bɔ̀ wu Bèjû, bɔ li ndzə a Jopà nkɨ̀ˈɨ̂ bɔ̂ Pità ba la, e ye ndɨ Mbɔ̧ɔ̧mà zi Fo Kèfə ane bòt kà wu Bèjû la, a taˈa tsè àwɔb.
44010046	Ngu ndɨ bɔ zə bɔ me làˈà ane èwuu ndɨ̧te ko tsa nɨa ngùˈtà ènɨ̧ Mbɔ̧ɔ̧mà la. Pità shu nê,
44010047	“Mbɔ̧ɔ̧mà ŋa Fo Kèfə abua bòt bàa mbɨ̀ˈɨ̀ tà li ŋǎ abua ya la. Ale, betsiˈa wàa kele awɔb nê, bɔ̀ ka ndzì àwɔb a èdzî à?”
44010048	Ale, tà nê bɔ̀ zì àwɔb a èdzî ane èlen Yesò Klistò. Mbɨ̀ˈɨ̀ bɔ ghɨ̀ tè ndɔ̀ˈ la, bɔ shu abua tò nê tà tseke bɔ̂ tò ba ane èli ko ka ngà.
44011001	Bɔntu̧ Yesò nè bɔnyɨ ba adzìˈ àgème àlaˈ a Jùdià e li ndzə nê bòt kà wu Bèjû e zə èngǎ̧ Mbɔ̧ɔ̧mà tè mbɨ̧̀ɨ̧̀nê mɨ̧̂.
44011002	Afɨˈa Pità e kɔˈ nga a Jèlusalèm la, bòt Yesò bu bɔ̀ɔ ndzìà ètsə̂ nê bɔ wu me naŋe bòt kà wu Bèjû la, e fèèle atò nê,
44011003	“À li ngà a lob wòt kà wu Jû tè ngà njɨ fɔ̀ɔ̀le èghɨjɨ bɨ tò ba.”
44011004	Ale, Pità bùˈ a lə, ngàˈte mènə̀ ègème ndɨ è li ntsè la, shu awɔb:
44011005	“E ndi me tsàˈtè a Mbɔ̧ɔ̧mà àpfə̀à nɨ̧ yu è wu Jopà la, ndze àtsə. Àghɨ ako mbɨ̀ˈɨ̀ taˈà ndǐ a me chua a ègwet ngaa mbɨ̀ˈɨ̀ bòt e ba̧a̧ ane bètɔ̀ˈa bakwì me shuke tê a chu nɔ̀ŋkè a ngèt ya̧.
44011006	E nèètè ndȩ̀ me ko ndzě tèwuute banyà̧, banya̧bàˈ, nè banyà̧ bèa ntsèka àbȩ mè ntsèka a èdzî la nè banɨ̧̀ bu bèa ndèa a ègwet la, a èbèm və.
44011007	E ndzə àtɔŋ ko a shu abua am nê ‘Lɔ̀ˈɔ a si a Pità, mbùŋè banyà̧ baa nkwèt.’
44011008	“Ka e nê, ‘Ngaŋ à Lefɨ̀ˈ, àghɨa mèshɨ̀kè a te bakà nyi a ètsə̂ am.’
44011009	“Àtɔŋ yu a mè ndàˈ a ègwet nê, ‘Ko mbɨ̀ˈɨ̀ à me nɨ èghɨjɨ Mbɔ̧ɔ̧mà zìambɔŋ naŋè nê bɔ̀ me jɨ la nê wu èghɨjɨ bɔ̀ɔ shɨ̀kà la.’
44011010	A li ngɨ̀ anè ngò̧ tetat, bɔ sə̀ àghɨa ngaa ngwènè a ègwet.
44011011	“Kwàˈ àfɨˈa mbɔŋ, bòt ko batat bɔ tu̧u̧ awɔb a Sìsalìà nê bɔ̀ kɨˈɨ ntɔ am la, e kɨˈɨ̀ a lob yu màa ntsèka la.
44011012	Fo Mbɔ̧ɔ̧mà è shu abua am nê è nga ba tò ba kà lȩ̀ȩ̀tè. Bɔnyɨ ba baa bantùa a Jopà la, e gha a Sìsalìà ba tò ba nyi a lob Kɔ̀nelìà.
44011013	Tà shu ndɨ yèa lɔ̀ˈ ndze wantu̧ Mbɔ̧ɔ̧mà kǒ tà kɨˈɨ nyi a lob zi la, shu abua zi nê, ‘Tsaa wòt ko a Jopà tà ghǎ ntɔ Simùn wu bɔ̀ɔ ntɔ atò nê Pità la.
44011014	Taa làˈa èngǎ̧ àa ghɨ̌ bɨ bòt bê bàgème aa peme la.’
44011015	“Afɨˈa mâ bùˈ me làˈa la, Fo Kèfə e nyi a mèntɨ̧ɨ̧ mɔb wû mbɨ̀ˈɨ̀ e li mbɨ̀ nyi a mèntɨ̧ɨ̧ ma la.
44011016	Ale, e ku̧u̧tè àghɨa Tè Yesò lè shû la nê, ‘Jɔ̌n li ngua ndzìà bòt a èdzî, ka Mbɔ̧ɔ̧mà naa tsiˈi ŋa awɨ̧ Fo Kèfə.’
44011017	Ale, a nyɨˈte nê Mbɔ̧ɔ̧mà è ŋa Fo zi yu abua bòt kà wu Bèjû wû mbɨ̀ˈɨ̀ tà li ŋa abua ya àfɨ̀ˈ yu ba li ndzì mèntɨ̧ɨ̧ ma ane Yesò Klistò Lefɨ̀ˈ la. E ndi ngu wàa e me kɨ kele Mbɔ̧ɔ̧mà à?”
44011018	Àfɨˈa bɔ zə èngǎ̧ waa la, bɔ̀ ka tsi feele a Pità. Bɔ bùˈ ntsiˈi me wùˈte a Mbɔ̧ɔ̧mà shua nê, “Ale Mbɔ̧ɔ̧mà ghɨ̀ ndɨ bòt kà wu Bèjû àa waˈa mènə̀ kàbɔ̀ŋ mɔb ebɔ mèmpème mɨ̧̂ la.”
44011019	Bòt Yesò bu e li ntààte afɨˈa bɔ li mbùŋe a Stifèn me kɨ àtsəa yɔb enɨ la. Àbə̀ˈ àko ane yɔb a li ngà tè ngu àlaˈ a Fònisìà, nè àlaˈ a Sȩplùs, nè Antìɔ̀k, ngȩȩna a èdzìˈ baa ntsɔ̀tà Ntu̧ Ntsɔ̧̀ yu wû abua Bèjû.
44011020	Ka bòt ko, bɔ dzəa Sȩplùs nè Silenè la, e gha a Antìɔ̀k me tsɔ̀te Ntu̧ Ntsɔ̧̀ Yesò Lefɨ̀ˈ abua bòt kà wu Bèjû mɨ̧̂.
44011021	Mbɨ̀ˈɨ̀ bɔ̀ɔ ntsɔ̀tà la, mètàŋ Mbɔ̧ɔ̧mà wu ane yɔb tè bòt nyaŋ e taˈa bɨ̧ɨ̧ne a Yesò, mè ndzì mèntɨ̧ɨ̧ mɔb ane tò.
44011022	Afɨˈa chɔsì wu a Jèlusalèm la e zə ànə̂ yaa la, bɔ tsɔˈɔ a Bànabasì ntu̧ a Antìɔ̀k.
44011023	Tà ghà abàˈ və ndze ndɨ Mbɔ̧ɔ̧mà è nyɨˈte a ntsɔ̧̀ vi ane bòt ngaa la, ànəa mbɔŋ a bɔ̀ atò, tà kààtè àwɔb nê bɔ̀ zì àtsə me kùŋè wû a Yesò nkǔŋ nkǔŋ ngà nè mbì kà lɨŋke kwèn.
44011024	Bànabasì li ngu wòt ntsɔ̧̀ tà taˈa zì èntɨ̧ɨ̧ vi ane Yesò la, Fo Kèfə mè ntàˈa lu̧u̧ a èntɨ̧ɨ̧ tò tè tà ghɨ̀ bòt nyaŋ e taˈa zi mɔb ne mèntɨ̧ɨ̧ ane Yesò mɨ̧̂.
44011025	Bànabasì li nga a Tasɔ̀s, ekɨ a Sɔ̂l.
44011026	Tà ye atò, ta nɨ atò nkɨ̀ˈɨ̂ a Antìɔ̀k. Ane èngùˈebȩ ngaa ègème, bɔ̀ɔ̀ wu babe la e me fàˈà nɔ̂ nè bòt chɔsì mè nyɨ̀ˈta mènə̀ Yesò abua ènɔ̧̂ bòt. È li ndɔ̀ˈ ngu a Antìɔ̀k və bɔ li mbɨ̀ ntɔ bɔkatè Yesò nê wu Bèklɨtèn la.
44011027	Àfɨˈa mbɔŋ wu àfɨˈa bèndàˈàtɔŋ Mbɔ̧ɔ̧mà ko e li ndɔ̀ˈ a Jèlusalèm nchu nga a Antìɔ̀k la.
44011028	Bɔ ghà ale, Fo Mbɔ̧ɔ̧mà ghɨ̀ wòt kǒ ane yɔb èlen etò wu Àgabùs la lɔ̀ˈɔ a si nê, èchɨɨ kekweelè aà nkɨ ekɨˈɨ a èlaˈ ègème. (Èchɨɨ mbɔŋ e li ngɨ̀ ale nkɨ̀ˈɨ̂ àfɨˈa Klɔdìàs lè wu empelɔ̀ a Lûm la).
44011029	Bɔkatè Yesò bu e làŋkè nê waa waa ane yɔb chùbtè àghɨa ye bɔ la, bɔ tsaa nɨŋ ntɨ̀ŋe bɔnyɨ bɔb bu a Jùdià la.
44011030	Bɔ chùbtè èghɨ mbɔŋ ale, ntsaa Bànabasì bɔ̂ Sɔ̂l, nê bɔ̀ gha ŋǎ abua bɔɔjuŋ ayɔɔ bòt Yesò bu bɔ̀ ghabta.
44012001	È li ngu àfɨˈa ngaa, Elɔ̀d bùˈ me ghɔɔ àbəˈa bòt chɔsì ako.
44012002	Tà li ngɨ̀ bɔ sɔɔbe a Jimsì wanyɨ Jɔ̌n mbùŋè.
44012003	Mbɨ̀ˈɨ̀ ta bùŋe atò me ko ànəa ngaa a bɔ̀ Bèjû la, tà mè ngɨ̀ bɔ ba̧a̧ a Pità (Àyaa a li ngɨ ane èli bu bɔ li ngua njɨ̀a èpà̧ wu bɔ̀ɔ ntɔ nê èpǎ̧ bled kà wua nkɔ̀ˈɔ la).
44012004	Bɔ ba̧a̧ a Pità ale ndzi atò a tèfȩ mbɔ̂ ngɨ̀ bèshujà bakwì bakwì e me baabe atò ane èla̧ bekwì. Elɔ̀d ghɨ̀ ale, me kwàˈte nê, bɔɔ jɨ èpǎ̧ Màntsea a ègwet yea saˈa atò a kètsìà banɔ̧̀.
44012005	Mbɨ̀ˈɨ̀ Pità wu a tèfȩ la, bòt chɔsì e me ntsàˈta Mbɔ̧ɔ̧mà àtsə atò kwàˈ ànyaˈne.
44012006	È li ngu ètsəˈ wu ètsəˈ àa tsi Elɔ̀d naa tsǐ a Pità esaˈa atò la, tà wu a kètsìà bèmbaabà babe tà nɔ̀ŋkè me li la. Bɔ kùùle atò ane fȩ tebe ngà èsele ane bèmbaabà bu babe la. Bèmbaabà ko e bɔ̂ ngu a ètsə̂ lob tèfȩ yu bɔ tɨ̧ɨ̧te la.
44012007	Kwàˈ àfɨˈa mbɔŋ, wantu̧ Lefɨ̀ˈ saˈ abot, èkaˈà ko e bùˈ me beˈe a lob tèfȩ yu. Wantu̧ wu nyiˈtè a Pità ane èkwȩ tò, ndɔ̀ke atò, mbɔ̂ è shu abua tò nê, “Lɔ̀ˈɔ a si kwàla.” Fȩ tu bɔ nɨŋ nkùùle èbu Pità la, te bê ndòòtê.
44012008	Wantu̧ wu mè nê, “Nèète nkùùlè nkànda yê mbɔ̂ nkwà̧a̧ gùb tê.” Pità ghɨ̀ wû mbɨ̀ˈɨ̀ wantu̧ wu è shu la. Tà mè nê, “Màˈà taˈà ndǐ mbɨ̧̀ yê mbɔ̂ nkùŋè am.”
44012009	Pità kuŋe atò, bɔ dzə a lob tèfȩ yu. Bɔ me ghà ale, Pità mɨ̀ɨ̀tè nê wu àtsə ye ye la. Tà kà lem nko nê àghɨa wantu̧ Mbɔ̧ɔ̧mà wu ghɨ̀ la a wu aya̧.
44012010	Bɔ tsè àdzìˈa màmbaaba mbì, mè ntsè àyea kwèn. Bɔ tsě èdziˈ baa, bɔ̀ kɨˈɨ ane ètsələ̀ˈ wu bɔ ghɨ ane ètɨ̧ɨ̧na àa ntsèa nga àpfə̀à nɨ̧ yu la, bɔ̀ me ko, ètsələ̀ˈ wu e tsɔˈɔ zìa ndzìˈne bɔ dzə̀ nga àbȩ. Mbɨ̀ˈɨ̀ bɔ̀ɔ ngȩ̀ȩ̀nà nchua nga a alu̧ la, Pità me ko, tà kà tsi ndzè wantu̧ Lefɨ̀ˈ wu.
44012011	Àfɨˈa mbɔŋ, Pità ko àghɨa a ghɨ̂ ngɨ ane zi la, mbɔ̂ nê, “Ye am e wàa ka mâ kô nê ànə̂ yaa wu nkǔŋ la. Mbɔ̧ɔ̧mà è tsàà wantu̧ vi nê tà kɨˈɨ ntsì am àbu fɔ̧̀ Elɔ̀d nè mènə̀ mu Bèjû aà wua ntàŋka e ghɨ̌ ane ya̧ la.”
44012012	Tà ko àghɨa a ghɨ ane zi la, tà gha a lob Màlià nyɨ̌ Jɔ̌n Mak. Bòt nyaŋ li ngu abot və ntsàˈte a Mbɔ̧ɔ̧mà.
44012013	Pità è lùˈte ètsələ̀ˈ nàbȩ̌, waàvi àfàˈ lob və kǒ, èlen tò wu Lodà la kɨˈɨ etsɔˈɔ.
44012014	Tà kɨˈɨ ale me zə, àtɔŋ yu wu àtɔŋ Pità, ànəa ngaa a bɔ atò tè tà lùùlà ngwènè a lob, kà lem ntsɔ̀ˈɔ ètsələ̀ˈ wu. Tà ghà shu nê Pità wu àbȩ tà tɨ̧ɨ̧ la.
44012015	Bɔ shu abua tò nê “À be”, ka tà me shu wû shu nê wu nkǔŋ. Ale, bɔ tsiˈi bɨ̀ɨ̀le nê, “Naa wu wantu̧ Mbɔ̧ɔ̧mà tò.”
44012016	Mbɨ̀ˈɨ̀ bɔ̀ɔ ndàˈà ale la, Pità me luˈte ètsələ̀ˈ wû luˈte. Bɔ me ghɨ̀ tê ntsɔˈ me ko, ndze a Pità, ànəa ngaa a bê ntsè àwɔb.
44012017	Tà mɨ̀ˈtè àbu azi nê bɔ̀ ka tsi ndàˈ, mbɔ̂ shu awɔb ndɨ Mbɔ̧ɔ̧mà è ghɨ̂ ka ntsì àvi a tèfȩ la. Mbɔ̂ mè nê, “Bɨ̀ shu a Jimsì bɔ̂ bɔnyɨ ba ko bu nê, mâ dzə̀ a tèfȩ tu.” Mbɔ̂ ngà adzìˈa tsa.
44012018	Afɨˈa ètsəˈ e tsi la, àtsəa bèmbaabà bu a bê mbɨ ane àghɨa a ghɨ ane Pità la.
44012019	Elɔ̀d zə ànəa ngaa nê bɔ̀ kɨ atò, ka bɔ kɨ kekaŋ. Tà mè mbììte bèmbaabà bu àdziˈa Pità è ghà la bɔ̀ ka shu, tà nê bɔ bùŋè àwɔb a nkub. Mbɨ̀ˈɨ̀ mènə̀ maa e tsè la, Elɔ̀d è lɔ̀ˈɔ a Jùdià ngà ntsèke ane àfɨ̀ˈ àko àpfə̀à nɨ̧ yu è wu Sìsalìà la.
44012020	Elɔ̀d li taˈa tsoo ane bòt Tȩ̂ nè Sidɔ̀n. Ale, bɔ gha ane ènɔ̧̂ nê bɔ gha eye atò. Bɔ me bùˈu, mbɨ̀ ngɨ̀ Blatùs wu tà wù àtsəa ntɔˈ la ye nè nɔ̀b, bɔ ghà abua Elɔ̀d nê bɔ̂ tò ba è làŋkè laŋke, nkàà na àlaˈ ayɔb àa nɨ̀a èghɨjɨ ne abua bòt àlaˈ a Elɔ̀d la.
44012021	Àlia bɔ kàˈà la a tseke tê nkùˈ, Elɔ̀d zì ndìte lèfɔ̧̀ ti ngà ntsèke a ègwet atɨ̧ lèfɔ̧̀ zi, mbɔ̂ ndàˈ èngà̧ abua bòt bu.
44012022	Bòt bu e lete èngùŋ nê “Eyaa ntsě wɔ̀bȩ̌ ndàˈà. Tàà ndàˈà mbɨ̀ˈɨ̀ a mbɔ̧ɔ̧mà.”
44012023	Kwàˈ àfɨˈa mbɔŋ, wantu̧ Mbɔ̧ɔ̧mà kǒ ghɨ̀ àghɔ̧ a ba̧a̧ atò nkàà nê, tòà zìambɔŋ è nɨ mèngùˈte è wu ghà ne abua Mbɔ̧ɔ̧mà la. Bèwâm be kwele atò tè tà pfə.
44012024	Mbɨ̀ˈɨ̀ tà pfə la, èngǎ̧ Mbɔ̧ɔ̧mà e me tsəa ngà wû nè mbì adzìˈ àgème.
44012025	Afɨˈa mbɔŋ, Bànabasì bɔ̂ Sɔ̂l e paà àghɨa bɔ̀ le wua ngà e ghɨ̌ a Jèlusalèm la, mbɔ̂ nkua akwèn. Me kua ale, nɨa Jɔ̌n wu bɔ li ngua ntɔ atò nê Mak la, bɔ̂ tò ba e kua nɔ̂.
44013001	Bèndàˈàtɔŋ nè bènyɨˈtà èngǎ̧ Mbɔ̧ɔ̧mà e li ngu ayɔɔ bòt chɔsì bu àpfə̀à nɨ̧ yu è wu Antìɔ̀k la. Bòt ngaa li ngu Bànabasì, nè Simiòn (wu bɔ̀ le wua ntɔ̀ atò nê wòt kèfen la), nè Lusiɔ̀s (wu tà lè dzəa àpfə̀ yu è wu Silenè la), nè Manèn (wu tà li ntsə àpfəa fɔ̧̀ Elɔ̀d la), nè Sɔ̂l.
44013002	Mbɨ̀ˈɨ̀ bɔ̀ɔ ntsèka kà jɨ èghɨjɨ mè ntsàˈta Mbɔ̧ɔ̧mà la, Fo Kèfə shu abua yɔb nê “Bɨ̀ tsàa a Bànabasì bɔ̂ Sɔ̂l bɔ̀ ghǎ me ghɨ̌ àfàˈ yaa mâ nɔ̀ŋe abua yɔb la.”
44013003	Bɔ mè ntsàˈte a Mbɔ̧ɔ̧mà kà jɨ èghɨjɨ, mbɔ̂ nɔ̀ŋè èbu bɔb àtsə ayɔb ntsàà àwɔb bɔ me ghǎ.
44013004	Mbɨ̀ˈɨ̀ Fo Kèfə è tu̧u̧ a Bànabasì bɔ̂ Sɔ̂l la, bɔ chu nga àpfə̀à nɨ̧ yu è wu Sèlesìà la. Bɔ gha abot, bɔ nyi a èbem ànkànuˈ nga àlaˈ Sȩplùs yu a èbem èdzî la.
44013005	Bɔ ghà tê bɔ̀ nyi àpfə̀à nɨ̧ yu è wu Sàlamì la, bɔ làˈ èngǎ̧ Mbɔ̧ɔ̧mà a èbem lobte tò. Bɔ me gha ale nɨa Jɔ̌n Mak nê tà ghǎ me tɨŋe awɔb.
44013006	Bɔ lɔˈɔ àbâ àlaˈ və, nga àpfə̀à nɨ̧ Pafɔ̀s, nkwene ane wòt Jû kǒ tàa ndùta tèkaŋtsə, èlen tò wu Ba-Yesò la. Wòt ngaa me fɨta shua nê ye wu ndàˈàtɔŋ Mbɔ̧ɔ̧mà.
44013007	Tà li ngu shu̧ gɔvanɔ̀ wu abàˈ və la. Èlen gɔvanɔ̀ wu li ngu Segiɔs Pàɔlùs, è wu wòt tà taˈa bɔ èyì la. Gɔvanɔ̀ mbɔŋ tɔ a Bànabasì bɔ̂ Sɔ̂l nê bɔ̀ kɨˈɨ ndàˈa èngǎ̧ Mbɔ̧ɔ̧mà yè zə.
44013008	Ka wòt tèkàŋ wu bɔ̀ɔ ntɔ atò ane ndɨ̧ Glɨ̂k nê Èlimàs la me kɨ ekele a gɔvanɔ̀ wu nê mbɨ̀ˈɨ̀ tà zì èntɨ̧ɨ̧ vi ane Yesò.
44013009	Afɨˈa mbɔŋ, Fo Kèfə è lù̧u̧ a èntɨ̧ɨ̧ Sɔ̂l wu èlen tò ko le wu Pɔ̂l la. Tà bê ntsìte àghɨ azi ane wòt tèkàŋ wu,
44013010	mbɔ̂ nê, “À wu wa̧ Satàn. À wu wɔ̀mbù̧ àghɨ a ntsɔ̧̀ àgème. Èbɨ̀ˈte èŋɔˈte mènə̀ e lu̧u̧ a èbèm lê. Àa ntsèka nyɔ̀ˈtà mènə̀ Mbɔ̧ɔ̧mà mu è wu nkǔŋ la ezi ane àfɨte.
44013011	Mbɔ̧ɔ̧mà nàà ghɨɨle awê. Àghɨ ayê aà leme tê aa tseke ka tsi ndzě èdziˈ ane àfɨ̀ˈ àko.” Kwàˈ àfɨˈa mbɔŋ, ndzěmtsə te kwen àghɨ a Èlimàs tè tà me ghȩ̀ȩ̀na nkɨ̀a wòt kǒ taa ba̧a̧ àbu azi enyɨˈte èlu̧ la.
44013012	Mbɨ̀ˈɨ̀ gɔvanɔ̀ wu ye àghɨa a ghɨ̀ la, tà zì èntɨ̧ɨ̧ vi ane Yesò, mè ndzè na èngǎ̧ Mbɔ̧ɔ̧mà mbɔŋ bɔ làˈa abua zi àfɨˈa ngaa la e ghe la.
44013013	Pɔ̂l bɔ̂ bòt bi e li ndɔ̀ˈɔ a Pafɔ̀s, ntu̧ a èbem ànkànuˈ nga a Pegà, a èbem àlaˈ a Pàmfilìà. Me ghà ale, Jɔ̌n Mak è sà àwɔb ngwènè a Jèlusalèm.
44013014	Bɔ lɔ̀ˈɔ a Pegà nga a Antìɔ̀k a èbem Pìsidìà. È wu àliapfə̀ a Bèjû bɔ gha a lob Mbɔ̧ɔ̧mà yɔb ntsèke a si.
44013015	Bɔ̀ tɔ mbɨ̧te Musì, nè àkata bèndàˈàtɔŋ Mbɔ̧ɔ̧mà, bòt àtsəa lob Mbɔ̧ɔ̧mà Bèjû e tsàà ntu̧ abua yɔb nê, “Bɔnyɨ ba baa nkɨà nê bɨ̀ làˈa èngà̧ abua bòt baa, na bɨ bɔ èngà̧ e kɨɨte awɔb la.”
44013016	Pɔ̂l lɔ̀ˈɔ a si ndèbtè èbu bi nê bɔ̀ buŋ, mbɔ̂ mbùˈ me làˈa. “Bɔnyɨ bɔ̧ bòt Izə̀lȩ̂ nè bòt kà wu Bèjû bɔ̀ɔ ngùˈta Mbɔ̧ɔ̧mà la, bɨ̀ zə!
44013017	Mbɔ̧ɔ̧mà bòt ba bòt Izə̀lȩ̂ li ndàà bètǎt nyaˈ ba, ngɨ̀ bɔ ya̧ àfɨˈa bɔ li ngua ntsèkâ mbɨ̀ˈɨ̀ bègɨ̧̀ àlaˈ a Ejìb la. Mbɔ̧ɔ̧mà li mè nɨ̀ ngule mètàŋ mi ntsì àwɔb àlaˈ və,
44013018	bɔ me ghɨ̀ mènə̀ kà kûˈ, ka tà bɔ̂ nkùùle èntɨ̧ɨ̧ vi ntsèke bɔ̂ tò ba ane èngùˈ èghem yekwì àbâ àlaˈ àyuube.
44013019	Tà li ndììme èlaˈ besà̧à̧mbe a si Kenǎn, ŋǎ si yu abua bòt bi,
44013020	ane èngùˈ ènkɨ̀ yekwì nè èghem yetà̧â̧. “Àli a me wu, tà mè me ŋa bèkěm be me ba̧a̧ àlaˈ tè ngà ngu àfɨ̀ˈ yu tà lè ŋa awɨ̧ a Samùèl wu tà lè wu ndàˈàtɔŋ tò la.
44013021	Bɔ li bɔ̀ biite a fɔ̧̀, Mbɔ̧ɔ̧mà è ŋa àwɔb a Sɔ̂l wa̧ Kish, wòt àndǎ̧ Benjamèn, nê tà wu fɔ̧̀ wɔb ane èngùˈ èghem yekwì.
44013022	Mbɔ̧ɔ̧mà li ntsì atò ndzɔ̀ˈɔ a Dàbid ane fɔ̧̀, mbɔ̂ nê, ‘Mâ ye nê Dàbid wa̧ Jesì wu wòt màa nkɔ̀ŋkà la. Tà wu wòt tàa ghɨ̀ àghɨa màa nkɨà la.’
44013023	“E li ngu wòt àndǎ̧ Dàbid Mbɔ̧ɔ̧mà li ntsì nê tà kɨˈɨ ngu Mpemnà bòt Izə̀lȩ̂ mbɨ̀ˈɨ̀ ye li nkàˈ la. Ŋut wu Yesò à.
44013024	Yesò li me bùˈu àfàˈ àzi, Jɔ̌n bɨ̀ a mbì, ndàˈ èngǎ̧ Mbɔ̧ɔ̧mà abua waa waa àlaˈ a Izə̀lȩ̂ nê, bɔ̀ waˈa mènə̀ kàbɔ̀ŋ mɔb, bɔ̀ zì àwɔb a èdzî.
44013025	Jɔ̌n li tà tsiˈa nkɨ epaa àfàˈ àzi, tà bììte bòt bu nê, ‘Bɨ mɨɨtè nê è ngu wà à? E ntsě wòt wu bɨ chɨ̀ˈà la. Chaˈ, e ntsě tòà. E mbakà lem nkùˈ wòt tàa ko etsǐ gùbtsə a èka tò la.’
44013026	“Bɔnyɨ bɔ̧, bòt àndǎ̧ Abàlàghâm, nè bòt kà wu Bèjû a si ŋàa bɔ̀ɔ nguˈta a Mbɔ̧ɔ̧mà la, bɨ̀ zə. Ntu̧ mèmpème kàlìà yaa wu abua ya.
44013027	Bòt bu a Jèlusalèm la nè bɔɔjuŋ bɔb e li bɔ̀ ka ko nê Yesò wu wòt tàa ŋàa mèmpème kàlìà la. Bɔ̀ ka lem nko mèngà̧ mu bɔ̀ɔ ntɔ a èbem àkatè bèndàˈàtɔŋ Mbɔ̧ɔ̧mà àliapfə̀ Bèjû àgème la. Ka mbɔ̂ ngɨ̀ mèngà̧ mu bèndàˈàtɔŋ Mbɔ̧ɔ̧mà è le wua ndàˈà la è te, ndɨ̀ wu bɔ li mbuŋe a Yesò la.
44013028	Bɔ li bɔ̀ ka lem mbɔ̀ ngule lə bɔ̀ɔ nɨ ghɨ̌ bɔɔ bùŋe a Yesò la, mbɔ̂ ŋwèèlè wû a Pȩlèt nê tà bùŋe atò.
44013029	Afɨˈa bɔ paa mènə̀ ègème Àkata Mbɔ̧ɔ̧mà a làˈà ane tò la, bɔ shuke atò a ègwet mbasa wu ngà ndzi a èbem èsî.
44013030	Ka Mbɔ̧ɔ̧mà è yù̧ù̧me atò,
44013031	tà nyɨ̀ˈte avi ane èli nyaŋ bua bòt bu bɔ̂ tò ba e li ngȩȩne a Galìlî nga a Jèlusalèm la. Bòt ngaa ka bɔ̀ɔ shua bòt Izə̀lȩ̂ àghɨa bɔ̀ le ye mè nkô ane Yesò la.
44013032	“Ba wu a si ŋàa e tsɔ̀te Ntu̧ Ntsɔ̧̀ e laˈ ànə̂ yu Mbɔ̧ɔ̧mà li shu abua bètǎt nyaˈ ba nê yea ghɨ̀ la.
44013033	Tà ghɨ̀ abua ya bàa bɔ̧ bɔb a mànju̧u̧me a Yesò mbɨ̀ˈɨ̀ bɔ shɨ a èbem Àkata Mèkù̧ la: ‘À wu Wa̧ am; Mâ tsiˈi Tǎt wè laane.’
44013034	Eyaa wu ànəa Mbɔ̧ɔ̧mà li ndàˈ ndɨ yèa yu̧u̧me a Yesò tè taa baka tsi fi a èbem èsî la, ‘Maà ŋa awɨ̧ ngule èlɔ̂t wu e ndi nkàˈ abua Fɔ̧̀ Dàbid la.’
44013035	Mbɨ̀ˈɨ̀ tà shu ayea ko nè àdzìˈ la nê, ‘Betsiˈa à kà saŋ ngule wa̧ wè tà fi a èbem èsî.’
44013036	“Dàbid li ngɨ̀ àfàˈa Mbɔ̧ɔ̧mà li shu nê tà ghɨa la azi nè àfɨ̀ˈ, ndi mpfə bɔ tu atò a ngèt bètǎt nyaˈ tò, tà fì.
44013037	Ka wòt wu Mbɔ̧ɔ̧mà li njù̧ù̧me atò la li tà kà fî.
44013038	“Bɔnyɨ bɔ̧, bɨ̀ ko nkǔŋ nê, èngà̧ waa bɔ̀ɔ ndàˈà nê Mbɔ̧ɔ̧mà naa li waˈa a kàbɔ̀ŋ bòt la, e wua nkàà àghɨa Yesò ghɨ̀ la.
44013039	Bɨ ko nê, waa waa tà zǐ èntɨ̧ɨ̧ vi ane Yesò la, Mbɔ̧ɔ̧mà naa waˈa a kàbɔ̀ŋ tò, è wù àghɨa mbɨ̧te Musì te li tè ka wu ko e ghɨ̌ la.
44013040	Bɨ̀ me ko awɨ̧ mbɨ̀ˈɨ̀ mènə̀ maa bèndàˈàtɔŋ Mbɔ̧ɔ̧mà e li shû la ghɨ ane yɨ̧. Bɔ li nê,
44013041	‘Bɨ̀a wu bɨa ngwȩȩta Mbɔ̧ɔ̧mà la, bɨ̀ ye! Bɨ̀ chɨŋka mpfə̀ˈte! Nkàà nê àghɨa màa ngɨ̀à àli ayɨ̧ la, wu àghɨa wòt màà ngaˈtè nyɨˈte awɨ̧ ko bɨ̀ ka bɨ̧ɨ̧ne la a.’ ”
44013042	Mbɨ̀ˈɨ̀ Pɔ̂l bɔ̂ Bànabasì e sà lob Mbɔ̧ɔ̧mà Bèjû me ghǎ la, bòt bu e kàˈ àwɔb nê bɔɔ li a nkàb àliapfə̀ yɔb bɔ mè nkɨ̀ˈɨ̂ ndàˈ èngǎ̧ Mbɔ̧ɔ̧mà abua yɔb.
44013043	Bɔ̀ taate abot bòt e me ghǎ, Bèjû nyaŋ nè bòt kà wu Bèjû bɔ kubtè me wùˈte a Mbɔ̧ɔ̧mà kùŋè a Pɔ̂l bɔ̂ Bànabasì. Bɔntu̧ bu e laˈ abua yɔb nê, bɔ̀ me ba̧a̧ èngǎ̧ Mbɔ̧ɔ̧mà ngà wû nè mbì ngȩ̀ȩ̀ne a èten ntsɔ̧̀ tò.
44013044	È li mè ngu àliapfə̀, bòt bàgème àpfə̀ və e bù̧ù̧tè ezə èngǎ̧ Mbɔ̧ɔ̧mà.
44013045	Mbɨ̀ˈɨ̀ Bèjû e ye ènɔ̧̂ bòt bu la, bɔ tsiˈi me làˈa ane ghòˈnà, shua mènə̀ kàbɔ̀ŋ, ngèbtâ ànə̂ àgème Pɔ̂l nàa shua la.
44013046	Ale, Pɔ̂l bɔ̂ Bànabasì e bê mpàa ndàˈ kà bɔɔ̀. “À nyɨˈtè nê bà bɨa ndàˈ èngǎ̧ Mbɔ̧ɔ̧mà abua yɨ̧. Ka ndɨ̀ wu bɨ tu̧ èngǎ̧ wu la, bɨ̀ ka meè nɨ awɨ̧ mbɨ̀ˈɨ̀ bòt betsiˈa bɔ̀ ka bɔ mèmpème kàlìà la, baa sà àwɨ̧ etsiˈi eghǎ me tsɔ̀te ntu̧ yaa abua bòt kà wu Bèjû.
44013047	Ale, eyaa wu mbɨ̧ Mbɔ̧ɔ̧mà è ŋa abua ya la, ‘Mâ tsàà awê nê à wu mbɨ̀ˈɨ̀ èkaˈà abua bòt kà wu Bèjû. Nê nyɨˈte alu̧ mèmpème kàlìà abua bòt ngɔ̀ŋ yaa ègème.’ ”
44013048	Afɨˈa bòt kà wu Bèjû e zə ayaa la, mèntɨ̧ɨ̧ mɔb bɔ̀ŋ, bɔ wùˈtè èngǎ̧ Mbɔ̧ɔ̧mà. Afɨˈa mbɔŋ, bòt bu Mbɔ̧ɔ̧mà è làà àwɔb nê bɔɔ li ebɔ mèmpème kàlìà la, e zì mèntɨ̧ɨ̧ mɔb ane Yesò.
44013049	Èngǎ̧ Mbɔ̧ɔ̧mà e ghȩȩne a èdzìˈ àgème àbâ àlaˈ və.
44013050	Ka Bèjû e tsòkè ètsə bɔɔjuŋ bu àpfə̀à nɨ̧ və la, fɔ̀ɔ̀lè ne bèzi kekweelè bu kà wu Bèjû bɔ̀ɔ nkùkta Mbɔ̧ɔ̧mà la. Bɔ bùˈ me kɨ̀ŋe a Pɔ̂l bɔ̂ Bànabasì tè fə̀ àwɔb àlaˈ və.
44013051	Bɔntu̧ bu e yò àbeb àpfə̀ və ntsì ane èka bɔb, me gha Èkonìòm.
44013052	Bɔkatè Yesò bu a Antìɔ̀k la e me wùˈtè àwɔb, Fo Kèfə lǔ̧ a mèntɨ̧ɨ̧ mɔb.
44014001	Pɔ̂l bɔ̂ Bànabasì e li nga a Èkonìòm ale, mènə̀ bê ngû mbɨ̀ˈɨ̀ è li ntse a Antìɔ̀k la. Bɔ li nyi a èbem lob Mbɔ̧ɔ̧mà ndàˈ èngǎ̧ e kweelè tè Bèjû nyaŋ nè bòt kà wu Bèjû e zì mèntɨ̧ɨ̧ mɔb ane Yesò.
44014002	Ka Bèjû bu bɔ tu̧ ezə èngǎ̧ Mbɔ̧ɔ̧mà la e lute bòt kà wu Bèjû tè ntsòkè ètsə bɔb bɔ tsiˈi me pààbe bɔnyɨ ba bu.
44014003	Bɔntu̧ Yesò bu e bɔ̂ ngɨ̀ ale ntsèkê abàˈ və ane àfɨ̀ˈ à seè, me làˈà ka bɔâ, shua bòt bu ndɨ Mbɔ̧ɔ̧mà nàa nkɔ̀ŋkà àwɔb la. Mbɔ̧ɔ̧mà li mè ŋà àwɔb mètàŋ bɔ me nɨa ngɨ̀à tèwuute ènə̂ kà ye fɨ̀ˈ nɨa nyɨ̀ˈta mètàŋ tò mè ngɨ̀à ngɨŋa mènə̀ nɨa nyɨ̀ˈta nê ànəa bɔ làˈà la wu nkǔŋ.
44014004	Ènɔ̧̂ bòt bu àpfə̀à nɨ̧ yu la e ghàbtè èbà bebe, bòt ko e tɨ̧ɨ̧ akwene Bèjû, èbeko e tɨ̧ɨ̧ akwene bɔntu̧ Yesò bu.
44014005	Bɔ lɔ̀ˈɔ àfɨˈa mbɔŋ, Bèjû bɔ̂ bɔɔjuŋ ayɔɔ yɔb nè bòt kà wu Bèjû e làŋkè nê bɔ̀ ghɨ̧̀ɨ̧̀nè bɔntu̧ Yesò bu ntèmte awɔb ane àti.
44014006	Bɔntu̧ bu e me ghɨ̀ tê ndzə ànəa ngaa ndùùlà ngà àwɔb àlaˈ a Lȩ̀konià a èbem èpfə̀ bu è wu Lislà nè Debì là, fɔ̀ɔ̀le a èdzìˈ bu a ngèt èpfə̀ nɨ̧ ngaa la.
44014007	Bɔ gha abot ale, me tsɔ̀te Ntu̧ Ntsɔ̧̀ Yesò.
44014008	Wòt kǒ li ngu a Lislà èka tò e ŋɔˈte la. Mbɨ̀ˈɨ̀ bɔ̀ le bi atò la, tà me ŋɔ̧̀ɔ̧̀mè ŋɔ̧ɔ̧me, kà li mè ghȩ̀ȩ̀ne àtatsi.
44014009	È li ngu ane àli ako tà wu a si tà tsekè me yute Ntu̧ Ntsɔ̧̀ yu Pɔ̂l tsɔ̀tà la. Pɔ̂l ye nê, betsiˈa tà zì èntɨ̧ɨ̧ vi ane Yesò tè tà bə atò. Ale, tà tsìte àghɨ azi ane tò,
44014010	mbɔ̂ ŋȩ nê, “Lɔˈɔ ntɨ̧ àtatsi.” Mbê wu bê nkȩ ndɔ̀ˈ a si me ghȩ̀ȩ̀ne.
44014011	Afɨˈa ènɔ̧̂ bòt bu e ye àghɨa Pɔ̂l è ghɨ̀ la, bɔ bùˈ me ŋȩa shua ane ndɨ̧ yɔb bɔ̀ɔ bòt àlaˈ a Lȩ̀konià nê, “Bèmbɔ̧ɔ̧mà e tsiˈi chu a kètsìà wa mbɨ̀ˈɨ̀ bɔbȩ!”
44014012	Mbɔ̂ ntsì èlen Bànabasì ane Ziyù è wu mbɔ̧ɔ̧mà kǒ la, ntsì è le Pɔ̂l ane Emès nkàà nê tà lè wu wòt tàa ndàˈà èngǎ̧ wu la.
44014013	Ntsìà mèpɨ̧̀ lob mbɔ̧ɔ̧mà Ziyù yu mpɨ̀ˈne tò wu a ngèt àpfə̀à nɨ̧ yu la, li nɨ bèlu̧ mpɔ̀ŋ, ndzì tèfəˈte èyɨt ane yɔb nkɨ̀ˈɨ̂ èsele ètsələ̀ˈ wu bòt àa ntsèà la. Bɔ̂ ènɔ̧̂ wu e li ngua nkɨ tsǐ èpɨ̧̀ eŋa abua bɔntu̧ Yesò bu.
44014014	Bànabasì bɔ̂ Pɔ̂l e zə àghɨa bɔ kɨ e ghɨ̌ la, ànəa ngaa a sàà awɔb tè bɔ sa̧a̧tè ndǐ tɔb me ŋȩa ndùùlà nga a kètsìà ènɔ̧̂ bòt bu.
44014015	Bɔ̀ gha abot bɔ biite bòt bu nê, “Bèshu̧ ba, bɨ ghɨ̀ na ka me ghɨ̀ èwuu ànə̂ yaa à? Ba wu bɔbȩ mbɨ̀ˈɨ̀ bɨ̀a mbɔŋ? Ba wu a si ŋàa nkɨ etsɔ̀te Ntu̧ Ntsɔ̧̀ Yesò abua yɨ̧, mbɨ̀ˈɨ̀ bɨa kubte ane ejuke ènə̂ baa, etsiˈi me kùŋè wû a Mbɔ̧ɔ̧mà yu̧ wu tà ghɨ̀ ègwet nè sitsǎˈ, mè ngɨ̀ mèleb nè èghɨ ègème aa tèbèm la.
44014016	È li ngu àfɨˈa mbì, tà sà àlaˈ ègème a me sààla nga a vi ne alu̧.
44014017	Ka tà bɔ̂ me ghɨ̀ wû èghɨ ntsɔ̧̀ nɨa nyɨ̀ˈta àlȩ̂ nê yea və. Tàa ngɨ̀ tà shuke mbɨ̀ŋ a ègwet è chu, tà ghɨ̀ èghɨjɨ bɨ̧ e kɔˈɔ àfɨˈa bɨ̀a nkɨà la, tà ŋàa awɨ̧ èghɨjɨ mè ngɨ̀à mèntɨ̧ɨ̧ mɨ̧ lu̧a nè mèngùˈte.”
44014018	Bɔntu̧ Yesò bu e li mbàtê ndàˈ èngà̧ wa ale, ka mbɔ̂ ntaˈa eye ngoˈ ka ngɨ̀ ènɔ̧̂ bòt bu e tseke kà tsì èpɨ̧̀ wu abua yɔb.
44014019	Bèjû ko e li ndɔ̀ˈ a Antìɔ̀k wu a Pìsidìà la, nè Èkonìòm nkɨ̀ˈɨ̂ ntsòkè àtsəa bòt bu, bɔ temte a Pɔ̂l ane àti, səŋne atò nɨŋ ndzə àpfə̀à nɨ̧ yu ntanda nê tà pfə tê ndɔ̀ˈ.
44014020	Ka àfɨˈa bòt Yesò e bu̧u̧te a mbɨ̧̀ tò ntsàˈte a Mbɔ̧ɔ̧mà la, tà bê ndɔ̀ˈ a si, ngwènè a pfə̀ və. Ètsəˈ e sàˈà ntsi, bɔ̂ Bànabasì e ghà àwɔb a Debì.
44014021	Pɔ̂l bɔ̂ Bànabasì e li ntsɔ̀tè Ntu̧ Ntsɔ̧̀ yu a Debì tè bòt nyaŋ e tsiˈi bɔkatè Yesò. Bɔ lɔˈɔ abot nkua akwèn nga a Lislà, ndɔ̀ˈ nga a Èkonìòm, mbɔ̂ ntsè nga a Antìɔ̀k è wu a Pìsidìà la.
44014022	Ngà ale, me ghȩ̀ȩ̀ne a èdziˈ baa ègème, ndɔ̀ktà mèntɨ̧ɨ̧ bɔkatè Yesò nê bɔ̀ me nɨ èngǎ̧ tò nɨa ngà wû nè mbì. Bɔ ghɨ̀ bɔ nê, “Ba bɔ̂ ndɨ bàa taˈa eye ngoˈ ka enyi Kèfɔ̧̀ Mbɔ̧ɔ̧mà la.”
44014023	Adzìˈ àgème bɔ ghà la, bɔ yɔˈɔ bɔɔjuŋ àtsəa bòt chɔsì bu. Bɔ ghɨ̀ ale, bɔ tsaˈte a Mbɔ̧ɔ̧mà kà jɨ èghɨjɨ mbɔ̂ ndzì bòt mbɔŋ a tèkitebu Yesò wu bɔ zì mèntɨ̧ɨ̧ mɔb ane tò la.
44014024	Mbɨ̀ˈɨ̀ bɔ ghȩ̀ȩ̀ne àbâ àlaˈ a Pìsidìà tè ndɔ̀ˈ la, bɔ gha a Pàmfilìà.
44014025	Bɔ li ndàˈà èngǎ̧ Mbɔ̧ɔ̧mà a Pegà nchu nga a Àtalìà.
44014026	Bɔ̀ lɔ̀ˈɔ abot, bɔ nyi a èbem ànkànuˈ ngwènè a Antìɔ̀k, è wù àdziˈa bɔ̀ le zi awɔb a tèkitebu Mbɔ̧ɔ̧mà nê tà baabe awɔb bɔ̀ gha ngɨ̀ àfàˈ yaa bɔ wu anè mpààtâ la.
44014027	Àfɨˈa bɔ nyi a Antìɔ̀k la, bɔ fetè bòt chɔsì bàgème adzìˈ yeamɔˈ. Mbɔ̂ shu awɔb ndɨ Mbɔ̧ɔ̧mà li ngɨ̀ nè nɔ̀b a lèghȩ̀ȩ̀nè wu la, mè shu awɔb ndɨ Mbɔ̧ɔ̧mà ghaˈa alu̧ tè bòt kà wu Bèjû e zì mèntɨ̧ɨ̧ mɔb ane Yesò la.
44014028	Bɔ̂ bɔkatè Yesò bu e ntsèke abàˈ və ane àfɨ̀ˈ à seè.
44015001	Bòt ko e li ndɔ̀ˈɔ àlaˈ a Jùdià nkɨ̀ˈɨ̂ a Antìɔ̀k me nyɨˈte bɔnyɨ ba ko bu nê, “Bɔ bakà naŋe wòt mbɨ̀ˈɨ̀ mbɨ̧te Musì tèa nyɨ̀ˈta la, Mbɔ̧ɔ̧mà kà nɨa ŋut ane wòt vi.”
44015002	Pɔ̂l bɔ̂ Bànabasì e taˈa kààne ànə̂ yaa mè ndzɔ̀ŋ bɔ̂ tò ba. Mbɨ̀ˈɨ̀ àyɔ̀ŋ yu a dzə a si la, bɔ làŋkè nê Pɔ̂l bɔ̂ Bànabasì nè èbeko nè bòt Yesò a Antìɔ̀k e gha a Jèlusalèm ndzè bɔntu̧ Yesò ko bu nè bɔɔjuŋ ayɔɔ bòt Yesò ane ànəa ngaa.
44015003	Bòt chɔsì bu e nɨa awɔb ngà ntsaa alu̧. Mbɨ̀ˈɨ̀ bɔɔ ntsea àlaˈ a Fònisìà nè Sàmalìà la, bɔ me shu bòt ndɨ bòt kà wu Bèjû e kubte tê ntsìˈi bòt Mbɔ̧ɔ̧mà la. Àfɨˈa bɔnyɨ bu bàgème e zə ntu̧ yaa la, ànəa ngaa a taˈa bɔ̀ àwɔb.
44015004	Bɔ ghà tê bɔ̀ nyi a Jèlusalèm, bòt chɔsì, nè bɔntu̧ tò, nè bɔɔjuŋ ayɔɔ bòt Yesò bu e sèè àwɔb. Bɔ bɔ̂ shu awɔb àghɨ àgème Mbɔ̧ɔ̧mà li ngɨ̀ bɔ ghɨ̀ la.
44015005	Ka àbəˈa bòt Yesò ko è wu bòt ènɔ̧̂ Bèfalèsiì la e lɔ̀ˈɔ a si nê, “Bɔ bɔ̂ ndɨ bɔ̀ɔ naŋe bòt bu kà wu Bèjû la, bɔɔ mě me nɔ̀ŋe mbɨ̧te Musì.”
44015006	Bɔɔjuŋ ayɔɔ bòt Yesò nè bɔntu̧ tò bu e bù̧ù̧te a si mbɨ̀ˈɨ̀ eba̧a̧te èngǎ̧ mbɔŋ.
44015007	Bɔ bù̧ù̧te a si ale, ndaˈ ane àfɨ̀ˈ à seè, ka àtsə à ka wû. Pità tseke tè ndɔ̀ˈ a si nê, “Bɔnyɨ bɔ̧, bɨ ko nê è li ngu te àfɨ̀ˈ àko Mbɔ̧ɔ̧mà e lȩ̀ am a kètsìà wɨ̧ nê è ntsɔ̀te Ntu̧ Ntsɔ̧̀ abua bòt kà wu Bèjû mbɨ̀ˈɨ̀ bɔɔ zə e zì mèntɨ̧ɨ̧ mɔb ane Yesò.
44015008	Mbɨ̀ˈɨ̀ àa ale la, Mbɔ̧ɔ̧mà wu tà ko èntɨ̧ɨ̧ waa waa la, nyɨˈtè nê, betsiˈa bòt kà wu Bèjû e ko ndzì mèntɨ̧ɨ̧ mɔb ane Yesò mɨ̧̂. Tà lè nyɨˈtè àyaa ane Fo Kèfə yu tà li ndzì ane yɔb wû mbɨ̀ˈɨ̀ tà lè lɔ̂ˈ mbɨ̀ ŋa abua ya la.
44015009	Tà li nyɨ̀ˈte nê ba tò ba e tsiˈi àghɨ yeamɔˈ, ndzòò mèntɨ̧ɨ̧ mɔb, ndɨ̀ wu bɔ zì mèntɨ̧ɨ̧ mɔb ane Yesò la.
44015010	Ale, bɨ ghɨ̀ na ka me kɨ nyɔ̀ˈte a Mbɔ̧ɔ̧mà ezǐ àbòˈà yaa a kɔ̧̀ bɔkatè Yesò bu à? Eyaa wu àbòˈa bètǎt nyaˈ ba, kò bàambɔŋ leˈ e li è ka wû ko eŋeˈe ayùà la.
44015011	A ntsě ale! Baa zì mèntɨ̧ɨ̧ ma ane Yesò, Mbɔ̧ɔ̧mà ghɨ̀ ba bɔ mèmpème wû mbɨ̀ˈɨ̀ bɔ̀ɔ̀ba, nkàà ntsɔ̧̀ Yesò Lefɨ̀ˈ.”
44015012	Pità làˈa ale ènɔ̧̂ bòt bu e buŋ ntsiˈi me yute ndɨ Pɔ̂l bɔ̂ Bànabasì e shua tèwuute ènə̂ kà ye fɨ̀ˈ bɔ̂ mènə̀ ngɨŋa Mbɔ̧ɔ̧mà eŋa wɔb mètàŋ bɔ ghɨ̀ a kètsìà bòt kà wu Bèjû la.
44015013	Àfɨˈa bɔ paa èngǎ̧ wɔb la, Jimsì lɔ̀ˈɔ a si nê, “Bɔnyɨ bɔ̧, bɨ̀ yute èwɔ̧ ne èngà̧.
44015014	Simùn bê nyɨ̀ˈte awɨ̧ ndɨ Mbɔ̧ɔ̧mà li mbɨ̀ ndȩ̀ bòt ayɔɔ bòt kà wu Bèjû ane bòt bi, nɨŋ nyɨ̀ˈte nê, yeà nkɔ̀ŋkà àwɔb bàgème la.
44015015	Àyaa a bê mbù̧ù̧mè nè èngǎ̧ wu bèndàˈàtɔŋ Mbɔ̧ɔ̧mà e li ndàˈ la. Èdziˈ èkatè Mbɔ̧ɔ̧mà e laˈnê,
44015016	‘Mbɔ̧ɔ̧mà è laˈnê, naa li me wu àfɨ̀ˈ àko, maa kua akwèn, mvə̀ lob Fɔ̧̀ Dàbid yu è li mbùà la. Maa li mbɔ̧ èdziˈ bu e bɨɨ la, mè ndɔ̀kè yùà.
44015017	A wu ale, mbɨ̀ˈɨ̀ bòt sitsǎˈ ŋàa bàgème aa kùŋè Mbɔ̧ɔ̧mà, bòt kà wu Bèjû bu mâ tɔ awɔb nê bɔ̀ kɨˈɨ ngu bòt bɔ̧ la.
44015018	Eyaa wu ànəa Mbɔ̧ɔ̧mà li shu mè ngɨ̀ bòt e ko tê àfɨˈa mbì la.’ ”
44015019	Jimsì mè nê, “È wu nè mmɔ̌, ko ba bakà ŋa ngoˈ abua bòt kà wu Bèjû bu bɔ gheble tê ntsìˈi bòt Mbɔ̧ɔ̧mà la.
44015020	Ba wu eshɨ wû àkatè eŋa abua yɔb nê, bɔ̀ ka tsi njɨ̀ èghɨ bɔ nɨŋ ntsì èpɨ̧̀ la, nkàà nê wu èbɨˈte èghɨ; bɔ̀ ka tsi nɔ̀ŋkè nè bèzi kà wu e bɔb; bɔ̀ ka tsi nkwèle nyà̧ bɔ tɨ̀ŋè la, kò njɨ̀ àlo̧ leˈ.
44015021	Ngu nê ebuˈu te àlia mbì bɔ taˈa wua ntɔ mbɨ̧te Musì a èbem lobte Mbɔ̧ɔ̧mà àliapfə̀ Bèjû àgème mè mbèla ntɔ wû tùà a èpfə̀ nɨ̧ ègème.”
44015022	Afɨˈa mbɔŋ, bɔntu̧ bu nè bòt chɔsì bàgème, fɔ̀ɔ̀lè ne bɔɔjuŋ ayɔɔ ayɔb, e làŋkè nê, bɔ̀ tsi bòt ko ayɔɔ ayɔb ntù̧ àwɔb a Antìɔ̀k bɔ̂ Pɔ̂l ba nè Bànabasì. Bɔ li ndȩ a Judàs wu bɔ̀ le wua ntɔ nê Bàsabàs la, nè Sȩlàs è wu bòt bɔnyɨ ba e li ngua ntsènà nkùkta wɔb la.
44015023	Bɔ li ntsàà àkatè yaa abua yɔb nê, Bàa bòt Yesò nè bɔɔjuŋ ayɔɔ aya nè bɔntu̧ tò, aà ntsàˈtà awɨ̧ bɨ̀a bòt Yesò bu bɨ̀ wu bɔnyɨ ba a Antìɔ̀k, nè Silìà, nè Sìlisìà kà wu Bèjû la.
44015024	Ba zə nê bòt ko e li ndzə ayɔɔ aya kà ba tu̧u̧ awɔb nkɨ̀ˈɨ̂ ndàˈà èbɨˈte mèngǎ̧ kǒ nɨŋ ntsòkè mèntɨ̧ɨ̧ mɨ̧.
44015025	Ale, baa tsèke a si, ndàŋkè bàgème nê, bà lȩ̀ bòt babe è ntsà bɔ̀ kɨˈɨ nkwène ane yɨ̧. Bòt ngaa e ghȩ̀ȩ̀nè ne ngule bɔnyɨ ba Bànabasì bɔ̂ Pɔ̂l,
44015026	wu bɔ ŋa ènyit yɔb ane àfaˈa Yesò Klistò Lefɨ̀ˈ wa la.
44015027	Ale, ba tsàa a Judàs bɔ̂ Sȩlàs nê bɔ̀ kɨˈɨ shu awɨ̧ bɔ̀ɔmbɔŋ mèngà̧ maa ba shɨ a si la.
44015028	Ba Fo Kèfə ba e kwaˈtè nê, bà ka nɔ̀ŋè àbòˈà ko tsa àtsə ayɨ̧, kà wu mbɨ̧ tàa wòt Yesò ègème e bɔ̂ ndɨ tàa me nɔ̀ŋè la.
44015029	Bɨ̀ ka tsi njɨ̀ èghɨ bɔ nɨŋ ntsì èpɨ̧̀ la. Bɨ̀ ka tsi nkwèle nyà̧ bɔ tɨ̀ŋè la. Bɨ kà mè ntsi njɨ̀ àlo̧. Bɨ̀ ka me nɔ̀ŋkè ne bèzi kà wu èbɨ̧. Bɨ paŋà mbɨ̧ tàa ntsɔ̧̀, ko bɨa taˈa mě ètsə a èbem èngǎ̧ Mbɔ̧ɔ̧mà. Bɨ̀ tseke ntsɔ̧̀ bà tsiˈi àfɨ̀ˈ àko.
44015030	Bɔ tsàà bɔntu̧ bu, bɔ gha a Antìɔ̀k, èfète bòt Yesò bàgème adzìˈ yeamɔˈ, ŋǎ àkatè yu abua yɔb.
44015031	Bòt ngaa e tɔ, ntàˈa wùˈtè àwɔb nkàà nkɨ̀àte ntsɔ̧̀ tu bɔ zə a èbèm la.
44015032	Judàs bɔ̂ Sȩlàs wu bɔ̀ le wu bèndàˈàtɔŋ Mbɔ̧ɔ̧mà bɔ̀ɔ mbɔŋ la e li ntàˈa làˈà mèngǎ̧ nɨŋ nkààtè bɔnyɨ ba bu.
44015033	Àfɨˈa bɔ tseke nyaŋ abàˈ və la, bɔnyɨ ba bu e làˈnè àwɔb nè èntɨ̧ɨ̧ wɔb wemɔ̀ˈ nê, bɔ̀ wèna abua bòt bu bɔ li ntsàà àwɔb la.
44015034	[Ka Sȩlàs è tsèke avi wû abàˈ və.]
44015035	Pɔ̂l bɔ̂ Bànabasì e li nyaˈa ntsèke a Antìɔ̀k, bɔ̂ bòt ko nyaŋ e me làˈa mè nyɨ̀ˈta èngǎ̧ Lefɨ̀ˈ.
44015036	Àfɨ̀ˈ àko a li me tsě, Pɔ̂l shu abua Bànabasì nê, “Ghɨa bà wèna mù èpfə̀ nɨ̧ bu ègème ba li ntsè ndàˈà èngǎ̧ Mbɔ̧ɔ̧mà la, ndzě ndɨ bɔnyɨ ba bu àa la.”
44015037	Tà shu ale, Bànabasì è bɨ̧ɨ̧nè mbɔ̂ me kɨ nê bɔ̀ nɨ a Jɔ̌n Mak,
44015038	ka Pɔ̂l kwàˈtè nê, a bakà bɔ̂ŋ nê bɔ̀ nɨ atò, ngu ndɨ̀ wu tà li sà àwɔb a Pàmfilìà nkua akwèn, tà kà lem ntsèke bɔ̂ tò ba aa paa àfàˈ yu nɔ̂ la.
44015039	Àyɔ̀ŋ kekweelè a lɔ̀ˈɔ a kètsìà awɔb adù̧ ànəa mbɔŋ tè bɔ sàbtè. Bànabasì nɨ a Mak bɔ̂ tò e nyi a èbem ànkànuˈ ngà nè àlaˈ a Sȩplùs.
44015040	Pɔ̂l bɔ̂ nɨ a Sȩlàs, bɔnyɨ ba bu e zì àwɔb a tèkitebu Mbɔ̧ɔ̧mà, bɔ bɔ̂ sà abot.
44015041	Pɔ̂l ba e lɔ̀ˈ ale, ntsè èlaˈ Silìà nè Sìlisìà me ghȩ̀ȩ̀na ndɔ̀ktà bèchɔsì bu.
44016001	Pɔ̂l ba e li ngȩ̀ȩ̀nè ntse àpfə̀à nɨ̧ a Debì, nga a Lislà. Wakatè Yesò kǒ li ngua ntsèka abot, èlen tò wu Tɔ̀màtià. Nyɨ̌ tò wu wòt Yesò mɨ̧̂, mbɔ̂ ngu wòt Jû, ka tǎt tò wu wòt Glɨ̂k.
44016002	Bɔnyɨ ba bu a Lislà nè Èkonìòm la e li ntàˈa wua ndàˈà mènə̀ ntsɔ̧̀ ane Tɔ̀màtià mbɔŋ.
44016003	Bɔ làˈa ale, Pɔ̂l me kɨ enɨ atò, bɔ̂ tò ba aa ghà nɔ̂, mbɔ̂ nàŋe tò. Me naŋe Tɔ̀màtià ale ngu ndɨ̀ wu Bèjû bàgème bɔ̀ le wua ntsèka a èdziˈ ngaa la, e li nko nê tǎt tò li ngu wòt Glɨ̂k la.
44016004	Mbɨ̀ˈɨ̀ bɔ̂ tò àà ntsea a èpfə̀ nɨ̧ ngà la, bɔ me shu bòt Yesò bu mbɨ̧ tu bɔntu̧ nè bɔɔjuŋ ayɔɔ bòt tò e li ntsìte a Jèlusalèm la, mbɔ̂ nê bɔ̀ me nɔ̀ŋe mbɨ̧te ngaa ntsɔ̧̀.
44016005	A ghɨ̀ bèchɔsì bu e paa nkwèèlê ane èngǎ̧ Mbɔ̧ɔ̧mà, tè bòt nyaŋ e me zì mèntɨ̧ɨ̧ mɔb ane Yesò àli àgème.
44016006	Bɔ li ngȩ̀ȩ̀nè ntse adzìˈ yu a kètsìà èlaˈa Fligìà bɔ̂ Gàlashìà la, nkàà nê Fo Kèfə li è kà sa awɔb nê, bɔ̀ làˈa èngǎ̧ Yesò àlaˈ a Esìà.
44016007	Àfɨˈa bɔ ghà tê ngu a èlɨ àlaˈ a Misìà la, bɔ nyɔ̀ˈtè nê bɔ kɨ eghǎ àbâ àlaˈ a Bìtinìà, ka Fo Yesò kà sa awɔb.
44016008	Ale, bɔ ghȩ̀ȩ̀nè tè ngà ngu a Misìà, ntsè nchu nga àpfə̀ yu è wu Tloas la.
44016009	Pɔ̂l lɔˈ a nyèmtèsi ndzě ndzò̧ me ko, wòt àlaˈ a Màsèdonìà kǒ tɨ̧̂ me tɔ atò, shua nê, “Tu̧ nkɨ̀ˈɨ̂ a Màsèdonìà ntɨ̀ŋe awa.”
44016010	Mbɨ̀ˈɨ̀ Pɔ̂l è ye ndzò̧ yu la, ba bê ntàŋkê a mànga a Màsèdonìà, ngu ndɨ̀ wu Mbɔ̧ɔ̧mà è shu awa nê bà gha ntsɔ̀tè Ntu̧ Ntsɔ̧̀ yu abua bòt bu abàˈ və la.
44016011	Ba li nyi a èbem taˈà ànkànuˈ ndɔ̀ˈ a Tloas mbê ngà ndɨŋndɨ̀ŋ nè àlaˈ a Sàmotìlà. Ètsəˈ e tsi, ba gha àpfə̀à nɨ̧ yu è wu Nìàpolìs la.
44016012	Ndɔ̀ˈɔ abàˈ və, ngȩ̀ȩ̀ne a si nga a Filìpȩ, è wu àpfə̀à nɨ̧ a kekweelè àbâ àlaˈ a Màsèdonìà, mbɔ̂ mè ngu a èten àlaˈ a bòt Lûm la. Ba ghà ale ntsèke abàˈ və ane èli nyaŋ.
44016013	È wu àliapfə̀a Bèjû, ba dzə àpfə̀à nɨ̧ yu, nga a ngèt èdzî, adzìˈa ba kwaˈtè nê Bèjû aà ntsàˈta Mbɔ̧ɔ̧mà abot la. Ngà abot ale, ntsèke a si, ndàˈ èngǎ̧ Mbɔ̧ɔ̧mà abua bèzi ko bɔ̀ le bu̧u̧te abot la.
44016014	Wekǒ ayɔɔ bèzi bu bɔ̀ɔ njùtâ èngǎ̧ Mbɔ̧ɔ̧mà wu la, li ngu Lidìà, tà wu wòt tàa ntâ ndìte èkab la. Tà li ndzə̀ àlaˈ a Tȩ̀tilà, mbɔ̂ ngu wòt tàa ngùˈtà Mbɔ̧ɔ̧mà la. Ale, Mbɔ̧ɔ̧mà wu ghaˈa èntɨ̧ɨ̧ tò nê tà yute mè mbɨ̧̀ɨ̧̀nê èngà̧ wu Pɔ̂l è làˈà la.
44016015	Bɔ zì atò a èdzî bɔ̂ bòt lob tò, tà kàˈ awa nê “Ndɨ̀ wu bɨ laˈnê e ntsiˈi ngule wòt Yesò la, bɨ̀ kɨˈɨ me tseke a lob ya̧.” Èngǎ̧ tò wu e ŋwèèlè awa ngɨ̀ ba gha a lob və.
44016016	Ètsəˈ e li ntsi ane àli ako, ba me ghǎ adzìˈa màntsaˈta Mbɔ̧ɔ̧mà, ndzè waàvi kǒ tà wǔ àbùˈ la. Fo kàbɔ̀ŋ wu ane tò, nàa ngɨ̀à tà shua mènə̀ nàa li lɔ̀ˈɔ ewu la. Tà ghɨ̀ tà shu mènə̀ maa, bòt e taˈa ŋa mèkab abua tò, tà ŋa abua bòt bu bɔ bɔ atò la.
44016017	Waàvi mbɔŋ me kùŋè àwa ba Pɔ̂l ba, ngȩ̀ȩ̀nà ŋȩ̀a shua nê, “Bòt ba wu bɔfàˈ a Mbɔ̧ɔ̧mà Àtsèàngɔ̀ŋ. Bɔɔ̀ ngȩ̀ȩ̀nà shu awɨ̧ ndɨ bɨ̀a ghɨ̌ ka Mbɔ̧ɔ̧mà naa tsì àwɨ̧ a èbem kàbɔ̀ŋ wɨ̧ eŋa wɨ̧ mèmpème kàlìà la.”
44016018	Tà ghɨ̀ ale, tà me zia shua wû èngà̧ waa, tè è li ngu ane àli ako, ntɨ̧ɨ̧ Pɔ̂l e bɨ. Tà ghèble avi, shu abua fo kàbɔ̀ŋ yu nê, “Ane èlen Yesò Klistò, mâ shu awê nê, sà waàvi wàa a si, ndù.” Fo kàbɔ̀ŋ yu bê sà waàvi wu kwàˈ àfɨˈa mbɔŋ.
44016019	Afɨˈa bòt bu bɔ bɔ waàvi wu la e ye nê àyɨt a èkab ayɔb a ghà la, bɔ ba̧a̧ a Pɔ̂l bɔ̂ Sȩlàs sə̀ŋnè nga a mbì bèkěm àsà̧a̧ èwen.
44016020	Bɔ sə̀ŋnè àwɔb bɔ gha a mbì bèkěm bòt Lûm bu, bɔ nê, “Bòt baa wu Bèjû mbɔ̂ me lɔ̀ke ngoˈtsə àpfə̀à nɨ̧ ŋàa, è wu aya la.
44016021	Bɔɔ̀ nyɨ̀ˈta awa nê bà me ghɨ̀ mènə̀ kà mbɨ̧ ta te bɨ̧ɨ̧nè. Ba wu bòt Lûm, bà ka wu ko ebɨ̧ɨ̧ne me fàˈà mbɨ̀ˈɨ̀ bɔ shua la.”
44016022	Mbɨ̀ˈɨ̀ bɔ làˈ ale la, ènɔ̧̂ bòt bu e fȩ a si me kɨ elene bɔntu̧ Yesò bu. Bèkěm bu e sa̧a̧tè ndìte Pɔ̂l bɔ̂ Sȩlàs, mbɔ̂ nê bɔ̀ shu̧u̧ awɔb.
44016023	Bɔ̀ tsenta bɔ̀ shu̧u̧ awɔb, bɔ màˈà awɔb a tèfȩ, mbɔ̂ shu abua mbaabà lob tèfȩ yu nê, tà neeta nkȩ̀ ètsələ̀ˈ.
44016024	Mbaabà wu zə ale, màˈà àwɔb a èbem àtsəalob yu a kètsìà lob tèfȩ yu la, mbɔ̂ fate èka bɔb ane taˈà ètem èyɨt.
44016025	È lɔ̀ˈ me wu a èntɨ̧ɨ̧ ètsəˈ Pɔ̂l bɔ̂ Sȩlàs e me tsàˈtè a Mbɔ̧ɔ̧mà, mè nkɔ̧̀ɔ̧ mètsəkù̧ abua tò. Bɔtefȩ ko bu e me yute ndɨ bɔ kɔ̧ɔ̧ la.
44016026	Adzìˈ bê me wù̧ù̧ne, sitsǎˈ ben ane ètɨ̧̂ fɔ̀te lob tèfȩ yu bɔ̂ àtetsi nyìˈ. Kwàˈ àfɨˈa mbɔŋ, mètsələ̀ˈ mu tsɔˈtè, fȩ tu bɔ nɨŋ kùùle bɔtefȩ bu bàgème la, te lootè.
44016027	Wòt wu tàa nkȩ̀ ètsə̂ lob tèfȩ yu la lɔ̀ˈɔ a si me ko ètsələ̀ˈ wu e wu jìa, tà tanda nê bɔtefȩ bu bàgème e luulà. Ale, tà sɔ̀ anyǐ vi nê, ye kɨ esɔ̀ɔ̀bè àvi.
44016028	Ka Pɔ̂l è ŋȩ ane ètɨ̧̂ nê, “Ka mbùŋè awê. Ba bele a si ŋàa bàagème.”
44016029	Mbê mbɔŋ lo̧o̧ èkaˈà, nde ndèbà a èbem lob tèfȩ yu, nkwen a tèkate Pɔ̂l bɔ̂ Sȩlàs ntsìˈa mbènta bente.
44016030	Tà ghɨ̀ ale, tà nɨ̀ àwɔb nga àbȩ mbɔ̂ mbììte nê, “Tê, màa ghɨ̀ na ka ebɔ mèmpème à?”
44016031	Bɔ nê, “Bɨ̧ɨ̧ne abua Yesò Lefɨ̀ˈ, ko Mbɔ̧ɔ̧mà naa ghɨ̌ bɨ bòt bê bàgème aa peme.”
44016032	Bɔ ghɨ̀ ale, mbɔ̂ ntsɔ̀tè Ntu̧ Ntsɔ̧̀ Yesò abua tò nè waa waa a lob tò.
44016033	Kwàˈ àfɨˈa mbɔŋ ètsəˈ ngaa, mbaabà lob tèfȩ yu nɨ awɔb ngà shùù tèfɨŋ tu ane yɔb la, mbɔ̂ ndzì àwɔb bɔ̂ bòt bi bàgème a èdzî wû àfɨˈa mbɔŋ.
44016034	Ta nɨ a Pɔ̂l bɔ̂ Sȩlàs nga a lob zi ŋà àwɔb èghɨjɨ bɔ jɨ, bɔ̂ bòt bi e taˈa wùˈtè àwɔb nkàà nê bɔ̀ɔgème e zì mèntɨ̧ɨ̧ mɔb ane Mbɔ̧ɔ̧mà.
44016035	Ètsəˈ etsi, bèkěm Lûm bu e tsàà bɔkefen nê, bɔ̀ gha ngɨ̀ mbaabà wu yàa bòt bu sàŋ.
44016036	Tà shu abua Pɔ̂l àfɨˈa mbɔŋ nê, “Bèkěm bu e tsɔ̀te ntu̧ nê bɔ̀ sà àwɨ̧ bɨ Sȩlàs bɨ̀ me ghǎ. È wu ale, bɨ me ghà àwɨ̧ bò̧ bò̧.”
44016037	Ka Pɔ̂l è shu abua bɔkefen bu nê, “Ba li bà ka ghɨ̂ ànəa kàbɔ̀ŋ ako, bɔ bɔ̂ shù̧ù̧ awa a kètsìà ndzɔ̀ŋ bòt, ba bɔ̂ ngu anè ntsìˈi bòt Lûm mɨ̧̂. Bɔ li màˈ awa a tèfȩ, ka nè àfɨ̀ˈ yaa bɔ wua nkɨ etsàà àwa baa me ghǎ ka bòt e kô. Chaˈ, bà ka ghǎ àdziˈ a. Bèkěm Lûm bu e bɔ̂ ndɨ bɔ̀ɔ kɨˈɨ a si ŋàa bɔ̀ɔmbɔŋ ka etsàà àwa àbȩ la.”
44016038	Bɔkefen bu e ghà è shu ànə̂ yaa abua bèkěm bu. Àfɨˈa bɔ zə nê Pɔ̂l bɔ̂ Sȩlàs wu bòt Lûm mɨ̧̂ la, kèbɔa ke ba̧a̧ awɔb.
44016039	Bɔ ghà shù̧ù̧te awɔb, ntsì awɔb a lob tèfȩ yu mbɔ̂ shu awɔb nê, bɔ̀ sa àpfə̀à nɨ̧ yu me ghǎ.
44016040	Pɔ̂l bɔ̂ Sȩlàs e dzə a lob tèfȩ yu nga a lob Lidìà, nkwene ane bɔnyɨ bɔb bu abot la ndàˈa abua yɔb nê bɔ̀ me nɨ èngǎ̧ Mbɔ̧ɔ̧mà ngà wû nè mbì, mbɔ̂ ndzə àpfə̀à nɨ̧ yu me ghà àwɔb.
44017001	Pɔ̂l bɔ̂ Sȩlàs e ghɨ̀ ale, me ghȩ̀ȩ̀na ngà nè mbì, ntsè èpfə̀ nɨ̧ bu è wu Àmfipolìs bɔ̂ Àpòlonià la, ngà nyi a Tèsàlonikà, è wu àdziˈa lob Bèjû àa ntsàˈta Mbɔ̧ɔ̧mà la, nàa abot la.
44017002	Bɔ ghà ale, Pɔ̂l nyi a èbem lob Mbɔ̧ɔ̧mà Bèjû yu, mbɨ̀ˈɨ̀ tàa ndzìà ngɨ̀à la. Nɨ̀ èliapfə̀ betat abàˈ və, bɔ̂ bòt bu abot la e taˈa kàànè mènə̀ è dzəa a èbem èdziˈ èkatè Mbɔ̧ɔ̧mà la.
44017003	Tà ghɨ̀ ale, tà me ghaˈte mè nyɨ̀ˈte awɔb èlȩ̂ nê, Fɔ̧̀ wu Mbɔ̧ɔ̧mà li ndzɔˈ etsàà la, li mbɔ̌ ndɨ tàa ye ngoˈ te epfə ka eyu̧u̧me la. Mè nê, “Yesò waa è ngua ndàˈà ànəa tò la, wu Fɔ̧̀ wu Mbɔ̧ɔ̧mà è yɔˈ ntsà la.”
44017004	Àbə̀ˈ àko ane yɔb a bɨ̧ɨ̧nè ànəa Pɔ̂l shua la tè fɔ̀te awɔb bɔ̂ Sȩlàs. Èngǎ̧ wu e ghɨ̀ tè bòt Glɨ̂k nyaŋ bɔ̀ɔ ngùˈtà Mbɔ̧ɔ̧mà la nè bèzi kekweelè ko e fɔte ane Pɔ̂l ba mɨ̧̂.
44017005	Ànəa mbɔŋ a lɔ̀ke a ghòˈnà a èbem Bèjû ko, tè bɔ fete bayo̧o̧te bòt ko a balu̧, bɔ̂ tò ba e ghɨ̀ àbɨˈta ndzɔ̀ŋ ko. Àbɨˈta ndzɔ̀ŋ yu a lɔ̀kè ngoˈ àpfə̀ və tè mbəˈ fɔ̀ɔ̀le àpfə̀a Jasɔ̀n, nê bɔ kɨa Pɔ̂l ba bɔ̂ Sȩlàs etsàà àwɔb àbȩ bòt aa ghɔɔ awɔb.
44017006	Ka mbɨ̀ˈɨ̀ bɔ bəˈə àpfə̀ yu nkɨ awɔb kekaŋ la, bɔ sə̀ŋnè a Jasɔ̀n bɔ̂ bɔnyɨ ba ko nga a mbì bɔɔjuŋ àpfə̀à nɨ̧ və mbɔ̂ ŋȩ nê, “Bòt baa e lɔ̀ke ngoˈ adzìˈ àgème,
44017007	tè Jasɔ̀n nɨ̀ àwɔb nɔŋe a lob zi. Bɔɔ̀ mbea ŋɔ̀ˈta mbɨ̧te Empelɔ̀ Lûm è shua nê, fɔ̧̀ kǒ tsa nàà və, èlen tò wu Yesò la.”
44017008	Èngǎ̧ wu, e loo mèntɨ̧ɨ̧ ènɔ̧̂ bòt bu nè bɔɔjuŋ bu abàˈ və la.
44017009	Bɔɔjuŋ bu e ghɨ̀ Jasɔ̀n bɔ̂ bòt ko bu e tsə àtsɔb, bɔ bɔ̂ sà àwɔb bɔ me ghǎ.
44017010	Nyèm lɔ̀ˈ mbê me fene, bɔnyɨ ba bu e tsaa a Pɔ̂l bɔ̂ Sȩlàs àpfə̀à nɨ̧ yu è wu Belìà la. Bɔ ghà tê bɔ̀ nyi abàˈ və, bɔ tsè nga a lob Mbɔ̧ɔ̧mà.
44017011	Bèjû bu adzìˈ yaa la e li ngu bòt bɔ̀ɔ nkɨ eyute èngǎ̧ Mbɔ̧ɔ̧mà la, tè ntsè bòt Tèsàlonikà. Bɔ̀ɔ ngɨ̀, bɔ me nèèta njùta èngǎ̧ Mbɔ̧ɔ̧mà wu, tè è ghɨ̀ è wu àli àgème, bɔ me ghaˈte èdziˈ èkatè Mbɔ̧ɔ̧mà ndɨ̀ŋkà nê tè èngǎ̧ wu Pɔ̂l è làˈa la lâ ngu nkǔŋ leˈ.
44017012	Bòt nyaŋ ane yɔb e li ndzì mèntɨ̧ɨ̧ mɔb ane Yesò, fɔ̀ɔ̀le bèzi Glɨ̂k kekweelè nè mbâ̧tsə mɨ̧̂.
44017013	Ka àfɨˈa Bèjû bu a Tèsàlonikà la e zə nê Pɔ̂l wua Belìà ndàˈà èngǎ̧ Mbɔ̧ɔ̧mà la, bɔ kɨˈɨ abot mbùˈ me tsòkè àtsəa ndzɔ̀ŋ bòt yu.
44017014	Kwàˈ àfɨˈa mbɔŋ bɔnyɨ ba bu e nɨ a Pɔ̂l ngà ntsaa a ngèt èdzî. Sȩlàs bɔ̂ Tɔ̀màtià e bɔ̂ ntsèke awɔb a Belìà.
44017015	Bòt bu bɔ ghâ etsàa Pɔ̂l la, e ghà tè ngu àpfə̀à nɨ̧ yu è wu Atèns la ka ntsaa atò. Bɔ̀ me kua akwèn ngwènè a Belìà, Pɔ̂l shu abua yɔb nê, bɔɔ ghǎ bɔ shu abua Sȩlà bɔ̂ Tɔ̀màtià nê bɔ̀ kɨˈɨ kwàla nkwène ane zi.
44017016	Mbɨ̀ˈɨ̀ Pɔ̂l nàa nchɨˈa Sȩlàs bɔ̂ Tɔ̀màtià àpfə̀à nɨ̧ yu è wu Atèns la, tà taˈa ye mpɨ̀ˈnetsə abàˈ və, tè èbem tò e lu̧u̧mè kwàˈ ànyaˈne ane ànəa ngaa.
44017017	Ànəa mbɔŋ a ghɨ̀ bɔ̂ Bèjû nè bòt kà wu Bèjû bu bèa nkùkta Mbɔ̧ɔ̧mà la, e taˈa kààne a èbem lob Mbɔ̧ɔ̧mà. Tà bɔ̂ mè me gha àsà̧a̧ èwen àli àgème nkàànà mènə̀ nè waa waa ntsèà tsě abot la.
44017018	Bènyɨˈtà Èpikulìa nè èbe Stoik ko e me kàànè bɔ̂ tò ba shua nê, “Àkèghɨ̧̀ mbê waa à shua anè nê ghàà.” Èbeko e nê, “A fəə ngaa mbɨ̀ˈɨ̀ tà làˈ ànəa bènàmbəa ètu̧ ko tsa.” Bɔ̀ me làˈà mènə̀ ale ngu ndɨ Pɔ̂l nàa ndàˈà mèngà̧ ane Yesò mè nè ndɨ bòt àa pfə e mě yu̧u̧me la.
44017019	Bɔ ghɨ̀ ale, bɔ nɨ a Pɔ̂l nga a mbì èsaˈa wu bɔ̀ le wua ntɔ̀ nê Àliopagùs la mbɔ̂ nê, “Baà nkɨ ko èngà̧ fi wàa à nyɨ̀ˈta la.
44017020	Mènə̀ kǒ bàa ndzəa à làˈà la wu mènə̀ kà ba li tè mè zə. È wu ale, ba me kɨ ezə ləte mèngǎ̧ mbɔŋ.”
44017021	(Bɔɔ̀ mbììta ale ngu ndɨ bòt Atèns bàgème nè bègɨ̧̀ abàˈ və, e li ntàˈa wua nkɔ̀ŋkà e me shu mè ndzəa mènə̀ fi la.)
44017022	Afɨˈa mbɔŋ, Pɔ̂l è lɔ̀ˈɔ a si a kètsìà èsaˈa Àliopagùs nê, “Bòt Atèns, mâ ye nê, ane balu̧ bàgème, bɨ taˈa wua ngùˈtà bèmbɔ̧̀ɔ̧̀mà.
44017023	Nkàà nê mâ me ghȩ̀ȩ̀ne àpfə̀à nɨ̧ yɨ̧ yaa è ndzè èdziˈi bɨ̀a ngùˈtà bèmbɔ̧̀ɔ̧̀mà la, ndze fɔ̀ɔ̀le alob kǒ bɔ shɨŋ adù̧ nê, ‘Alob Mbɔ̧ɔ̧mà kà ba ko atò.’ Mbɔ̧ɔ̧mà wu bɨ̀a nkùkta kà lem nko atò la, wu tòà wu è nkɨ shu awɨ̧ mènə̀ tò àfɨ̀ˈ yaa la.
44017024	“Wu tòà tà lè ghɨ ngɔ̀ŋ nè àghɨ àgème àa a èbèm la, è mè ngu tòà tà bɔ ègwet nè sitsǎˈ la. Tàà kà tseke a èbem mpɨ̀ˈnetsə bɔbȩ e ghɨ̀ la.
44017025	Tà kà lem ngua nkɨà àghɨ ako betsiˈa ba ghɨ̀ ŋǎ abua tò la. A wu a èlɨ̀ waa nkàà nê wu tòà tàa ngɨ̀à wòt ngɔ̀ŋ ègème tseka a sitsǎˈ ŋàa mè ndzèènà la.
44017026	Tà li mbɨ̀ ngɨ̀ mbâ̧ yemɔˈ mbɔ̂ ndɔ̀ˈ nɨ atò ngɨ̀ tèwuute bòt àlaˈ ègème àa ngɔ̀ŋ ŋaa la. Tà li me laˈ nê yea ngɨ̀ àwɔb, ndzaŋe nɔ̀ŋè ngule èfɨ̀ˈ nè mèlɨ̀ èdziˈi bɔ̀ɔ li me tseke la.
44017027	Tà li me ghɨ̀ ale, ngua nkɨà mbɨ̀ˈɨ̀ bɔɔ me kɨ avi, te ateko e ye avi mbɨ̀ˈɨ̀ bɔ̀ɔ mɔ̧̀ɔ̧̀tà nkɨ̀a la. A batè ngu anè, ka Mbɔ̧ɔ̧mà kà lem ngu a endɨ̌ abua wòt ko ane ya,
44017028	wû mbɨ̀ˈɨ̀ wòt kǒ è làˈà la nê: ‘Wu mètàŋ tò ka è ghɨ̂ ba wu yǔ̧, mè me ghȩ̀ȩ̀nè la.’ A wu mbɨ̀ˈɨ̀ bɔ̧ màshɨa bɨ̧ ko, e shɨ a si la nê, ‘Bàa mɨ̧̂ e wu bɔ̧ tò.’
44017029	“Ndɨ̀ wu bà wu bɔ̧ Mbɔ̧ɔ̧mà la, bàà kà mɨ̀ɨ̀tè laˈ nê, bɔ̀ kɔ̧ɔ̧ atò mbɨ̀ˈɨ̀ wòt nàa ngɨ̀ tà nèètè nkɔ̧̀ kèbaa èti, kò wû èfe silbà, kò wû èfe gôl la leˈ. Bɔ bakà kɔ̧ɔ̧ atò a èlɨ̀ wu wɔ̀bȩ̌ nàa nkɔ̧̀ɔ̧ èghɨ bi la.
44017030	Mbɔ̧ɔ̧mà è waˈ mè ndèènè èfɨ̀ˈ bu bɔbȩ e li bɔ̀ ka ko atò la. Ka nè àfɨ̀ˈ yaa, tàa nkɨà nê waa waa adzìˈ àgème waˈa èwuu mènə̀ kàbɔ̀ŋ maa.
44017031	Aà ale nkàà nê, tà tsia àlia tàa li tsě ane wòt kǒ tà yɔˈ la, esaˈa ngɔ̀ŋ yaa ane ndɨ a kùˈù la. Tà nyɨˈte a waa waa nê ànə̂ yaa aa li tsè mbɨˈɨ̀ ye kàˈà la, nkàà nê tà ghɨ̂ ŋut pfə mè njù̧ù̧mê.”
44017032	Àfɨˈa bɔ zə ndɨ Pɔ̂l làˈa ànəa mànju̧u̧ma la, bòt ko ane yɔb e wȩȩte atò. Ka èbeko e nê, “À bèle li mě làˈa èngà̧ waa baa zə.”
44017033	Mbɨ̀ˈɨ̀ a tsè ale la, Pɔ̂l sà àbù̧ù̧tè yu ngà àvi.
44017034	Bòt ko e kuŋe atò, ntsìˈi bòt Yesò. Àbə̀ˈ àko ane bòt ngaa li ngu Dìònisɔ̀s kǒ tà lè wu wòt èsaˈa Àliopagùs wu la, nè àvi kǒ èlen tò lè wu Dàmàlìs la, ka nè bòt ko tsa.
44018001	Mbɨ̀ˈɨ̀ àyaa a tsè la, Pɔ̂l è lɔ̀ˈɔ Atèns nga Kɔlìn.
44018002	Tà ghà ale, tà kwene ane wòt Jû kǒ èlen tò wu Àkwilà, bɔ bɔ̂ mbì atò àbâ àlaˈ a Pontùs la, tà bela nkɨ̀ˈa kɨˈɨ nè àlaˈ a Itàlì bɔ̂ vi vi Plìsilà la. Tàa nkɨ̀ˈa ale, ngu ndɨ̀ wu Klɔdìàs wu, è wu empelɔ̀ la è laˈ nê Bèjû bàgème è sa Lûm me ghǎ la. Ale, Pɔ̂l gha eye awɔb,
44018003	ngà ntsèke me fàˈà bɔ̂ tò ba, ndɨ̀ wu tà lè wu wòt tàa nɨa gubtenyà̧ ngɨ̀à bayò mbɨ̀ˈɨ̀ bòt ngaa la.
44018004	È ghɨ̀ è wu àliapfə̀a àgème tà gha a lob Mbɔ̧ɔ̧mà me mù mènə̀ tò, nê ye kɨ e ghɨ̌ Bèjû nè bòt kà wu Bèjû aa zì mèntɨ̧ɨ̧ mɔb ane Yesò.
44018005	Sȩlàs bɔ̂ Tɔ̀màtià e li ndɔ̀ˈ a Màsèdonìà nkɨ̀ˈɨ̂, Pɔ̂l tsiˈi ŋa àfɨ̀ˈ àzi àgème a màntsɔta Ntu̧ Ntsɔ̧̀ yu, nèètà nyɨ̀ˈta Bèjû nê, Yesò wu Fɔ̧̀ wu Mbɔ̧ɔ̧mà li ndzɔˈ etsàà la.
44018006	Afɨˈa bɔ ntu̧ ànəa Pɔ̂l shua la, mè me làˈà mènə̀ kàbɔ̀ŋ ane tò la, tà ŋȩ̀ àwɔb, nyìˈì àbeb ntsi ane ndǐ ti ndèb kwen zi. Me shua wɔb nê, “Bɨ lia nyɔ̂, ko à yu a ye awɨ̧. È ntsě èsaˈa am.” E bùˈu àfɨ̀ˈ yaa me ghà ne mbì, maa sà àwɨ̧ eghǎ me làˈa èngǎ̧ Mbɔ̧ɔ̧mà abua bòt kà wu Bèjû.
44018007	Tà làˈ ale, tà ghà me tseke avi a lob wòt kà wu Jû kǒ, tàa nkùkta Mbɔ̧ɔ̧mà, èlen tò wu Tȩtɔ̀s Justùs la. Lob ŋut bê ngu kwàˈ a ngèt lob Mbɔ̧ɔ̧mà.
44018008	Klipùs wu tà lè wu àtsəa lob Mbɔ̧ɔ̧mà Bèjû yu la li ndzì èntɨ̧ɨ̧ vi ane Tè Yesò bɔ̂ bòt bi bàgème. Bòt ko nyaŋ a Kɔlìn e li ndzə̌ èngǎ̧ Pɔ̂l ale, e ghɨ̀ bɔ tsiˈi bòt Yesò tè bɔ zì àwɔb a èdzî.
44018009	È wu ètsəˈ ane àli ako, Pɔ̂l ye àtsə, Mbɔ̧ɔ̧mà shu abua tò nê, “Ko mbɨ̀ˈɨ̀ à bɔ̀â, me làˈa èngà̧ wu ngà wû nè mbì. Ko mbɨ̀ˈɨ̀ à tsèke kà tsi ndàˈ,
44018010	nkàà nê e ngu baa nè. Betsiˈa wòt ko ka ghɨ àghɨ ane yê. Ko nê mâ taˈa làa bòt a èbem àpfə̀ ŋaa ane èbɔ̧.”
44018011	Mbɨ̀ˈɨ̀ Mbɔ̧ɔ̧mà è làˈ ale la, Pɔ̂l tsèke abàˈ və ane èngùˈebȩ wemɔˈ nè àtem, me nyɨˈte bòt èngǎ̧ tò.
44018012	È li ngu àfɨˈa bòt Lûm e yɔˈɔ a Galiò ane gɔvanɔ̀ bòt àlaˈ a Akayà la, Bèjû e bù̧ù̧tè mbǎ̧ a Pɔ̂l nɨŋ nga a mbì èsaˈa.
44018013	Bɔ̀ ghà ale bɔ nê, “Mbê waa nàà nyɔ̀ˈtà nkɨ eŋwèèle bòt ba, bɔɔ me wùˈte a Mbɔ̧ɔ̧mà ane èwuu èlɨ̀ ko kà mbɨ̧tsə te bɨ̧ɨ̧nè.”
44018014	Pɔ̂l nê ye kɨ etsɔˈɔ èngǎ̧ mbɔŋ, ka Galiò shu abua Bèjû bu nê, “Ànə̂ yaa a ghɨ̀ ale ngǔ mbɨ̧ kǒ Pɔ̂l è fà̧ la, kò wû ànəa kàbɔ̀ŋ ako tà ghɨ̀ la leˈ, ko a nyɨˈte ane èyì nê, è njute èngǎ̧ wɨ̧ bɨa Bèjû.
44018015	Ka ndɨ̀ wu è wu ànəa bɨ kaana adù̧ mèngà̧, nè tèlentsə, nè mbɨ̧ tɨ̧ bɨ̀ambɔŋ la, bɨ bɔ̂ ndɨ bɨ̀a tsɔˈte ayea ngaa bɨ̀ambɔŋ la. Betsiˈa è nka saˈa èwuu mènə̀ ale.”
44018016	Tà làˈ ale, tà fə̀ àwɔb nê bɔ̀ dzəa lob èsaˈa yu.
44018017	Àfɨˈa mbɔŋ, bɔ̀ɔgème e ba̧a̧ a Sostènès wu, tà lè wu àtsəa lob Mbɔ̧ɔ̧mà yɔb la, ndène atò a mbì èsaˈa wu. Ka ànəa ngaa à ka lem mbùˈ kèmbǎ̧ ane Galiò.
44018018	Pɔ̂l li ntsèke bɔ̂ bɔnyɨ ba ko bu ane èli nyaŋ a Kɔlìn. Tà lɔ̀ˈɔ ebàˈ və, bɔ̂ Plìsilà nè Àkwilà e nyi a èbem ànkànuˈ me ghà ne àlaˈ a Silìà. Me laˈnê yea ngà ale, ndzì nkà̧ a mbì Mbɔ̧ɔ̧mà a Sènkliyà, tè mù fɔ̀ɔ̀lè àtsə azi.
44018019	Bɔ̀ ghà tê bɔ̀ nyi a Efesɔ̀s, è wǔ àpfə̀ yu tàa lɔ̀ˈɔ ntɔ a Plìsilà bɔ̂ Àkwilà abot la, tà ntsè nga a lob Mbɔ̧ɔ̧mà Bèjû me kàànè bɔ̂ tò ba.
44018020	Bɔ shu abua tò nê, tà tseke bɔ̂ tò ba ane àfɨ̀ˈ à seè ka tà tu̧,
44018021	mbɔ̂ shu abua yɔb wû nê, “Mbɔ̧ɔ̧mà è bɨ̧̀ɨ̧̀nâ nê e mě nkɨ̀ˈɨ̂, ko maa kɨˈɨ.” Tà làˈ ale, tà nyi a èbem ànkànuˈ a Efesɔ̀s və me ghǎ.
44018022	Tà ghà tê tà nyi Sìsalìà, tà tsiˈi ghȩ̀ȩ̀ne a èka nga a Jèlusalèm, ntsàˈtè bòt chɔsì abàˈ və, mbɔ̂ ntsè ngà nè Antìɔ̀k.
44018023	Tà tseke ane àfɨ̀ˈ àko abàˈ və, tà bɔ̂ ndɔ̀ˈ mè me ghȩ̀ȩ̀na ntsea àbâ àlaˈ a Fligìà bɔ̂ Gàlashìà ndɔ̀ktà bɔkatè Yesò bu bàgème a èdziˈi mbɔŋ la.
44018024	Wòt Jû kǒ li nkɨ̀ˈɨ̂ a Efesɔ̀s èlen tò wǔ Àpolòs la. Bɔ̀ le bi atò a Àlèkzandìà, tà bɔ̂ ntaˈa ko a màndaˈa, mè ntaˈa ko mènə̀ bɔ shɨ a èbem èdziˈi èkatè Mbɔ̧ɔ̧mà la.
44018025	Tà li nko mènə̀ Yesò mbɨ̀ˈɨ̀ bɔ nyɨˈte atò la, tè me nèèta ndàˈà mènə̀ mbɔŋ mbɨ̀ˈɨ̀ wòt tà ko nê ànəa ye làˈà la wu ngule ànə̂ la. Mbàte ngɨ̀ ale, ka nko wû mènə̀ mu Jɔ̌n li ngua ndaˈa ane Yesò àfɨ̀ˈ yu tà li ngua ndzìà bòt a èdzî la.
44018026	Mbɨ̀ˈɨ̀ tà kɨˈɨ a Efesɔ̀s ale la, tà bùˈ me làˈa èngǎ̧ Mbɔ̧ɔ̧mà a èbem lob tò. Afɨˈa Plìsilà bɔ̂ Àkwilà e zə mènə̀ tà làˈà la, bɔ nɨ atò nga àpfəa yɔb me paa nèètà ngàˈte alu̧ Mbɔ̧ɔ̧mà nyɨ̀ˈta tò.
44018027	Àpolòs tsèkê tè nê yea ghǎ Akayà, ale bɔnyɨ ba bu a Efesɔ̀s la e tɨŋe atò, è shɨ àkatè ntsaa abua bòt bu a Glɨ̂k və la nê bɔ̀ ba̧a̧ atò ntsɔ̧̀. Afɨˈa tà nyi abàˈ və la, tà wu taˈà ètɨŋe abua bòt bu Mbɔ̧ɔ̧mà è kɔ̀ŋkè àwɔb tè ngɨ̀ bɔ tsiˈi bòt Yesò la.
44018028	Bɔ̂ Bèjû e li ngua nkàànà mènə̀ Yesò àsà̧a̧ èwen, tà tɔ èdziˈ èkatè Mbɔ̧ɔ̧mà nyɨ̀ˈte awɔb ndɨ Yesò wu Fɔ̧̀ wu Mbɔ̧ɔ̧mà li ndzɔˈ ntsà la, tè mètsə̂ mɔb lem.
44019001	Àpolòs li ngu a Kɔlìn ale, Pɔ̂l me ghȩ̀ȩ̀nè àzi a èbem àlaˈ a Esìà tè ngà nyi a Efesɔ̀s. Tà nyi abàˈ və, tà ye bɔkatè ko,
44019002	mbììte awɔb nê, “Bɨ li ndzì mèntɨ̧ɨ̧ mɨ̧ ane Yesò ale, Fo Kèfə kɨˈɨ adù̧ yɨ̧?” Bɔ nê, “Ba bakà lem ndzə nê àghɨ ako aa və è wǔ Fo Kèfə la.”
44019003	Pɔ̂l è bììte nê, “Ɔɔ̀, bɔ li ndzì àwɨ̧ ale wû a kǎ màndzia èdzî à?” Bɔ nê, “A mèndzǐ mu Jɔ̌n li ngua ndzìà la.”
44019004	Pɔ̂l shua abua yɔb nê, “Jɔ̌n li ngua ndzìà wû bòt bu bɔ waˈa mènə̀ kàbɔ̀ŋ mɔb la a èdzî. Tà me zì ale, tà me shu abua bòt Izə̀lȩ̂ nê bɔ̀ zì mèntɨ̧ɨ̧ mɔb ane wòt wu nga ekɨˈɨ akwen ezi la, tàa shu ale a Yesò la.”
44019005	Mbɨ̀ˈɨ̀ bɔ zə èngà̧ waa la, bɔ zì àwɔb a èdzî ane èlen Yesò Lefɨ̀ˈ.
44019006	Pɔ̂l mè nɔ̀ŋè èbu bi a ètsə bɔb, Fo Kèfə kɨˈɨ adù̧ yɔb tè bɔ tsiˈa ndaˈa ane èwuu ndɨ̧te ko tsa, mè ndàˈà mèngǎ̧ ane àtɔŋ Mbɔ̧ɔ̧mà.
44019007	Bòt ngaa bɔ̀ɔgème e li ngu ntsɔ̀b babe.
44019008	Pɔ̂l me ghǎ a èbem lob Mbɔ̧ɔ̧mà Bèjû ndàˈà kà bɔâ, bɔ̂ bòt ane èŋu yetat. Tà ghɨ̀ tà ghǎ, tà me kàànè bɔ̂ tò ba, nkɨ e ghɨ̌ tê bɔɔ ko, e mě ye àghɨa Kèfɔ̧̀ Mbɔ̧ɔ̧mà wu yùà la.
44019009	Ka bòt àtsə àkekweelè ko ane yɔb è ka wua nkɨ ebɨ̧ɨ̧ne, bɔ tsiˈi me làˈà mènə̀ kàbɔ̀ŋ ane Alu̧ Yesò waa a mbì ndzɔ̀ŋ bòt yu. Ale, Pɔ̂l sà bèŋǔt, ntsìˈi nɨ wû bɔkatè Yesò bu. Àli àgème bɔ̂ tò ba e me ba̧a̧te èngǎ̧ Mbɔ̧ɔ̧mà a èbem tsâ̧ wu Tìlanùs li ngua ndàˈà abua bòt la.
44019010	Bɔ li ngɨ̀ àyaa ane èngùˈebȩ yebe, tè Bèjû bɔ̂ bòt Glɨ̂k bàgème bɔ̀ɔ ntsèka àbâ àlaˈ a Esìà la e zə mènə̀ Yesò.
44019011	Mbɔ̧ɔ̧mà li ngua ngɨ̀à Pɔ̂l ghɨ̀à tèwuute ènə̂ kà ye fɨ̀ˈ te tsě bòt la.
44019012	Bɔ ghɨ̀ bɔ̀ nɨ edziˈi ndǐ bɔ̀ ba̧a̧te ènyit tò, bɔ̀ ghǎ bɔ̀ nɔ̀ŋe adù̧ bòt àghɔ̧, bɔ kweelè. Fote kàbɔ̀ŋ te sà àwɔb.
44019013	Bèjû ko e li ngua ngȩ̀ȩ̀nà ndùta tèkaŋtsə fə̀à fote kàbɔ̀ŋ tèa ŋǎ bòt ngoˈ la, me nyɔ̀ˈtè nkɨ enɨ èlen Yesò Lefɨ̀ˈ ka nɨ ghɨ̌ a èlɨ mbɔŋ. Bɔ ghɨ̀ bɔ shu abua fote kàbɔ̀ŋ tu nê, “Ane èlen Yesò wu Pɔ̂l nàa ndàˈà la, mâ laˈ nê, dù, ka tsi ŋǎ wòt waa ngoˈ.”
44019014	Bòt baa bɔ li ngua ngɨ̀à anè la li ngu bɔ̧ Skevà wu, tà lè wu wòt Jû, mè ngu àtsəa bèntsìà mèpɨ̧̀ Mbɔ̧ɔ̧mà la. Bɔ̀ɔ̀ waa bɔ li ngu bɔ̀ɔ sà̧à̧mbe.
44019015	Wòt kǒ ane yɔb ghɨ̀ ale ndaˈa èlɨ̀ waa, fo kàbɔ̀ŋ yu shu abua yɔb nê, “Mâ kô a Yesò, mè me zə èlen Pɔ̂l; è wu awɨ̧ bɨ wu wà baà?”
44019016	Mbê wu nè fo kàbɔ̀ŋ yu la nù àwɔb ane èwuu ètɨ̧̂ ko tè ndèn àwɔb bàgème. Bɔ tsiˈi dzə̌ a lob tò ndùùlà nè tèfɨŋtsə ane yɔb, ndǐ tɔb te bɔ̂ sà̧à̧tê.
44019017	Afɨˈa Bèjû nè bòt Glɨ̂k bàgème a Efesɔ̀s e zə ànə̂ yaa la, kèbɔa ke ba̧a̧ awɔb, tè bɔ tsiˈi me paa ngùˈtà èlen Yesò Lefɨ̀ˈ mè mbɔ̀a lùà.
44019018	Àfɨˈa mbɔŋ bòt nyaŋ bɔ ghɨ ndzì mèntɨ̧ɨ̧ mɔb ane Yesò la e pùùlà a mbì ntùˈtè mènə̀ kàbɔ̀ŋ bɔ ghɨ̀ la.
44019019	Àbəˈa nyaŋ a wua ndùta tèkaŋtsə la, a fetè èkatè adzìˈ yeamɔˈ nkɨ̀ˈɨ̂ ntò̧ a kètsìà waa waa. Bɔ̀ lɔˈ nkwàˈtè ètsə̂ èkatè bu bɔ tò̧ la, e dzə̀ èkwȩkab mbɔ̀ŋè bètɔsì èghem yetà̧â̧.
44019020	Ànəa kekweelè yaa a li ngɨ̀ bòt nyaŋ e mè ndzì mèntɨ̧ɨ̧ mɔb ane Yesò tè èngǎ̧ tò e me kweela ngà wû nè mbì.
44019021	Mbɨ̀ˈɨ̀ mènə̀ maa è tsè la, Pɔ̂l è kwàˈtè nê yea ghǎ a Màsèdonìà, nga àlaˈ Akayà, mbɔ̂ ntsè ngà nè mbì tè ngu a Jèlusalèm. Tà ghɨ̀ ale, tà mè nkwàˈtè nê, ye ghà tè ngu abàˈ və, ko yea ghà tê wu a Lûm.
44019022	Ale, tà tsaa Èlastùs bɔ̂ Tɔ̀màtià, è wǔ bòt bɔ̀ɔ ntɨ̀ŋa atò la a Màsèdonìà, mbɔ̂ mè ntèˈà zìambɔŋ ane àfɨ̀ˈ àko àbâ àlaˈ a Esìà.
44019023	Eyaa li ngu àfɨ̀ˈ yu ngoˈ kèkweelè li ndzə a Efesɔ̀s nkàà ànəa Alu̧ Yesò wu la.
44019024	Talà̧ silbà kǒ èlen tò le wu Dèmetulùs la, li ngua ngɨ̀à bɔbɔ lob ane silbà bèa mbɨˈɨ̀ lob nàmbəa wu èlen tò wu Àtemìs la. Àfaˈa tò yaa a li ntaˈa wua ŋa àbȩ̀ abua bɔfàˈ tò.
44019025	È tseke tè ngu ane àli ako, tà tɔ bɔfàˈ bu bàgème nè èbeko bɔ̀ɔ fàˈà èwuu àfaˈa ngaa la, shu abua yɔb nê, “Banɔ̧̀, bɨ ko nê èkab wa aà ndzəa ane àfàˈ yaa.
44019026	Bɨ̀a mbɔŋ e ye mè ndzə̀ àghɨa mbê waa bɔ̀ɔ ntɔ atò nê Pɔ̂l la è ghɨ̀ la. Tàà shua nê bèmbɔ̧ɔ̧mà bàa bɔbȩ àa ngɨa ane èbu bɔb la ntsě àghɨ. Tà làˈà èngǎ̧ vi wu tè nɨŋ ntsòkè àtsəa bòt a Efesɔ̀s ŋaa, nè àbâ àlaˈ a Esìà ŋaa àgème.
44019027	Ànəa e mbɔà la wu nê, bòt aa tsiˈi me ye àfàˈ yaa yàa ane èghɨ kàbɔ̀ŋ. È ndem ntsě wû ndàˈ ale. Àyea ko wu nê, lob taˈà nàmbəa wu èlen tò wu Àtemìs la, naa tsiˈi àghɨ aku, tè ènɨ̧ tò wu waa waa a Esìà nè ngɔ̀ŋ yaa nàa ngùˈtà la, aa chu a si.”
44019028	Mbɨ̀ˈɨ̀ ndzɔ̀ŋ bòt bu è zə èngà̧ waa la, ntɨ̧ɨ̧ tɔb te bɨ, bɔ bùˈ me ŋȩa shua nê, “Àtemìs wu a Efesɔ̀s la è ghe.”
44019029	Bɔ ghɨ̀ ale, ŋȩ̀ tê bòt nyaŋ àpfə̀à nɨ̧ yu e tsiˈa ŋȩ̀a ŋȩ mɨ̧̂. Ènɔ̧̂ bòt bu e ba̧a̧ a Gayɔ̀s bɔ̂ Àlistakùs è wǔ bòt Màsèdonìà babe, bɔ̀ le wua ngȩ̀ȩ̀nà bɔ̂ Pɔ̂l ba la, nɨ̀ àwɔb ndùùlà nga adzìˈa waa waa àpfə̀à nɨ̧ və nàa mbù̧ù̧tà la.
44019030	Pɔ̂l zìambɔŋ nê ye kɨ eghǎ a mbì ndzɔ̀ŋ bòt yu, ka bɔkatè Yesò e tu̧.
44019031	Bèshu̧ tò ko è wǔ bɔɔjuŋ àbâ àlaˈ və la e tsɔ̀tè fɔ̀ɔ̀le ntu̧, shù̧ù̧te atò nê, tà ka mbê nga adzìˈa ngaa yu bòt àa mbù̧ù̧tà la.
44019032	Bòt bu bɔ bù̧ù̧te adzìˈ yu la e me ŋȩa ànyaˈne. Bòt kǒ e me ŋȩa shua ànə̂ àko, èbeko e me ŋȩa shua àyea tsa, nkàà nê àbə̀ˈ àyɔb nyaŋ a li à ka lem nko àghɨa a ghɨ̂ ka bɔ bù̧ù̧tè la.
44019033	Bòt ko e li mbê nkwàˈtè nê wu Àlèkzandà ka tà ghɨ̌ ànəa mbɔŋ la, ndɨ̀ wu Bèjû e li ŋweele atò nê tà kɔˈ ngà ntɨ̧ɨ̧ nè mbì la. Mbɨ̀ˈɨ̀ àa ale la, Àlèkzandà è dèb èbu bi nê bòt bu è buŋ ye làˈà èngǎ̧ nɨŋ fà àtsəa zi.
44019034	Ka àfɨˈa bɔ ye nê tà wu wòt Jû la, bɔ nɨ bèawà babe me ŋȩ shua wû nê, “Àtemìs wu a Efesɔ̀s la è ghe!”
44019035	A ghà me lìa, wòt tàa shɨa mèkatè àpfə̀à nɨ̧ və la, nyɔ̀ˈtè ngɨ̀ ènɔ̧̂ bòt bu e buŋ. Tà nê, “Bɔnyɨ bɔ̧ bòt Efesɔ̀s, waa waa è ko nê, lob taˈà nàmbəa wa Àtemìs nè èti nàmbəa lu e li nchu a ègwet la, e wu àpfə̀à nɨ̧ a Efesɔ̀s.
44019036	Wòt kǒ kà ko ànə̂ yaa ntsě. È wu ale, bɨ̀ buŋ, bɨ̀ ka tsi ngɨ̀ mènə̀ kà kwàˈtè.
44019037	Bòt baa babe la e bakà lem ntsɔ̀ àghɨa ko a èbem lobte bènàmbəa ba, bɔ̀ kà lem shu ànəa kàbɔ̀ŋ ane nàmbəa wa, bɨ bɔ̂ mbà̧à̧ àwɔb nɨŋ nkɨ̀ˈɨ̂ a si ŋàa.
44019038	È wu laˈ nê Dèmetulùs bɔ̂ bɔfàˈ bi e ba̧a̧ wòt kǒ nê tà ghɨ̀ ànə̂ àko, bɔ nɨŋ nga abua bèkěm ane èli bu bɔ̀ɔ sàˈa mèsaˈa la.
44019039	Mbə è wu nê bɨ̀ambɔŋ e bela mbɔ̌ ànə̂ àko, ko bɔɔ tsiˈi tsɔˈte ayea ngaa adzìˈa bòt àlaˈ àa mbù̧ù̧tà, bèkěm e tɔ la.
44019040	Maà mbɔ̀â mbɨ̀ˈɨ̀ bɔ ba̧a̧ awa nê ba lɔ̀ke ngoˈ àpfə̀ ŋaa laane. Betsiˈa bà ka ko e ŋà lə àŋȩte yaa.”
44019041	Mbɨ̀ˈɨ̀ tà làˈ ale la, tà fə̀ bòt bu bɔ bù̧ù̧tè la nê bɔ̀ me ghǎ.
44020001	Mbɨ̀ˈɨ̀ èdziˈ e bente a Efesɔ̀s tè fi la, Pɔ̂l tɔ bòt Yesò, è shu abua yɔb nê bɔ̀ me nɨ èngǎ̧ Mbɔ̧ɔ̧mà ngà nè mbì, mbɔ̂ ndàˈnè àwɔb me ghǎ. Ndɔ̀ˈ abàˈ və ale, nga àlaˈ a Màsèdonìà.
44020002	Tà me ghǎ, tà tsè èdziˈ ko nyaŋ ndàˈà mèngǎ̧ nɨŋ ndɔ̀ktè bòt Yesò. Ndɔ̀ˈ a edziˈi mbɔŋ nga a àlaˈ a Glɨ̂k,
44020003	ntsèke èŋu yetat. È tsiˈ àfɨˈa tàa ntàŋka eghǎ a Silìà la, tà ye nê Bèjû aà ntà̧a̧ ebùŋè àvi. Ale, tà tsiˈi ekua akwèn ngà ntsè nè Màsèdonìà.
44020004	Sopatà, wa̧ Pȩlùs wu è wu wòt Belìà la, li ngà bɔ̂ tò. Bɔ li ngà mɨ̧̂ nè Àlistakùs bɔ̂ Sèkundùs bɔ dzə a Tèsàlonikà la, nè Gayɔ̀s wu tà dzə a Debì la, nè Tȩ̀kɨkùs bɔ̂ Tɨ̀lòfimùs wu bɔ dzə̌ àbâ àlaˈ a Esìà la, nè Tɔ̀màtià.
44020005	Bòt baa e li ngà nè mbì, nchɨ̀ˈɨ̀ awa a Tloas.
44020006	Èli bu bɔ̀ɔ njɨ̀a èghɨjɨ bu bɔ̀ɔ ntɔ̀ nê wu èghɨjɨ bled kà wua nkɔ̀ˈɔ la e li ntsè ba nyi a èbem ànkànuˈ a Filìpȩ, èli e mè me tsè betà̧â̧ ba kwene ane yɔb a Tloas və, ba tò ba e tseke ane nkàb abàˈ və.
44020007	È li ngu àlia mbì ane nkàb, ba bu̧u̧tè adzìˈ yeamɔˈ ejɨ èghɨjɨ Wa̧ Mbɔ̧ɔ̧mà. Pɔ̂l è làˈa èngǎ̧ Mbɔ̧ɔ̧mà abua bòt bu tè ngà ngu a èntɨ̧ɨ̧ ètsəˈ, ndɨ̀ wu tà lè wu saˈa atetsɔˈ me ghǎ la.
44020008	Mèkaˈà li ntàˈa wu àtsəalob nè ègwet yu ba li ngu a èbèm la.
44020009	Wakèsà kǒ èlen tò wu Yutikùs la ko nê ye wu adù̧ wundù ye tseke la. Mbɨ̀ˈɨ̀ Pɔ̂l nàa ndàˈà la, kèlɔ ke me ba̧a̧ wakèsà wu ngà wû nè mbì. Adzìˈ me wù̧ù̧ne, tà lì tê ntsɔ̀ˈɔ̂, ndɔˈɔ ane ntɨ̀a tetat a ègwet lob yaa ndèb a si. Bɔ me laˈ nê bɔɔ ŋèˈe atò, tà pfə tê ndɔ̀ˈ.
44020010	Ka Pɔ̂l chu nga a si, sà̧à̧mè àvi a ègwet tò, mbà̧a̧ atò, nê, “Bɨ̀ ka mbɔ, tà bakà pfə.”
44020011	Pɔ̂l ghɨ̀ ale, tà mè nkɔˈ nga àtsəalob yu, mbòˈa bled nkwet bɔ̂ bòt Yesò bu. Tà ghɨ̀ ale, tà me làˈà bɔ̂ tò ba tè nyèm saˈ tà me ghǎ.
44020012	Bòt bu e nɨ̀ wakèsà wu tà yu̧u̧me la me ghǎ àpfə̀. Bɔɔ̀ ngà ale mèntɨ̧ɨ̧ mɔb fi.
44020013	Ba li nyǐ a èbem taˈà ànkànuˈ tè ngà ngu àpfə̀a Asɔ̀s è wu àdziˈ yu bàa gha enɨ a Pɔ̂l abot la. Tà li shu awa nê bà kwene ane zi abot nkàà nê tà li ngua nga eghȩ̀ȩ̀ne àka.
44020014	Àfɨˈa tà kwene ane ya a Asɔ̀s la, ba nɨ atò ndzi a èbem ànkànuˈ yu me ghà ne àpfə̀a Màtilìn.
44020015	Ndɔˈɔ abàˈ və, ètsəˈ e mè tsi, ba tse àlaˈ a Chɨɔ̀s. Ètsəˈ e mè me tsi, ba nyi àlaˈ a Samɔ̀s, è me wu ane àli akwèn ba bɔ̂ nyi Miletùs.
44020016	Pɔ̂l li taŋke tsè a ngèt Efesɔ̀s mbɨ̀ˈɨ̀ ye tsòke àfɨ̀ˈ àbâ àlaˈ a Esìà. Tà li ngua ntèmna enyi a Jèlusalèm ka àlia èghɨjɨ Pentekɔ̀s aa kùˈu.
44020017	Pɔ̂l li ntsèke a Miletùs, ntsɔ̀tè ntu̧ a Efesɔ̀s nê bɔɔjuŋ bu a chɔsì la è kɨˈɨ ndzè àvi.
44020018	Àfɨˈa bɔ kɨˈɨ la, tà shu abua yɔb nê, “Bɨ ko ndɨ e ndi ntàˈa tseke ba nɨ̧̀ ba mè ntàˈa ghɨ̀ mènə̀ ebùˈu ane àlia mbì am àbâ àlaˈ a Esìà la.
44020019	E ndi ngua ngɨ̀à àfàˈ am mbɨ̀ˈɨ̀ wɔ̀fàˈ Mbɔ̧ɔ̧mà àfɨ̀ˈ àko nè mèsi, kà wua ŋèˈa tèkwȩ ta̧ a ègwet. È ghɨ̀ è wu àfɨ̀ˈ àko, Bèjû ko e taˈa ŋa ngoˈ abua am, e mbɔ̂ me ghɨ̌ àfàˈ yu nga wû nè mbì.
44020020	Bɨ ko nê, ngule ànə̂ àko betsiˈa a tɨŋe awɨ̧ e ndi è ka laˈa abua yɨ̧ àsà̧a̧ èwen nè lob tɨ̧ la, a ntsě.
44020021	E ndi sə̀ŋkè ètǔ̧ Bèjû, nè bòt kà wu Bèjû nê, bɔ̀ waˈa mènə̀ kàbɔ̀ŋ mɔb, nkuŋe a Mbɔ̧ɔ̧mà, mè ndzì mèntɨ̧ɨ̧ mɔb ane Yesò Klistò Lefɨ̀ˈ wa.
44020022	“Maa ghǎ a Jèlusalèm àfɨ̀ˈ yaa mbɨ̀ˈɨ̀ e ghɨ mbɨˈɨ̀ Fo Mbɔ̧ɔ̧mà è shu la, mbɔ̂ è nka lem nko àghɨa nga ghɨ̌ ane ya̧ abàˈ və la.
44020023	Mâ ko wû nê, Fo Kèfə nàà shu am a èbem àpfə̀à nɨ̧ àgème mâ tsè la nê è nko na lob tèfȩ nè ngoˈtsə tèa nchɨ̀ˈà am la.
44020024	A batè ngu ale, ka è nka tsi nɨ mbɨ̧̀ ya̧ ane àghɨa ko, mbɨ̀ˈɨ̀ epaate àfaˈa Yesò Lefɨ̀ˈ li ŋa abua am nê è ngɨa la. Àfaˈa mbɔŋ wu ndɨ màa tsɔ̀te Ntu̧ Ntsɔ̧̀ ndɨ Mbɔ̧ɔ̧mà nàa ngɨ̀à ntsɔ̧̀ adù̧ bòt bi la.
44020025	“Mâ ghȩ̀ȩ̀ne a kètsìà wɨ̧ bɨ̀agème ndàˈà ndɨ Kèfɔ̧̀ Mbɔ̧ɔ̧mà nàa la. Ka nè àfɨ̀ˈ yaa, mâ ko nê wòt ane yɨ̧ ka li me pfə e mě ye am a.
44020026	È wu ale, e ngua shua abua yɨ̧ laane wàà nê, bɨ ghɨ̀à ndɨ Mbɔ̧ɔ̧mà nàa liime awɨ̧ la, àyu a ye awɨ̧. È ntsě èsaˈa am.
44020027	Ngu nê ànəa ako Mbɔ̧ɔ̧mà nàa nkwaˈta eghɨ̀ kâ e shu awɨ̧ la a ntsě.
44020028	Bɨ̀ me lɨ̀ŋkè àwɨ̧ bɨ̀ambɔŋ nè bòt bu Fo Kèfə è zì àwɔb a tèkitebu tɨ̧ la ntsɔ̧̀. Bɨ̀ me lɨ̀ŋke a chɔsì Mbɔ̧ɔ̧mà mbɨ̀ˈɨ̀ mbaabà nàa mbààba njɨ̀ ti la. Wa̧ Mbɔ̧ɔ̧mà li mpfə ka ngɨ̀ bòt mbɔŋ e tsiˈi èbe Mbɔ̧ɔ̧mà.
44020029	Mâ ko nê, maa me ghɨ̀ tê sà àwɨ̧, bòt ko mbɨ̀ˈɨ̀ ngwitenyà̧ e nyi a kètsìà wɨ̧ ka bɔ̀ ka wu sa wòt ane yɨ̧.
44020030	Àfɨ̀ˈ àko aa li nkùˈ, bòt ko e lɔ̀ˈɔ a kètsìà wɨ̧ fɨte mènə̀ è shu mbɨ̀ˈɨ̀ etsòkè àtsəa bɔkatè Yesò bu.
44020031	È wu ale, bɨ̀ me ko awɨ̧ ntsɔ̧̀ mèa nkù̧ù̧ta na e nde laˈa èngǎ̧ Mbɔ̧ɔ̧mà abua waa waa ane yɨ̧, ètsəˈ nè nèngǔ̧ ane èngùˈ yetat nè mèsi àghɨ am la.
44020032	“Àfɨ̀ˈ yaa, mâ zì àwɨ̧ a tèkitebu Mbɔ̧ɔ̧mà me shu̧u̧te nê èngǎ̧ tò wu àa nyɨ̀ˈta ndɨ tàa nkɔ̀ŋkà bɔbȩ la è ghɨa bɨ̀ me kweele. Taa ko lɔ̀ktè awɨ̧ e mě ŋà àwɨ̧ èlɔ̂t wu tà paŋe abua bòt bi bàgème la.
44020033	E mbakà ghòˈnè àghɨa wòt, ka wû silbà, kò gôl, kò ndǐ wòt leˈ.
44020034	Bɨ̀ambɔŋ e ko nê mâ nɨ èbu bɔ̧ baa nɨŋ fàˈ njǔ̧ àghɨ àgème ba bòt bɔ̧ bàgème è le wua nkɨ̀ŋkà la.
44020035	Mâ nyɨˈtè àwɨ̧ ane balu̧ bàgème ndɨ ba bɔ̂ ndɨ bàa me fàˈà nyaŋ mbɨ̀ˈɨ̀ me tɨŋe bòt kà ye ayɔb la, nkwàˈte ànəa Yesò Lefɨ̀ˈ zìambɔŋ li shû la, nê, ‘Mèngùˈte naa ne màŋa tè ntse a mànɨa.’ ”
44020036	Afɨˈa Pɔ̂l e paa èngǎ̧ vi la, tà tèm tènjǔŋ ti a si bɔ̂ tò ba bàgème e tsaˈte a Mbɔ̧ɔ̧mà.
44020037	Bɔ lɔ̀ˈ me màˈà èbu bɔb a tèkwȩte Pɔ̂l, elàˈne atò, mèsi chu àghɨ a waa waa ane yɔb.
44020038	Ànə̂ yu tà laˈnê, bɔ̀ ka li me pfə etsi ye avi la, a tàˈa saa awɔb. Bɔ nɨ atò ngà ntsaa a èbem taˈà ànkànuˈ yu.
44021001	Ba li ndàˈnè àwɔb mbɔ̂ ngà nyi a èbem ànkànuˈ mbê ngà ndɨŋndɨ̀ŋ tè nyi Kɔs. Ètsəˈ e tsi ba tsè a Lod, ndɔ̀ˈ abàˈ və ngà a Pàtalà.
44021002	Bà nyi abàˈ və, ba ye taˈà ànkànuˈ ako nga nè àlaˈ a Fònisìà la, ntsìˈi dzə a èbem aya yu ngà nyi a èbèm me ghǎ.
44021003	Ba ghà tê bà tsiˈa ndzèa Sȩplùs, ba tsè nè àtsɔˈɔ ngà nè Silìà, ntɨ̧ a Tȩ̂ ndzə àbȩ, è wu àdziˈa bɔ̀ le wû etsǐ èghɨ a èbem ànkànuˈ yu la.
44021004	Ba dzə ale ndze bòt Yesò ko abàˈ və, ntsèke èli besà̧à̧mbe ba tò ba. Fo Mbɔ̧ɔ̧mà è ghɨ̀ bɔ shu abua Pɔ̂l nê tà ka nga a Jèlusalèm.
44021005	Ba tseke abàˈ və tè àfɨ̀ˈ aya a kùˈ, ba dzə̀ mbà̧à̧ àtsəalu̧ aya. Bà me ghǎ, bòt Yesò bu bàgème nè bèzi bɔb bɔ̂ bɔ̧ bɔb, e dzə̀ àpfə̀à nɨ̧ yu nga etsàà àwa. Ba tò ba e gha a ngèt èdzî wu, ba teme tènjùŋ ta a ègwet tèsoŋtsə ntsaˈte a Mbɔ̧ɔ̧mà.
44021006	Ba ghɨ̀ ale, ba tò ba e làˈnè àwa, ba bɔ̂ nyi a èbem taˈà ànkànuˈ yu, bɔ̀ɔmbɔŋ e kua akwèn me ghǎ àwɔb àpfə̀.
44021007	Ba nɨ lèghȩ̀ȩ̀nè wa me ghà ne mbì ndɔˈɔ a Tȩ̂ nga àpfə̀ yu è wu Tòlemè la. Bà nyi abàˈ və, ba tsàˈtè bɔnyɨ ba mbɔ̂ ndì àli yeamɔˈ ba tò ba.
44021008	Ètsəˈ e tsi, ba lɔ̀ˈ nga a àpfə̀ yu è wu Sìsalìà la, me tseke a lob Filìb kǒ tà lè wu wòt tàa ntsɔ̀tà Ntu̧ Ntsɔ̧̀ Yesò la. Filìb mbɔŋ li ngu wòt kǒ ane bòt bu basà̧à̧mbe bɔ̀ le lɔˈɔ ndàà àwɔb a Jèlusalèm la.
44021009	Tà li mbɔ̀ bɔɔ̀zi bi ko bakwì kà yɔˈ bɔ̀ɔ ndàˈà mèngǎ̧ ane àtɔŋ Mbɔ̧ɔ̧mà la.
44021010	Bà tseke abàˈ və ane èli ko, ndàˈàtɔŋ Mbɔ̧ɔ̧mà kǒ bɔ̀ le wua ntɔ̀ atò nê Àgabùs la è lɔ̀ˈɔ a Jùdià nchu.
44021011	Tà kɨˈɨ tà kwene ane ya, tà nɨ nkànda Pɔ̂l, nkùùle èbu bi bɔ̂ èka bi, mbɔ̂ nê, “Fo Kèfə laˈnê, Bèjû bu a Jèlusalèm la aà nga ekuule wòt wu tà bɔ nkànda yaa la, ebɔ ŋa atò abua bòt kà wu Bèjû.”
44021012	Afɨˈa ba zə èngà̧ waa la, ba bòt ko bu abot la e shu̧u̧te a Pɔ̂l nê tà ka nga a Jèlusalèm.
44021013	Ka Pɔ̂l shu abua ya nê, “Bɨ ghɨ̀ na ka me dɨ̀a èlɨ̀ waa ndòa èntɨ̧ɨ̧ am à? Maà kà lem nkɨ ghǎ a Jèlusalèm bɔɔ kuule am kuule, maa epfə abàˈ və nkàà Yesò Lefɨ̀ˈ.”
44021014	Ba nyɔ̀ˈtè nê ba kɨ ekubte èntɨ̧ɨ̧ tò, nkùbte kekaŋ. A tsè àwa, ba tsiˈi laˈnê, “Ànə̂ àgème à tsè wû mbɨ̀ˈɨ̀ Mbɔ̧ɔ̧mà è taŋke la.”
44021015	Mbɨ̀ˈɨ̀ ba nyàˈâ mè ntsèke ane èli ko abàˈ və la, ba taŋkè èghɨ ba me kɔˈa nga a Jèlusalèm.
44021016	Àbəˈa bɔkatè Yesò ko a Sìsalìà və a nɨ awa nga ntsaa a lob wòt kǒ bà le wua nga me tseke a lob tò la. Èlen ŋut li ngu Masɔ̀n, tà bɔ̂ ngu wòt Sȩplùs. Tà li ngu wakatè Yesò e bùˈù te ane èli mbì bu.
44021017	Ba li ngà tè bà nyi a Jèlusalèm, bɔnyɨ ba bu abàˈ və la e taˈa sèè awa.
44021018	Ètsəˈ e tsi, Pɔ̂l nɨ̀ awa nê bà gha ndzea Jimsì. Bɔɔjuŋ ayɔɔ bòt Yesò bu e li ngu a si bàgème.
44021019	Pɔ̂l è tsàˈtè àwɔb, mbɔ̂ nèètè shu awɔb èghɨ ègème Mbɔ̧ɔ̧mà è ghɨ ye ghɨ a kètsìà bòt kà wu Bèjû la.
44021020	Mbɨ̀ˈɨ̀ bɔ zə èngǎ̧ tò la, bɔ wùˈte a Mbɔ̧ɔ̧mà bàgème, mbɔ̂ shu abua Pɔ̂l nê, “Wanyɨ wa, à ye àwɔ̀ mbɔŋ ndɨ Bèjû mbɔ̀ŋè bètɔsì kà pà̧ be zì mèntɨ̧ɨ̧ mɔb ane Yesò mbɔ̂ mbèla nkùŋà mbɨ̧ ta ntsɔ̧̀ la.
44021021	Bòt ko e shu awa nê, àà ngȩ̀ȩ̀nà shua abua Bèjû bu bèa ntsèka ayɔɔ bòt kà wu Bèjû la nê, bɔ̀ ka tsi nkùŋè mbɨ̧te Musì, bɔ̀ ka tsi nàŋe bɔ̧ bɔb, bɔ̀ ka tsi nkùŋè mènə̀ ndɨ̧ Bèjû.
44021022	A ghɨ̀à nà leˈ, ko bɔɔ zə nê à kɨˈɨ̀. Bàa chɨɨme ghɨ̀ na lee?
44021023	Ghɨ̀ mbɨˈɨ̀ bàa shu awê la. Bòt aa a kètsìà awa anè bakwì bɔ zì nkà̧ a mbì Mbɔ̧ɔ̧mà la.
44021024	Nɨ bòt baa bɨ tò ba è ghǎ shùù ènyit yɨ̧ mbɨ̀ˈɨ̀ ekùˈu e mbì Mbɔ̧ɔ̧mà. Aa ghǎ, à ŋà èkab wu bɔ̀ɔ tsòke enɨ tsì mèpɨ̧̀ àdziˈa èpà̧ wu la, bɔ bɔ̂ mù ètsə bɔb. À ghɨ̀ ale, ko waa waa naa ko nê mènə̀ mu ègème bɔ shua ane yê la wu àfɨte. Ko bɔɔ ko nê àwɔ̀ mbɔŋ aà nkùŋà mbɨ̧te Musì.
44021025	È me wu bòt kà wu Bèjû bu bɔ zì mèntɨ̧ɨ̧ mɔb ane Yesò la, ko bà le yaŋe tsàà àwɔb àkatè nê, bɔ̀ ka nkwèle nyà̧ bɔ nɨŋ ntsì èpɨ̧̀ adù̧ la, bɔ̀ ka nkwèle nyà̧ bɔ tɨ̀ŋè la, bɔ̀ ka mè njɨ̀ àlo̧, bɔ̀ ka mè ntsi nɔ̀ŋkè nè bèzi kà wu ebɔb.”
44021026	Ale, ètsəˈ e tsi, Pɔ̂l nɨ bòt bu bakwì la bɔ̂ tò ba e ghà fɔ̀te mbùˈ ànəa mànshua lèsɔ̀t wu. Mbɔ̂ ndɔ̀ˈ nga a èbem lob nɨ̧ Mbɔ̧ɔ̧mà a Jèlusalèm, è shu a ntsìà mèpɨ̧̀ wu abot la àlia èpǎ̧ mbɔŋ àa lìa, bɔɔ ŋa àghɨ àtsəa waa waa ane yɔb enɨ nkɔ̀ŋka a Mbɔ̧ɔ̧mà la.
44021027	Mbɨ̀ˈɨ̀ èli bu besà̧à̧mbe e tsiˈa nkɨ emì la, Bèjû ko bɔ dzə àbâ àlaˈ a Esìà la e ye a Pɔ̂l a èbem lob nɨ̧ Mbɔ̧ɔ̧mà a Jèlusalèm. Bɔ ye atò, ntɔ̀te àtsəa ènɔ̧̂ bòt, a zì èbu ane tò.
44021028	Bɔ ba̧a̧ atò ale, me ŋȩa shua nê, “Bòt Izə̀lȩ̂, bɨ̀ tɨ̀ŋe awa. Eyaa wu mbê wu tàa ngȩ̀ȩ̀nà nyɨ̀ˈta bòt bàgème nê bòt Izə̀lȩ̂, nè mbɨ̧te Musì, fɔ̀ɔ̀lè ne lob nɨ̧ Mbɔ̧ɔ̧mà a Jèlusalèm wu èghɨ aku la. Ye atò àfɨ̀ˈ yaa tà chɨɨmè nɨ bòt ko kà wu Bèjû nyi a èbem lob nɨ̧ Mbɔ̧ɔ̧mà a Jèlusalèm tè ntsòkè lob ngaa la.”
44021029	(Bɔɔ ndàˈa ale, ngu ndɨ̀ wu bɔ li mbɨ̀ ndze a Tɨ̀lòfimùs wu tà dzə a Efesɔ̀s la ngȩ̀ȩ̀nà àpfə̀à nɨ̧ və bɔ̂ Pɔ̂l la. Bɔ li ntanda nê Pɔ̂l è nɨ atò nyi a èbem lob nɨ̧ Mbɔ̧ɔ̧mà yu a Jèlusalèm la.)
44021030	Èdziˈ ègème e li nyìˈnè àpfə̀à nɨ̧ yu tè bòt nyaŋ e lùùlà mbu̧u̧te adzìˈ yeamɔˈ, mbà̧a̧ a Pɔ̂l, səŋne atò ndzə a èbem lob nɨ̧ Mbɔ̧ɔ̧mà yu a Jèlusalèm mbɔ mbê nkȩ̀ mètsə̂ lob nɨ̧ Mbɔ̧ɔ̧mà yu a Jèlusalèm la.
44021031	Ènɔ̧̂ bòt bu aa nkɨ ebùŋe a Pɔ̂l ale, wòt kǒ lùùlà ngà shu abua tǎt banyà̧ Lûm nê ngoˈ è dzə a Jèlusalèm ègème.
44021032	Kwàˈ àfɨˈa mbɔŋ, tǎt banyà̧ wu nɨ banyà̧ ko bɔ̂ bɔɔjuŋ ko ane yɔb ndùùlà nchu ngà nkwène ane ènɔ̧̂ bòt bu. Àfɨˈa bòt bu e ye atò nè banyà̧ akwèn zi la, bɔ̀ ka tsi ndènè a Pɔ̂l.
44021033	Tǎt banyà̧ wu gha a mbɨ̧̀ Pɔ̂l, ndzì èbu ane tò, mbɔ̂ ngɨ̀ bɔ kuule atò ane fȩ tebe. Tà bɔ̂ mbììte nê, “Mbê waa wu wàà à? Tà ghɨ̀ ghà à?”
44021034	Bòt ko a kètsìà ènɔ̧̂ bòt bu e me ŋȩa shua ànə̂ ako, èbeko e me ŋȩa shua àyea tsa. Bòt e làˈà nèmbuˈ tè a tsè a tǎt banyà̧ wu taa chɨɨme eko ngule àghɨ yu a ghɨ̂ ngɨ̀ la. Ale, tà tsiˈi shu abua banyà̧ bi nê, bɔ̀ nɨ a Pɔ̂l nkɔˈ nga a èbem lob kèkweelè yɔb yu.
44021035	Bɔ nɨ a Pɔ̂l, bɔ̀ gha ane ntɨ̀a tu tèa nkɔ̀ˈa nga a èbem lob yu la, banyà̧ bu e tsiˈi ŋeˈe atò ŋeˈe nkàà nê, ènɔ̧̂ bòt bu e li ntsòò tê mè me kɨ eba̧a̧ atò.
44021036	Ènɔ̧̂ bòt bu bàgème e li ngua ndùùlà akwèn ŋȩ̀a nê, “Bɔ̀ bùŋe atò.”
44021037	Mbɨ̀ˈɨ̀ bɔ tsiˈa nkɨ enɨ a Pɔ̂l eghǎ a èbem lob kèkweelè yu la, tà shu abua a tǎt banyà̧ wu nê, “Tsiˈ è shu awê ànə̂ àko?” Tǎt banyà̧ wu biite nê, “Ɔ̀ɔ̀, àà nyǎ̧ ndàˈà ndɨ̧ bòt Glɨ̂k?
44021038	Ale, ko à ntsě mbê wu tà lè dzə àlaˈ a Ejìb nkɨ̀ˈɨ̂ mbùˈ ngoˈ àlaˈ ŋàa tè nɨ̀ bemàkìà bètɔsì bakwì nkȩ nga àbâ àlaˈ àyuube la.”
44021039	Pɔ̂l bɨ̀ɨ̀lè nê, “E ngu wòt Jû bɔ bi am àpfə̀à nɨ̧ yu è wu Tasɔ̀s àbâ àlaˈ a Sìlisìà la. E ngu wa̧ àpfə̀à nɨ̧ àkekweelè àlaˈ ŋàa. Wɔ̀jǔŋ, chɨɨme sà am è ndaˈa abua bòt baa.”
44021040	Tǎt banyà̧ wu bɨ̧ɨ̧nè nê Pɔ̂l è laˈa ale, Pɔ̂l tɨ̧ɨ̧ a ègwet ntɨ̀a tu ndèbè èbu bi nê bòt bu è buŋ. Afɨˈa bɔ bu la, tà bùˈ me làˈa abua ayɔb ane ndɨ̧ àlaˈ a yɔb, bɔ̀ɔ bòt Ebùlù.
44022001	Pɔ̂l nê, “Bètǎt bɔ̧ nè bɔnyɨ bɔ̧, bɨ̀ yute èngǎ̧ am mbɨ̀ˈɨ̀ è nkɨ etsǐ ànə̂ àtsə am a mbì lɨ̧ anè la.”
44022002	Bɔ me zə Pɔ̂l me làˈa abua yɔb ane ndɨ̧ bòt Ebùlù ale, bɔ paa mbuŋ. Tà me nɨ èngǎ̧ vi ngà nè mbì.
44022003	Nê “E ngu wòt Jû bɔ bi am Tasɔ̀s àbâ àlaˈ a Sìlisìà la. Mbɔ̂ e ndi ntsə a Jèlusalèm ŋaa mbɨ̀ˈɨ̀ wakatè Gàmalìà. Bɔ li nèètè nyɨ̀ˈte am ndɨ màa me kùŋe mbɨ̧te bètǎt nyaˈ ba la. E mè ŋà ènyit ya̧ abua Mbɔ̧ɔ̧mà wû mbɨ̀ˈɨ̀ bɨ̀agème wàà bɨ tɨ̧ɨ̧ a si ŋàa laane la.
44022004	E ndi ngua kɨa àtsə a bòt bɔ̀ɔ nkùŋà Alu̧ Yesò waa la tè ngɨ̀à tè mbùŋà àwɔb. E ndi ngua mbà̧a̧ bèzi nè mbâ̧tsə màˈtà wɔb a tèfȩ.
44022005	Bɨ biitè àtsəa bèntsìà mèpɨ̧̀ Mbɔ̧ɔ̧mà, bɔ̂ bòt lob èsaˈa, ko bɔɔ shu awɨ̧ nê e ndàˈà nkǔŋ. Bɔ li ŋà mèkatè abua am nê, è nga ŋa abua Bèjû bu è wu bòt Yesò a Dàmaskɔ̀s la. Ale, e nchu nga abàˈ və eba̧a̧ bòt Yesò bu ekuule awɔb ane fȩtsə enɨ ewène a Jèlusalèm bɔɔ ŋa awɔb ngoˈ.”
44022006	“Mbɨ̀ˈɨ̀ mâ ghȩ̀ȩ̀nè te ntsìˈa nkɨ enyi a Dàmaskɔ̀s a kètsìà nèngǔ̧ la, àghɨ ako mbɨ̀ˈɨ̀ èkaˈà kekweelè a bê nchù ne ègwelebuule, nkaˈa adù̧ ya̧.
44022007	E kwen a si, me zə, àtɔŋ ako a me làˈa abua am, shua nê, ‘Sɔ̂l, Sɔ̂l! À ghɨ̀ na ka me kɨ àtsə am à?’
44022008	“E mbiitè nê, ‘À wu wàà a Tê?’ “Àtɔŋ yu a bɨ̀ɨ̀lè nê, ‘E ngu Yesò wòt Nazàlet wu àa nkɨ̀a àtsə atò la’.
44022009	Bòt bu bɔ li ngua ngȩ̀ȩ̀nà ba tò ba la e ye èkaˈà wu, ka bɔ̀ ka zə àtɔŋ wòt wu ndaˈa abua am la.
44022010	“E mè mbììte nê, ‘Màa ghɨ̀ na a Tê?’ Tê Yesò mè shu abua am nê: “ ‘Lɔ̀ˈɔ a si nga a Dàmaskɔ̀s. À gha abàˈ və, ko bɔɔ shu awê àghɨ àgème Mbɔ̧ɔ̧mà è taŋkè nê à ghɨa la.’
44022011	Èkaˈà wu e ghɨ̀ ale, mbê ndììme àghɨ am, tè bòt bu ba tò ba la e tsiˈi e ba̧a̧ àbu am ka nɨ̀ am nga a Dàmaskɔ̀s.
44022012	“Wòt kǒ li ngu abàˈ və èlen tò wu Ànàniàs la, mbɔ̂ ngu wòt Mbɔ̧ɔ̧mà, me kùŋe mbɨ̧ ta. Bèjû bàgème bèa ntsèka a Dàmaskɔ̀s la e mè ntàˈa wua nguˈta atò.
44022013	Tà kɨ̀ˈɨ̂ ntɨ̧ɨ̧ a ngèt ya̧ mbɔ̂ shu abua am nê, ‘Wanyɨ am Sɔ̂l, ghaˈa àghɨ ayê me ye èdziˈ.’ Mbɨ̀ˈɨ̀ tà bê ndàˈ ale la, àghɨ am a ghaˈtè, tè e me ye atò.
44022014	“Tà mè nê, ‘Mbɔ̧ɔ̧mà bètǎt nyaˈ ba è lȩ̀ awê nê à ko àghɨa yèa nkɨà la, mè ndzè ngule Wa̧ vi tà tɨ̧ɨ̧ ndɨŋndɨ̀ŋ a mbì li la, ndɔ̀ˈ ndzə atò ndaˈa ane azi ne àtɔŋ la.
44022015	Tà ghɨ̀ ale, mbɨ̀ˈɨ̀ aa li me shu a waa waa àghɨa à ye mè nko ane tò la.
44022016	È wu ale, à ka tsi ntsòkè àfɨ̀ˈ. Lɔ̀ˈɔ a si bɔ zì àwê a èdzî, tà waˈa a kàbɔ̀ŋ wê mbɨ̀ˈɨ̀ àa ntsàˈtà atò la.’ ”
44022017	“Mâ ghɨ̀ ale, nkua akwèn nga a Jèlusalèm me tsàˈte a Mbɔ̧ɔ̧mà a èbem lob nɨ̧ tò, ndzè àtsə,
44022018	ndze a Yesò, tà shua abua am nê, ‘Taŋke ndzə a Jèlusalèm ŋaa kwàla, na bòt abàˈ ŋaa è ka bɨ̧ɨ̧ne ezə ndɨ à shua nê ye ye mè nko mènə̀ ane ya̧ la a.’
44022019	“E bɨ̀ɨ̀lè nê, ‘Tê, bɔ ko ntsɔ̧̀ nê e ndi ngua nga a èbem lobte Mbɔ̧ɔ̧mà tɔb mbà̧a̧ bòt bu bɔ zì mèntɨ̧ɨ̧ mɔb ane yê la è shù̧a wɔb.
44022020	È li mè ngu àfɨˈa bɔ bùŋà wɔ̀fàˈ wê Stifèn la, e ngu abot è mbɨ̧̀ɨ̧̀nè nê bɔ̀ bùŋe atò, tè bòt e sɔ̀tè mèmà̧ mɔb ŋa e mbèa ka bɔ me bùŋe atò.’
44022021	“Yesò shu abua am nê, ‘Dù, nkàà nê maa nga etsàà awê a endɨ̌ abua bòt kà wu Bèjû.’ ”
44022022	Bòt bu e buŋ me yute tê Pɔ̂l è làˈ ànə̂ yaa, bɔ bùˈ me ŋȩ ane ètɨ̧̂ shua nê, “Bɨ̀ tsi atò a sitsǎˈ ŋàa. Bɨ̀ bùŋe atò. Tà bakà kùˈu wòt tàa me tseke a ngɔ̀ŋ ŋaa la.”
44022023	Mbɨ̀ˈɨ̀ bòt bu àa ŋȩ̀a, mììtà ndǐ tɔb, ntàa àbeb a ègwet la,
44022024	tǎt banyà̧ wu shu abua bòt bi nê, bɔ̀ nɨ a Pɔ̂l nga adzìˈa banyà̧ bu àa ntsèka la, nê bɔɔ ghǎ bɔ shu̧u̧ atò, mbɔ̂ mbììte atò àghɨa a ghɨ̂ ka Bèjû e me ŋȩ àtsə atò ale la.
44022025	Ka àfɨˈa bɔ gha te nkùùle atò me kɨ eshu̧u̧ la, Pɔ̂l bììte wajǔŋ banyà̧ bu abot la nê, “Mbɨ̧tsə te bɨ̧ɨ̧nè nê, bɨ̀ shu̧u̧ wòt Lûm kà lem saˈa atò eye nê tà ghɨ ànəa kàbɔ̀ŋ?”
44022026	Mbɨ̀ˈɨ̀ wajǔŋ banyà̧ wu è zə èngà̧ waa la, tà gha abua tǎt banyà̧ wu, mbììte atò nê, “Eyaa chɨɨme ngu ghà bɨ ghɨ̀à la à? Mbê waa wu wòt Lûm?”
44022027	Tǎt banyà̧ wu tsiˈi gha abua Pɔ̂l mbììte atò nê, “Chɨɨme shu am, à wu wòt Lûm?” Tà nê, “Oò.”
44022028	Tǎt banyà̧ wu nê, “Bɔ li me laˈ nê bɔɔ̀ nɨ am mbɨ̀ˈɨ̀ wòt Lûm, e ŋa aŋa̧ èkab.” Pɔ̂l bɨ̀ɨ̀lè nê, “È wu am, ko e ngu wòt Lûm ane membǐ.”
44022029	Kwàˈ àfɨˈa mbɔŋ, bòt ko bɔ li ngua nga me biite a Pɔ̂l mènə̀ la e sə̀ˈtè àwɔb nkua akwèn. Mbɨ̀ˈɨ̀ tǎt banyà̧ wu e ye nê Pɔ̂l wu wòt Lûm bɔ̂ kuule atò la, ta tsiˈi me bɔɔ bɔa.
44022030	Tǎt banyà̧ wu li ngua nkɨ eko àghɨ yu a chɨɨmè ngɨ̀ ka Bèjû e me kɨ a Pɔ̂l ebùŋè la. Ètsəˈ e tsi, tà ghɨ̀ bɔ yaa a Pɔ̂l, mbɔ̂ ntɔ bèntsìà mèpɨ̧̀ Mbɔ̧ɔ̧mà nè bòt èsaˈa ko bu bàgème nê bɔ bu̧u̧ta. Tà nɨ a Pɔ̂l ngà ngɨ̀ tà tɨ̧ɨ̧ a mbì lɔb.
44023001	Pɔ̂l bê ntsìte àghɨ azi adù̧ bòt èsaˈa bu mbɔ̂ nê, “Bɔnyɨ bɔ̧ bòt Izə̀lȩ̂, èntɨ̧ɨ̧ am aà kà feele am ngu nê, ekɨˈɨ ŋa laane waa, mâ ghɨ̂ wû mènə̀ mu Mbɔ̧ɔ̧mà nàa nkɨà la.”
44023002	Ànàniàs, àtsəa bèntsìà mèpɨ̧̀ Mbɔ̧ɔ̧mà shu abua bòt bu bɔ tɨ̧ a ngèt Pɔ̂l la nê, bɔ̀ tsɔ̌ ètsə̂ tò.
44023003	Pɔ̂l tsɔ̧ atò nê, “Tè Mbɔ̧ɔ̧mà tsɔ̀ awê mɨ̧̂. Ye àghɨa mɔˈ ngaa mbɨ̀ˈɨ̀ mbɨ̧̀ lob bɔ lɔɔbe la. À tseke a si ŋu mbɨ̀ˈɨ̀ wòt tà wu esaˈa am ndɨ mbɨ̧tsə tèa nkɨà la, mbɔ̂ mbèle wû àwɔ̀ mpààtè mbɨ̧ tu nê bɔ̀ tsɔ̌ ètsə̂ am.”
44023004	Bòt bu a ngèt Pɔ̂l la e biite atò nê, “À ghɨ̀ na ka me tsɔ̧̀ɔ̧̀tè àtsəa bèntsìà mèpɨ̧̀ Mbɔ̧ɔ̧mà à?”
44023005	Pɔ̂l bɨ̀ɨ̀lè nê, “Bɔnyɨ bɔ̧ bòt Izə̀lȩ̂, mâ ghɨ̂ è nka ko nê tà wu àtsəa bèntsìà mèpɨ̧̀ Mbɔ̧ɔ̧mà. Àkata Mbɔ̧ɔ̧mà a laˈnê, ‘À ka ndaˈa kàbɔ̀ŋ adù̧ wòt tà wu àtsəa bòt bê la’.”
44023006	Afɨˈa Pɔ̂l è ye nê àbə̀ˈ àko ane bòt bu wu Bèsadùsiì, èbeko wu Bèfalèsiì la, tà ŋȩ̌ a èbem lob èsaˈa yu nê, “Bòt Izə̀lȩ̂, e ngu wòt Falèsiì, bètǎt nyaˈ bɔ̧ e wu Bèfalèsiì mɨ̧̂. Bɔ wua sàˈa am a si ŋàa nê, mâ bɔ ntɨ̀ nê Mbɔ̧ɔ̧mà naa li ghɨ̌ bòt bɔ pfəˈte la, aa yu̧u̧me.”
44023007	Mbɨ̀ˈɨ̀ tà bê ndàˈà èngà̧ waa la, Bèfalèsiì nè Bèsadùsiì e bùˈ me yɔ̌ a kètsìà wɔb tè ènɔ̧̂ wɔb wu e ghàbtè.
44023008	(Aa abua Bèsadùsiì, bòt bɔ pfəˈte la, è ka wu li eyu̧u̧me, àghɨ ako à ka mê ngû bɔ̀ɔ ntɔ nê wu bɔntu̧ Mbɔ̧ɔ̧mà la, ka wû àghɨa ko àa ngȩȩne ane fo la. Ka Bèfalèsiì e bɨ̧ɨ̧nè nê èghɨ bàagème aà və.)
44023009	Àŋȩte yu a me kɔˈɔ ngà wû nè ègwet, tè bènyɨˈtà mbɨ̧te Musì ko bɔ̀ le wu akwene Bèfalèsiì bu la, e lɔ̀ˈɔ a si me ŋȩa ntù̧a àyɔb mɨ̧̂, shua nê, “Ba bakà ye ànəa kàbɔ̀ŋ ako mbê waa è ghɨ̀ la. Ateko wantu̧ Mbɔ̧ɔ̧mà kǒ, kò wû fo kǒ leˈ, è làˈa abua tò ane nkǔŋ.”
44023010	Àŋȩte yu a ghɨ̀ ale, mè nkwèèle, tè tǎt banyà̧ wu tsiˈa mbɔ̀ɔ mbɨ̀ˈɨ̀ bòt bu e sa̧a̧te a Pɔ̂l. Ale, tà tsàà bèshujà bi bu nê, bɔ̀ chu ngà a kètsìà bòt bu faa a Pɔ̂l nɨŋ ngà nɔŋe a èbem lob kèkweelè yɔb yu.
44023011	È lɔ̀ˈ me wu ètsəˈ, Wa̧ Mbɔ̧ɔ̧mà è kɨ̀ˈɨ̂ è shu abua Pɔ̂l nê, “Ka mbɔ̀a! Mbɨ̀ˈɨ̀ à nyɨˈte nkǔŋ yu à ko ane ya̧ a Jèlusalèm ŋaa la, à bɔ ndɨ àa ghɨ̀ wû a èlɨ mbɔŋ a Lûm la.”
44023012	Ètsəˈ e li ntsi, Bèjû ko e bù̧ù̧tè, ntǎ̧ ànəa ko, mbɔ̂ ndzì nkà̧ nê bɔ̀ ka jɨ àghɨa, bɔ̀ ka wu nu mèleb, tè bɔ ghɨ̀ mbuŋe a Pɔ̂l yaˈ.
44023013	Bɔ̀ɔ̀ba wu bɔ li ndzì nkà̧ yaa la e li ngu te me tsě èghem yekwì.
44023014	Bɔ ghɨ̀ ale, mbɔ̂ nga abua bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ àlaˈ, è shu abua yɔb nê, “Ba zǐ nkà̧ kèkweelè nê ba bakà bùŋe a Pɔ̂l, bà kà jɨ àghɨ, bà kà lem nù mèleb.
44023015	È wu ale, bɨ bòt èsaˈa e tsàà ntu̧ abua tǎt banyà̧ Lûm nê tà nɨ a Pɔ̂l nchu ŋǎ abua yɨ̧. Bɨ̀ me tsɔ̀te ntu̧ yu, bɨ fɨtè nê bɨ kɨ nèète ekɨ mènə̀ mu bòt e shua ane tò la. Ka bàambɔŋ e ta̧a̧ ndɨ bàa bùŋe atò kà tà lem nkɨ̀ˈɨ̂ te nyi a si ŋàa la.”
44023016	Mbɨ̀ˈɨ̀ bɔ̀ɔ ntà̧a̧ ale la, wambâ̧ kǒ è wu wa̧ wanyɨ Pɔ̂l la zə, ndùùlà nga a èbem lob kèkweelè banyà̧ yu, è shu atò.
44023017	Pɔ̂l wu, tɔ wajǔŋ banyà̧ kǒ, shu abua tò nê, “Nɨ wakèsà waa nga abua tǎt banyà̧ wu, tà bɔ ànə̂ àko tàa nkɨ eshu abua tò la.”
44023018	Wajǔŋ banyà̧ wu nɨ a mbalù̧ yu nga abua tǎt banyà̧ è shu nê, “Pɔ̂l wɔ̀tèfȩ wu è laˈnê è nɨ a mbalù̧ yaa nkɨ̀ˈɨ̂ abua yê, nkàà nê tà bɔ ànə̂ àko tàa nkɨ e shu awê la.”
44023019	Tǎt banyà̧ wu zìambɔŋ ba̧a̧ àbu atò, nɨ atò nga a ntsèm, mbììte atò nê, “Wu ka ànə̂ à kɨ eshu abua am à?”
44023020	Mbalù̧ yu nê, “Bɔɔjuŋ Bèjû e laŋkè nê bɔɔ sàˈa atetsɔˈ, e ghɨ̌ aa nɨ a e Pɔ̂l nɨ chu a lob èsaˈa. Nê, bɔɔ fɨte awê nê bɔ kɨ atò mbɨ̀ˈɨ̀ nèète ghaˈte mènə̀ mu bòt e shua ane tò la.
44023021	Ka à ka njùte ànəa bɔ shua la, ngu nê bòt aà mbɔ̀ŋè èghem yekwì bɔ̀ɔ sàˈa lò̧ò̧te me chɨ̀ˈɨ atò ebùŋè la. Bɔ zǐ nkà̧ nê, bɔ bakà bùŋe atò, bɔ̀ kà jɨ àghɨ, bɔ̀ ka lem nù ka wû mèleb. Bɔ tsite ànə̂ àgème tè ndɔ̀ˈ, tè ntsìˈa nchɨ̀ˈà ezə ànəa àa shu la.”
44023022	Tǎt banyà̧ wu nê, “Ko mbɨ̀ˈɨ̀ à shu wòt kǒ nê ye kɨˈɨ tê ntùˈ ànə̂ yaa abua am.” Bɔ làˈ ale, tà tsaa a mbalù̧ yu nê tà me ghà avi.
44023023	Àfɨˈa mbɔŋ, tǎt banyà̧ wu tɔ bɔɔjuŋ banyà̧ ko babe, shu abua yɔb nê, “Bɨ̀ taŋke banyà̧ ènkɨ̀ yebe, bɔ̀ɔ gha Sìsalìà la. Bɨ̀ taŋke beko èghem yesà̧à̧mbe bèa kɔˈɔ a ègwet bèloà la, fɔ̀ɔ̀lè ne èbeko ènkɨ̀ yebe bèa bèà tèghɔŋtsə la. Bɨ̀ me taŋke ale, bɨ ko nê, naa me wu ane nyèm tebə̀ˈa ètsəˈ waa, bɨ lɔˈɔ a mànga.
44023024	Bɨ̀ kɨ bèloà ko Pɔ̂l nàa kɔˈɔ a ègwet və la, mbɔ̂ nɨ atò ntsɔ̧̀ ngà ŋǎ abua Gɔvanɔ̀ Felìk.”
44023025	Tǎt banyà̧ wu bɔ̂ shɨ̀ àkatè yaa ŋǎ abua yɔb:
44023026	Wu mmɔ̌ Klɔdìàs Lȩsìàs mâ shɨ àkatè yaa abua yê: Ndì Gɔvanɔ̀ Felìk la. Maà ntsàˈtà awê.
44023027	Bèjû e li mbà̧a̧ a mbê waa me kɨ ebùŋe atò, e ngà ba banyà̧ bɔ̧ faa atò ngu nê mâ zə bɔ nê tà wu wòt Lûm.
44023028	E ngɨ̀ ale, nɨ atò nɨŋ nga a mbì bòt èsaˈa, ngua nkɨ ezə àghɨ yu a ghɨ̀ ka bɔ me kɨ àtsə atò enɨ la.
44023029	Ngà ale, bɔ me làˈà tê è nka ye ngule ànə̂ àko tà ghɨ̀ tê è wu àyea bɔ̀ɔ bùŋe atò la, kò àyea bɔ̀ɔ zi atò ka wû a tèfȩ la leˈ. Mènə̀ mu bɔ zǐ àtsə atò la wu mènə̀ mbɨ̧ tɔb.
44023030	Mâ me ghɨ̀ tê ndzə nê Bèjû ko aà ntà̧a̧ atò, ka e nê, tsiˈ è ntsàa atò abua yê ale. Mâ shu abua bòt bu nkɨà àtsə atò enɨ la nê, bɔ̀ saˈa atò a mbì lê.
44023031	Banyà̧ bu e ghɨ̀ mènə̀ ègème tà shu la, nɨ a Pɔ̂l ètsəˈ mbɔŋ nga a endɨ̌ tè ngu àpfə̀ yu è wǔ Àntipatìs la.
44023032	Ètsəˈ e tsi, banyà̧ bu ngȩȩna a èka la e kua akwèn ngwènè a lob yɔb yu, sà èbu a ègwet bèloà la bɔ̀ nɨ a Pɔ̂l me ghà ne mbì.
44023033	Bɔ nɨ atò tè bɔ̀ ghǎ bɔ̀ nyi a Sìsalìà, bɔ ŋa àkatè yu abua gɔvanɔ̀ wu, mbɔ̂ ndzi a Pɔ̂l a tèkitebu tò.
44023034	Tà tɔ àkatè yu mbììte a Pɔ̂l àbâ àlaˈ a tà dzə̀ ngaa la. Àfɨˈa tà zə nê Pɔ̂l è dzəa a Sìlisìà la,
44023035	tà nê, “Bòt bu nkɨà àtsə ayê enɨ la aa kɨˈɨ, ka ba tò ba aa tseke a lob èsaˈa ezə ànəa ngaa.” Ale, tà tɔ bòt nê bɔ̀ nɨ a Pɔ̂l ngà nkȩ̀ a èbem tsâ̧ fɔ̧̀ Elɔ̀d.
44024001	Èli e li ntsè betà̧â̧, Ànàniàs wu tà wu àtsəa bèntsìà mèpɨ̧̀ Mbɔ̧ɔ̧mà la, gha a Sìsalìà bɔ̂ bɔɔjuŋ ko, mè nè kěm èsaˈa kǒ èlen tò wu Tètulùs la, ngwȩ̀ȩ̀te mènə̀ Pɔ̂l è ghɨ̀ la, è shu abua Gɔvanɔ̀ Felìk a èbem lob èsaˈa yu.
44024002	Àfɨˈa bɔ tɔ a Pɔ̂l tè tà nyi a lob la, Tètulùs bùˈ mènə̀ maa me shu àtsəa Pɔ̂l wu: “Ndì! À nɨ èyǐ wè nɨŋ mbà̧à̧ àlaˈ ntsɔ̧̀ tè ba tseke kà ngoˈ dzə ane taˈà àfɨ̀ˈ à seè. À taˈa ghɨ̌ èghɨ nɨŋ ngàˈa àlaˈ aya.
44024003	Ba taˈa kɔ̀ŋkè àwê ane mènə̀ maa ane balu̧ bàgème.
44024004	Maà ka kɨ etsòke àfɨ̀ˈ àyê nyaŋ, è wu ale, e me shu̧u̧te awê nê, à nyaˈa mbuŋ njùte awadziˈ ànə̂ yaa e nkɨ eshu ane èlen la bàgème la.
44024005	“Ba ye nê mbê waa wu kwàˈ anyà̧kàbɔ̀ŋ a kètsìà bɔbȩ. Tàa ngɨ̀ tà tsě adzìˈ àgème a ngɔ̀ŋ ŋaa, tà lɔ̀kè ngoˈ a kètsìà Bèjû. Tàa anè ngu ndâ wòt tà wu àtsəa ènɔ̧̂ bòt bu bɔ̀ɔ ntɔ awɔb nê bòt Nazàlet la.
44024006	Tà li ngɨ̀ tè nyɔ̀ˈtè nê ye kɨ etsòkè lob nɨ̧ Mbɔ̧ɔ̧mà a Jèlusalèm, ka ba ba̧a̧ atò. [Ba li ntàŋkê nê baa saˈa atò mbɨ̀ˈɨ̀ mbɨ̧ ta tèa nkɨ̀a la,
44024007	ka Lȩsìàs wu è wu tǎt banyà̧ la kɨˈɨ̀ èfaa atò abua ya ane ètɨ̧̂.
44024008	Ngɨ̀ ale nê, wòt bɔ ànə̂ tàa shu ane tò la, ŋut kɨˈɨ a mbì lê.] À nyaˈà mbììte atò mèngǎ̧, ko aa ye nê mènə̀ maa ègème ba shua la wu nkǔŋ.”
44024009	Tètulùs wu è làˈ ale la, Bèjû bu abot la, e zì ètsə̂ nê mènə̀ mu ègème wu nkǔŋ.
44024010	Àfɨˈa mbɔŋ, gɔvanɔ̀ wu mɨ̀ˈ àbu nê Pɔ̂l è laˈa, tà bùˈ èngà̧ waa me làˈa nê: “Mâ ko nê à saˈa bòt àlaˈ ya ane mèngùˈ nyaŋ. È wu ale, e ngu ane mèngùˈte elàˈa èngà̧ a mbì lê enɨ etsǐ ànə̂ àtsə am.
44024011	Mbɨ̀ˈɨ̀ àwɔ̌ mbɔŋ à ye la, èli e bakà tse èghem ntsɔ̀b bebe mbɨ̀ˈɨ̀ e ndi nga a Jèlusalèm nê e nga e wùˈte a Mbɔ̧ɔ̧mà la.
44024012	Bèjû e li bɔ̀ ka ye am nkàànà ànə̂ ba wòt kǒ a èbem lob nɨ̧ Mbɔ̧ɔ̧mà a Jèlusalèm la. Bɔ̀ ka lem ndzè am adzìˈ àko tsa a èbem àpfə̀à nɨ̧ yu, ka wû a èbem lobte Mbɔ̧ɔ̧mà tɔb nkɨ elɔ̀ke ngoˈ a kètsìà bòt la.
44024013	Bètsiˈa bɔ̀ ka lem nyɨˈte àlȩ̂ ako nê mènə̀ maa bɔ shua àtsə am àfɨ̀ˈ yaa la wu nkǔŋ.
44024014	Tsiˈ è mbɨ̧ɨ̧ne abua yê nê, maà ngùˈtà a Mbɔ̧ɔ̧mà bètǎt nyaˈ ba ane Alu̧ Yesò wu bɔ shua nê wu we fɨ̀te la. Mâ mê mbɨ̧ɨ̧nê mènə̀ ègème nàà a èbem àkata mbɨ̧te Musì, nè me nàa a èbem èkatè bèndàˈàtɔŋ Mbɔ̧ɔ̧mà la.
44024015	Mmɔ̌ mbɔŋ mâ bɔ ntɨ̀ mè me chɨ̀ˈɨ̀ wû mbɨ̀ˈɨ̀ bòt baa a si ŋàa la, nê, Mbɔ̧ɔ̧mà naa li yu̧u̧me a waa waa, bòt kàbɔ̀ŋ, nè bòt ntsɔ̧̀.
44024016	È wu ale, màa ngɨ̀ e me nyɔ̀ˈte àfɨ̀ˈ àgème ebɔ èntɨ̧ɨ̧ kà wua fèèlè am a mbì Mbɔ̧ɔ̧mà bɔ̂ wɔ̀bȩ̌.
44024017	“E ndi ntsèke ane mèngùˈ nyaŋ kà gha a Jèlusalèm. Ndɔ̀ˈ ale, ka nê e kɨ eghǎ abàˈ və enɨ èkab ko eghǎ eŋa abua Bèjû ba ko. E ndi ngua ngà mɨ̧̂ ekɨ̧ɨ̧me nyà̧ enɨ ŋa mènkɔ̀ŋke abua Mbɔ̧ɔ̧mà.
44024018	È nga è me ghɨ̌ èghɨ bàa ka bɔ ye am a èbem lob nɨ̧ Mbɔ̧ɔ̧mà a Jèlusalèm. Me ye am ale, e ko nê mâ paa tê ntàŋke èpà̧ wu mâ wua ngɨ̀à enɨ nyɨˈte nê e ntsiˈi wòt èntɨ̧ɨ̧ kèfə e mbì Mbɔ̧ɔ̧mà la. Ènɔ̧̂ bòt e li è ka wu abot, ngoˈ ka mê ngû. Ka Bèjû ko bɔ dzə àbâ àlaˈ a Esìà la e bɔ̂ ngu abot.
44024019	Bɔ̀ɔ mbɔŋ e wu ekɨˈɨ a si ŋàa, eshu mɔb ne mènə̀, na bɔ bɔ ànə̂ àko betsiˈa bɔ shu àtsə am la.
44024020	A bakà wu ale, bòt baa a si ŋàa la e shu ngule ànə̂ yu a li ndia àtsə am àfɨ̀ˈ yu e ndi ntɨ̧ɨ̧ a mbì bòt èsaˈa la.
44024021	Ndàˈ ànə̂ yeamɔˈ e ndi shu la wu nê, bɔ wua ntsìà mpə̀ ta̧ àfɨ̀ˈ yaa nkàà nê mâ bɔ ntɨ̀ nê, Mbɔ̧ɔ̧mà naa li yu̧u̧me bòt bu bɔ pfəˈte la.”
44024022	Ale, ndɨ̀ wu Felìk neetè nko Alu̧ Yesò la, tà nê bɔ̀ nyaˈa sə̀ˈtè èsaˈa wu nɔ̀ŋè akwèn. Mbɔ̂ èshu abua bòt bu nê, “Maa tsiˈi esaˈa ànə̂ yaa àfɨˈa Lȩsìàs wu tà wu tǎt banyà̧ la è kɨˈɨ la.”
44024023	Tà ghɨ̀ ale, tà shu abua wajǔŋ banyà̧ wu tàa mbààba a Pɔ̂l la nê, tà nɨ atò nɨŋ ngà. Mbɔ̂ mè nê, tà ka me lɨ̀ŋke atò nyaŋ, nê tà nyaˈa ŋa atò èlu̧ ndɨ betsiˈa bèshu̧ tò e ko ŋa atò èghɨ tàa nkɨ̀ŋkà la.
44024024	Èli ko e li ntsè, Felìk è kɨ̀ˈɨ̂ bɔ̂ vi vi Dùsilà tà wu waàvi Jû la. Tà kɨˈɨ ale, tà tu̧ bɔ tɔ a Pɔ̂l, tà kɨˈɨ ndàˈ abua yɔb ndɨ bòt e wu zì mèntɨ̧ɨ̧ mɔb ane Yesò Klistò la.
44024025	Pɔ̂l è ghɨ̀ ale, tà mè ngà nè mbì me làˈa ndɨ bòt e wu me ghɨ̀ mènə̀ Mbɔ̧ɔ̧mà nàa nkɨà la. Mè ndàˈà ndɨ bòt e wu me ba̧a̧ mèntɨ̧ɨ̧ mɔb ka ngɨ̀à mènə̀ la, mè shu ndɨ Mbɔ̧ɔ̧mà nàa li esaˈa a waa waa ane àlia ko la. Mbɨ̀ˈɨ̀ tàa ndàˈà mènə̀ maa la, Felìk è bùˈ me bɔa, tê ntsìˈi shu abua tò nê, “Tsiˈ ale àfɨ̀ˈ yaa me ghǎ. Maa mě è mbɔ àfɨ̀ˈ, ka e mè ntɔ awê.”
44024026	Tàà mbɔ̂ ndaˈa àfɨˈa mbɔŋ ale, me kwàˈte nê Pɔ̂l naa ŋa avi èkab àbuakwèn, ale tà me tɔ atò àfɨ̀ˈ àgème bɔ̂ tò e mùà.
44024027	Èngùˈ e tsè yebe, bɔ zi a Pɔsìòs Festɔ̀s ane gɔvanɔ̀ àdziˈa Felìk. Felìk me laˈ nê yea ndzəa a ègwet atɨ̧ ale nɔ̀ŋè a Pɔ̂l wû a tèfȩ, tàa nkɨ̀a mbɨ̀ˈɨ̀ Bèjû aa me kɔ̀ŋkè àvi la.
44025001	Èli e li ntsè betat mbɨ̀ˈɨ̀ Festɔ̀s è nyi àbâ àlaˈ və tè nɨ atɨ̧ vi la, tà lɔˈ a Sìsalìà nga a Jèlusalèm.
44025002	Bètǎt bèntsìà mèpɨ̧̀ Mbɔ̧ɔ̧mà nè bɔɔjuŋ Bèjû e lɔ̀ktè mènə̀ nàa sàa awɔb ane Pɔ̂l la, shù̧ù̧te a Festɔ̀s nê,
44025003	tà tɨŋe awɔb ntsaa a Pɔ̂l tà kɨˈɨ a Jèlusalèm. Bɔɔ̀ ngɨ̀à ale, mbɔ̂ ntàŋkê ndɨ bɔ̀ɔ ta̧a̧ atò alu̧ ebùŋè la.
44025004	Festɔ̀s è bɨ̀ɨ̀lè nê, “Pɔ̂l wu a Sìsalìà bɔ zi atò a tèfȩ la. Mmɔ̌ mbɔŋ e mbele yàŋe eghǎ abàˈ və.
44025005	Bɔɔjuŋ bɨ̧ e koà mènə̀ kàbɔ̀ŋ kǒ tà ghɨ̂ bɔ me kɨ ebiite atò la, bɔ kɨˈɨ ba tò ba è gha a Sìsalìà və.”
44025006	Festɔ̀s mè ntsèke èli ko mbɔ̀ŋè befà̧a̧ kò wû èghem leˈ bɔ̂ tò ba, mbɔ̂ ngà àvi a Sìsalìà. Ètsəˈ e tsi, tà tseke a èbem lob èsaˈa mbɔ̂ nê, bɔ̀ nɨ a Pɔ̂l nɨŋ nkɨ̀ˈɨ̂.
44025007	Àfɨˈa tà kɨˈɨ la, Bèjû bu bɔ lɔ̀ˈɔ a Jèlusalèm la, e ghaale atò mbùˈ me shu taˈà mènə̀ kàbɔ̀ŋ tà ghɨ̀ la, kà lem ndze àlȩ̂ bɔ ŋa ane ayea ko la.
44025008	Ka Pɔ̂l è fàà àvi abua yɔb nê, “E mbakà ghɨ ànəa kàbɔ̀ŋ ako ane mbɨ̧te Bèjû. È nka ghɨ̀ ànəa kàbɔ̀ŋ ako ane lob nɨ̧ Mbɔ̧ɔ̧mà a Jèlusalèm. È nka fà̧ ànə̂ abua empelɔ̀ wu a Lûm la.”
44025009	Festɔ̀s me kɨ àghɨa Bèjû àa me kɔ̀ŋkè àvi la, mbììte a Pɔ̂l nê, “Betsiˈa à bɨ̧̀ɨ̧̀nê nkùŋè am ba gha a Jèlusalèm bɔ tsɔˈtè ànəa ngaa a mbì la̧ à?”
44025010	Pɔ̂l bɨ̀ɨ̀lè nê, “E ngu anè a mbì bòt èsaˈa Empelɔ̀ Lûm. Eyaa wu àdziˈa bɔ̀ɔ saˈa am la. Mbɨ̀ˈɨ̀ àwɔ̀ mbɔŋ à ko la, e mbakà ghɨ̀ ànəa kàbɔ̀ŋ ako abua Bèjû.
44025011	È wu laˈ nê mâ pààte mbɨ̧tsə tè a nyɨˈtè nê bɔ̀ bùŋè am, ko è nka shu nê bɔ̀ ka mbùŋè am a. Mbə è wu nê nkǔŋ kǒ ndem ntsě ane mènə̀ maa bɔ zi àtsə am la, ko wòt kǒ ntsě tàa ŋa am abua yɔb la. Mâ shɨɨbè nê, empelɔ̀ wu ka tàa saˈa ànə̂ am yàa la.”
44025012	Mbɨ̀ˈɨ̀ Pɔ̂l è làˈ ale la, Festɔ̀s è tɔ bòt bɔ̀ɔ nkɨ̀ɨ̀ta avi la, bɔ̂ tò ba e mù. Tà bɔ̂ nê, “Ndɨ̀ wu à shɨɨbè nê, empelɔ̀ ka tàa saˈa ànə̂ ayê yaa la, maà tsàà awê abua tò.”
44025013	È me wu àfɨ̀ˈ àko, Fɔ̧̀ Aglipà bɔ̂ Bènisì e kɨˈɨ a Sìsalìà etsàˈte a Festɔ̀s e mě esèe atò.
44025014	Bɔ̀ tseke abàˈ və ane èli ko, Festɔ̀s è tsɔ̀ˈte ànəa Pɔ̂l èshu abua fɔ̧̀ wu nê, “Wòt kǒ naa a si ŋàa Felìk li me dzə̌ atɨ̧ ale tà wu a tèfȩ la.
44025015	È li ngu àfɨˈa mâ gha a Jèlusalèm la, bètǎt bèntsìà mèpɨ̧̀ Mbɔ̧ɔ̧mà bɔ̂ bɔɔjuŋ Bèjû e lɔ̀ktè mènə̀ àtsə atò, nê è ngɨa àyea tò à bɨ.
44025016	“Ka e shu abua yɔb nê, aa abua ya bàa bòt Lûm, bɔ̀ɔ ngɨ̀ bɔ̀ laˈnê wòt è ghɨ ànəa kàbɔ̀ŋ, bà me laˈ nê baa ngɨ̀à taa tsə àtsɔb, ba ye nê, bɔ̂ bòt bu bɔ shu ànə̂ yu àtsəa ŋut la e bù̧ù̧te a lob èsaˈa, tè tà làˈ èngà̧ enɨ fàà àtsə azi.
44025017	È li ngu àfɨˈa bɔ kɨˈɨ a si ŋàa la, è nka tsokè àfɨ̀ˈ. Ètsəˈ e bê ntsi, ba nyi a lob èsaˈa, e ntɔ̂ nê bɔ̀ nɨ atò nɨŋ nkɨ̀ˈɨ̂.
44025018	Tà kɨ̀ˈɨ̂, bɔmbù̧ tò bu e lɔ̀ˈɔ a si, ka e me zə, bɔ̀ ka lem shu ànə̂ àko ane mènə̀ kàbɔ̀ŋ mu mâ ghɨ̂ ntanda nê bɔɔ shu àtsə atò la.
44025019	Bɔ̂ tò ba e me kàànè wû mènə̀ ko ndɨ bɔ̀ɔmbɔŋ àa ntsàˈta a Mbɔ̧ɔ̧mà la, mè nkàànà ànəa èlen wòt kǒ bɔ̀ɔ ntɔ nê Yesò la, tà li mpfə, ka Pɔ̂l me shu nê tà wu yǔ̧ la.
44025020	Àtsə am a bɨɨ ndɨ màa chɨɨme ghɨ̌ ka ko mènə̀ mu bɔ shua ane Pɔ̂l la. E mbììte atò nê, taa ghǎ a Jèlusalèm bɔɔ tsɔˈte ànəa ngaa abàˈ və leˈ?
44025021	Ka Pɔ̂l shɨ̀ɨ̀bè wû nê, bɔ̀ nɔ̀ŋè avi a si və tè empelɔ̀ li sàˈa ànə̂ àzi, ale, e nê bɔ̀ nɔ̀ŋe atò a si ŋaa me baabe tê e ndi ntsaa atò abua tǎt wa wu.”
44025022	Aglipà me zə tê è shu abua Festɔ̀s nê, “Wòt ngaa me wu ale ndàˈ abua am zìambɔŋ, ko a bɔ̌ am.” Festɔ̀s bɨ̀ɨ̀lè nê, “Maa sàˈa atetsɔˈ e ghɨ̌ taa làˈa, aa zə.”
44025023	Ètsəˈ e sàˈ ntsi, Aglipà bɔ̂ Bènisì e me kɨˈɨ, bòt e sèè àwɔb kwàˈ ànyaˈne mbɨ̀ˈɨ̀ bɔ̀ɔ sèà wòt nɨ̧ ègème la. Bɔ nyi a èbem lob màmbu̧u̧ta bɔ̂ bòt bɔ̀ wu àtsəa banyà̧ la nè bɔɔjuŋ bu àpfə̀à nɨ̧ və la. Festɔ̀s ghɨ̀ bɔ nɨ a Pɔ̂l nɨŋ nkɨ̀ˈɨ̂ a lob.
44025024	Festɔ̀s bɔ̂ nê, “Fɔ̧̀ Aglipà nè waa waa tàa a si ŋàa ba tò ba la, mbê waa bɨ ye atò la wu wòt Bèjû bàgème, èbe bèa a si ŋàa la nè èbu a Jèlusalèm la e taˈa shu am mènə̀ tà ghɨ̀ la. Bɔɔ̀ shua nê, à ye atò à bê mì a sitsǎˈ ŋàa.
44025025	È wu am mmɔ̌ mbɔŋ, ko e mbakà ye nê tà ghɨ ànəa kàbɔ̀ŋ ako tè ngu àyea màa laˈnê bɔ̀ bùŋe atò la. Ndɨ̀ wu tòà zìambɔŋ è sɨɨbè nê wu empelɔ̀ ka tàa saˈa avi la, e ngu etsàa atò abua tǎt wa wû mbɨ̀ˈɨ̀ tà shu la.
44025026	Ka e mbakà lem ndzè ngule ànə̂ ane tò waa màa shɨ abua empelɔ̀ wu la. È wu ale, mâ nɨ atò nɨŋ nkɨ̀ˈɨ̂ a si ŋàa a mbì lɨ̧ bɨ fɔ̧̀ Aglipà ba, nê tà làˈa èngǎ̧ vi zìambɔŋ, fɔ̧̀ Aglipà zə. Ba me wu ale mbàŋè ànəa ngaa tè ndze, ko mâ ko ànəa màa shɨ abua empelɔ̀ wu la.
44025027	E nkɨà ale, nkàà nê a bakà chɨɨme nyɨ̀ˈte nê, è ntsàa wɔ̀tèfȩ abua empelɔ̀ wu kà neete eyààtè mènə̀ mu bɔ zi àtsəa ŋut la eshua atò.”
44026001	Àfɨˈa mbɔŋ, fɔ̧̀ Aglipà shu abua Pɔ̂l nê, “Bùˈu èngǎ̧ wè àwɔ̌ mbɔŋ me nɨa ngà nè mbì.” Pɔ̂l è lɔ̀kè àbu azi ntsaa ègwet, ndàˈ èngà̧ waa nɨŋ ntsì ànə̂ àtsə azi:
44026002	Fɔ̧̀ Aglipà, mâ ye nê èsi am aà mbɔ̀, mbɨ̀ˈɨ̀ mâ tɨ̧ɨ̧ a mbì lê laane waa etsì mènə̀ maa ègème Bèjû e zǐ àtsə am la.
44026003	Àyaa wu kwàˈ nkǔŋ ndɨ̀ wu à chɨɨmè nèètè nko ndɨ Bèjû àa ngɨ̀à mènə̀ mɔb la, nè mènə̀ bɔ̀ɔ nkaana adù̧ mbɨ̧ tɔb la. E ngu anè shù̧ù̧ta awê nê, à nyaˈa mbuŋ njùtê èngǎ̧ am.
44026004	“Bèjû bàgème e ko ndɨ màa ngɨ̀à mènə̀ mɔ̧ la, e bùˈù tê àfɨˈa e ndi ngu watèchɨɨle la. Bɔ yàŋe ko tê a mèmbùˈu ndɨ màa ngɨ̀à mènə̀ mɔ̧ ègème a èbem àlaˈ am nè Jèlusalèm la.
44026005	Bɔ ko ane àfɨ̀ˈ à seè, na bɔ wû ebɨ̧ɨ̧ne e shu awê la, nê ebùˈu tê àfɨˈa mbì, maà ngɨ̀à mènə̀ mɔ̧ wû mbɨ̀ˈɨ̀ ènɔ̧̂ bòt bu bɔ̀ɔ mbê ndâ ntsàˈta a Mbɔ̧ɔ̧mà ndɨ mbɨ̧ ta tèa nkɨ̀a la. Bòt baa e shua la wu Bèfalèsiì.
44026006	Ka nè àfɨ̀ˈ yaa, e ngu a si ŋàa mâ tɨ̧ɨ̧ bɔ me saˈa am la, ndɨ̀ wu mâ bɔ ntɨ̀ ane mènkàˈa mu Mbɔ̧ɔ̧mà lè kaˈa abua bètǎt nyaˈ ba la.
44026007	Eyaa wu èghɨ mbɔŋ bu Mbɔ̧ɔ̧mà li nkàˈ abua lətelob Izə̀lȩ̂ tu èghem ntsɔ̀b tebe nê bɔɔ li ebɔ mbɨˈɨ̀ bɔ̀ɔ ngùˈtà àvi a nyèmtèsi nè tètsɔˈ la. Fɔ̧̀ Aglipà, Bèjû e kɨ enɨ àtsə am anè ngu ànəa ntɨ̀ ngaa ba tò ba e bɔ la.
44026008	Èghǎ a ghɨ̂ ka bɨ̀a Bèjû e kwàˈtè nê, betsiˈa Mbɔ̧ɔ̧mà kà yu̧u̧mè bòt bɔ pfəˈte la à?
44026009	“Mmɔ̌ mbɔŋ e ndi nkwàˈtè nê, mâ wu èghɨ ànə̂ àgème enɨ etsòkè èlen Yesò wòt Nazàlet.
44026010	Eyaa wu àghɨa e ndi ngua ngɨ̀à a Jèlusalèm la. Bètǎt bèntsìà mèpɨ̧̀ Mbɔ̧ɔ̧mà e li ŋà mètàŋ abua am e me ba̧a̧ bòt Mbɔ̧ɔ̧mà nyaŋ ndzìà a tèfȩ. È ghɨ̀ è wu àfɨˈa bɔ laˈnê bɔ̀ bùŋè àwɔb la, mmɔ̌ mbɔŋ e mbɨ̧ɨ̧nè.
44026011	E ndi ntàˈa wua ngɨ̀à bɔ ghɨ̧̀ɨ̧̀nà àwɔb a èbem lobte Mbɔ̧ɔ̧mà Bèjû tègème. E ngɨ̀ è me ghɨ̀ ale, e ngua nyɔ̀ˈtà nkɨ e ghɨ̌ bɔɔ tu̧ a Yesò. E ndi mbê mpààbè àwɔb tè me ghǎ fɔ̀ɔ̀le a èpfə̀ nɨ̧ ko a èlaˈ a tsa nkɨ̀a àtsə yɔb enɨ.
44026012	“Eyaa wu lə yu e ndi me ghǎ a Dàmaskɔ̀s, bètǎt bèntsìà mèpɨ̧̀ Mbɔ̧ɔ̧mà e shɨ àkatè ŋà mètàŋ abua am nê e nga mbà̧a̧ bòt Yesò la.
44026013	E nga alu̧ a kètsìà nèngǔ̧ a Mmɔ̌, è ndzě èkaˈà ko nè ègwelebuule, e kàˈtè tê ntsè àta̧nyèm la, e kaˈa adù̧ ya̧ nè bòt bu ba tò ba e wua ngȩ̀ȩ̀nà nɔ̂ la.
44026014	Bàa ègème e kwene a si. E me zə, àtɔŋ a laˈa abua am ane ndɨ̧ Ebùlù nê, ‘Sɔ̂l, Sɔ̂l, à ghɨ̀ na ka me kɨ àtsə am enɨ à? À ghɨ̀à wû awê àwɔ̌ mbɔŋ, ndɨ̀ wu àa ngù̧a awê, mbɨ̀ˈɨ̀ mpɔ̀ŋ tàa ŋèˈa avi ngù̧a ane ayɨ̌t tǎt tò è tɔbtè me nɨa nchuˈa atò ntsàà nè mbì la.’
44026015	“Mâ ghɨ̀ ale, mbììtè nê, ‘À wu wàà a Tê?’ “Tǎt am wu nê, ‘E ngu Yesò wu àa nkɨà àtsəa tò enɨ la.
44026016	Ka lɔ̀ˈɔ a si àfɨ̀ˈ yaa, ntɨ̧ɨ̧ ane èka bê. Mâ pùùla a mbì lê mbɨ̀ˈɨ̀ e lȩ̀ awê ane wɔ̀fàˈ am. Aa shu a waa waa àghɨa à ye ane ya̧ laane waa la, nè èghɨ màa mě nyɨˈte awê la.
44026017	Maà kele mbɨ̀ˈɨ̀ bòt Izə̀lȩ̂ nè bòt kà wu Bèjû bu màa tsàà àwê abua yɔb la, e zì àlɔˈ ane yê.
44026018	Aa ghǎ eghaˈa àghɨ ayɔb, e mě ghɨ̌ bɔɔ dzə̌ a èbem ndzěm enyi a èbem èkaˈà. Aa ghɨ̌ bɔɔ dzə̌ a tèkitebu Satàn enyi a èbem kèfɔ̧̀ Mbɔ̧ɔ̧mà, mbɨ̀ˈɨ̀ bɔ zì mèntɨ̧ɨ̧ mɔb ane ya̧, Mbɔ̧ɔ̧mà naa waˈa a kàbɔ̀ŋ wɔb, bɔɔ me nɨ adziˈa yɔb ayɔɔ bòt bu Mbɔ̧ɔ̧mà làà ane bi la.’
44026019	“È wu ale, Fɔ̧̀ Aglipà, e ndi è nka tu̧ ànəa Yesò li nchu a ègwet ndaˈa abua am la.
44026020	E ndi mbɨ̀ ndàˈ èngǎ̧ Yesò a Dàmaskɔ̀s, me tsɔˈɔ ndaˈa a Jèlusalèm, mè ndaˈa àlaˈ a Bèjû àgème, ka mbɔ̂ ndaˈa abua bòt kà wu Bèjû. E ndi ngua ndaˈa shua nê, bɔ̀ ghɨ̀ mènə̀ mu è nyɨˈtè nê, bɔ waˈa mènə̀ kàbɔ̀ŋ mɔb la, mbɨ̀ˈɨ̀ etsiˈi bòt bɔ̀ɔ nkuŋa a Mbɔ̧ɔ̧mà la.
44026021	Eyaa wu àghɨ yu a li ngɨ̀ ka Bèjû e ba̧a̧ am a èbem lob nɨ̧ Mbɔ̧ɔ̧mà a Jèlusalèm me kɨ ebùŋè la.
44026022	Ka, ekɨˈɨ wu laane waa, Mbɔ̧ɔ̧mà nàà ntɨ̀ŋa am. È wu ale, e ngu a si ŋàa eshu àghɨa mâ ye mè nko la abua waa waa, wɔ̀jǔŋ nè watèchɨɨle. Mènə̀ maa e shua la, wu kwàˈ mènə̀ mu bèndàˈàtɔŋ Mbɔ̧ɔ̧mà bɔ̂ Musì ba e li nê naa li ghɨ̀ la.
44026023	Bɔ li nê, Fɔ̧̀ wu Mbɔ̧ɔ̧mà li ndzɔˈ etsàà la è bɔ̂ ndɨ tàa li eye ngoˈ te epfə, ebɔ ewu wòt mbì tàa lɔ̀ˈɔ eyu̧u̧me la. Nê, taa li eyu̧u̧me etsɔ̀te Ntu̧ Ntsɔ̧̀ mèmpème, è wù mbɨˈɨ̀ èkaˈà abua Bèjû nè bòt kà wu Bèjû la.”
44026024	Mbɨ̀ˈɨ̀ Pɔ̂l nàa ntsìà ànə̂ yu àtsə azi a èlɨ̀ waa la, Festɔ̀s ŋȩ̌ atò nê, “Pɔ̂l, à be. Àkatè yu a ko nyaŋ la aa ghɨ̌ aa be.”
44026025	Pɔ̂l è bɨ̀ɨ̀lè nê, “E mbakà be a ndì, e ndàˈà èngà̧ waa ane nkǔŋ mbɨ̀ˈɨ̀ wòt tà bela nkoa èdziˈ la.
44026026	Fɔ̧̀ Aglipà, à ko mènə̀ maa ègème, è wu ale, e ngu elàˈa abua yê kà bɔ̀â. Mâ ye nê, ànəa ko ane ngaa kà à kô a ntsě, nkàà nê mènə̀ ngaa li è ka wua ntsèà a ntsèm.
44026027	Fɔ̧̀ Aglipà, mâ ye nê à bɨ̧ɨ̧ne ànəa bèndàˈàtɔŋ Mbɔ̧ɔ̧mà e li ngua shua la.”
44026028	Fɔ̧̀ Aglipà è biite a Pɔ̂l nê, “À kwaˈtè nê, betsiˈa à nɨ̀ kètem àfɨ̀ˈ ngɨ̀ e ntsiˈi Klɨtèn?”
44026029	Pɔ̂l bɨ̀ɨ̀lè nê, “Kò àfɨˈa ngaa aà sàà kò aà nyɨˈa leˈ, ko maà ntsàˈta a Mbɔ̧ɔ̧mà nê, tà ghɨa bɨ bòt ba bàgème njùtâ èngǎ̧ am la è tsiˈi mbɨˈɨ̀ màa la. Wu nê, bɔ̀ ka nkùùle awɨ̧ ane fȩtsə mbɨ̀ˈɨ̀ bɔ kuule am anè la a.”
44026030	Afɨˈa mbɔŋ, Fɔ̧̀ wu, bɔ̂ gɔvanɔ̀ wu, nè Bènisì, nè bòt ko bu bàgème e lɔ̀ˈɔ a si.
44026031	Bɔ̀ dzə̀ a lob və, bɔ me mua a kètsìà wɔb è shua nê, “Mbê waa bakà ghɨ ànə̂ àko bɔ̀ɔ bùŋe atò, kò àyea bɔ̀ɔ zǐ atò ka wû a tèfȩ la leˈ.”
44026032	Fɔ̧̀ Aglipà shu abua Festɔ̀s nê, “Mbê waa è me wu ale tà kà sɨɨbè nê, empelɔ̀ ka tàa saˈa avi la, ko à sǎ atò.”
44027001	È li ngu àfɨˈa bɔ laŋkè nê bà nyi a èbem ànkànuˈ nga a Itàlì la, bɔ zi a Pɔ̂l bɔ̂ bɔtefȩ ko a tèkitebu Juliɔ̀s, wajǔŋ àtsəa bèshujà Lûm bu bɔ̀ɔ ntɔ awɔb nê, “Banyà̧ Fɔ̧̀ Nɨ̧” la.
44027002	Ba li ndzè taˈà ànkànuˈ ako a Àdàmitùm, bɔ taŋke tê a tsiˈa nkɨ me ghǎ a èpfə̀ bu a ngèt èdzî, àbâ àlaˈ a Esìà la, nyi a èbèm me ghǎ. Wòt àlaˈ a Màsèdonìà kǒ, èlen tò wu Àlistakùs tà dzə̀ àpfə̀a Tèsàlonikà la, li ngu ba tò ba.
44027003	Ètsəˈ e tsi, ba nyi a Sidɔ̀n. Juliɔ̀s bɔ̌ èntɨ̧ɨ̧ ntsɔ̧̀ ane Pɔ̂l, sa atò nê, tà ghǎ ndzè bèshu̧ bi mbɨ̀ˈɨ̀ bɔɔ ŋa atò èghɨ tàa nkɨ̀ŋkà la.
44027004	Ba lɔ̀ˈɔ abàˈ və ale, me ghȩ̀ȩ̀ne ne ngèt àlaˈ yu a kètsìà èdzî wu bɔ̀ɔ ntɔ̂ nê Sȩplùs la, bàa mbɔ̀a ndɨ̀ wu àfeme àa ntsèà nyaŋ nkɨ̀ˈa nè mbì la.
44027005	Bà lɔ̀ˈɔ abot və, ba tu̧u̧ èdzî, ndɔ̀ˈɔ a ngèt Sìlisìà, ntsè a ngèt Pàmfilìà, nkɨ̀ˈɨ̂ Milà a èbem àlaˈ a Lȩsìàs.
44027006	Bà nyi abot, wajǔŋ banyà̧ wu ye taˈà ànkànuˈ ako a lɔ̀ˈɔ Àlèkzandìà me ghǎ àlaˈ a Itàlì la, ba tò ba e nyi a èbèm.
44027007	Ba me ghȩ̀ȩ̀ne mpiˈa mpiˈa ane èli ko tè me laˈ nê baa nyìa àpfə̀a Sidùs ntàˈa ye ngoˈ. Àfeme a ghe, tê ànkànuˈ yu à ka wu ko eghǎ ane abà yu a tsèà la. Ale, ba tsiˈi me ghȩ̀ȩ̀ne ane àbà yu nkòòlà nàa nkɨ̀à àwa ane àfeme yu la. Nkòòlà yu ko nê ye wu adù̧ àlaˈ yu a kètsìà èdzî bɔ̀ɔ ntɔ nê Klît la. Ba bɔ̂ nchu ntse a ngèt adzìˈ yu a sə̀ŋnè nyi a èbem èdzî bɔ me tɔ nê wu Salmòn la.
44027008	Ba li ngua ngȩ̀ȩ̀nà wû a mbɨ̧̀ èdzî, mbɔ̂ ndze ngoˈ kwàˈ ànyaˈne, tè nkɨ̀ˈɨ̂ adzìˈ ako bɔ̀ɔ ntɔ nê wu àdziˈa bɔ̀ɔ sèlà ànkànuˈ aguŋ, àghɨ à ka tsi ngɨ̀ la. Elɔ̀ˈɔ abot və eghǎ àpfə̀ yu è wu Lasìà la, èndɨ̌ è ka wua sàà.
44027009	Ba li ntaˈa tsòke àfɨ̀ˈ tè àlia èpǎ̧ wu àtsəa bèntsìà mèpɨ̧̀ a li ngua nkɨ̧̀ɨ̧̀ma anyà̧ ane kàbɔ̀ŋ bòt Izə̀lȩ̂ bàgème la a tsè. È li ntsìˈi àfɨˈa kàbɔ̀ŋ a màngȩȩna a èbem èdzî. Ale, Pɔ̂l kɨ̀ɨ̀te ayɔb nê,
44027010	“Banɔ̧̀, mâ ye nê lèghȩ̀ȩ̀nè wa elɔ̀ˈɔ a si ŋàa eghà ne mbì wu kwàˈa we kàbɔ̀ŋ. Ntsɔ̧̀ ka dzə̌ ane ànkànuˈ yaa nè èghɨ bu a èbèm la a. Bɔbȩ aà leme mɨ̧̂.”
44027011	Ka wɔ̀jǔŋ banyà̧ wu ka zə àghɨa Pɔ̂l è shu la. Tà yùte wû wòt wu tà bɔ ànkànuˈ yu la, bɔ̂ wɔ̀jǔŋ wu tàa ŋàa nkɨ̀atsə ka a ghȩ̀ȩ̀nà la.
44027012	Àdziˈ yu bɔ̀ɔ ngɔ̀ɔ̀bà ènkànuˈ àbȩ la a li à ka wu àyea betsiˈa bɔ jɨ àbɨ̂ŋ abot la. Ale, àbəˈa bòt nyaŋ a nê, bɔ̀ nyɔˈta ngà tè ngu àpfə̀ yu è wu Finìk la, na bɔ wu ko eghǎ tè enyi abot la. Àdziˈa ngaa wu àdziˈa bɔ̀ɔ ngɔ̀ɔ̀bà ènkànuˈ a Klît la. À ghɨ̀ ale, àbà ako a me ye àkɔˈɔ, àbà ako a me ye àtsɔˈɔ, ŋà èlu̧ ndɨ betsiˈa bòt e jɨ àbɨ̂ŋ abàˈ və la.
44027013	Mbɨ̀ˈɨ̀ bàa ngà nè mbì la, awa àfeme kǒ nyaˈa ndɔ̀ˈ nè àtsɔˈɔ me tsě, bòt bu e tanda nê, betsiˈa bɔ ghɨ̀ wû mbɨ̀ˈɨ̀ bɔ wua nkwàˈtà la. Ale, bɔ lɔ̀kè àghɨa lelet yu àa mbà̧a̧ ànkànuˈ mbɨ̀ˈɨ̀ a gha nè mbì la, mbɔ̂ mbê me ghȩ̀ȩ̀nè wû a mbɨ̧̀ Klît.
44027014	Ka adzìˈ me wù̧ù̧ne, àfeme àkekweelè ako bɔ̀ɔ ntɔ̂ nê, “Àfeme àa nchua nè àkɔˈɔ la”, a me chua ntsèà ane ètɨ̧̂.
44027015	A li ngua dèbà taˈà ànkànuˈ yu, ba nyɔ̀ˈtè nê ba kɨ enɨ ànkànuˈ a mbɔŋ eghǎ aguŋ ane abà yu àfeme yu a kɨˈà la, ngɨ̀ kekaŋ. Ale, ba tsiˈi esǎ nê àfeme yu à me ŋwèèle ànkànuˈ ngaa nɨ̀a ngà.
44027016	Ba ghà tê bà me tsě a lə awa àlaˈ wu a kètsìà èdzî bɔ̀ɔ ntɔ̀ nê wu Kàwudà la, a nyaˈa nkɨ̀ awa, ba me ye ngoˈ tè nyaˈa nyɔ̀ˈtè ntsì awa ànkànuˈ wu bɔ sèle akwen àyea nɨ̧ yu la, tè nket a ka bɨ.
44027017	Bɔ tsàa àyùà a èbem àyea nɨ̧ yu, nɨ mèliˈ nkùùlè taˈà ànkànuˈ yu mbɨ̀ˈɨ̀ a sa̧a̧nà. Bɔ ghɨ̀ ale, bɔ me bɔɔ mbɨ̀ˈɨ̀ bɔ kwene a èbem tèsoŋke kàbɔ̀ŋ tu a èbem mèleb mu a ngèt àlaˈ a Libìà la. Ale, bɔ nyaˈà èshùke taˈà ndǐ yu nàa ngɨ̀à ànkànuˈ a ghȩȩna ane ètɨ̧̂ la sàŋ, àfeme a tsiˈi me nɨ ayùà nɨ̀a ngà mpiˈa mpiˈa.
44027018	Àfeme àkekweelè yu a me tsè wû tsě. Ètsəˈ e tsi, bɔ bùˈ me tsǐ àbòˈà yu a èbem ànkànuˈ yu la, màˈà àbȩ.
44027019	Ètsəˈ e mè ntsi, bɔ nɨ èbu bɔb bɔ̀ɔmbɔŋ ntsì èghɨ bu bɔ̀ɔ nɨ̀a faˈa ane ànkànuˈ yu la, maˈa àbȩ.
44027020	Èli e me tsè nyaŋ, àfeme yu a me tsè wû tsě ane ètɨ̧̂, bà ka lem ndzè àta̧nyèm, bà ka ye ka wû těnto̧tsə. A ghà me lìa, ba bê ntsì ntɨ̀ nê betsiˈa ba mè pem.
44027021	Mbɨ̀ˈɨ̀ bòt bu e tseke ane àfɨ̀ˈ à seè kà jɨ èghɨjɨ la, Pɔ̂l è lɔ̀ˈɔ a si a kètsìà wɔb nê, “Banɔ̧̀, bɨà me wu ale njùtê ànəa e shua la, ko ba bakà lɔˈɔ a Klît. Ko èghɨ baa e bɨ, àfeme a mè ntsòke la, e bakà ghɨ̀ ale.
44027022	Ka e ngua shù̧ù̧ta awɨ̧ àfɨ̀ˈ yaa nê, waa waa ane yɨ̧ ba̧a̧ èntɨ̧ɨ̧ vi mbɨ̀ˈɨ̀ mbâ̧. Wòt kǒ ane yɨ̧ ka pfəa. Ndàˈà àghɨa àa bɨɨ la wu taˈà ànkànuˈ yàa.
44027023	Aa wu ale nkàà nê, nàà wu ètsəˈ Mbɔ̧ɔ̧mà wu è ngu wa̧ tò mè me wùˈte atò la, tsàà wantu̧ vi tà kɨ̀ˈɨ̂ èshu abua am nê,
44027024	‘Pɔ̂l, ko mbɨ̀ˈɨ̀ à bɔ̀â. À bɔ̂ ndɨ àa ghǎ tê e tɨ̧ɨ̧ a mbì empelɔ̀ la. Mbɔ̧ɔ̧mà nɨ ntsɔ̧̀ vi wu tà nyɨˈte abua yê la, nket mbɨ̀ˈɨ̀ wòt kǒ ane bòt baa a èbem taˈà ànkànuˈ yaa bɨ tò ba la pfə.’
44027025	È wu ale, wòt ègème ane yɨ̧ ka mbɔ̀â, nkàà nê mâ zì èntɨ̧ɨ̧ am ane Mbɔ̧ɔ̧mà mè nko nê ànə̂ àgème aà tsè wû mbɨ̀ˈɨ̀ bɔɔ shu am la.
44027026	È wu awa ba nɨ̧̀ ba, ko àfeme aa foo awa etsàa aguŋ adù̧ àdziˈa si ako a kètsìà taˈà èdzî waa.”
44027027	Nkàb tebe te li ntsè mbɨ̀ˈɨ̀ àfeme yaa a bùˈ me tsè la, è wu ètsəˈ, àfeme àkekweelè a me nɨa awa ndòa a èbem Mèdìtèlenìà. È lɔ̀ˈ me wu a èntɨ̧ɨ̧ ètsəˈ, bòt bu bɔ̀ɔ faˈa a èbem ànkànuˈ yu la e mɨ̀ɨ̀tè nê, ba tsiˈa nkɨ epùùla a ègwet si yùùbe.
44027028	Mbɨ̀ˈɨ̀ bɔ mɨ̀ɨ̀tè ale la, bɔ sèlè àghɨa lelet ako ane èliˈ, ntsaa a èbem mèleb mu, fɨ̀ˈtè ndze nê, elɔ̀ˈɔ a ègwet mèleb mu eghǎ eba̧a̧te si wu èmàˈà èghem yebe. Àdziˈ me wù̧ù̧ne, bɔ mè màˈà èliˈ wu, ndze nê, è tsìˈi èmàˈà èghem ntsɔ̀b yetà̧â̧ elɔ̀ˈɔ a ègwet mèleb mu eghǎ eba̧a̧te si.
44027029	Bɔ ghɨ̀ ale, mbɔ̂ me bɔa mbɨ̀ˈɨ̀ ànkànuˈ yu a ghà ndebe ane tèwutsə. Ale, bɔ shukè èghɨ lelet ko bekwì tsèmè taˈà ànkànuˈ yu mbɨ̀ˈɨ̀ aa tɨ̧ɨ̧, mbɔ̂ nchùŋke ètsə bɔb a si me tsàˈte nê ètsəˈ è tsi kwàla.
44027030	Bòt bu bɔ̀ɔ faˈa a èbem ànkànuˈ yu la e ghɨ̀ ale, me taŋke elùùlà àwɔb. Ale, bɔ shuke awa ànkànuˈ wu è fɨ̀tê nê, bɔ gha ezì èghɨ lelet ko a mbì taˈà ànkànuˈ yu.
44027031	Ka Pɔ̂l shu abua wajǔŋ banyà̧ wu bɔ̂ banyà̧ ko bu nê, “Bɔfàˈ baa e lùùlà, ko ba nɨ̧̀ ba è ka peme a.”
44027032	Ale, banyà̧ bu e loo mèliˈ mu bɔ sèle awa ànkànuˈ wu la, sàŋ è ghà.
44027033	Ètsəˈ e tsiˈa nkɨ etsi, Pɔ̂l shù̧ù̧te awɔb bàgème nê, bɔ̀ jɨ èghɨjɨ, “Mèntɨ̧ɨ̧ mɨ̧ è bente ane nkàb tebe àfɨ̀ˈ yaa, tè wòt kǒ ane yɨ̧ ka bê njɨ àghɨ.
44027034	Mâ shu̧u̧te awɨ̧ àfɨ̀ˈ yaa nê, bɨ̀ jɨ èghɨjɨ mbɨ̀ˈɨ̀ bɨ pfəˈte ndzìtsə. Ka wû nyèmtsə wòt ane yɨ̧ ka nyɔa.”
44027035	Mbɨ̀ˈɨ̀ Pɔ̂l è làˈa èngà̧ waa la, tà nɨ a bled kǒ, ŋà mènkɔ̀ŋke abua Mbɔ̧ɔ̧mà a mbì lɔb bàgème, mbɔ̂ mboˈ, mbùˈ me kwele.
44027036	Bɔ̀ɔgème e ba̧a̧ mèntɨ̧ɨ̧ mɔb tè waa waa ane yɔb e jɨ àghɨa jɨ.
44027037	Ba li ngu bàa ènkɨ̀ yebe nè èghem yesà̧à̧mbe ntsɔ̀b bantùa a èbem taˈà ànkànuˈ yu.
44027038	Àfɨˈa wòt ègème è jɨ èghɨjɨ tè ndzet la, bɔ tsì èghɨjɨ èghɔ bu a èbem ànkànuˈ yu la, maˈa àbȩ, mbɨ̀ˈɨ̀ aa nyaˈa yàŋe.
44027039	Àfɨˈa ètsəˈ e tsi la, bɔfàˈ bu e ye aguŋ yu, ka bɔ̀ ka ko ntsɔ̧̀. Bɔ ye wû àdziˈa si ako nè tèsoŋtsə, mɨ̀ɨ̀tè nê bɔ wu eko e ghɨ̌, ko bɔɔ̀ nga etsàa ànkànuˈ yu a ègwet si mbɔŋ.
44027040	Ale, bɔ lootè èghɨ lelet bu e wua mbǎ̧ ànkànuˈ yu la sàŋ, e chu nga a èbem èdzî. Àfɨˈa mbɔŋ, bɔ yààtè mèliˈ mu nàa mbà̧a̧ àghɨ yu bɔ̀ɔ nɨ̀a sə̀à ànkànuˈ yu la. Bɔ ghɨ̀ ale, bɔ lɔ̀kè taˈà ndǐ yu a mbì ànkànuˈ yu la, mbɨ̀ˈɨ̀ àfeme aa me ŋwèèle ànkànuˈ yu ngà nè mbì, mbɔ̂ me gha aguŋ.
44027041	Ka ànkànuˈ yu a debe ane àtsiˈa těsoŋtsə a èbem mèleb, nchu nga a èbem si. Àbâ mbì yu a shɨˈ tê à ka tsi ngȩ̀ȩ̀nè. È wu àbâ akwèn yu, mèleb debe ane ètɨ̧̂, sà̧à̧te a eba ebà.
44027042	Mbɨ̀ˈɨ̀ èghɨ bàa aà ngɨ̀à la, bèshujà bu e laŋkè nê bɔɔ bùŋe bòt tèfȩ bu bàgème, mbɨ̀ˈɨ̀ wòt kǒ ane yɔb yɔˈ nga aguŋ ndùùlà.
44027043	Ka wajǔŋ bèshujà bu kele awɔb, ndɨ̀ wu tà li tà kà wua nkɨ̀a nê Pɔ̂l pfə la. Tà tsiˈi shu abua wòt ègème tàa ko eyɔˈɔ la nê, bɔ̀ kȩ ndebe a èbem mèleb, ndzɔˈ nga aguŋ,
44027044	àbə̀ˈ ako a ba̧a̧ tèbate èyɨt tu te dzə̌ ane ànkànuˈ yu la, ndzə̀ nkùŋè àwɔb nga àbȩ. Eyaa wu ndɨ bàagème e li ndzə̀ nga aguŋ kà wòt è pfə la.
44028001	Àfɨˈa ba li ndzə̀ kà àghɨ a ba̧a̧te wòt tè ntɨ̧ɨ̧ aguŋ la, ba zə nê èlen àlaˈ a ngaa a kètsìà èdzî la wu Mɔɔltà.
44028002	Bòt àlaˈ a mbɔŋ e li ntàˈa ba̧a̧ awa ntsɔ̧̀. Ndɨ̀ wu mbɨ̀ŋ li mbùˈ me lu fo mè me ghɨ̀ la, bɔ tsəˈtè èwet nɨŋ sèè àwa.
44028003	Pɔ̂l ghɨ̀ ale, tà fete èkaˈ èwȩ, nê ye kɨ ezǐ a èwet, me ko nyà̧kàbɔ̀ŋ dzə a èbèm, àzəˈ a ghɨ̀ la, ndù̧ àbu atò ntsòŋa adù̧.
44028004	Bòt àlaˈ a Mɔɔltà e ye ndɨ nyà̧kàbɔ̀ŋ yu è tsoŋa ane àbu a Pɔ̂l la, me làˈa a kètsìà wɔb shua nê, “A ghɨ̀ nà leˈ, ko mbê waa è li te mè bùŋe wɔ̀bȩ̌. Tà mbatè mpème a èdzî ale, ka ndɔ̀ yu bela nkuŋa tò.”
44028005	Ka Pɔ̂l nyìˈ nyà̧ yu è debe a èwet ka àghɨ à ka lem ngɨ atò.
44028006	Mbɨ̀ˈɨ̀ tà ghɨ̀ ale la, bòt bu e me chɨ̀ˈɨ nê tà bele efùùla, mbə tà dèbe a si mpfə. Ka mbɨ̀ˈɨ̀ bɔ chɨ̀ˈɨ ane àfɨ̀ˈ à seè me ye àghɨa kàbɔ̀ŋ ko à ka ghɨ ane tò la, bɔ kubtè mèntɨ̧ɨ̧ mɔb ntsiˈi me shu nê, “Mbê waa wu a mbɔ̧ɔ̧mà.”
44028007	Wòt kǒ èlen tò li ngu Publiɔ̀s la li ngu kwàˈ a ngèt àdziˈa mbɔŋ, mbɔ̂ ngu fɔ̧̀ àlaˈ a mbɔŋ. Tà li ntàˈa sèè awa mè mbà̧à̧te awa ntsɔ̧̀, tè bà tseke mbɨ̀ˈɨ̀ bègɨ̧̀ tò ane èli betat.
44028008	Tǎt Publiɔ̀s wu ko nê ye wu a ègwet èku̧ ngò̧ò̧nà sɔ̧̀ɔ̧̀nà nè tèlɨ̀btsə. Pɔ̂l è ghà a èbem àtsəalob tò, ntsàˈte a Mbɔ̧ɔ̧mà, nɔ̀ŋè èbu bi adù̧ tò, mbə atò.
44028009	Mbɨ̀ˈɨ̀ Pɔ̂l è bə wɔ̀jǔŋ wu la, bòt àghɔ̧ bàgème àlaˈ və e kɨˈɨ̀ mɨ̧̂ tà bə̀ àwɔb.
44028010	Bɔ li ntàˈa eŋa awa èghɨ, tè è li ngu àlia baa ghà la, bɔ zì èghɨ àa tɨŋe awa a lèghȩ̀ȩ̀nè wu la a èbem ànkànuˈ aya nê, bà nɨŋ me ghǎ.
44028011	Ba li ntsèke abàˈ və èŋu yetat mbɔ̂ nyi a èbem taˈà ànkànuˈ ako a dzəa àpfə̀ àko è wǔ Àlèkzandìà la, me ghǎ. Èlen ànkànuˈ a ngaa li ngu “Bènàmbəa bu bè wu Bɔbenyì la”, mbɔ̂ nko nê ye jɨ àbɨ̂ŋ àlaˈ a mbɔŋ.
44028012	Ba lɔ̀ˈɔ abàˈ və, nyi Sìlakùs, ndì èli betat abot.
44028013	Ndɔ̀ˈɔ abot, nga a Legiɔ̀m. Ètsəˈ e tsi àfeme ako a lɔ̀ˈ nè àtsɔˈɔ me tsè, tê è me wu ane èli bebe ba nyi a Pùtìolì.
44028014	Bà nyi abàˈ və, ba ye bɔnyɨ ba ko bɔ shu abua ya nê, ba tò ba è tseke ane èli besà̧à̧mbe. Eyaa wu ndɨ ba li ngɨ̀ tè nyi a Lûm la.
44028015	Bɔnyɨ ba a Lûm e zə, nkɨ̀ˈɨ̂ tè ngu a èwen Apiɔ̀s, nè adzìˈ yu bɔ̀ɔ ntɔ nê Lobte mèlùˈ Tetat la, nkwène ane ya. Àfɨˈa Pɔ̂l è ye awɔb la, tà kɔ̀ŋkè a Mbɔ̧ɔ̧mà, èntɨ̧ɨ̧ tò e mè nkwèèlê.
44028016	Mbɨ̀ˈɨ̀ ba nyi a Lûm la, bɔ sa a Pɔ̂l nê, tà me tseke zìa zìa, mbɔ̂ ntsìˈi eŋa wû shujà wemɔ̀ˈ nê tà me ghȩ̀ȩ̀na mbààbe atò.
44028017	Èli e li ntsè betat, Pɔ̂l è tɔ bɔɔjuŋ Bèjû bu a Lûm la nê, bɔ̀ kɨˈɨ bɔ̂ tò ba e mua. Àfɨˈa bɔ bù̧ù̧tè la, Pɔ̂l è shu abua yɔb nê, “Bɔnyɨ bɔ̧, e ngu wɔ̀tèfȩ bɔ li mbà̧a̧ am a Jèlusalèm ndzi a tèkitebu bòt Lûm la. Bɔ batè me ba̧ am ale è nka ghɨ̀ ànə̂ àko ane bòt ba, è nka laˈa kàbɔ̀ŋ ane ndɨ bɔ̀ɔ ntsèka mbɨ̀ˈɨ̀ bètǎt nyaˈ ba e li sa abua ya la.
44028018	Bòt Lûm e li mbììte am mènə̀ tè ntsìˈa nkɨ esǎ am, nkàà nê bɔ li ndze nê, e mbakà ghɨ ànəa kàbɔ̀ŋ ako tè è wu àyea bɔ̀ɔ bùŋè am la.
44028019	Ka Bèjû e bɔ̂ me ntu̧ wû tu̧, è shɨ̀ɨ̀bè nê, wu empelɔ̀ ka tàa saˈa am la. Mbàtè me shɨ̀ɨ̀bè ale, è nka bɔ ànəa ko màa nɨ efɨ̧̀ɨ̧̀nè àwɔb abua empelɔ̀ la.
44028020	Eyaa wu àghɨa a ghɨ̀ ka e me kɨ eye awɨ̧ la. Bɔ me kuule am ane fȩtsə mbɨ̀ˈɨ̀ wɔ̀tèfȩ anè, ngua nkàà wû ànəa wòt wu bòt Izə̀lȩ̂ e bɔ ntɨ̀ ane tò la.”
44028021	Bèjû bu e bɨ̀ɨ̀lè nê, “Ba bakà ye àkatè àko a dzə a Jùdià ane ànə̂ ayê la. Wanyɨ wa kǒ bakà lem ndzə abàˈ və nè ntu̧, bà ka ye wòt kǒ tà kɨˈɨ eshu ànəa kàbɔ̀ŋ ako àtsə ayê la.
44028022	Ka baa nkɨ ezə ànəa à wu a èntɨ̧ɨ̧ wê la, mbɨ̀ˈɨ̀ nê bòt aà ntsìà mpəəte ènɔ̧̂ bòt bu à wu bɨ tò ba la, adzìˈ àgème.”
44028023	Ale, bɔ̂ Pɔ̂l ba e kàˈà àlia, tè bòt e kɨˈɨ kwàˈ ànyaˈne ane àlia mbɔŋ àdzìˈa tàa ntsèka la. Bɔ kɨˈɨ ale, tà bùˈ a ntɔtetsɔ̌ˈ eghǎ ewu ètsəˈ me yààte ànəa Kèfɔ̧̀ Mbɔ̧ɔ̧mà, è shua awɔb. Tà ghɨ̀ ale, tà me wȩȩte mènə̀ kǒ adù̧ mbɨ̧te Musì nè àkatè yu bèndàˈàtɔŋ Mbɔ̧ɔ̧mà e li shɨŋ la shua awɔb, è nkɨ enyɔ̀ˈte e ghɨ̌ bòt ko ane yɔb aa zì mèntɨ̧ɨ̧ mɔb ane Yesò.
44028024	Bòt ko e zə èngǎ̧ tò wu tè mbɨ̧̀ɨ̧̀ne, ka èbeko è ka bɨ̧ɨ̧nè,
44028025	ale bɔ bùˈ me taate, nkàànà a kètsìà wɔb. Mbɨ̀ˈɨ̀ bɔ̀ɔ ntààtâ la, Pɔ̂l làˈ èngà̧ ko wemɔˈ abua yɔb nê “Fo Kèfə li nchɨɨme ngɨ̀ Àsayà ndàˈàtɔŋ Mbɔ̧ɔ̧mà làˈà nkǔŋ abua bètǎt nyaˈ bɨ̧ nê:
44028026	‘Du shu abua bòt baa nê, Bɨa lâ yute, njùtê, ka bɨ̀ ka zə ànə̂, Bɨa lâ ndɨ̀ŋke, ndɨ̀ŋkè, ka bɨ̀ ka ye àghɨ.
44028027	Ndɨ̀ wu bɔ̀ baka ghaˈte mèntɨ̧ɨ̧ mɔb abua Mbɔ̧ɔ̧mà, ndììme ètǔ̧ bɔb, mè nkàbte àghɨ ayɔb la. A ghɨ̂ à ka wu ale, ko àghɨ ayɔb aà ndzèa èdziˈ, ètǔ̧ bɔb e zəa èdziˈ, mèntɨ̧ɨ̧ mɔb koa mènə̀, bɔ kubtà, nkɨ̀ˈa abua am, e mbəa wɔb.’ ”
44028028	Pɔ̂l è ghɨ̀ ale, tà lìà nê, “Bɨ̀ ko nê Ntu̧ Ntsɔ̧̀ yu nàa shua ndɨ Mbɔ̧ɔ̧mà nàa tsǐ bòt a èbem kàbɔ̀ŋ wɔb la, è ghà tê ngu abua bòt kà wu Bèjû, tè bɔ̀ɔ wu e yutè.”
44028029	[Pɔ̂l li ndàˈ èngà̧ waa ale, Bèjû bu e taatè me ghȩ̀ȩ̀na nkàànà ànyaˈne a kètsìà wɔb.]
44028030	Pɔ̂l li ngɨ̀ ale me tseke wû a èbem lob tà lè wua ntsèka ŋǎ èkab adù̧ la tè ngà ngu ane èngùˈ yebe, sèè bòt bàgème bɔ li nkɨ̀ˈɨ̂ e ye atò la.
44028031	Tà li ngua ndàˈà ànəa kèfɔ̧̀ Mbɔ̧ɔ̧mà nè mènə̀ Yesò Klistò Lefɨ̀ˈ kà bɔ̀â, wòt kà mê nkèle atò.
45001001	Letà Pɔ̂l wɔ̀fàˈ Yesò Klistò, Mbɔ̧ɔ̧mà lè tɔ nê tà me tsɔ̀te Ntu̧ Ntsɔ̧̀ yu è dzə abua zi la.
45001002	Mbɔ̧ɔ̧mà li ndzaŋe kàˈa ànəa Ntu̧ Ntsɔ̧̀ yaa, bèndàˈàtɔŋ tò e shɨ a èbem Àkata tò.
45001003	Ntu̧ Ntsɔ̧̀ Mbɔ̧ɔ̧mà wua ndàˈà ànəa Wa̧ tò wu bɔ le mbi mbɨ̀ˈɨ̀ wɔ̀bȩ̌ a èbem àndǎ̧ a fɔ̧̀ Dàbid la.
45001004	Enɨ nyɨˈte nê tà wu Wa̧ Mbɔ̧ɔ̧mà, Mbɔ̧ɔ̧mà nɨ mètàŋ mi è ghe la, njù̧ù̧me atò a èbem èvə. Wa̧ tò mbɔŋ wu Tǎt wa Yesò Klistò.
45001005	Mbɔ̧ɔ̧mà li ntsè ane Yesò nɨa ntsɔ̧̀ vi ngɨ̀ am ane wantu̧ Yesò, mbɨ̀ˈɨ̀ maa me gha̧a̧ ane èlen Yesò ndàˈà èngǎ̧ tò abua bòt èlaˈ ègème, mbɨ̀ˈɨ̀ bɔɔ bɨ̧ɨ̧ne èngǎ̧ mbɔŋ, e tsiˈi me zə wû atò.
45001006	Fɔɔle awɨ̧ wu bɨ̀ wu ayɨ̧ ayɔɔ bòt bu Mbɔ̧ɔ̧mà tɔ awɔb nê bɔ̀ wu bòt Yesò Klistò la.
45001007	Tà shɨ abua bòt Mbɔ̧ɔ̧mà bu bàgème a Lûm, Mbɔ̧ɔ̧mà nàa nkɔ̀ŋkà àwɔb mè ntɔ awɔb ane bòt bi la. Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ nê bɔ̀ nyɨˈte a ntsɔ̧̀ wɔb abua yɨ̧, ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
45001008	Maà mbɨ̌ kɔ̀ŋke a Mbɔ̧ɔ̧mà am ane èlen Yesò Klistò ane yɨ̧ bɨ̀agème, ane ndɨ bòt a èdziˈ ègème aà ndàˈà ndɨ bɨ zi mèntɨ̧ɨ̧ mɨ̧ ane Yesò Klistò la.
45001009	Mbɔ̧ɔ̧mà wu mâ ŋa am nènkèm abua tò a mànstsɔta Ntu̧ Ntsɔ̧̀ wa̧ tò la, è kô nê ànəa e ndàˈà la wu nkǔŋ nê, màa ngɨ̀ e me tsàˈte atò àfɨ̀ˈ àgeme e me làˈà ànəa yɨ̧ abua tò,
45001010	è shua nê tà ghàˈa èlu̧, ko maa yaa kɨˈɨ àfɨ̀ˈ yaa e ye awɨ̧.
45001011	Maa ndâ nkɨ e kɨˈɨ ye awɨ̧ mbɨ̀ˈɨ̀ nyɨˈte awɨ̧ mènə̀ Mbɔ̧ɔ̧mà kǒ, bɨa me kweele ane èntɨ̧ɨ̧ wɨ̧ wu bɨ zi ane Yesò la.
45001012	E nkɨ kɨˈɨ e ye awɨ̧ mbɨ̀ˈɨ̀ èntɨ̧ɨ̧ wɨ̧ wu bɨ zi ane Yesò la aa zǐ èntɨ̧ɨ̧ am, è wɔ̧ wu ane tò la aa zǐ mèntɨ̧ɨ̧ mɨ̧.
45001013	Bɔnyɨ bɔ̧, bɨ̀ ko nê mâ taŋke ngò̧ nyaŋ nê e nkɨ kɨˈɨ e ye awɨ̧ (ka àghɨa ko a kele am e kɨˈɨ e dzə àfɨ̀ˈ yaa). E nkɨ kɨˈɨ mbɨ̀ˈɨ̀ ghɨ̌ bòt ko aa zì mèntɨ̧ɨ̧ mɔb ane Yesò, mbɨ̀ˈɨ̀ mâ ghɨ̌ ayɔɔ bòt kà wu Bèjû a èdzìˈ èko la.
45001014	Eyaa wu àfaˈa mâ bɔ ndɨ màa faˈa abua bòt bàgème la. Abua bòt àghɨ ayɔb a ghaˈa la, nè èbe kà ayɔb a ghaˈà, nè bòt bɔ ko àkatè la, nè èbe kà kô.
45001015	Eyaa wu lə màa ndâ nkɨ tsɔ̀te Ntu̧ Ntsɔ̧̀ yaa mɨ̧̂ abua yɨ̧ wu a Lûm la.
45001016	Maà kà bɔ àtsəa kɔˈɔ a ane Ntu̧ Ntsɔ̧̀ Mbɔ̧ɔ̧mà, nkàà nê, wu mètàŋ Mbɔ̧ɔ̧mà màa nɨa ntsɔ̀tà Ntu̧ Ntsɔ̧̀ yu nàa ngɨ̀à waa waa tà zi èntɨ̧ɨ̧ vi ane Yesò la peme la, ebùˈu ane Bèjû bu èngǎ̧ mbɔŋ e li mbɨ̀ abua yɔb la, eghǎ wu ane bòt kà wu Bèjû.
45001017	Ntu̧ Ntsɔ̧̀ Mbɔ̧ɔ̧mà nàà nyɨ̀ˈta ndɨ Mbɔ̧ɔ̧mà nàa nɨa wòt mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, è wu wòt wu tà zi èntɨ̧ɨ̧ vi ane wa̧ tò Yesò Klistò tè èlu̧ tsa è ka tsi ngu la. Bɔ shɨ a èbem Àkata Mbɔ̧ɔ̧mà nê, “Wòt tà zi èntɨ̧ɨ̧ vi ane Mbɔ̧ɔ̧mà, tè Mbɔ̧ɔ̧mà nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, naa li wu ane àlia nè àlia.”
45001018	Mbɔ̧ɔ̧mà è tse a ègwet me nyɨˈte ndɨ yèa ntsòa ane bòt bàgème bɔ tu̧u̧ zə atò, me ghɨ wû kàbɔ̀ŋ, tè kàbɔ̀ŋ mbɔŋ kele bòt, bɔ̀ ka tsi nko nkǔŋ la.
45001019	Betsiˈa waa waa ko àghɨa Mbɔ̧ɔ̧mà wu yùà la, ndɨ̀ wu Mbɔ̧ɔ̧mà zìambɔŋ è nyɨˈte abua yɔb la.
45001020	Ebuˈu tea àfɨˈa Mbɔ̧ɔ̧mà li ngɨ̀ ngɔ̀ŋ la, tàa ngɨ̀à àfɨ̀ˈ àgème bòt e yea nê tà wu Mbɔ̧ɔ̧mà, mè ndzea nê mètàŋ tò nàa kà lìà. Bɔ li ngu ko ye nê tàa və ane èghɨ tà ghɨ̀ la. Ale, àghɨa ko bɔ̀ɔ mě nɨ ghɨ̌ te gha àku la a ntsě.
45001021	Bɔ li mbàte nko nê Mbɔ̧ɔ̧mà nàà və, ka bɔ̀ ka ŋa kènuke abua tò mbɨ̀ˈɨ̀ Mbɔ̧ɔ̧mà, bɔ̀ ka mě nkɔ̀ŋkè atò ane àghɨa tà ghɨ̀ la. Ale, mèmɨ̀ɨ̀te mɔb è tsìˈi àku, bɔ̀ ka meè nko àghɨa Mbɔ̧ɔ̧mà li ngua nkɨa nê bɔ̀ ko la.
45001022	Bɔ batè me tseka shua nê bɔ wu bòt èyì, ka mbɔ̂ ntsìˈi èkèghɨ̧̀.
45001023	Bɔ sà ènɨ̧ Mbɔ̧ɔ̧mà wu tà wu ane àlia nè àlia la, ntsiˈi me kukte wû èghɨ bɔ̀ ghɨ̀ e efəə wɔ̀bȩ̌ nè banya̧bàˈ, mèè nè banyà̧ bèa ntsèka e a èbem mèleb mè ntsèka aguŋ la.
45001024	Mbɔ̧ɔ̧mà ye ale, sà àwɔb nê bɔ̀ me ghɨ̌ èbɨˈte èghɨ bu bɔ zì mèntɨ̧ɨ̧ mɔb adù̧ la, bɔ tsiˈa ngɨ̀à mènə̀ àtsəa kɔˈɔ a kètsìà wɔb bɔ̀ɔmbɔŋ.
45001025	Mbɔ̧ɔ̧mà li ngɨ̀ anè nkàà nê bɔ waˈa nkǔŋ yu ane Mbɔ̧ɔ̧mà la, ntsiˈi me kùŋè àghɨa àfɨte. Nko nê bɔ sa a Mbɔ̧ɔ̧mà wu tà ghɨ àghɨ àgème la, ntsiˈi me kukte èghɨ bu tà ghɨ̀ la, bɔ wu me wùˈtè wû a Mbɔ̧ɔ̧mà wu tà wu ane àlia nè àlia la. Àmèn.
45001026	Àyaa a ghɨ̀ Mbɔ̧ɔ̧mà sà àwɔb nè bɔ̀ me ghɨ̀ wû èbɨˈte èghɨ bu àa ŋa àtsəa kɔˈɔ bɔ zì mèntɨ̧ɨ̧ mɔb adù̧ la. Bèzi bɔb e sà mbâ̧tsə ntsìˈa nɔ̀ŋkà nè bèzi ko.
45001027	Mbâ̧tsə te me ghɨ̀ wû a èlɨ̀ mbɔŋ mɨ̧̂, sà bèzi ntsìˈa nkɨà wû mbâ̧ tè ko, ngɨ̀à mènə̀ àtsəa kɔˈɔ, nɔ̀ŋkà nè mbâ̧ tè ko. Mbɨ̀ˈɨ̀ bɔ̀ɔ ngɨ̀à ale la, Mbɔ̧ɔ̧mà me zì àwɔb a èbem ngoˈ è wu àbȩ̀ àfaˈa kàbɔ̀ŋ yɔb la.
45001028	Ndɨ̀ wu bòt mbɔŋ e tu̧u̧ zì mèntɨ̧ɨ̧ mɔb ane mènə̀ nkǔŋ mu nàa nyɨ̀ˈta wòt Mbɔ̧ɔ̧mà wu wùà la, Mbɔ̧ɔ̧mà sà àwɔb bɔ tsiˈi zì mèntɨ̧ɨ̧ mɔb ane èbɨˈte èghɨ àa ŋa àtsəa kɔˈɔ la.
45001029	Ale, mèntɨ̧ɨ̧ mɔb lu̧u̧ ne tèwuute èbɨˈte ènə̂ ègème, kàbɔ̀ŋ nè mànkɨa nè èghɨ bòt tsa e wu tsiˈi bɔb, mè nè màmɨɨta wû a kàbɔ̀ŋ ane bòt ko. Mèntɨ̧ɨ̧ mɔb è lu̧u̧ ne ghòˈnà, bɔ mè ngu bèlɨ̧̀, me tseka nùà bòt, fɨ̀ta bòt, mɨ̀ɨ̀tà wua kàbɔ̀ŋ ane bòt, ndàˈa kàbɔ̀ŋ ane tèlente bòt.
45001030	Ntsòkà tèlente bòt, mpààbà a Mbɔ̧ɔ̧mà, ntsò̧ò̧tà bòt, ŋèˈa tèkwȩ tɔb a ègwet, shua nê bɔ ghe. Bɔ mè me ntsèka mɨ̀ɨ̀tà wû balu̧ fi a màngɨa kàbɔ̀ŋ, bɔ̀ ka wua ndzəa bètǎt bɔb bɔ̂ bènyɨ̌ bɔb.
45001031	Bɔɔ ngɨ̀à mbɨ̀ˈɨ̀ èkèghɨ̧̀, bɔ̀ ka wua shua ànə̂, ngɨ̀à a èlɨ mbɔŋ, mè me ghɨ̧̀ɨ̧̀ne bòt kà wua nkua tèsȩ.
45001032	Bɔ batè nko ànəa Mbɔ̧ɔ̧mà shu la nê bɔ bɔ̂ ndɨ bɔ̀ɔ bùŋe bòt bɔ̀ɔ ngɨ̀à èwuu èghɨ mbɔŋ la, ka bɔ̀ wua ngɨ̀à wû ndàˈà bùà, bɔ me wùˈta fɔ̀ɔ̀la bòt bu bɔ̀ɔ ngɨ̀à èwuu èghɨ mbɔŋ la mɨ̧̂.
45002001	Àwɔ̀ wu àa ntsìà mpə̀ə̀te bòt la, à ka ghà àku a, ka à màà ngu wû wà leˈ. Àa ngɨ̀ a me tsì mpə̀ə̀te wòt à wua ndzìà ndɔ̀ àtsəa yê, nkàà nê àwɔ̀ wu ntsìà mpə̀ə̀te mbɔŋ la à bela ngɨ̀à wû èghɨ mbɔŋ mɨ̧̂.
45002002	Ba ko nê ngoˈ Mbɔ̧ɔ̧mà naa li nɔ̀ŋke a ègwet bòt bu bɔ̀ɔ ngɨ̀à èghɨ mbɔŋ la.
45002003	Tè à mɨɨtè nê, àwɔ̀ wu àa ntsìà mpə̀ə̀te bòt bu bɔ̀ɔ ngɨ̀à èghɨ bàà la, à me ghɨ̀ èghɨ mbɔŋ àwɔ̀ mbɔŋ, ko Mbɔ̧ɔ̧mà nàa tseke ka saˈa awê?
45002004	Kò àa mɨ̀ɨ̀tà nê ndɨ̀ wu Mbɔ̧ɔ̧mà bɔ a bɔɔla èntɨ̧ɨ̧ mè me ba̧a̧ èntɨ̧ɨ̧ vi nkua tèsȩte bòt la, tàa sà àwê aa ghà àku à? À bakà ko nê ntsɔ̧̀ waa Mbɔ̧ɔ̧mà nyɨ̀ˈta la, wua nkɨà mbɨ̀ˈɨ̀ aa kubte ane mènə̀ kàbɔ̀ŋ mê?
45002005	Ka ndɨ̀ wu a kweele èntɨ̧ɨ̧ wê, ntu̧u̧ kubte la, à wua mpàa nkwèˈnà ntsǒ Mbɔ̧ɔ̧mà a ègwet lè, mbɨ̀ˈɨ̀ è li è wu ane àli yu tàa saˈa waa waa ndɨŋndɨ̀ŋ la, a bê mbɨ̀ àwê.
45002006	Mbɔ̧ɔ̧mà naa li tsɔˈɔ waa waa, ane àfàˈa tò.
45002007	È me wu bòt bu bɔ̀ɔ nkùùla mèntɨ̧ɨ̧ mɔb ngɨ̀à mènə̀ ntsɔ̧̀, nkɨà ènɨ̧, nkɨà kènùke, mè me kɨ e li tseke ane àlia nè àlia la, ko Mbɔ̧ɔ̧mà nàa ŋa awɔb mèmpème kàlìà.
45002008	Ka è me wu bòt bu bɔ̀ɔ nkɨà nê àghɨ àgème a wu wu ayɔb la, mè ntu̧u̧ bɨ̧ɨ̧ne ànəa nkǔŋ yu a dzə abua Mbɔ̧ɔ̧mà la, me ghɨ̀ wû mènə̀ kàbɔ̀ŋ la, ko Mbɔ̧ɔ̧mà naa nyɨˈte ntsǒ zi, enɔ̀ŋe ngoˈ kèkweelè a ègwet lɔb.
45002009	Bòt bu bɔ̀ɔ ngɨ̀a kàbɔ̀ŋ la bàgème aa li nyi a èbem ngoˈ kèkweelè, e me ye ngɨ̧̀ɨ̧̀nè, ebùˈu ane Bèjû bu bɔ li mbɨ̀ ndzə èngǎ̧ Mbɔ̧ɔ̧mà la, eghǎ wu ane bòt kà wu Bèjû.
45002010	Ka Mbɔ̧ɔ̧mà bɔ̂ ngu wùˈte, e kukte, e mě ŋa àlàŋkà èntɨ̧ɨ̧ abua waa waa tàa ngɨ̀a ntsɔ̧̀ la, ebùˈu ane Bèjû bu bɔ li mbɨ̀ ndzə èngǎ̧ Mbɔ̧ɔ̧mà la, eghǎ wu ane bòt kà wu Bèjû.
45002011	Mbɔ̧ɔ̧mà naa ghɨ̀ anè nkàà nê tàà saˈa bòt kà lȩ mèsi.
45002012	Bòt bu bàgème bɔ li ngɨ̀a kàbɔ̀ŋ kà ko mbɨ̧ yu Mbɔ̧ɔ̧mà li ŋa abua Musì la, bɔɔ li nyɔ ka ko mbɨ̧ mbɔŋ. Bòt bu bɔ li nko mbɨ̧ mbɔŋ, ka ngɨa kàbɔ̀ŋ la, bɔɔ li nɨ mbɨ̧ mbɔŋ e saˈa awɔb.
45002013	È ntsě bòt bu bɔ̀ɔ ndzəa mènə̀ mu mbɨ̧ Musì nàa shua la ka bɔ̂ kùˈu e mbì Mbɔ̧ɔ̧mà la, wu bòt bu bɔ̀ɔ ngɨ̀à àghɨa mbɨ̧ mbɔŋ shua la. Wu bɔ̀ɔ̀ba ka bɔ tɨ̧ɨ̧ ndɨŋndɨ̀ŋ a mbì tò la.
45002014	Bòt bu kà wu Bèjû la àa ngɨ̀ bɔ̀ ghɨ̀ àghɨa mbɨ̧ yu Mbɔ̧ɔ̧mà li ŋa abua Musì la nàa shua la, a wua nyɨ̀ˈta nê bɔ batè bɔ̀ ka bɔ àkata mbɨ̧ ale, mbɔ̂ nko mbɨ̧.
45002015	Èghɨ bɔ̀ɔ ngɨ̀à la e nyɨˈtè nê Mbɔ̧ɔ̧mà zi mbɨ̧ mbɔŋ a mèntɨ̧ɨ̧ mɔb, nkàà nê bɔ̀ɔ ngɨ̀ bɔ̀ ghɨ̀ àghɨ mbɨ̀ˈɨ̀ mbɨ̧ shu la, mèntɨ̧ɨ̧ mɔb ka feele àwɔb, ka bɔ̀ pààte mbɨ̧, mèntɨ̧ɨ̧ mɔb me fèèlè àwɔb.
45002016	Ntu̧ Ntsɔ̧̀ yu màa ntsɔ̀tà la nàa shua nê, eyaa wu ndɨ bɔ̀ɔ li lo esaˈa bòt ane àli yu Mbɔ̧ɔ̧mà nàa ghɨ̌ Yesò Klistò naa saˈa mènə̀ ndò̧ mu a mèntɨ̧ɨ̧ bòt la.
45002017	È me wu awê wu àa ntɔ awê ane Jû la, ko àyê àa li wu naa? À gha ane ndɨ̀ wu à ko mbɨ̧ Musì la me wu̧u̧ nkùˈ ye shua nê ye ko a Mbɔ̧ɔ̧mà.
45002018	Àà mè shua nê ye ko àghɨa Mbɔ̧ɔ̧mà nàa nkɨà nê yè ghɨa, mbɨ̧ mè nyɨ̀ˈte avi tè ye ko àghɨa è wû àyea nkǔŋ la.
45002019	À lâ nko àwɔ̀ mbɔŋ nê ye wu wòt yèa mbà̧a̧ àbu a bòt àghɨ àleme la, mè ngu èkaˈà abua bòt bɔ̀ wu a èbem ndzěm la,
45002020	nê ye wu nyɨˈtà bòt bu kà ko mènə̀ Mbɔ̧ɔ̧mà la, mè ngu nyɨˈtà bòt bu bɔ̀ baka zìˈì nkwèèle ane mènə̀ Mbɔ̧ɔ̧mà la. Mè ndâ nko àwɔ̀ mbɔŋ nê ndɨ̀ wu à ko mbɨ̧ la, à ko àghɨ àgème, mè nko nkǔŋ.
45002021	Àwɔ̀ wu àa nyɨ̀ˈta bòt ko la, betsiˈa à kà nyɨˈte awê àwɔ̀ mbɔŋ? Àwɔ̀ wu àa shua nê bòt e kà me tsɔ la, àà kà tsɔŋ?
45002022	Àwɔ̀ wu àa shua nê wòt ka me jɨ àbȩ la, àà kà jɨ ayê àbȩ? Àwɔ̀ wu àa ka bê nkɨ zə ànəa bènàmbəa la, àà kà gha a lobte bènàmbea mbɔŋ etsɔ èghɨ?
45002023	Àwɔ̀ wu àa ngù̧a nkùˈ yê shua nê ye ko mbɨ̧ Mbɔ̧ɔ̧mà la, àà kà kweele àtsə abua tò e pààte mbɨ̧ mbɔŋ?
45002024	Mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Bòt kà wu Bèjû aa ndàˈa kàbɔ̀ŋ adù̧ èlen Mbɔ̧ɔ̧mà nkàà àghɨa bɨ̀a Bèjû àa ngɨ̀à la.”
45002025	Bɔ naŋa wòt e nɨ nyɨˈte nê tà wu wòt Mbɔ̧ɔ̧mà, ko wu ànəa ntsɔ̧̀, na tà me ghɨ̀ àghɨa mbɨ̧ yu Mbɔ̧ɔ̧mà li ŋa abua Musì la nàa shua la. Ka wòt bakà wua ngɨ̀à mbɨ̀ˈɨ̀ mbɨ̧ è shu la, ko mànaŋa ŋut bê ngu àku.
45002026	Tè bɔ bakà naŋe a wòt mbɨ̀ˈɨ̀ mbɨ̧ Musì kɨa la, tà bɔ me ghɨ̀ àghɨa mbɨ̧ nàa nkɨà la, ko Mbɔ̧ɔ̧mà ka nɨ atò mbɨ̀ˈɨ̀ wòt bɔ nàŋe atò la a?
45002027	Bòt kà wu Bèjû bu bɔ̀ baka naŋe awɔb, bɔ bɔ̂ me nɔ̀ŋe mbɨ̧ Mbɔ̧ɔ̧mà la aa tsě awɨ̧ bɨ̀a Bèjû bu bɔ shɨ mbɨ̧ yu a si ŋǎ abua yɨ̧, mbɔ̂ nàŋe awɨ̧ mbɨ̀ˈɨ̀ mbɨ̧ mbɔŋ kɨa la, ka bɨ bɔ̂ me pààte mbɨ̧ mbɔŋ la.
45002028	È ntsě èghɨ bu wòt nàa ngɨ̀à mbɨ̀ˈɨ̀ ndɨ̧ Bèjû è kɨa la, ka àa ngɨ̀à wòt ane ndâ wòt Jû la. È kà meè ngu a mànaŋa wòt a mbɨ̧̀ ènyit tò ka àa ngɨ̀à Mbɔ̧ɔ̧mà bɨ̧̀ɨ̧̀nâ nê tà wu wòt vi la.
45002029	Wòt tà wu ngule wòt Jû la wu wu tàa ale ane èntɨ̧ɨ̧ vi la. E lâ naŋe wòt mbɨ̀ˈɨ̀ tàa tsiˈi wòt Mbɔ̧ɔ̧mà, mě ngu ànəa èntɨ̧ɨ̧. Wu Fo Mbɔ̧ɔ̧mà ka tàa nàŋa wòt a èlɨ̀ waa la, è ntsě a màngɨa mbɨ̀ˈɨ̀ mbɨ̧ nàa shua la. Wɔ̀bȩ̌ màà mbakà wuˈte èwuu wòt waa, ko Mbɔ̧ɔ̧mà naa wùˈtè atò.
45003001	Tè àghɨ ako aa və Bèjû e nɨŋ ntsè bòt ko la à? Àbȩ̀ a mànaŋa wòt wu ghàà?
45003002	Àbȩ̀ a taˈa wu ane èghɨ bàa, ane abà àgème. Enɨ bùˈu, Mbɔ̧ɔ̧mà li ndzì èngǎ̧ vi a tèkitebu Bèjû.
45003003	Ka àbə̀ˈ àyɔb ako a li à ka ghɨ̂ mbɨ̀ˈɨ̀ Mbɔ̧ɔ̧mà shu la. Tè betsiˈa Mbɔ̧ɔ̧mà gha ane èlɨ̀ ngaa, è nkùbte àghɨa tà li nkàˈ nê ye ghɨ̌ ane yɔb la a?
45003004	A ntsě ale. Bòt bàgème e màà ngu wû bòt mèfà̧, ko Mbɔ̧ɔ̧mà naa tɨ̧ɨ̧ wû ane èngǎ̧ vi, mbɨ̀ˈɨ̀ bɔ shɨ a èbem Àkata tò la nê, “Àa ngɨ̀ à laˈa, bòt è zə bɔ nê ànəa à laˈà la wu nkǔŋ, bɔ̀ mee bɔ̀ bàŋè mènə̀ mê, bɔ̀ ka bê ndze àlɔˈ adù̧.”
45003005	Mbɨ̀ˈɨ̀ àa ale la, tè kàbɔ̀ŋ wa me ghɨ̌ bòt e me ye nê Mbɔ̧ɔ̧mà nàà ndɨŋndɨ̀ŋ, ko bàà laˈ nê ghàà? Kò bàa laˈnê Mbɔ̧ɔ̧mà me zi àwa a èbem ngoˈ, ko tà wua ngɨ̀à àghɨa kà kùˈ à? (E ndàˈà àyaa mbɨ̀ˈɨ̀ wɔ̀bȩ̌.)
45003006	A mbê ntsě ale. Mbɔ̧ɔ̧mà bakà wua saˈa mènə̀ ndɨŋndɨ̀ŋ, ko tàa saˈa ngɔ̀ŋ naa?
45003007	Tè mènə̀ mèfà̧ mɔ̧ wu ghɨ̌ bòt aa yea nkǔŋ Mbɔ̧ɔ̧mà, e wùˈtè atò adù̧, è ghaa ghɨ̂ ka Mbɔ̧ɔ̧mà mè me zì am a èbem ngoˈ nê e ngu wòt kàbɔ̀ŋ à?
45003008	Tè betsiˈa wòt me ghɨa kàbɔ̀ŋ mbɨ̀ˈɨ̀ me ye a ntsɔ̧̀? Eyaa wu àghɨa bòt ko àa ntsɔ̧̀ɔ̧̀tà àwa, shua nê wu àghɨa bàa ndàˈà la. Bɔ̀ɔ ye ngoˈ ane àghɨa bɔ̀ɔ ngɨ̀à la.
45003009	Tè bàà laˈ nê ghà àfɨ̀ˈ yaa? Ndɨ̀ wu Mbɔ̧ɔ̧mà nàa saˈa bòt bàgème la bàa Bèjû e tsě bòt kô? Chaˈ, baa bakà tsě wòt. Mâ yaŋe shu nê kàbɔ̀ŋ kuule bòt bàgème, Bèjû nè bòt kà wu Bèjû.
45003010	Eyaa wu àghɨa bɔ shɨ a èbem Àkata Mbɔ̧ɔ̧mà la nê, “Wòt kǒ tàa ngɨ̀à ntsɔ̧̀ la e ntsě, ka wû wemɔ̀ˈ
45003011	Wòt kǒ tà ko ànə̂ yu, è wu ànəa nkǔŋ la è ntsě, Wòt kà mee ngû tàa nkɨ e ko Mbɔ̧ɔ̧mà la.
45003012	Bòt bàgème e tem kwèn tɔb ŋa abua Mbɔ̧ɔ̧mà, bɔ̀ɔgème e tsiˈi bòt kàbɔ̀ŋ. Wòt kǒ tà bèla ngɨ̀à ntsɔ̧̀ ane yɔb la te ntsě, ka wû wemɔ̀ˈ.”
45003013	“Betsiˈa mènə̀ bɔ̀ɔ ndàˈà la bùŋè wòt, tèlɨ̧ tɔb te lu̧u̧ ne mèfà̧.” “Mèngǎ̧ nàa ndzə̀à ètsə̂ wɔb la nàà mbɨ̀ˈɨ̀ àtsòŋa nyà̧kàbɔ̀ŋ.”
45003014	“Mètsə̂ mɔb è lu̧u̧ ne tèntsɔ̧̀ɔ̧̀mètsə, èngǎ̧ wɔb e mè ntaˈa wua sɔ̀ɔ̀bà mèntɨ̧ɨ̧ bòt.”
45003015	“Bɔɔ̀ kà lȩȩta a màmbuŋa wòt,
45003016	ntsòkà àghɨ àgème àdziˈ àgème bɔ̀ɔ ntsèà la, ngɨ̀à bòt e yea ngoˈ.
45003017	Bɔ bakà ko ndɨ betsiˈa bɔ tseke ane àlàŋkè nè bòt ko la.”
45003018	“Kèbɔɔ Mbɔ̧ɔ̧mà ke mbê ntsě a mèntɨ̧ɨ̧ mɔb.”
45003019	Baà ko nê àghɨ àgème bɔ shɨ a èbem mbɨ̧ Musì la a wua ndàˈa abua bòt bu bɔ ŋa mbɨ̧ mbɔŋ abua yɔb la. Aà anè mbɨ̀ˈɨ̀ wòt è ka li bɔ ànə̂ àko tàà làˈa ane àli yu bòt bàgème àa tɨ̧ɨ̧ e mbì Mbɔ̧ɔ̧mà tàa saˈa awɔb la.
45003020	Wòt kǒ Mbɔ̧ɔ̧mà nàa nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li nkàà ndɨ ŋut ghɨ̀ àghɨa mbɨ̧ nàa shua la, è ntsě, nkàà nê àghɨa mbɨ̧ nàa ngɨ̀à la wu a mànyɨˈta wa nê baa ghɨa kàbɔ̀ŋ.
45003021	Mbɔ̧ɔ̧mà lâ nyɨ̀ˈte àfɨ̀ˈ yaa ndɨ yèa ngɨ̀à ka nɨa wòt nê tà tɨ̧ɨ̧ ndɨŋndɨ̀ŋ a mbì li la. Àyaa a bakà bɔ àghɨa ko àa ghɨ̌ nê mànɔŋa mbɨ̧ la. Ka mbɨ̧ nè àghɨa bèndàˈàtɔŋ e li shɨŋ la a li nyɨ̀ˈte a èlɨ ngaa mɨ̧̂.
45003022	Èlɨ mbɔŋ wu nê bòt àa ngɨ̀ bɔ̀ zì mèntɨ̧ɨ̧ mɔb ane Yesò Klistò, Mbɔ̧ɔ̧mà nɨ awɔb bàgème mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la. Mbɔ̧ɔ̧mà a nɨ bòt bàgème mbɨ̀ˈɨ̀ àghɨ yeamɔˈ,
45003023	nkàà nê waa waa è ghɨa kàbɔ̀ŋ tè tà kà tsi mbɔ̀ ènɨ̧ wu Mbɔ̧ɔ̧mà li ngɨ̀ atò nê tà bɔŋ la.
45003024	Mbɔ̧ɔ̧mà nɨa ntsɔ̧̀ vi ngɨ̀ bòt e tsiˈi mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì tò la, àku. Tà li ngɨ̀ anè, nkàà èvə lu Yesò Klistò li mpfə nchùˈù àtsə bòt bàgème ane kàbɔ̀ŋ wɔb la.
45003025	Mbɔ̧ɔ̧mà li ŋǎ atò tà kɨ̀ˈɨ̂ mpfə a mbɨ̧̀ mbasa, àlo̧ atò a tsì ndɔ̀ mènə̀ kàbɔ̀ŋ, mbɨ̀ˈɨ̀ wòt ègème tà zi èntɨ̧ɨ̧ vi ane Yesò Klistò la nàa peme yùà. Mbɔ̧ɔ̧mà li ngɨ̀ àyaa mbɨ̀ˈɨ̀ enɨ nyɨˈte nê yea ngɨ̀à mènə̀ ndɨŋndɨ̀ŋ. È li ngu àfɨˈa mbì tà me ba̧a̧ èntɨ̧ɨ̧ vi, tà kà wua ndzàŋà ndzìà bòt bu bɔ li ngua ngɨ̀à a kàbɔ̀ŋ la a èbem ngoˈ.
45003026	Ka àfɨ̀ˈ yaa Mbɔ̧ɔ̧mà nyɨˈte ane èvə Yesò nê yea ngɨ̀à mènə̀ mi àfɨ̀ˈ àgème ndɨŋndɨ̀ŋ, mě nyɨ̀ˈte nê wòt yea nɨa mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, wu wòt wu tà zi èntɨ̧ɨ̧ vi ane Yesò Klistò la.
45003027	A wu anè, ko wòt nàa mě me wu̧u̧ nkùˈ zi shua nê ghàà? Àghɨ a te ntsě. Àghɨa àa kele wòt nê tà ka me wu̧u̧ nkùˈ zi la wu ghàà? Wu mbɨ̧ wòt nàa me shu nê yea nɔ̀ŋà la? Àwɔˈ, wu màndzia èntɨ̧ɨ̧ ane Yesò Klistò, ka nàa kele wòt a màngu̧a nkùˈ zi la.
45003028	Baa ko nê wòt nàa ngɨ̀ tà zi èntɨ̧ɨ̧ vi ane Yesò, ka Mbɔ̧ɔ̧mà nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, è ntsě a màngɨa èghɨ bu mbɨ̧ nàa shua la.
45003029	Kò wu nê Mbɔ̧ɔ̧mà wu wû Mbɔ̧ɔ̧mà Bèjû le è? Tè tà ntsě Mbɔ̧ɔ̧mà bòt kà wu Bèjû mɨ̧̂? Tà wu Mbɔ̧ɔ̧mà bòt kà wu Bèjû mɨ̧̂,
45003030	ndɨ̀ wu Mbɔ̧ɔ̧mà nàa wemɔ̀ˈ la. Tàa nɨ wòt ègème tà zi èntɨ̧ɨ̧ vi ane Yesò la mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, kò ŋut wu wòt Jû, kò wòt kà wu Jû leˈ.
45003031	Tè aà anè ngua shua nê mbɨ̧ yu Mbɔ̧ɔ̧mà ŋa la tsiˈi àku, ndɨ̀ wu è tsìˈi àyea màndzia èntɨ̧ɨ̧ ane Yesò la à? A mbê ntsě ale! Àghɨa àa və la wu nê baa nɔ̀ŋà mbɨ̧ mbɨ̀ˈɨ̀ ba wu nɔ̀ŋè la.
45004001	Bàà wu ane laˈ nê ghàà? Nê Abàlàghâm wu tà wǔ tǎt nyaˈ bòt ba la li ndze ànə̂ yaa zìambɔŋ naa?
45004002	Mbɔ̧ɔ̧mà li ngɨ̀ ale ngua nɨa Abàlàghâm mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà àfaˈa ntsɔ̧̀ atò, ko tà li mbɔ̀ lə tàa me wu̧u̧ nkùˈ zi la, ka tà kà wu ko ghɨ̀ ale, a mbì Mbɔ̧ɔ̧mà.
45004003	Àkata Mbɔ̧ɔ̧mà, a laˈnê, “Abàlàghâm li mbɨ̧̀ɨ̧̀ne ànəa Mbɔ̧ɔ̧mà shu la, Mbɔ̧ɔ̧mà nɨa atò mbɨ̀ˈɨ̀ wòt ta tɨ̧ɨ̧ ndɨŋndɨ̀ŋ a mbì li la.”
45004004	Wòt fàˈà àfàˈ, bɔ ŋa èkab abua tò, è kà wu àghɨa àku bɔ ŋa abua tò la, è wu èkab àfàˈ yu tà fàˈà la.
45004005	Ka wòt bakà wua ngɨ̀à èfàˈ nkɨà àbȩ̀, mbɔ̂ ndzì èntɨ̧ɨ̧ vi ane Mbɔ̧ɔ̧mà wu betsiˈa tà nɨ wòt mènə̀ kàbɔ̀ŋ mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, ko tàa nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà èntɨ̧ɨ̧ wu ŋut zi ane tò la.
45004006	Mbɨ̀ˈɨ̀ Fɔ̧̀ Dàbid li ndàˈ azi mɨ̧̂ la nê, ntsɔ̧̀ wu wòt wu Mbɔ̧ɔ̧mà nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li, kà è wǔ àfaˈa ntsɔ̧̀ ŋut ghɨ̀ la:
45004007	“Ntsɔ̧̀ wu wòt wu Mbɔ̧ɔ̧mà waˈa kàbɔ̀ŋ tò, mè nkàbte èbɨˈte mènə̀ kàbɔ̀ŋ ègème tà ghɨ̀ la.
45004008	Ntsɔ̧̀ mè ngu wòt wu Mbɔ̧ɔ̧mà nàa ka nɔ̀ŋa kèmpà̧ mènə̀ kàbɔ̀ŋ tò la.”
45004009	Ntsɔ̧̀ waa nàa anè ngu wû abua bòt bɔ naŋe awɔb la, kò abua bòt bu kà bɔ naŋe awɔb la mɨ̧̂ à? Ànəa ba shua la wu nê Mbɔ̧ɔ̧mà li nɨ Abàlàghâm mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà ndɨ̀ wu tà li ndzì èntɨ̧ɨ̧ vi ane Mbɔ̧ɔ̧mà la.
45004010	È li ngu a ka àfɨ̀ˈ à? Afɨˈa bɔ nàŋe atò mbɨ̀ˈɨ̀ wòt Mbɔ̧ɔ̧mà la, kò àfɨˈa kà bɔ zìˈì nàŋe atò à? È li ngu àfɨˈa kà bɔ zìˈì nàŋe atò.
45004011	Bɔ li ntsiˈi nàŋe atò àfɨ̀ˈ à, mbɨ̀ˈɨ̀ àlȩ̂ enɨ nyɨˈte nê Mbɔ̧ɔ̧mà nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, nkàà nê tà li ndzì èntɨ̧ɨ̧ vi ane Mbɔ̧ɔ̧mà àfɨˈa bɔ li bɔ̀ ka ziˈì nàŋe atò la. A li ngu anè mbɨ̀ˈɨ̀ Abàlàghâm naa wu tǎt bòt bu bàgème bɔ zi mèntɨ̧ɨ̧ mɔb ane Mbɔ̧ɔ̧mà kà bɔ zìˈì nàŋa awɔb, Mbɔ̧ɔ̧mà nɨ awɔb mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la.
45004012	Tà mè ngu tǎt bòt bu bɔ̀ɔ nàŋe awɔb la, kà wu bòt bu bɔ naŋe awɔb wû a mànaŋe la. Bɔ̀ɔ̀ba wu bɔ zi mèntɨ̧ɨ̧ mɔb ane Mbɔ̧ɔ̧mà wû mbɨ̀ˈɨ̀ tǎt nyaˈ wa Abàlàghâm li ndzì vi ka bɔɔ li nàŋe atò la.
45004013	Mbɔ̧ɔ̧mà li nkàˈa Abàlàghâm nè wòt ègème bɔ̀ɔ̀ li bi atò àndǎ̧ tò la, nê ngɔ̀ŋ naa wu yɔb, mbɔ̂ ngɨ̀ mbɨ̀ˈɨ̀ tà shu la, ka tà kà wua ngɨ̀à nkàà nê Abàlàghâm li ngua nɔ̀ŋà mbɨ̧. Tà li ngɨ̀ ale nkàà nê Abàlàghâm li ndzì èntɨ̧ɨ̧ vi ane tò, Mbɔ̧ɔ̧mà nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la.
45004014	È wu bòt bu bɔ̀ɔ nɔ̀ŋà mbɨ̧ la, ka bɔ̀ɔ̀ bɔ àghɨa Mbɔ̧ɔ̧mà kàˈ la, ko màndzia èntɨ̧ɨ̧ ane Mbɔ̧ɔ̧mà è tsìˈi àku, àghɨa tà kàˈà la è kà tsi ngu àghɨ.
45004015	Wòt nàa ngɨ̀ tà ba ka ghɨ àghɨa mbɨ̧ kɨa la, ntsǒ Mbɔ̧ɔ̧mà nɔ̀ŋkè adù̧ tò, ka wòt kà wua mpààtà mbɨ̧ adzìˈa kà mbɨ̧ wû.
45004016	Mbɔ̧ɔ̧mà li ngɨ̀ ale mbɨ̀ˈɨ̀ wòt zì èntɨ̧ɨ̧ vi ane Mbɔ̧ɔ̧mà ka tà bɔ̀ àghɨa tà li nkàˈ la, mbɨ̀ˈɨ̀ mě nyɨˈte nê tàa nɨa a ntsɔ̧̀ vi ka ŋa àghɨa tà kàˈà la abua wòt ègème tà dzə àndǎ̧ Abàlàghâm la. Àyaa a ntsě wû abua bòt bu bɔ̀ɔ nɔ̀ŋà mbɨ̧ la, a wu abua bòt bu bɔ zi mèntɨ̧ɨ̧ mɔb ane Mbɔ̧ɔ̧mà la mɨ̧̂, mbɨ̀ˈɨ̀ Abàlàghâm li ndzì è vi la. Abàlàghâm wu tǎt bòt Mbɔ̧ɔ̧mà bàgème,
45004017	mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Mâ ghɨ̀ awê nê àa wu tǎt èlaˈ nyaŋ.” Ale, Abàlàghâm wu tǎt wa a mbì Mbɔ̧ɔ̧mà wu tàa njù̧ù̧me bèmpfəà mè ngɨ̀a èghɨ kà zìˈì ngu e kɨˈà ngua mbɨ̀ˈɨ̀ tà kàˈà la.
45004018	Abàlàghâm li ndzì èntɨ̧ɨ̧ vi ane Mbɔ̧ɔ̧mà me chɨ̀ˈɨ nê yea ghɨ̌ tsiˈi tǎt èlaˈ nyaŋ, kà ye àghɨa tà lɨ̀ˈɨ̀ àvi adù̧ la. Wû mbɨ̀ˈɨ̀ Mbɔ̧ɔ̧mà yaŋe kàˈa tò la nê, “Bòt àndà̧ àyê aa li taˈa wua ndzà̧a̧.”
45004019	Tà li mbàte nko nê ye len tê ntsìˈi mbɨ̀ˈɨ̀ mpfəà, nkàà ndɨ ye lu̧u̧ èngùˈebȩ ènkɨ̀ la, mè mbàte nko nê Sàda wu yen, ka tà kà màkè àghɨa Mbɔ̧ɔ̧mà kàˈà la.
45004020	Abàlàghâm lè kàˈa bê màkè àghɨa Mbɔ̧ɔ̧mà kaˈ nê yea ghɨ̀ la. Tà li ndzì èntɨ̧ɨ̧ vi ane Mbɔ̧ɔ̧mà ègème tè ŋa mènkɔ̀ŋke abua tò.
45004021	Tà li mbê ndâ mbɨ̧̀ɨ̧̀ne nê, Mbɔ̧ɔ̧mà bɔ mètàŋ e ghɨ̀ àghɨa tà kàˈa tò nê yea ghɨ̀ la.
45004022	Tà zi èntɨ̧ɨ̧ vi ane Mbɔ̧ɔ̧mà ale, Mbɔ̧ɔ̧mà nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la.
45004023	Mèngà̧ mu bɔ li shɨŋ nê, “Mbɔ̧ɔ̧mà li nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la”, li è kà wu abua tò zìa ndziˈne.
45004024	Bɔ li ngua shɨa abua ya mɨ̧̂, bàa wu bàa li tsiˈi bòt bɔ̀ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà ndɨ̀ wu bàa zì mèntɨ̧ɨ̧ ma ane tò wu tà yu̧u̧me a Tǎt wa Yesò wu
45004025	bɔ li ngɨ̀ tà pfə ane kàbɔ̀ŋ wa, tà mè njù̧ù̧me atò enɨ ghɨ̂ bàa tsiˈi bòt bɔ tɨ̧ɨ̧ ndɨŋndɨ̀ŋ a mbì li la.
45005001	Ndɨ̀ wu Mbɔ̧ɔ̧mà nɨ awa mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li nkàà ndɨ̀ wu baa zì mèntɨ̧ɨ̧ ma ane tò la, baa bɔ àlàŋkè nè Mbɔ̧ɔ̧mà nkàà àghɨa Yesò Klistò Lefɨ̀ˈ wa ghɨ ane ya la.
45005002	Ndɨ̀ wu bàa zì mèntɨ̧ɨ̧ ma ane Yesò la, tà ghɨ̂ ba ye a ntsɔ̧̀ Mbɔ̧ɔ̧mà wu bàà wu a èbèm àfɨ̀ˈ yaa la. Ba wu ane mèngùˈte nkàà nê bàa ko nê baa li wu ne Mbɔ̧ɔ̧mà a èbem ènɨ̧ tò.
45005003	Baa mè ngùˈtà àwa a èbem ngoˈ ta nkàà nê ngoˈte mbɔŋ tea ngɨ̀à baa kuula mèntɨ̧ɨ̧ ma;
45005004	àkuula èntɨ̧ɨ̧ yaa a ghɨ̀ baa bɔ mààlà nàa mbɔ̀ a Mbɔ̧ɔ̧mà la; mààlà waa mè ngɨ̀ baa ko nê baa li wu ne Mbɔ̧ɔ̧mà.
45005005	Mbɨ̀ˈɨ̀ baa ko ale la, baa ntsèa nchɨ̀ˈà àku, nkàà nê Fo Kèfə yu tà ŋa abua ya la è ghɨ̂ èkɔŋ tò e lu̧u̧ a mèntɨ̧ɨ̧ ma.
45005006	È li ngu àfɨˈa bàà bele ka bɔ ètɨŋe la, Yesò Klistò è kɨ̀ˈɨ̂ kwàˈ àfɨ̀ˈ yu Mbɔ̧ɔ̧mà li nɔ̀ŋè la, mpfə ambo bòt kàbɔ̀ŋ.
45005007	Wu ànəa kekweelè wòt nàa pfə ambo wòt tàa ndzèa tò nê tà tɨ̧ɨ̧ ndɨŋndɨ̀ŋ la, mbɔ̂ a teko betsiˈa wòt pfəa ambo wòt ntsɔ̧̀.
45005008	Ka Mbɔ̧ɔ̧mà nyɨˈte èkɔŋ vi abua ya ndɨ̀ wu bà le bele bòt kàbɔ̀ŋ tà ghɨ̀ Yesò Klistò è pfə ambo ya la.
45005009	Ndɨ̀ wu àlo̧ a Yesò Klistò a ghɨ̂ Mbɔ̧ɔ̧mà nɨ awa mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la, baa lâ nko nê Yesò Klistò wu naa li ghɨ̌ baa peme ane ntsǒ Mbɔ̧ɔ̧mà.
45005010	Baa li mbèle bɔmbù̧ Mbɔ̧ɔ̧mà, tà ghɨ̀ baa tsiˈi ane àlàŋkè nè tò, nkàà èvə wa̧ tò. Àyaa a wua mpàa nyɨ̀ˈta nê ndɨ̀ waa bàà tsiˈi ane àlàŋkè nè tò la, taa li ghɨ̌ baa peme nkàà nê wa̧ tò wu yu̧.
45005011	E ntsě wû ndàˈà àyùà, baa ngùˈtà àwa mɨ̧̂ ndɨ̀ wu bàà tsiˈi ne Mbɔ̧ɔ̧mà la, nkàà ndɨ Yesò Klistò Lefɨ̀ˈ wa ghɨ baa tsiˈi ane àlàŋkè nè Mbɔ̧ɔ̧mà la.
45005012	Kàbɔ̀ŋ lè kɨˈɨ̀ a ngɔ̀ŋ nkàà wòt wemɔ̀ˈ, èvə e mè nkɨ̀ˈɨ̀ nkàà kàbɔ̀ŋ tò. Àyea a ghɨ̀ èvə e liˈi waa waa nkàà ndɨ bòt bàgème e ghɨa kàbɔ̀ŋ la.
45005013	Mbɔ̧ɔ̧mà li me laˈ nê yea ŋa mbɨ̧ abua Musì, kàbɔ̀ŋ bê ndzaŋe wu a sitsǎˈ, ka betsiˈa bɔ̀ ka ba̧a̧ wòt nê tà ghɨa kàbɔ̀ŋ àdziˈa kà mbɨ̧ wu.
45005014	Bòt e li ngua mpfə̀ˈta ebùˈu ane Adàm eghǎ dzə ka wû àfɨˈa Mbɔ̧ɔ̧mà li ŋa mbɨ̧ abua Musì la. Bɔ li mpfə̀ˈte fɔɔle ne bòt bu kàbɔ̀ŋ wɔb li è kà wu mbɨ̀ˈɨ̀ wu Adàm li ngɨ̀ la. Adàm li ngà ane abà ako ngu mbɨ̀ˈɨ̀ wòt wu nga ekɨˈɨ la.
45005015	Ka betsiˈa bɔ̀ ka fɨˈnè àghɨ yu Mbɔ̧ɔ̧mà nɨa ntsɔ̧̀ vi ngɨ̀ la ane àghɨ yu Adàm li ngɨ̀ a màmpaata mbɨ̧ la. Wòt wemɔ̀ˈ li ngɨa kàbɔ̀ŋ nɨ̀ èvə ekɨˈɨ adù̧ wòt ègème, ka àghɨa Mbɔ̧ɔ̧mà ghɨ̀ la a taˈa tsè àyaa. Mbɔ̧ɔ̧mà li ntsè ane wòt wemɔ̀ˈ, è wu Yesò Klistò la, nyɨ̀ˈte a ntsɔ̧̀ vi ànyaˈne abua bòt bàgème àku.
45005016	Àghɨa Mbɔ̧ɔ̧mà ghɨ ane ya àku la, à ka meè ngu mbɨ̀ˈɨ̀ àghɨa kàbɔ̀ŋ wòt wu wemɔ̀ˈ li ngɨ̀ la. Wòt wemɔ̀ˈ li ngɨ̀ a kàbɔ̀ŋ, è ghɨ̂ Mbɔ̧ɔ̧mà me saˈa bòt nê bɔ ghɨ̂ a kàbɔ̀ŋ. Ka bèkàbɔ̀ŋ bu nyaŋ bòt e ghɨ̀ la, bê tsiˈi ghɨ̌ Mbɔ̧ɔ̧mà ŋà àghɨa bòt e ghɨ̂ bɔ̀ ka wu bɔ la, àku abua yɔb, nɨ̀ awɔb mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la.
45005017	È wu nê kàbɔ̀ŋ wòt wemɔ̀ˈ li ngɨ̀ èvə e kɨˈɨ adù̧ wòt ègème, ko àghɨ yu wekǒ nè wòt li ngɨ̀ la, a tsè àyea mbɔŋ nyaŋ. Tà li ngɨ̀ nê bòt bu bàgème tà nyɨˈte a ntsɔ̧̀ vi ànyaˈne abua yɔb, bɔ mè ntsìˈi mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì tò la, è bɔ mèmpème kàlìà, me ntsè àghɨ àgème, nkàà àghɨa Yesò Klistò è ghɨ̀ la.
45005018	Mbɨ̀ˈɨ̀ kàbɔ̀ŋ wòt wemɔ̀ˈ li nɔ̀ŋè ndɔ̀ Mbɔ̧ɔ̧mà àtsəa bòt bàgème la, wu wû èlɨ ntsɔ̧̀ wu wòt wemɔ̀ˈ è ghɨ̀ la, è ghɨ̂ bòt bàgème e bɔ lu̧ e ghǎ tsààbà, e mě bɔ mèmpème kàlìà la.
45005019	Wòt wemɔ̀ˈ li ntu̧u̧ e ghɨ̀ àghɨa Mbɔ̧ɔ̧mà shu la, a ghɨ̀ bòt nyaŋ e tsiˈi bòt kàbɔ̀ŋ, wu wû ndɨ wòt wemɔ̀ˈ tà li ngua ndzə̀a Mbɔ̧ɔ̧mà la, li ngɨ̀ Mbɔ̧ɔ̧mà nɨ bòt nyaŋ ane bòt bɔ̂ tɨ̧ɨ̧ ndɨŋndɨ̀ŋ a mbì li la.
45005020	Mbɔ̧ɔ̧mà li ntsèke tè ŋǎ mbɨ̧ mbɨ̀ˈɨ̀ kàbɔ̀ŋ naa kwèˈne, ka mbɨ̀ˈɨ̀ kàbɔ̀ŋ è kwèˈnè la, ntsɔ̧̀ Mbɔ̧ɔ̧mà paa nkwèˈne.
45005021	Ale, mbɨ̀ˈɨ̀ kàbɔ̀ŋ èbɔ mètàŋ ngɨ̀ bòt e me pfəˈte la, wu wû ndɨ̀ ntsɔ̧̀ Mbɔ̧ɔ̧mà wu tà nyɨˈtè abua bòt la, èbɔ mètàŋ mè ngu ghɨ̌ bòt aa tsiˈi bòt bɔ tɨ̧ɨ̧ ndɨŋndɨ̀ŋ a mbì tò, mè mbɔ̀ mèmpème kàlìà, nkàà àghɨa Yesò Klistò Lefɨ̀ˈ wa ghɨ̀ la.
45006001	Bà wu anè e laˈ nê ghàà? Tè bàa me ghɨa kàbɔ̀ŋ ngà wû nè mbì mbɨ̀ˈɨ̀ Mbɔ̧ɔ̧mà naa me nyɨˈta ntsɔ̧̀ vi abua ya nɨ̀a ngà nè mbì?
45006002	Betsiˈa à ka wu ale! Bàa wu bàà tsiˈi mbɨ̀ˈɨ̀ bèmpfəà tè kàbɔ̀ŋ kà tsi mbɔ̀ mètàŋ a ègwet la la, bàa ghɨ̀ na e mě me ghɨa kàbɔ̀ŋ à?
45006003	Bɨ bakà ko laˈ nê bàa wu bàgème bɔ li ndzì awa a èdzî ane èlen Yesò Klistò la, e li mpfə ne tò mbɨ̀ˈɨ̀ bɔ zì awa a èdzî la?
45006004	Ale, bɔ li ntu awa baa tò ba nɔ̂, afɨˈa bɔ zì awa a èdzî la ale, a wu nê ba li mpfə baa tò ba. A li ngu anè mbɨ̀ˈɨ̀ ba tsiˈi e mě me tseke ane mèntsèke fi, wû mbɨ̀ˈɨ̀ Yesò Klistò li njù̧ù̧me ane ènɨ̧ Tǎt wa Mbɔ̧ɔ̧mà la.
45006005	Baa tsiˈi àghɨ yeamɔˈ nè tò, mpfə̀ mbɨˈɨ̀ tà li mpfə la, ko baa li mě yu̧u̧me wû mbɨ̀ˈɨ̀ Yesò li njù̧ù̧me la.
45006006	Baa ko nê mènə̀ nyaˈ ma è pfə nè Yesò Klistò a mbɨ̧̀ mbasa, mbɨ̀ˈɨ̀ tsòke àghɨ yu àa ŋwèèlà mbɨ̧̀ ta te ghɨa kàbɔ̀ŋ la, mbɨ̀ˈɨ̀ baa baka tsi ngu èbùˈ abua kàbɔ̀ŋ.
45006007	Wòt nàa ngɨ̀ tà pfə, kàbɔ̀ŋ kà tsi mbɔ̀ mètàŋ a ègwet tò.
45006008	Ka è wu nê ba li mpfə ne Yesò Klistò, ko baa ko nê baa li wu yǔ̧ nè tò.
45006009	Baa ko nê ndɨ̀ wû Mbɔ̧ɔ̧mà li njù̧ù̧me Yesò Klistò a èbem èvə la, tà ka li tsi e mě epfə a. Èvə è ka tsi mbɔ̀ mètàŋ a ègwet tò.
45006010	Tà li mpfə ale, a wu nê tà bê mpfə ngò̧ yemɔ̀ˈ nkàà kàbɔ̀ŋ. Mè njù̧ù̧me ale nko nê ye tsiˈa ntsèka e me ŋa kènuke wû abua Mbɔ̧ɔ̧mà.
45006011	Bɨ̀ nɨ àwɨ̧ mɨ̧̂ mbɨ̀ˈɨ̀ bèmpfəà ane màngɨa kàbɔ̀ŋ, mè nɨ àwɨ̧ mbɨ̀ˈɨ̀ bòt yu̧ a màngɨa àghɨa Mbɔ̧ɔ̧mà kɨa la, ndɨ̀ wu bɨ̀ tsiˈi àghɨ yeamɔˈ nè Yesò Klistò la.
45006012	È wu ale, bɨ̀ ka tsi mbɨ̧̀ɨ̧̀ne kàbɔ̀ŋ bɔ mètàŋ a ègwet mbɨ̧ tɨ̧ tu tè bele fì la, e ghɨ̌ bɨa me ghɨ̀ èbɨˈte èghɨ bu mbɨ̧te ènyit tɨ̧ tèa nkɨà la.
45006013	Bɨ̀ ka sa èdziˈ ènyit bɨ̧ abua kàbɔ̀ŋ, e ghɨ̀ bɨ me ghɨ èbɨˈte èghɨ. Bɨ̀ ŋa wɨ̧ wû abua Mbɔ̧ɔ̧mà, mbɨ̀ˈɨ̀ bòt bɔ dzə̀ a èbem èvə ntsiˈi a èbem mèmpème la, mè ŋa mbɨ̧̀ tɨ̧ nènkèm abua Mbɔ̧ɔ̧mà mbɨ̀ˈɨ̀ tea me ghɨ̀ èghɨ àa mbɔ̀ la.
45006014	Bɨ te ntsě èbùˈ abua kàbɔ̀ŋ, ndɨ̀ wu è te ntsě mbɨ̧ ka nàa mbà̧a̧ awɨ̧ la. Àghɨa mbà̧a̧ awɨ̧ àfɨ̀ˈ yaa la tsiˈi ntsɔ̧̀ Mbɔ̧ɔ̧mà.
45006015	Tè àa wu naa? Tè baa me ghɨ̀ wû a kàbɔ̀ŋ ndɨ̀ wu è te ntsě ànəa mbɨ̧, è tsìˈi wû ànəa ntsɔ̧̀ Mbɔ̧ɔ̧mà la? Betsiˈa à ka wu ale!
45006016	Bɨ bakà ko nê wòt nàa ngɨ̀ tà ŋa avi abua wòt mbɨ̀ˈɨ̀ àbùˈ, a màndzəa tò, tà tsìˈi àbùˈ a ŋut wu tàa ndzəa tò la à? Tàa ngɨ̀ tà tsìˈi àbùˈ a màngɨa kàbɔ̀ŋ, kàbɔ̀ŋ wu nàa ghɨ̌ taa pfə la, kò àyea àa ndzəa Mbɔ̧ɔ̧mà, àa ghɨ̌ taa tsiˈi wòt tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la leˈ.
45006017	Mâ kɔ̀ŋke a Mbɔ̧ɔ̧mà nê, bɨ̀a wu bɨ̀ le ya̧ ngu èbùˈ a màngɨa kàbɔ̀ŋ la, e li mbɨ̧̀ɨ̧̀ne mènə̀ nkǔŋ mu bɔ li nyɨ̀ˈte awɨ̧ la nè èntɨ̧ɨ̧ wɨ̧ wemɔˈ.
45006018	Mbɔ̧ɔ̧mà tsì àwɨ̧ a èbem mètàŋ kàbɔ̀ŋ, bɨ tsiˈi èbùˈ tà nɨ awɨ̧ mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la.
45006019	E ngua nɨa èghɨ ngɔ̀ŋ ka fɨ̀ˈnà mènə̀ maa, ndɨ̀ wu bɨ̀ bela ndzèa mènə̀ mbɨ̀ˈɨ̀ bɔbȩ la. Bɨ̀ le ya̧ ŋa wɨ̧ mbɨ̀ˈɨ̀ èbùˈ abua kàbɔ̀ŋ, me ghɨ̌ èbɨˈte èghɨ nè mènə̀ kàbɔ̀ŋ, è wu ale bɨ̀ ŋa awɨ̧ mbɨ̀ˈɨ̀ èbùˈ a èlɨ mbɔŋ a màngɨa èghɨ bu àà mbɔ̀ a Mbɔ̧ɔ̧mà la, mè me tseke mbɨ̀ˈɨ̀ bòt Mbɔ̧ɔ̧mà e bɔ ndɨ bɔ̀ɔ me tseke la.
45006020	È li ngu àfɨˈa bɨ̀ wu èbùˈ a màngɨa kàbɔ̀ŋ la, àghɨa ko à ka wû àa ŋwèèlè àwɨ̧ bɨa tsiˈi bòt bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la.
45006021	Àbȩ̀ yu bɨ̀ le wua mbɔ a màngɨa èghɨ bu bɨ tsiˈa mbɔ àtsəa kɔˈɔ adù̧ àfɨ̀ˈ yaa la wu ghàà? Èghɨ mbɔŋ aa ŋa èvə.
45006022	Ka àfɨ̀ˈ yaa Mbɔ̧ɔ̧mà tsì àwɨ̧ a èbem kàbɔ̀ŋ, bɨ tsiˈi èbùˈ tò la, àbȩ̀ yɨ̧ wu àghɨ yu a ghɨ̂ bɨ tsiˈa ngɨ̀à wû èghɨ bu àa mbɔ̀ Mbɔ̧ɔ̧mà, àa ghɨ̌ bɨa li bɔ mèmpème kàlìà la.
45006023	Àbȩ̀ a kàbɔ̀ŋ wu èvə, ka àghɨa Mbɔ̧ɔ̧mà nàa ŋa mbɨ̀ˈɨ̀ tà kɔ̀ŋkè la wu mèmpème kàlìà, ndɨ̀ wu bàà tsiˈi àghɨ yeamɔˈ nè Yesò Klistò Lefɨ̀ˈ wa la.
45007001	Bɔnyɨ bɔ̧, e ngua ndàˈà abua bòt bu bɔ ko ànəa mbɨ̧ nàa shua la. Bɨ lâ nko nê mbɨ̧ nàà nkùùla wòt wû àfɨˈa ŋut bele yǔ̧ la.
45007002	A wua shua nê, mbɨ̧ nàà nkùùla àvi a lob lu̧ vi wû mbɨ̀ˈɨ̀ lu̧ tò bele yǔ̧ la, ka lu̧ tò è pfə, àghɨa àa ba̧a̧ atò la à ka tsi ngu.
45007003	Ka tà sà lu̧ vi tà bele yǔ̧ la ngà ngu bɔ̂ wòt tsa, ko bɔɔ me tɔ atò ane àvi tàa njɨ̀a àbȩ la. Ka lu̧ tò è pfə, mbɨ̧ mbɔŋ ka tsi nkùùle atò. Tà yɔˈɔ wòt tsa, è kà wu àbȩ tà jɨa la.
45007004	Bɔnyɨ bɔ̧, eyaa bê ngu ndɨ àa ane yɨ̧ la. Yesò Klistò li mpfə̀ ale, a wu nè bɨ pfə ayɨ̧ mɨ̧̂ ane ànəa mbɨ̧ mbɨ̀ˈɨ̀ bɨ̀a tsiˈi bòt wòt tsa. Ŋut wu wòt wu Mbɔ̧ɔ̧mà li njù̧ù̧me atò, mbɨ̀ˈɨ̀ e ghɨ̌ bɨa tsiˈi bòt bɔ̀ɔ ntsèka ngɨ̀à àghɨa àa mbɔ̀ a Mbɔ̧ɔ̧mà la.
45007005	È li ngu afɨˈa bàa ntsèka mbɨ̀ˈɨ̀ mbɨ̧te ènyit ta tèa nkɨà la, mbɨ̧ lɔ̀kte a kàbɔ̀ŋ wu a mbɨ̧̀ ènyit ya la, tè èghɨ bàa ngɨ̀à la e nɨ èvə nɨŋ nkɨ̀ˈɨ̂ adù̧ ya.
45007006	Mbɨ̧ nàà ka tsi nkùùle awa afɨ̀ˈ yaa, nkàà nê baa li mpfə ndùùlà àghɨ yu a li mbà̧a̧ awa mbɨ̀ˈɨ̀ bɔtefȩ la. Baà tsiˈa ngɨ̀à wû àghɨa alu̧ fi wu Fo Mbɔ̧ɔ̧mà nàa nyɨ̀ˈta awa la nàa nkɨa la. Baà ka tsi ndzə ànəa alu̧ nyaˈ wu bɔ li shɨ a èbem àkata mbɨ̧ la.
45007007	Tè e ngua anè shua nê mbɨ̧ wu àghɨa kàbɔ̀ŋ? Chaˈ, a ntsě ale. Mbɨ̧ ntsě àghɨa kàbɔ̀ŋ. Mbɨ̧ li ngɨ̀ ale è kà wû, ko e mbakà ko àghɨa kàbɔ̀ŋ wu yùà la. Mbɨ̧ li ngɨ̀ ale è kà shu laˈnê, “À ka me kɨ nê àghɨa wòt tsa a wu wu a ye”, ko e mbakà ko laˈ nê mànkɨa nê àghɨa wòt tsa a wu wu a ya̧ wu kàbɔ̀ŋ.
45007008	Kàbɔ̀ŋ e nɨ èlu̧ ane mbɨ̧, ndɔ̀ktè ènyit ya̧ ngɨ̀ e me kɨ me ghɨ̌ èbɨˈte ènə̂ kàbɔ̀ŋ ègème. Mbɨ̧ nàa mbakà wû kàbɔ̀ŋ kà bɔ mètàŋ.
45007009	È li ngua afɨˈa è mbaka ko àghɨa mbɨ̧ kɨa la, e ngua am ntsɔ̧̀, èntɨ̧ɨ̧ am è ka wua fèèlà am ane àghɨa ko. Ka afɨˈa mâ ko mbɨ̧ la, e ntsiˈi me kɨ ghɨ̌ wû a kàbɔ̀ŋ, tè è ghɨ̀ e mpfə.
45007010	Ndâ mbɨ̧ yu Mbɔ̧ɔ̧mà li ŋa mbɨ̀ˈɨ̀ maa bɔ mèmpème la, è tsiˈi nɨ èvə nɨŋ nkɨ̀ˈɨ̂ adù̧ ya̧.
45007011	Kàbɔ̀ŋ è nɨ èlu̧ a èbem mbɨ̧ è fɨ̀te am, ngɨ̀ e mpfə.
45007012	Ale, mbɨ̧ wu àghɨa ntsɔ̧̀, ànəa ègème Mbɔ̧ɔ̧mà shu la a mè nkùˈ, mè me bɔ̌.
45007013	Tè àa ně ngua shua nê àghɨa ntsɔ̧̀ a nɨ èvə nkɨ̀ˈɨ̂ adù̧ ya̧? Chaˈ, a ntsě ale. È li ngu kàbɔ̀ŋ è nɨ àghɨa ntsɔ̧̀ ka ngɨ̀ èvə e kɨˈɨ̀ adù̧ ya̧ la. Kàbɔ̀ŋ li nɨ mbɨ̧, è wu àghɨa ntsɔ̧̀ la ngɨ̀ èvə e kɨˈɨ̀ adù̧ ya̧ mbɨ̀ˈɨ̀ bɔɔ ye ngule àghɨa kàbɔ̀ŋ wu yùà la. Ale, mbɨ̧ ghɨ̀ bɔ paa ndze ndɨ kàbɔ̀ŋ nàà mbɨ̀a la.
45007014	Baà ko nê mbɨ̧ yaa dzəa abua Mbɔ̧ɔ̧mà, ka e ngu wû wɔ̀bȩ̌, mè ngu àbùˈ abua kàbɔ̀ŋ.
45007015	E mbakà ko ndɨ màa ngɨ̀à mɔ̧ ne mènə̀ la, nkàà nê maa kà ghɨ àghɨa màa nkɨ e ghɨ̀ la, maà ngɨ̀à wû àyea màa mpààbà e ghɨ̀ la.
45007016	E ngu anè me ghɨ̀ wû àghɨa màa ka kɔ̀ŋkè e ghɨ̀ la, ko mâ bɨ̧ɨ̧nè nê mbɨ̧ wu àghɨa ntsɔ̧̀.
45007017	Ale, è te ntsě mmɔ̌ ngɨ̀à èghɨ bàà la, wu kàbɔ̀ŋ wu a èntɨ̧ɨ̧ am la ka ŋwèèlà am e ngɨ̀à la.
45007018	Mâ ko nê àghɨa ntsɔ̧̀ àko a ntsě ane ya̧ mmɔ̌ wɔ̀bȩ̌. Maà nkɔ̀ŋkà a màngɨa ntsɔ̧̀, ka è nka wua nkòâ ngɨ̀à wùà.
45007019	Maà kà ghɨa ntsɔ̧̀ wu màa nkɔ̀ŋkà e ghɨ̀ la, mbɔ̂ me ghɨ̀ wu a kàbɔ̀ŋ wu màa ka kɔ̀ŋke e ghɨ̀ la.
45007020	E ngu anè me ghɨ̀ àghɨa màa ka kɔ̀ŋke e ghɨ̀ la, ko è ntsě mmɔ̌ ka ngɨ̀à la, wu kàbɔ̀ŋ wu a èntɨ̧ɨ̧ am la ka ŋwèèlè am e ngɨ̀à la.
45007021	Ale, mâ ye nê a tsiˈi wû mbɨ̀ˈɨ̀ wu mbɨ̧ nàa mbà̧a̧ am la, nê màa ngɨ̀ è me kɨ ghɨa ntsɔ̧̀, è wu wû kàbɔ̀ŋ ka nkɔ̀ˈa a mbì la.
45007022	Maà ndâ nkɔ̀ŋkà mbɨ̧ Mbɔ̧ɔ̧mà a èbem èntɨ̧ɨ̧ am.
45007023	Ka e mbɔ̂ me ye mbɨ̧ ko tsa a mbɨ̧̀ ya̧ nàa nùà nê è ka ngɨ̀ àghɨa mbɨ̧ yu èntɨ̧ɨ̧ am la nàa nkɔ̀ŋkà e ghɨ̀ la. Mbɨ̧ mbɔŋ a mbɨ̧̀ ya̧ la è ghɨ̌ e ntsiˈi àbùˈ abua kàbɔ̀ŋ wu ane ya̧ la.
45007024	Wòt chɨ̀ŋkè mbɨ̀ˈɨ̀ mmɔ̌! Wòt wu tàa tsǐ am a èbem mbɨ̧̀ ènyit yaa nàa ŋwèèlà am ntsàà wû a èbem èvə la wu wàà?
45007025	Mâ kɔ̀ŋke a Mbɔ̧ɔ̧mà nê wu Yesò Klistò Lefɨ̀ˈ wa ka betsiˈa tà ghɨ̀ ba pem la. Ale, ane abà ako màa ngɨ̀ e me kɨ ghɨ àghɨa mbɨ̧ Mbɔ̧ɔ̧mà kɨa la a èntɨ̧ɨ̧ am, ayea ko nè abà e me ghɨ wû a kàbɔ̀ŋ wu mbɨ̧̀ ya̧ nàa nkɨà la.
45008001	Ale, ndɔ̀ Mbɔ̧ɔ̧mà te ntsě adù̧ bòt bu bɔ̀ tsiˈi àghɨ yeamɔˈ nè Yesò Klistò la àfɨ̀ˈ yaa.
45008002	Mbɨ̧ Fo Mbɔ̧ɔ̧mà yu nàa ngɨ̀à wòt bɔ̌ mèntsèke fi, ndɨ̀ wu tà tsìˈi àghɨ yeamɔˈ nè Yesò Klistò la, è tsì mbɨ̧ yu a ègwet la̧ nàa ngɨ̀à e ngɨa kàbɔ̀ŋ, è mè nɨa èvə nkɨ̀ˈa adù̧ ya̧ la.
45008003	Mbɔ̧ɔ̧mà li ngɨ̀ àghɨa mbɨ̧ li è kà wu ko ghɨ̌, ndɨ̀ wu bɔbȩ àa njùa, bɔ̀ ka wu e ghɨ̀ àghɨa nàa shua la, ntsàà wa̧ vi tà kɨˈɨ nè mbɨ̧̀ ènyit nàa mbɨ̀ˈɨ̀ ye bɔbȩ bu bɔ̀ɔ̀ ngɨ̀a kàbɔ̀ŋ la, mpfə mbɨˈɨ̀ nkɔ̀ˈ èpɨ̧̀. Tà pfə ale, Mbɔ̧ɔ̧mà tsòkè mètàŋ mu kàbɔ̀ŋ è bɔ adù̧ wɔ̀bȩ̌ la.
45008004	Tà li ngɨ̀ àyaa mbɨ̀ˈɨ̀ baa me koa ngɨ̀à èghɨ ntsɔ̧̀ bu ègème mbɨ̧ Mbɔ̧ɔ̧mà nàa shuà nê bà me ghɨ̀ la, ndɨ̀ wu baa tsiˈa ntsèka mbɨ̀ˈɨ̀ Fo Mbɔ̧ɔ̧mà nàa nkɨà la, baa kà tsi ngua ntsèka mbɨ̀ˈɨ̀ mbɨ̧te ènyit ta tèa nkɨà la.
45008005	Bòt bu bɔ̀ɔ ntsèka mbɨ̀ˈɨ̀ mbɨ̧̀ ènyit kɨa la, aà mɨ̀ɨ̀tà wû ànəa èghɨ bu mbɨ̧te ènyit tɔb tèa nkɨà la. È bu bɔ̀ɔ ntsèka mbɨ̀ˈɨ̀ Fo Mbɔ̧ɔ̧mà kɨa la, e mɨ̀ɨ̀tà wû ànəa èghɨ bu Fo Mbɔ̧ɔ̧mà nàa nkɨà la.
45008006	Wòt me mɨ̀ɨ̀tè wû ànəa èghɨ mbɨ̧̀ ènyit nàa nkɨà la, ko tàa pfə. È we tàa mɨ̀ɨ̀tà ànəa èghɨ bu Fo Mbɔ̧ɔ̧mà nàa nkɨà la, naa bɔ mèmpème nè àlàŋkà èntɨ̧ɨ̧.
45008007	Wòt tàa mɨ̀ɨ̀tà wû ànəa èghɨ mbɨ̧̀ ènyit nàa nkɨà la, wu wɔ̀mbù̧ Mbɔ̧ɔ̧mà. Tàà kà ghɨ̀ àghɨa mbɨ̧ Mbɔ̧ɔ̧mà nàa shua la, ane nkǔŋ betsiˈa tà kà bê nko nɔ̀ŋè yùà.
45008008	Betsiˈa bòt bu bɔ̀ɔ ndzəa wû ànəa mbɨ̧̀ tɔb te shua la, è ka ko ngɨ̀ àghɨa àa mbɔ̀ a Mbɔ̧ɔ̧mà la.
45008009	Ka bɨa kà ghɨ mbɨˈɨ̀ mbɨ̧te ènyit tɨ̧ tèa shua la, bɨa ngɨ̀à wû mbɨ̀ˈɨ̀ Fo Mbɔ̧ɔ̧mà nàa shua la, na Fo Mbɔ̧ɔ̧mà me tseke ane yɨ̧ la. Wòt bakà bɔ Fo Yesò Klistò ane zi, ko tà ntsě wòt tò.
45008010	Ka Yesò Klistò wu a èntɨ̧ɨ̧ wòt, ko tàa wu yǔ̧, nkàà nê Mbɔ̧ɔ̧mà nɨa to mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la. Àghɨa àa pfə la wu wû mbɨ̧̀ ènyit tò, nkàà kàbɔ̀ŋ wu tàà ngɨ̀à la.
45008011	Fo Mbɔ̧ɔ̧mà wu tà li njù̧ù̧me a Yesò la wu ane yɨ̧, ko Mbɔ̧ɔ̧mà wu tà li njù̧ù̧me a Yesò Klistò la, naa li nɨ Fo zi yu nàa ntsèka ane yɨ̧ la, e ghɨ̌ mbɨ̧te ènyit tɨ̧ tu tèa mpfə̀a la, tea yu̧u̧me mɨ̧̂.
45008012	È wu ale, bɔnyɨ bɔ̧, àghɨa ko aà və baà bɔ ndɨ bàa ghɨ̀ la, ka è kà wu nê bàà me tseke mbɨ̀ˈɨ̀ mbɨ̧te ènyit ta tèa nkɨà nê bàà me ghɨ̀ la.
45008013	Wòt me tseke mbɨ̀ˈɨ̀ mbɨ̧̀ ènyit kɨa la, ko tàa pfə. Ka wòt nɨa mètàŋ Fo Mbɔ̧ɔ̧mà ndììma èghɨ kàbɔ̀ŋ bu mbɨ̧̀ ènyit tò nàa nkɨà la, ko taa bɔ mèmpème.
45008014	Bòt bu bàgème bɔ̀ɔ ngɨ̀à mbɨ̀ˈɨ̀ Fo Mbɔ̧ɔ̧mà nàa shua la wu bɔ̧ Mbɔ̧ɔ̧mà.
45008015	Fo yu Mbɔ̧ɔ̧mà li ŋa abua yɨ̧ la bakà ghɨ awɨ̧ ane èbùˈ, e ghɨ̌ bɨa me bɔa, ka tà ŋa awɨ̧ Fo è ghɨ̌ bɨ tsiˈi bɔ̧ tò la. Eyaa wu lə bàa ngɨ̀ bàà dɨa bà tɔ Mbɔ̧ɔ̧mà, baa nê, “Tè leˈ! Tǎt wa leˈ!”
45008016	È wu Fo Mbɔ̧ɔ̧mà èfɔte ne àghɨa àa mèntɨ̧ɨ̧ ma la, shua nê ba wu bɔ̧ Mbɔ̧ɔ̧mà la.
45008017	Ndɨ̀ wu bà wu bɔ̧ Mbɔ̧ɔ̧mà la, baa li bɔ èghɨ ntsɔ̧̀ bu tà nɔ̀ŋe abua bòt bi la, mè ngu fɔte nê Yesò Klistò èbɔ èghɨ bu Mbɔ̧ɔ̧mà nɔ̀ŋe abua tò la. Mbɨ̀ˈɨ̀ bàa ndzèa ngoˈ mbɨ̀ˈɨ̀ Yesò li ndze la, baa li bɔ ènɨ̧ tò mɨ̧̂.
45008018	Mâ mɨɨtè nê betsiˈa bàà ka fɨˈnè ngoˈ yu baa yea àfɨ̀ˈ yaa la ane ènɨ̧ wu bɔ̀ɔ li nyɨ̀ˈte abua ya la.
45008019	Èghɨ bu ègème Mbɔ̧ɔ̧mà ghɨ̀ la aa ndâ nchɨ̀ˈà àli yu Mbɔ̧ɔ̧mà nàa nyɨˈte bɔ̧ bi la.
45008020	Èghɨ bu Mbɔ̧ɔ̧mà li ngɨ̀ la e li è ka wu àghɨa e wu wu la, è bɔ̂ è ka wu èghɨ mbɔŋ ka e ghɨ̀ ale la. Wu Mbɔ̧ɔ̧mà ka tà li ngɨ̀ nê è wu ale la. Tà li ngua nkɨà nê èghɨ mbɔŋ è me chɨ̀ˈɨ̀, wû chɨ̀ˈɨ̀,
45008021	nkàà nê taa li tsǐ èghɨ bu ègème tà li ngɨ̀ la a èbem ngoˈ yu nàa ghɨ̌ aa fì la, mbɨ̀ˈɨ̀ ghɨ̌ aa baka tsi fì, e bɔ ènɨ̧ wu e ghe, tà nɔ̀ŋe abua bɔ̧ bi la mɨ̧̂.
45008022	Baà ko nê èghɨ Mbɔ̧ɔ̧mà ghɨ̀ la ègème aa ndzea ngoˈ, ngèˈà mbɨ̀ˈɨ̀ àvi tàa ndù̧ù̧ta la, e kɨˈɨ dzə àfɨ̀ˈ yaa.
45008023	È ntsě wû ndàˈà èghɨ bu tà li ngɨ̀ la ka àa ngèˈà la, bàa wu Mbɔ̧ɔ̧mà ŋa Fo zi abua ya mbɨ̀ˈɨ̀ àghɨa mbì ane èghɨ bu tà nɔ̀ŋe abua bòt bi la, aà ngèˈà a mèntɨ̧ɨ̧ ma mɨ̧̂. Baà ngɨ̀à ale mbɨ̀ˈɨ̀ bàa nchɨ̀ˈɨ̀ àfɨ̀ˈ yu Mbɔ̧ɔ̧mà nàa ghɨ̌ ba tsiˈi ngule bɔ̧ tò, elùùla ngoˈ yu àdziˈ yaa la, e ghɨ̌ mbɨ̧te ènyit ta tea peme la.
45008024	Àfɨˈa baa li pem la, baa li ndzaŋe wua nchɨ̀ˈà èghɨ bàa. Wòt bɔ àghɨa tàa nchɨ̀ˈà la, lə kǒ tàa mě me chɨ̀ˈɨ̀ la ka tsi ngû. Wòt wu tàa nchɨ̀ˈà àghɨa tà ye tê ndɔ̀ˈ la wu wàà?
45008025	Ka bàa me chɨ̀ˈɨ̀ àghɨa bàà baka ye la, ko baa bɔɔle awa ka me chɨ̀ˈɨ.
45008026	Fo Mbɔ̧ɔ̧mà nàa ntɨ̀ŋa awa mɨ̧̂ àfɨˈa bàa njùa la. Bàa ngɨ̀ bàà baka ko ndɨ baa wu tsàˈte Mbɔ̧ɔ̧mà la, Fo Mbɔ̧ɔ̧mà me tɨŋe awa ndɨ̀à mènə̀ ma abua Mbɔ̧ɔ̧mà ngèˈà ane èlɨ betsiˈa wòt kà ko shu la.
45008027	Mbɔ̧ɔ̧mà wu tàa ndzea àghɨ àgème àa èntɨ̧ɨ̧ wòt la, è ko àghɨa àa èntɨ̧ɨ̧ Fo Kèfə la, nkàà nê Fo Mbɔ̧ɔ̧mà nàà ndɨ̀à mènə̀ bòt Mbɔ̧ɔ̧mà abua tò mbɨ̀ˈɨ̀ Mbɔ̧ɔ̧mà kɨa la.
45008028	Baà ko nê Mbɔ̧ɔ̧mà nàa ngɨ̀à àghɨa àgème wû ane ntsɔ̧̀ bòt bu bɔ̀ɔ nkɔ̀ŋkà tò la, bòt bu tà tɔ awɔb mbɨ̀ˈɨ̀ tà li nɔ̀ŋè la.
45008029	Bòt bu Mbɔ̧ɔ̧mà li mbele àfɨˈa tsa ndà la, tà li nɔ̀ŋè nê bɔ̀ wu mbɨˈɨ̀ wa̧ vi nàa la, mbɨ̀ˈɨ̀ e ghɨ̌ taa wu wa̧ mbì ayɔɔ bɔnyɨ nyaŋ.
45008030	Tà ghɨ̀ ale, mè ntɔ bòt bu tà li mbele àfɨˈa tsa nɔ̀ŋè nê bɔɔ li wu mbɨˈɨ̀ wa̧ vi la. Tà tɔ ale ngɨ̀ bɔ tsiˈi bòt bɔ tɨ̧ɨ̧ ndɨŋndɨ̀ŋ a mbì tò la. Tà ghɨ̀ ale, mè ngɨ̀ bòt mbɔŋ e bɔ ènɨ̧ wu tà bɔ la.
45008031	Bàà wu anè laˈ nê ghǎ ane ayaa? Mbɔ̧ɔ̧mà wu nè nà, ko wòt wu betsiˈa tà ghɨ̀ àghɨ ane ya la wu wàà?
45008032	Tè tò wu tà li tà kà shuulè wa̧ vi, ŋa tò nê tà pfə ambo ya bàgème la, ka mèe ŋa awa èghɨ ko tsa mbɨ̀ˈɨ̀ tà ŋa wa̧ vi la à?
45008033	Wòt wu tàa li zǐ ànə̂ àtsəa bòt bu Mbɔ̧ɔ̧mà làà la wu wàà? Wu Mbɔ̧ɔ̧mà zìambɔŋ ka tàa shua nê wòt tɨ̧ɨ̧ ndɨŋndɨ̀ŋ a mbì li la.
45008034	Wòt wu tàa laˈnê ànəa a li àtsəa wòt Mbɔ̧ɔ̧mà la wu wàà? Yesò Klistò wu tà li mpfə, Mbɔ̧ɔ̧mà yù̧ù̧me atò ngɨ̀ tà tseke àbâ àbualu̧ atò a ègwet la, ka lâ ngu wòt tàa ndɨ̀à mènə̀ ma abua Mbɔ̧ɔ̧mà la.
45008035	Wòt wu tàa ghɨ̌ Yesò Klistò naa baka tsi nkɔ̀ŋkè àwa la wu wàà? Wu ngoˈ, kò ngɨ̧̀ɨ̧̀nè, kò mànkɨa àtsəa wòt enɨ, kò èchɨɨ, kò màntseka ka ye ndǐ ekwa̧a̧, kò màntseka nùka èvə, kò nyi bɔ̀ɔ nɨ bùŋe wòt la à?
45008036	A wu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Baa nùka èvə àli àgème ambo yè, bɔ nɨa awa wû mbɨ̀ˈɨ̀ njɨ̀te bɔ̀ɔ bùŋè la.”
45008037	Àghɨ a ntsě. Èghɨ bàà aà mbàta ngɨ̀à ane ya ale, ka baa bɔ̂ ndâ ntsè èbùà ègème, nkàà Yesò wu tà kɔ̀ŋkè awa la.
45008038	Mâ lâ nko nê betsiˈa èvə, kò màngua yu̧, kò bɔntu̧ Mbɔ̧ɔ̧mà, kò fo tu a ègwet te bɔ àtɔŋ nè mètàŋ la, kò èghɨ àa àfɨ̀ˈ yaa la, kò èbe nga kɨˈɨ la leˈ,
45008039	kò ngɔ̀ŋ yu a ègwet la, kò ye si leˈ, kò àghɨa ko tsa ane èghɨ bu ègème Mbɔ̧ɔ̧mà ghɨ̀ la leˈ, à ka tsì èkɔŋ Mbɔ̧ɔ̧mà bɔ ane ya nkàà Yesò Klistò Lefɨ̀ˈ wa la.
45009001	Ànəa e shua la wu nkǔŋ, ndɨ̀ wu è ntsiˈi àghɨ yeamɔˈ nè Yesò Klistò la. È nka laˈà mèfà̧. Mèmɨ̀ɨ̀te mɔ̧ ane ndɨ Fo Kèfə nàa nyɨ̀ˈta la, è shu am nê è nka fɨta fɨte.
45009002	Tèsȩ tea ndâ nkua am, èntɨ̧ɨ̧ am e mè ndù̧à àfɨ̀ˈ àgème ane ànəa bòt ba bòt Izə̀lȩ̂.
45009003	Ndɔ̀ Mbɔ̧ɔ̧mà ghɨ ale nɔ̀ŋke a ègwet la̧, tè ntsì am ane Yesò Klistò mbɨ̀ˈɨ̀ e ghɨ̌ bɔnyɨ bɔ̧ bu, è wu bòt àndà̧ bɔ̧ la aa peme, ko a bakà bɨ am.
45009004	Wu bòt Izə̀lȩ̂, Mbɔ̧ɔ̧mà nɨ awɔb ane bɔ̧ bi la. Tà li nyɨ̀ˈte awɔb ènɨ̧ vi, ngɨ̀ mènkàˈa kèkweelè mi bɔ̂ tò ba a ngo̧ a ngò̧, ŋa mbɨ̧ zi abua yɔb, nyɨ̀ˈte awɔb ndɨ bɔ̀ɔ me wùˈtè àvi la, mè nkàˈ àwɔb èghɨ nyaŋ.
45009005	Bɔ mè dzə̀ àndǎ̧ Abàlàghâm bɔ̂ Asàk nè Jàkɔ̂b. Wu àndǎ̧ bɔ̀ li mbi a Fɔ̧̀ wu Mbɔ̧ɔ̧mà yɔˈ ntsà mbɨ̀ˈɨ̀ wɔ̀bȩ̌ la. Tà wu Mbɔ̧ɔ̧mà wu tà wu a ègwet àghɨa àgème la. Mèngùˈte wu ane èlen to ane àlia nè àlia. Àmèn.
45009006	Ka la, e ntsèa shua nê tà bakà ghɨ àghɨa èngǎ̧ tò e shu la, nkàà nê è ntsě wòt ègème bɔ bi atò àndǎ̧ bòt Izə̀lȩ̂ la, è wu wòt Mbɔ̧ɔ̧mà làà la.
45009007	È kà mě ngu bòt bàgème bɔ li mbi àwɔb àndǎ̧ Abàlàghâm la, è wu bɔ̧ Mbɔ̧ɔ̧mà la. Mbɔ̧ɔ̧mà li shu abua Abàlàghâm nê, “Wu bòt bɔ̀ɔ li bi awɔb àndǎ̧ Asàk la, ka bɔ̀ɔ wu bɔ̧ bè la.”
45009008	Tàà shua ale ngua nyɨ̀ˈta nê è ntsě bòt bu bàgème bɔ bi awɔb àndǎ̧ Abàlàghâm la ka wu bɔ̧ Mbɔ̧ɔ̧mà la, wu bòt bu bɔ bi awɔb mbɨ̀ˈɨ̀ Mbɔ̧ɔ̧mà li nkàˈ la, ka bɔ̀ lâ ngu bòt àndǎ̧ Abàlàghâm la.
45009009	Mbɔ̧ɔ̧mà li ngɨ̀ mènkàˈa mi abua Abàlàghâm nê, “Naa me wu àfɨ̀ˈ yaa èŋubȩ̌ maa kɨˈɨ ghɨ̌ Sàda naa bi wambâ̧.”
45009010	È ntsě wû ndàˈ àyaa, Lèbekà li nkɔt bɔ̧ mbâ̧ babe ane mbâ̧ yemɔ̀ˈ, tǎt nyaˈ wa Asàk.
45009011	Bɔ li bɔ̀ ka batè ndzìˈi mbi àwɔb, bɔ̀ ka meè ndzìˈì ngɨ̀ àghɨa ntsɔ̧̀ kò àyea kàbɔ̀ŋ leˈ, ka mbɨ̀ˈɨ̀ aa nyɨˈte nê Mbɔ̧ɔ̧mà li ndàà wa̧ mbɔŋ ane mènkɔ̀ŋke mi mbɨ̀ˈɨ̀ tà li nɔ̀ŋè la,
45009012	kà wu àfaˈa ntsɔ̧̀ wa̧ mbɔŋ è ghɨ̀ la, bɔ shu abua Lèbekà nê, “We jǔŋ naa li wu wafàˈ we tèchɨɨle.”
45009013	A wu mbɨ̀ˈɨ̀ bɔ li shɨ a èbem Àkata Mbɔ̧ɔ̧mà la nê, “E ndi nkɔ̀ŋkà Jàkɔ̂b, mpààba Esaɔ̀.”
45009014	Tè aà anè ngua nyɨ̀ˈta nê Mbɔ̧ɔ̧mà nàà kà ghɨ mènə̀ ndɨŋndɨ̀ŋ? A ntsě ale.
45009015	Tà li shu abua Musì nê, “Maa tɨŋe wòt tà ghɨ̂ tà kà wu bɔ etɨŋe la, mbɨ̀ˈɨ̀ mâ kɔ̀ŋkè la, e mě ku tèsȩte wòt mâ kɔ̀ŋkè la.”
45009016	Ale, kò Mbɔ̧ɔ̧mà làa wòt kò tà bakà là leˈ, ko a ntsě mbɨ̀ˈɨ̀ wɔ̀bȩ̌ kɨa la, a wu wû ane tèsȩte Mbɔ̧ɔ̧mà.
45009017	Àkata Mbɔ̧ɔ̧mà a li shu abua Felɔ̀ nê, “E ndɨ ŋèˈe awê a ègwet mbɨ̀ˈɨ̀ nɨ àwê nyɨˈte mètàŋ mɔ̧, e mě ghɨ̌ waa waa a ngɔ̀ŋ naa ko wòt è ngu wùà la.”
45009018	Ale, Mbɔ̧ɔ̧mà nàa nkɔ̀ŋkà e ku tèsȩte wòt, tà ku. Tà mèe tà me kɨ e ghɨ̌ wòt naa bɔ àkweela èntɨ̧ɨ̧, tà ghɨ̀.
45009019	Bɨa shu abua am nê, “A wu ale Mbɔ̧ɔ̧mà ghɨ̀ nǎ ka mè me fèèlè àwa à? Betsiˈa wàa tu̧u̧ ànəa Mbɔ̧ɔ̧mà kɨa la?”
45009020	Àwɔ̀ wɔ̀bȩ̌ àa shua anè nko nê yè wu wàa evə̀ə̀ èngà̧ a ètsə̂ Mbɔ̧ɔ̧mà à? Tè betsiˈa àghɨa wòt ghɨ̀ ane èbu la a shu abua tò wu tà ghɨ̀ la nê, “À ghɨ̀ na ka ngɨ̀ am anè à?”
45009021	Tè ntsě àdziˈa wòt wu tàa ngɨ̀à bakɨ̀ŋ la tàa nɨ ambòˈtsǎˈ wemɔ̀ˈ e ghɨ bakɨ̀ŋ babe, è we bɔ̀ɔ mbà̧à̧ta wû ane àlia nɨ̧ la, nè wê bɔ̀ɔ mbà̧à̧ta àlia àgème la a?
45009022	A bê ngu mbɨ̀ˈɨ̀ àghɨa Mbɔ̧ɔ̧mà ghɨ̀ la. Mbɔ̧ɔ̧mà nàà nkɨ e nyɨ̀ˈte ntsǒ zi, ka mbɔ̂ me kɨ nê bòt è ye mètàŋ mi, ale tà me tsèna nkùùla èntɨ̧ɨ̧ vi adù̧ bòt bu ntsǒ tò è nɔ̀ŋkè a ègwet lɔb, bɔ̀ tsiˈi e be bɔ̀ɔ liime awɔb la.
45009023	Mbɔ̧ɔ̧mà li ngɨ̀ anè mbɨ̀ˈɨ̀ nyɨˈte ènɨ̧ vi wu e ghe la abua bòt bu tàa nkua tèsȩ tɔb, è wǔ bòt bu tà li ndzaŋe taŋke nê bɔɔ li bɔ ènɨ̧ la.
45009024	Bòt mbɔŋ wu bàa wu tà tɔ awa la. E ntsě wû ndàˈa abua Bèjû, e wu abua bòt kà wu Bèjû mɨ̧̂.
45009025	A bê ngu wû mbɨ̀ˈɨ̀ tà shua a èbem àkata Osìà la nê, “Maa tɔ bòt bu bɔ li bɔ̀ ka wu bòt bɔ̧ la, ane ‘Bòt bɔ̧.’ Maa tɔ àlaˈ yu e ndɨ e nka wua nkɔ̀ŋkà la, ane ‘Àlaˈ a èkɔŋ am.’
45009026	Kwàˈ adziˈ yu tà li shu awɔb nê ‘Bɨ ntsě bòt bɔ̧ la’, bɔɔ tɔ awɔb abot ane bɔ̧ Mbɔ̧ɔ̧mà yǔ̧.”
45009027	Àsayà li ŋȩ ndàˈ ànəa bòt Izə̀lȩ̂ nê, “Bòt Izə̀lȩ̂ aa mbàta ndza̧a̧ mbɨ̀ˈɨ̀ těsoŋ tu a ngèt èdzî la, ka wu wû bòt mpiˈ ka bɔ̀ɔ peme la,
45009028	nkàà nê Mbɔ̧ɔ̧mà naa bê paa saˈa ngɔ̀ŋ kà lȩ̀ȩ̀tè.”
45009029	A wu mbɨ̀ˈɨ̀ Àsayà li ndzaŋe shu la: “Tǎt wa Àtsèàngɔ̀ŋ li ngɨ̀ ale tà kà ŋa awa bɔ̧, ko àya aa mî mbɨˈɨ̀ Sodòm bɔ̂ Gòmolà.”
45009030	Tè bà wu anè e laˈ nê ghàà? Nê bòt kà wu Bèjû bu bɔ̀ le kaˈa wua nùà nkɨà Mbɔ̧ɔ̧mà naa nɨ awɔb mbɨ̀ˈɨ̀ bòt bɔɔ tɨ̧ɨ̧ ndɨŋndɨ̀ŋ a mbì li la, e li ntsìˈi bòt bɔ tɨ̧ɨ̧ ndɨŋndɨ̀ŋ a mbì tò la, nkàà èntɨ̧ɨ̧ wɔb wu bɔ zi ane Yesò la.
45009031	Mbɔ̂ bòt Izə̀lȩ̂ bu bɔ̀ le wua nkɨà Mbɔ̧ɔ̧mà naa nɨ awɔb mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li, nkàà mbɨ̧ tu bɔ̀ɔ nɔ̀ŋà la, è le kaˈa bɔ àghɨa bɔ kɨa la.
45009032	Lə bɔ li bɔ̀ ka bɔŋ la wu nê bɔ li bɔ̀ ka zi mèntɨ̧ɨ̧ mɔb ane Mbɔ̧ɔ̧mà ka me kɨ, bɔ li mɨ̀ɨ̀tè nê aa wu ale nkàà àfaˈa ntsɔ̧̀ bɔ̀ɔ ngɨ̀à la. Bɔ li sèmnè a ègwet èti lu bòt àa sèmnà adù̧ la.
45009033	Àyaa a wu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Bɨ̀ ye, e ngua nɔ̀ŋa èti a Zayɔ̀n, èti àa ghɨ̌ bòt aa sèmne adù̧ la, èwu àa ghɨ̌ bòt aa kwene la. Wòt tà zi èntɨ̧ɨ̧ vi ane tò la ka bɔ àtsəa kɔˈɔ.”
45010001	Bɔnyɨ bɔ̧, àghɨa èntɨ̧ɨ̧ am àa nkɨà la, nè àtsàˈtè am abua Mbɔ̧ɔ̧mà wu nê bòt bɔ̧ bòt Izə̀lȩ̂ e wu bɔ mèmpème.
45010002	Betsiˈa e ndàˈa nkǔŋ ane ànəa yɔb nê bɔ batè ndâ mbɔ̂ èntɨ̧ɨ̧ a mànkuŋa Mbɔ̧ɔ̧mà, ka bɔ̀ ka ko ntsɔ̧̀ ndɨ bɔ wu me kùŋe atò la.
45010003	Ndɨ̀ wu bɔ li bɔ̀ ka ko ntsɔ̧̀ ndɨ Mbɔ̧ɔ̧mà nàa nɨa wòt mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, mè ntsiˈi me kɨ wû wɔb ne alu̧ la, a ghɨ̀ bɔ̀ ka bɨ̧ɨ̧nè ane we ne alu̧ Mbɔ̧ɔ̧mà wu tàa nɨa bòt mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ a mbì li la.
45010004	Yesò Klistò li nkɨ̀ˈɨ̂ ale, àfaˈa mbɨ̧ à ka tsi ngû, mbɨ̀ˈɨ̀ naa tsiˈi wòt ègème tà zi èntɨ̧ɨ̧ vi ane Yesò Klistò la, ka Mbɔ̧ɔ̧mà nàa nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la.
45010005	Musì shɨŋ nê wòt tàa ngɨ̀à àghɨ àgème mbɨ̧ nàa shua la naa li peme nkàà yùà.
45010006	Ka è wu ànəa wòt nàa zi èntɨ̧ɨ̧ vi ane Yesò ka Mbɔ̧ɔ̧mà naa nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, ko “Wòt bakà bɔ ndɨ tàa shu a èntɨ̧ɨ̧ vi nê, ‘Wàa nàa kɔˈɔ èghǎ ègwet à?’ ” (Ngua shua nê e ghǎ nɨa Yesò Klistò e chu a si leˈ.)
45010007	“À ka mè shu nê, ‘Wàa nàa chu ghǎ a èbem si à?’ ” (Ngua shua nê eghǎ tsi a Yesò Klistò ayɔɔ bèmpfəà enɨ kɔˈɔ leˈ.)
45010008	Ànəa e shua la wu nê, “Èngǎ̧ Mbɔ̧ɔ̧mà e wu à ngèt yè, ngu a ètsə̂ wê, mè ngu a èntɨ̧ɨ̧ wê.” Wu èngǎ̧ wu bàa ntsɔ̀tà nê bɨ̀ zi mèntɨ̧ɨ̧ mɨ̧ ane Yesò Klistò la.
45010009	À shua ane ètsə̂ wê nê, “Yesò wu Lefɨ̀ˈ,” mè mbɨ̧̀ɨ̧̀ne a èntɨ̧ɨ̧ wê nê Mbɔ̧ɔ̧mà li njù̧ù̧me a Yesò a èbem èvə, ko aa bɔ mèmpème.
45010010	Wòt nàa ngɨ̀ tà bɨ̧ɨ̧ne a èntɨ̧ɨ̧ vi, Mbɔ̧ɔ̧mà nɨa tò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la, wòt mee tà làˈa ane ètsə̂ vi, tà bɔ̀ mèmpème.
45010011	Èngǎ̧ Mbɔ̧ɔ̧mà e laˈnê, “Wòt ègème tà zi èntɨ̧ɨ̧ vi ane tò la ka li sà̧à̧tè a.”
45010012	Bèjû nè bòt kà wu Bèjû e wu àghɨ yeamɔˈ a mbì Mbɔ̧ɔ̧mà, ndɨ̀ wu tà wu Tǎt bòt bàgème, mè me lâ ndɔ̀ɔ̀là bòt bu bàgème bɔ̀ɔ ntɔ atò la.
45010013	Àkata Mbɔ̧ɔ̧mà a laˈnê, “Wòt ègème tà tɔ èlen Mbɔ̧ɔ̧mà la, nàa peme.”
45010014	Bòt àa tɔ atò nǎ kà zì mèntɨ̧ɨ̧ mɔb ane tò à? Bɔ mè ngu zì mèntɨ̧ɨ̧ mɔb ane tò na kà zə ànəa tò à? Bɔ̀ɔ zə na kà ye wòt tà tsɔ̀te èngǎ̧ Mbɔ̧ɔ̧mà abua yɔb la à?
45010015	Wòt nàa mě tsɔ̀te èngǎ̧ Mbɔ̧ɔ̧mà na kà bɔ tu̧u̧ atò à? A wu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Wu kwàˈ ànəa ntsɔ̧̀ e ye bòt bu bɔ̀ɔ nɨa Ntu̧ Ntsɔ̧̀ nkɨ̀ˈa la.”
45010016	Ka bɔ̀ɔ àgème e bakà bɨ̧ɨ̧ne ànəa Ntu̧ Ntsɔ̧̀ Mbɔ̧ɔ̧mà e shu la, wû mbɨ̀ˈɨ̀ Àsayà shu la nê, “Tê, wòt wu tà bɨ̧ɨ̧ne ànəa bàa shu la wu wàà?”
45010017	Ale, wòt nàa ngɨ̀ tà zə èngà̧, ka tà zì èntɨ̧ɨ̧ vi ane Mbɔ̧ɔ̧mà, èngǎ̧ mbɔŋ wòt zə la, wu èngǎ̧ bɔ̀ɔ ntsɔ̀tà ane ànəa Yesò Klistò la.
45010018	Ka tsiˈ è mbììtè nê tè bɔ bakà zəə̀? Ane nkǔŋ, bɔ zə, nkàà nê Àkata Mbɔ̧ɔ̧mà a laˈnê, “Ànəa bɔ̀ làˈà la, a gha a èdziˈ ègème a sitsǎˈ, Mèngǎ̧ mɔb mè nga a bètɔ̀ˈa ngɔ̀ŋ bàgème.”
45010019	Tsiˈ è mě mbììte nê: Te bòt Izə̀lȩ̂ e li bɔ̀ ka kô? Musì li mbɨ̀ mbɨ̀ɨ̀lè èngà̧ waa nê, “Maa ghɨ̌ bɨa me ghɔ̧̀ɔ̧̀ne a mèntɨ̧ɨ̧ mɨ̧ nkàà bòt kà bê nkùˈ èbe bɔ̀ɔ wu àlaˈ la, Mè ngu ghɨ̌ bɨa me tsoo nkàà bòt bɨa mɨ̀ɨ̀tà nê wu èkèghɨ̧̀ la.”
45010020	Àsayà li mbɔ èntɨ̧ɨ̧ kekweelè a màndaˈa azi nê, Mbɔ̧ɔ̧mà li nê, “Bòt bɔ li bɔ̀ ka kɨ am la e li ndze am, Mâ nyɨˈte am abua bòt bu bɔ̀ le kaˈa biite am la.”
45010021	Mbɔ̂ ngà ane ànəa bòt Izə̀lȩ̂ nê, “Maà shù̧ù̧ta bòt bɔ̧ àlia àgème nê bɔ̀ kɨˈɨ bàà ghɨ̌ àlàŋkè, ka bɔ wu bòt àtsəa kekweelè, bɔ̀ ka wua nkɨ e zə èngǎ̧ am.”
45011001	Ale, tsiˈ è mbììte nê: Tè Mbɔ̧ɔ̧mà waˈa bòt bi? Chaˈ, ta bakà waˈa awɔb. Mmɔ̌ mbɔŋ e ngu wòt Izə̀lȩ̂, wòt àndǎ̧ Abàlàghâm, mâ dzəa a ləlob Benjamèn la.
45011002	Mbɔ̧ɔ̧mà bakà waˈa bòt bi bu tà li mbèle àfɨˈa tsa ndà la. Bɨ bakà ko ànəa Àkata Mbɔ̧ɔ̧mà a shu ane ànəa Èlȩjà li ndàˈ ane ànəa kàbɔ̀ŋ bòt Izə̀lȩ̂ abua Mbɔ̧ɔ̧mà la à?
45011003	Tà li nê, “Tê, bɔ bùŋè bèndàˈàtɔŋ bê, ntsòkè èdziˈi bu bɔ̀ɔ ntò̧à èghɨ ŋa abua yê la, tè è tsìˈi wû ndàˈà mmɔ̌, bɔ bɔ̂ me kɨa am e bùŋe.”
45011004	Mbɔ̧ɔ̧mà li ŋa àbɨ̀t nê ghàà? Tà li nê, “Mâ nɔ̀ŋe bòt abua am bètɔsì basà̧à̧mbe bɔ̀ baka wùˈte a Baàl la.”
45011005	Wu wû ndɨ bòt ko àa àfɨ̀ˈ yaa Mbɔ̧ɔ̧mà nɨa ntsɔ̧̀ vi ndà àwɔb nɔ̀ŋè abua zi la.
45011006	È wǔ ntsɔ̧̀ tò ka tà nɨŋ ndà àwɔb la, ko è te ntsě ànəa àfaˈa ntsɔ̧̀. Tà li ngɨ̀ ale ngua ndàà àwɔb nkàà àfaˈa ntsɔ̧̀ àyɔb, ko ntsɔ̧̀ tò wu te ntsě ntsɔ̧̀.
45011007	Ale, bòt Izə̀lȩ̂ è le kaˈa bɔ àghɨa bɔ li ngua nkɨà la. Wu bòt bu tà li ndà la ka bɔ li mbɔŋ la, ka èbeko nè bòt bàgème e me kweele àtsə.
45011008	A li ngu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Mbɔ̧ɔ̧mà li ngɨ̀ bɔ tsiˈi mbɨ̀ˈɨ̀ bòt kà ko èdziˈ, Mbɔ̀ àghɨ a àa ka ye èdziˈ la, nè ètǔ̧ àa ka zə èdziˈ la, e kɨˈɨ dzə̀ laane.”
45011009	Fɔ̧̀ Dàbid mè ndàˈ àzi nê, “Màa ntsàˈta Mbɔ̧ɔ̧mà nê, tà ghɨa mèpà̧ mɔb è wu mbɨ̀ˈɨ̀ àta̧ bɔ̀ɔ kwene a èbèm la. Nê tà ghɨa bɔ̀ kwen, mè ndze ngoˈ,
45011010	Nê tà ghɨa àghɨ ayɔb à lem tè bɔ̀ ka te ndze èdziˈ, mè ngɨ̀ kwèn tɔb tè ŋɔˈte tê tè ka tsi ndi ndɔ̀ˈtè.”
45011011	Ale, mâ biite nê bɔ sèmnè ale mbɨ̀ˈɨ̀ kwene te li tseke ka tsi ndɔ̀ˈ? A ntsě a èlɨ mbɔŋ. Bɔ li ngɨ̀a kàbɔ̀ŋ ale, è ghaˈa èlu̧ abua bòt kà wu Bèjû bɔ̀ɔ bɔ mèmpème, mbɨ̀ˈɨ̀ e ghɨ̌ bòt Izə̀lȩ̂ aa me ghòˈnè àwɔb.
45011012	Bòt Izə̀lȩ̂ e li ngɨ̀ a kàbɔ̀ŋ è ghɨ̌ bòt ngɔ̀ŋ e bɔ èghɨ ntsɔ̧̀ nyaŋ. Ndɨ̀ wu bɔ li bɔ̀ ka ghɨ̂ mbɨ̀ˈɨ̀ Mbɔ̧ɔ̧mà kɨa la, a mè ngɨ̀ bòt kà wu Bèjû e bɔ èghɨ ntsɔ̧̀ nyaŋ. A wu wu anè ko èghɨ ntsɔ̧̀ bu aa paa ghe, àfɨˈa bòt Izə̀lȩ̂ bu bàgème àa paa me zə a Mbɔ̧ɔ̧mà la.
45011013	E ntsiˈa ndàˈa abua yɨ̧ bɨ̀a bòt kà wu bòt Izə̀lȩ̂ àfɨ̀ˈ yaa. Maa me ghàˈtè am ane àfàˈa am mbɨ̀ˈɨ̀ è ngu wantu̧ Yesò abua bòt kà wu bòt Izə̀lȩ̂ la,
45011014	mbɨ̀ˈɨ̀ à wu zìa ghòˈnà a mèntɨ̧ɨ̧ Bèjû, e ghɨ̌ àbə̀ˈ àyɔb aa peme.
45011015	Mbɔ̧ɔ̧mà wu tu̧u̧ bòt Izə̀lȩ̂ aa ghɨ̌ bòt èlaˈ ko tsa ègème aa bɔ àlàŋkè nè tò, ko àfɨˈa Mbɔ̧ɔ̧mà nɨ awɔb la, à ka wu mbɨˈɨ̀ bèmpfəà be yu̧u̧me la a?
45011016	Kèpȩ bled mbì è wu èfe Mbɔ̧ɔ̧mà, ko bled mbɔŋ nènkèm wu we tò mɨ̧̂. Bɔ mè ngu ŋa tèghaŋke àyɨt abua Mbɔ̧ɔ̧mà, ko mènta̧a̧ wu abua tò mɨ̧̂.
45011017	Bɔ loote mènta̧a̧ kǒ ane àyɨt olìf yu bɔ liˈi la, nɨ mènta̧a̧ àyɨt olìf èbemebàˈ nkɨ̀ˈɨ̀ ndzì abot. Bɨ̀a bòt kà wu bòt Izə̀lȩ̂ aa mbɨ̀ˈɨ̀ mènta̧a̧ àyɨt olìf èbemebàˈ yu, njɨ̀a àbȩ̀ èghɨ ntsɔ̧̀ bòt Izə̀lȩ̂.
45011018	È wu ale, bɨ̀ ka me ŋeˈe tèkwȩ tɨ̧ a ègwet shua nê bɨ tsě bòt Izə̀lȩ̂ bu bɔ li ndòòte àwɔb mbɨ̀ˈɨ̀ mènta̧a̧ la. Bɨ me shu nê bɨ tsè àwɔb, bɨ ko nê ntsě bɨ̀a mènta̧a̧ ka ntɔ̀kà tèghaŋtsə la, wu tèghaŋtsə ka ntɔ̀kà àwɨ̧ la.
45011019	Wòt kǒ nàa laˈ nê, “Bɔ li ndòòte mènta̧a̧ mbɨ̀ˈɨ̀ nɨ am e zì abot.”
45011020	Àyea mbɔŋ wu nkǔŋ. Bɔ li ndòòte àwɔb ndɨ̀ wu bɔ li bɔ̀ ka zǐ èntɨ̧ɨ̧ wɔb ane Yesò la, ka bɔ zì àwɨ̧ a mbɨ̧̀ àyɨt yu nkàà mèntɨ̧ɨ̧ mɨ̧ mu bɨ zi ane Yesò la. Ale, bɨ̀ ka me ŋeˈe tèkwȩ tɨ̧ a ègwet, bɨ̀ me ko awɨ̧ mbɨ̀ˈɨ̀ bɔ tsì àwɨ̧.
45011021	È wu nê Mbɔ̧ɔ̧mà lè kaˈa sâ Bèjû bu bɔ̀ wu mbɨ̀ˈɨ̀ mènta̧a̧ àyɨt lèkɔˈasi la, ko tà ka bê sà àwɨ̧ a.
45011022	Baa ye àdziˈ yaa ndɨ Mbɔ̧ɔ̧mà nàa ngɨ̀a ntsɔ̧̀ la, mè nè ndɨ tàa ngòˈtà ane èsaˈa vi la. Tàa ngòˈtà adù̧ bòt bu bɔ ghɨa kàbɔ̀ŋ la, mbɔ̂ me ghɨa ntsɔ̧̀ abua yɨ̧ na bɨ wu mbɨ̀ˈɨ̀ tà kɨa la. Bɨ bakà ghɨ ale, ko taa loo awɨ̧ ewaˈa mɨ̧̂.
45011023	Mbɔ̂ bòt Izə̀lȩ̂ e wu kubte e zì mèntɨ̧ɨ̧ mɔb ane Yesò, ko taa nɨ awɔb e zǐ adzìˈa bɔ li ndza̧ ngû la, nkàà nê tà bɔ mètàŋ e mě zì àwɔb abot.
45011024	Bɨ̀a bòt kà wu Bèjû aa mbɨ̀ˈɨ̀ ènta̧a̧ olìf èbemebàˈ bɔ loo ngà ndzì adù̧ àyɨt olìf bɔ liˈ la, è wu àghɨa a ghɨ̂ à ka wû wu ale la. Bèjû beà mbɨ̀ˈɨ̀ mènta̧a̧ àyɨt yaa bɔ liˈi la, ale a wu me yu abua Mbɔ̧ɔ̧mà e nɨ mènta̧a̧ àyɨt a mbɔŋ bɔ ya̧ ndòòte la e kɨˈɨ zǐ adzìˈ azi.
45011025	Bɔnyɨ bɔ̧, ànəa ndò̧ àko aa və màa nkɨà bɨa ko la, mbɨ̀ˈɨ̀ bɨa baka wua mɨ̀ɨ̀tà nê bɨ ko nyaŋ. Ànəa mbɔŋ wu nê, àtsəa kekweelè Bèjû à ka li wu àfɨ̀ˈ àgème a. Aa li lìa àfɨˈa kèmpà̧ bòt kà wu Bèjû bu Mbɔ̧ɔ̧mà làà àwɔb la, è kùˈù la.
45011026	Ale, bòt Izə̀lȩ̂ bàgème aa li peme. A wu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Wòt tàa ghɨ̌ bòt aa peme la naa dzə a Zayɔ̀n, tàa tsi èbɨˈte èghɨ ègème àndǎ̧ Jàkɔ̂b.
45011027	Eyaa wu mènkàˈa kèkweelè màa ghɨ̀ baà tò ba àfɨˈa màa waˈa bèkàbɔ̀ŋ bɔb la.”
45011028	Ndɨ̀ wu bɔ tu̧u̧ Ntu̧ Ntsɔ̧̀ Yesò Klistò la, bɔ tsiˈi bɔmbù̧ Mbɔ̧ɔ̧mà ambo yɨ̧. Ka è me wu mbɨ̀ˈɨ̀ Mbɔ̧ɔ̧mà li ndàà awɔb la, ko tà bèla kɔ̀ŋkà àwɔb nkàà àghɨa tà li nkàˈ bètǎt nyaˈ bɔb la.
45011029	Aa ale nkàà nê Mbɔ̧ɔ̧mà nàa ngɨ̀ tà ŋa àghɨ abua wòt, kò ntɔ a ŋut leˈ, tà ka tsi nkùbte èntɨ̧ɨ̧ vi.
45011030	Bɨ̀a bòt kà wu Bèjû è le kaˈa wua ndzəa Mbɔ̧ɔ̧mà, ka àfɨ̀ˈ yaa tà ku tèsȩ tɨ̧, ndɨ̀ wu Bèjû àa ka zə atò la.
45011031	Ale, bɔ tsiˈa nkwèèla àtsə abua Mbɔ̧ɔ̧mà àfɨ̀ˈ yaa mɨ̧̂, mbɨ̀ˈɨ̀ taa ku tèsȩ tɔb wû mbɨ̀ˈɨ̀ tà li nkù tɨ̧ la.
45011032	Mbɔ̧ɔ̧mà sa bòt bàgème nê bɔ̀ me kweele àtsə, mbɨ̀ˈɨ̀ taa ku tèsȩ tɔb.
45011033	Bɨ̀ ye ndɨ ènɨ̧ Mbɔ̧ɔ̧mà e ghe la! Tà taˈa bɔ èyì, mè nko mènə̀ ègème! Wòt wu betsiˈa tà ko ndɨ tàa ngɨ̀à mènə̀ mi la wu wàà? Betsiˈa wàa ko balu̧ tò à?
45011034	Àyaa aa mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Wàa ko àghɨa àa èntɨ̧ɨ̧ Mbɔ̧ɔ̧mà la à? Wòt wu betsiˈa tà kɨ̀ɨ̀te atò la wu wàà?
45011035	Wòt wu tà li mè ŋa àghɨ abua tò, mbɨˈɨ̀ Mbɔ̧ɔ̧mà wu naa ŋa àghɨa ko abua tò la wu wàà?”
45011036	Èghɨ ègème e li ngu nkàà mètàŋ tò, èghɨ ègème e mè ngu nkàà atò, mè ngu abua tò. Tsiˈ mèngùˈte wu abua Mbɔ̧ɔ̧mà ane àlia nè àlia. Àmèn.
45012001	Ale, bɔnyɨ bɔ̧, màa shù̧ù̧ta wɨ̧ nê ndɨ̀ wu Mbɔ̧ɔ̧mà ku tèsȩ tɨ̧ la, bɨ̀ ŋa awɨ̧ abua Mbɔ̧ɔ̧mà mbɨ̀ˈɨ̀ nkɔ̀ˈ èpɨ̧̀, àghɨa èpɨ̧̀ à wu yu̧, bɔ ŋa abua Mbɔ̧ɔ̧mà nènkèm àa mbɔ̌ atò la. Eyaa lâ ngu èlɨ wòt bɔ ndɨ tàa me wùˈte a Mbɔ̧ɔ̧mà la.
45012002	Bɨ̀ ka me fɨŋe bòt ngɔ̀ŋ ngɨ̀à èghɨ bɔ̀ɔ ngɨ̀à la, ka tsiˈ mèmɨ̀ɨ̀te fi mɨ̧ kubte mènə̀ mɨ̧. Bɨ ghɨ̀ ale, ko bɨa me ghɨ̀ àghɨa Mbɔ̧ɔ̧mà nàa nkɔ̀ŋkà la, è wù àghɨa è wu àyea ntsɔ̧̀ la, nè àyea àa mbɔ̀ atò la, mè nè àyea a lâ nkùˈu a mbì tò la.
45012003	E ngua ndàˈà ane àtɔŋ yu Mbɔ̧ɔ̧mà ŋa abua am mbɨ̀ˈɨ̀ wantu̧ Yesò nkàà ntsɔ̧̀ vi la shua abua wòt ègème ane yɨ̧ nê, wòt ka mɨ̀ɨ̀te nê ye wu àghɨa kà wu yùà. Ka wòt ègème me nɨ avi mbɨ̀ˈɨ̀ tàa la, nkoa è vi ne èghab Mbɔ̧ɔ̧mà è ŋa ndɨ̀ wu tà zi èntɨ̧ɨ̧ vi ane Yesò Klistò la.
45012004	Baa bɔ mbɨ̧̀ ènyit yemɔ̀ˈ nè èdziˈ nyaŋ, àdziˈ àgème a bɔ mbɔ̌ àfàˈ àzi.
45012005	Eyaa wu ndɨ bàa batè ngu nyaŋ ale, ka ngu mbɨ̧̀ ènyit yemɔ̀ˈ ndɨ̀ wu bàa tsiˈi àghɨ yeamɔˈ nè Yesò Klistò la, mè fɔte nè bɔnyɨ ba mbɨ̀ˈɨ̀ èdziˈ tsa tsa ane mbɨ̧̀ ènyit yemɔ̀ˈ la.
45012006	Ale, bàà me nɨ mèghàb mu tsa tsa Mbɔ̧ɔ̧mà nɨa ntsɔ̧̀ vi ŋa abua ya la fàˈà. Èwe wòt nè èghàb è wu màndaˈa àtɔŋ Mbɔ̧ɔ̧mà, tà me làˈa ane èlɨ tà ko nê Mbɔ̧ɔ̧mà shu avi la.
45012007	È wu a màfaˈa abua bòt ko, tà fàˈ, è wu mànyɨˈta, tà nyɨ̀ˈtê.
45012008	Wòt èwe tò nè èghàb wu màndzìa mèntɨ̧ɨ̧ bòt la, tà me zǐ, wòt èwe tò wu màŋa èghɨ abua bòt la, tà me ŋa ka kuule abua. Wòt tà wu àtsə bòt la, me fàˈa ntsɔ̧̀, wòt tàa ngɨa ntsɔ̧̀ la me ghɨ nê àŋwàŋne.
45012009	Bɨ̀ me kɔ̀ŋkè bòt nè nkǔŋ, mpààbà àghɨa àa kàbɔ̀ŋ la, mbà̧a̧ àghɨa àa mbɔ̀ la ntsɔ̧̀.
45012010	Bɨ̀ me kɔ̀ŋkè bɔnyɨ bɨ̧ nɨa ngà nè mbì nè èntɨ̧ɨ̧ wɨ̧ ègème, mè ngu bòt mbì a mànkukta bɔnyɨ bɨ̧.
45012011	Bɨ̀ ka me lȩ̀ȩ̀te ane àfàˈ àyɨ̧ ane Mbɔ̧ɔ̧mà, bɨ̀ me fàˈa ntsɔ̧̀ abua tò nè èntɨ̧ɨ̧ wɨ̧ ègème.
45012012	Bɨ̀ me wùˈtè àwɨ̧ mbɨ̀ˈɨ̀ bɨ̀a nchɨ̀ˈà àghɨ yu Mbɔ̧ɔ̧mà nàa ghɨ̌ ane yɨ̧ la, nkùùla mèntɨ̧ɨ̧ mɨ̧ a èbem ngoˈ, mè ntsàˈta Mbɔ̧ɔ̧mà kà ka̧.
45012013	Bɨ̀ me tɨŋe bòt Mbɔ̧ɔ̧mà bu bɔ̀ɔ nkɨ̀ŋkà la, mè me sèè bègɨ̧̀.
45012014	Bɨ̀ me shu nê Mbɔ̧ɔ̧mà lɔ̀ɔ̀le bòt bu bɔ̀ɔ nkɨà àtsəa yɨ̧ enɨ la, bɨ̀ me shu nê tà lɔ̀ɔ̀lè àwɔb, bɨ̀ ka me zǐ ndɔ̀ àtsəa yɔb.
45012015	Bɨ̀ me wùˈtè àwɨ̧ nè bòt bu bɔ̀ɔ ngùˈtà àwɔb la, mè ndɨ̀à nè bu bɔ̀ɔ ndɨ̀à la.
45012016	Bɨ̀ me tseke ane ètsə̂ wemɔˈ nè bɔnyɨ bɨ̧, bɨ̀ ka me ŋeˈe tèkwȩ tɨ̧ a ègwet, mè me ghɨ̀ èshu̧ nè bòt bɔ̀ wu ne si la. Bɨ̀ ka me mɨ̀ɨ̀te nê bɨ bɔ èyì nyaŋ.
45012017	Wòt ka mvə̀a kàbɔ̀ŋ ane kàbɔ̀ŋ, ka me ghɨ̌ wû àghɨa waa waa nàa ye nê aà mbɔ̀ la.
45012018	Bɨ̀ ghɨ̌ àghɨa àgème betsiˈa bɨ ko ngɨ̀ la ndze nê bɨa ntsèka ane àlàŋkè nè waa waa.
45012019	Bɔnyɨ bɔ̧, wòt ghɨa kàbɔ̀ŋ ane wòt, tà ka mvə̀ə̀, tà sàŋ Mbɔ̧ɔ̧mà nɨ ntsǒ zi ngɨ̀, wû mbɨ̀ˈɨ̀ Mbɔ̧ɔ̧mà shu bɔ shɨ a èbem Àkata tò la nê, “Wòt tàa və̀ə̀ la wu mmɔ̌. Maa ŋa àbȩ̀ yɔb. Wu Tǎt wa Mbɔ̧ɔ̧mà shua la.”
45012020	Bɨ̀ ghɨ̀ wû mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Ndzite wɔ̀mbù̧ wê te me ku, à jɨa tò, àtɔŋ tò a yu̧a, à ŋà mèleb tà nu. À ghɨ̀ ale, ko aa wu mbɨ̀ˈɨ̀ tènkìtewèt tèa ngòˈà la, à nɔ̀ŋa àtsəa tò la.”
45012021	Ka mbɨ̧̀ɨ̧̀ne kàbɔ̀ŋ màˈà awê a si, ka tsiˈi ntsɔ̧̀ wu àa ngɨ̀à la màˈa kàbɔ̀ŋ a si.
45013001	Wòt ègème bɔ ndɨ tàa me zə bòt gɔbmèn bu bɔɔ mbà̧a̧ àlaˈ la. Bòt ko bɔ̀ɔ mbà̧a̧ àlaˈ kà Mbɔ̧ɔ̧mà bɨ̧̀ɨ̧̀ne la be ntsě, wu Mbɔ̧ɔ̧mà ka tà tsia bòt bu bɔ̀ɔ mbà̧a̧ àlaˈ la.
45013002	Ale, wòt tu̧a zə bòt bu bɔ̀ɔ mbà̧a̧ àlaˈ la, tà ko nê ye tu̧u̧ àghɨa Mbɔ̧ɔ̧mà tsia la, mbɔ̂ bòt bɔ ghɨ̀ ale la e wua ntɔ ngoˈ adù̧ yɔb.
45013003	Bòt bu bɔ̀ɔ mbà̧a̧ èlaˈ la e ntsě abot mbɨ̀ˈɨ̀ e ghɨ bòt bu bɔ̀ɔ ngɨ̀a ntsɔ̧̀ la aa me bɔa, wu bòt bu bɔ̀ɔ ngɨ̀a kàbɔ̀ŋ la ka bɔ̀ɔ me bɔa la. Àà nkɨ me tseke kâ wua mbɔ̀a wòt wu tàa mbà̧a̧ àlaˈ la à? Ale, me ghɨ̀ wû mènə̀ ntsɔ̧̀ mbɨ̀ˈɨ̀ tàa me làˈa a ntsɔ̧̀ adù̧ ye,
45013004	nkàà nê tà wu wɔ̀fàˈ Mbɔ̧ɔ̧mà tàa faˈa ane ntsɔ̧̀ wê la. Ka à ghɨa kàbɔ̀ŋ à me bɔa, nkàà nê, mètàŋ mu bɔ ŋa abua tò la è ntsě àku. Tà wu wɔ̀fàˈ Mbɔ̧ɔ̧mà a mànɔŋa ntsǒ Mbɔ̧ɔ̧mà adù̧ bòt bu bɔ̀ɔ ngɨ̀a kàbɔ̀ŋ la.
45013005	Ale, wòt bɔ ndɨ tàa me zə bòt bu mbà̧a̧ àlaˈ la, è ka ngu nê tà bɔa wû ntsǒ Mbɔ̧ɔ̧mà, ka tsiˈ à wu nê a èntɨ̧ɨ̧ tò tà ko nê wu àghɨa ye bɔ ndɨ yèa ghɨ̀ la.
45013006	Eyaa wu lə yu bɨ̀a ŋa èkab taksì la mɨ̧̂, nkàà nê bòt bu mbà̧a̧ àlaˈ la wu bɔfàˈ Mbɔ̧ɔ̧mà mbɨ̀ˈɨ̀ bɔ̀ɔ ngɨ̀à àfaˈa mbɔŋ la.
45013007	Ŋa àghɨa à bɔ ndɨ àa ŋa abua yɔb la. Ŋa èkab bètaksì tsa tsa abua bòt à bɔ ndɨ àa ŋa la, mè me kukte bòt à bɔ ndɨ àa kukte awɔb la.
45013008	À ka mbèà njǔ wòt a èbèm lê, kà wu wû ndɨ àa me kɔ̀ŋke waa waa la, nkàà nê wòt tàa nkɔ̀ŋkà wanyɨ vi la è ghɨ̀ àghɨa mbɨ̧ kɨà la.
45013009	Mbɨ̧tsə tê shu nê, “Wòt ka me jɨ àbȩ, wòt ka mbùŋè wòt, wòt ka ntsɔŋ, wòt ka me kɨ nê àghɨa wòt tsa a wu wu azi.” Mènə̀ maa nè me kǒ tsa ègème wu a èbem ànəa yaa yeamɔˈ la nê, “Me kɔ̀ŋkè wanyɨ wè mbɨ̀ˈɨ̀ àwɔ̀ mbɔŋ.”
45013010	Wòt me kɔ̀ŋkè wanyɨ vi ko tà ka ghɨa kàbɔ̀ŋ ane tò a. Ale, wòt nàa me kɔ̀ŋkè wanyɨ vi tà wua ngɨ̀à àghɨ àgème mbɨ̧ kɨà la.
45013011	Bɨ̀ me ghɨ̀ àyaa nkoa mɨ̧̂ nê bɨ ko èwuu àfɨˈa bɨ̀ wu adù̧ la. Àfɨˈa bɨ bɔ ndɨ bɨ̀a lɔ̀ˈɔ a si mbɨ̀ˈɨ̀ bòt bɔ ku̧u̧te awɔb la, a kûˈ. Àfɨˈa bàa bɔ mèmpème la a kɨˈɨ tê ngu a ngèt ya àfɨ̀ˈ yaa tè ntsè ndɨ à le wû àfɨ̀ˈ yu baa li mbùˈ ndzì mèntɨ̧ɨ̧ ma ane Yesò la.
45013012	A bê ntsìˈi mbɨ̀ˈɨ̀ ètsəˈ e tsi tè àbȩ a bùˈ me ghaˈte. È wu ale, bàà waˈa èbɨˈte èghɨ bu bàa ngɨ̀à a èbem ndzěm la, mè ngwèè àwa nè èghɨ èbet mbɨ̀ˈɨ̀ etaŋke a mànua a èbem èkaˈà.
45013013	Bàà me ghɨ̀ mènə̀ ma ane ndɨ è wu wu la, mbɨ̀ˈɨ̀ bòt bɔ̀ɔ ntsèka a èbem èkaˈà la. Bàà ka me jɨ mèpǎ̧ màpaˈta àbɨ̧, kò nùa mbea leˈ, bàà ka me jɨ àbȩ kò ngɨ̀à èbɨˈte mènə̀ leˈ, bàà ka me nù èbet kò ngòˈna bòt leˈ.
45013014	Ka bɨ̀ wèà àwɨ̧ nè mààlà Yesò Klistò Lefɨ̀ˈ, bɨ̀ ka me mɨ̀ɨ̀tè èghɨ mbɨ̧̀ ènyit, e me ghɨ̀ àghɨa è kɨa la.
45014001	Bɨ̀ ba̧a̧ wòt tà bakà zìˈì nkwèèle ane mènə̀ Mbɔ̧ɔ̧mà la ntsɔ̧̀, bɨ̀ ka me buˈu ètsə bɨ̧ ane àghɨa tà wu ghɨ̌, ko baka ghɨ̀ la leˈ.
45014002	Èntɨ̧ɨ̧ wòt kǒ tà zi ane Yesò la aà ngɨ̀à tà jɨa àghɨ àgème, ka wòt è we tò nè èntɨ̧ɨ̧ ane Yesò è bela njùa la me jɨ wû mbɨ̀btsə.
45014003	Wòt wu tàa njɨ̀a àghɨ àgème la ka me waa wòt wu kà wua njɨ̀a la, wòt wu tàa njɨ̀a wû mbɨ̀btsə la ka mè me tsi mpə̀ə̀te wòt wu tàa njɨ̀a àghɨ àgème la, nkàà nê Mbɔ̧ɔ̧mà nɨ atò mbɨ̀ˈɨ̀ wòt vi.
45014004	À wu wà e me bàŋe wafàˈ wòt tsa à? Wu Mbɔ̧ɔ̧mà tò ka tàa shu laˈnê tà ghɨ ntsɔ̧̀ kò kàbɔ̀ŋ leˈ la. Taa tɨ̧ɨ̧, nkàà nê Tǎt wa Mbɔ̧ɔ̧mà bɔ mètàŋ e ghɨ̌ taa tɨ̧ɨ̧.
45014005	Wòt kǒ nàa ngɨ̀ tà me nɨ àlia ko nê wu àlia nɨ̧, ka wekǒ me nɨ èli ègème nê aà ndɨŋndɨ̀ŋ. Ka tsiˈ waa waa lâ nko nê àyea àa èntɨ̧ɨ̧ vi la wu ndɨ a bɔ ndɨ àa wu la.
45014006	Wòt tàa nɔ̀ŋà àlia ko mbɨ̀ˈɨ̀ àlia nɨ̧ la wua nɔ̀ŋà nkùkta Lefɨ̀ˈ. Wòt tàa njɨ̀a àghɨ kà wòt tsa wua njɨ̀a la mè ngua njɨ̀a nkùkta Lefɨ̀ˈ, ndɨ̀ wu tà kɔ̀ŋka Mbɔ̧ɔ̧mà adù̧ la. Wòt tà meè ntu̧u̧ e jɨ àghɨ la, wua ntù̧a nkùkta Lefɨ̀ˈ, mè nkɔ̀ŋkà Mbɔ̧ɔ̧mà adù̧.
45014007	Wòt kǒ ane ya tàa ntsèka àtsəa zi la è ntsě, wòt kǒ ane ya tàa mè mpfəa ambo zi la ka wû.
45014008	Baa me tseke ko baa wua ntsèka abua Lefɨ̀ˈ, mè mpfə̀a, ko baa pfəa abua tò. Ale, kò baa wu yǔ̧, kò baa pfə leˈ, ko baa wu abua Lefɨ̀ˈ.
45014009	Yesò Klistò li mpfə mè njù̧ù̧me, mbɨ̀ˈɨ̀ wu Tǎt abua bòt bɔ pfəˈte la nè bòt bɔ̀ bele be yǔ̧ la.
45014010	À ghɨ̀ na ka me tsǐ mpəəte wanyɨ wè à? À ghɨ̀ na mè me waa wanyɨ wè à? À ka ngɨ̀ ale ndɨ̀ wu bàagème àa li tɨ̧ɨ̧ a mbì èsaˈa Mbɔ̧ɔ̧mà la.
45014011	A wu mbɨ̀ˈɨ̀ àkata Mbɔ̧ɔ̧mà a shu la nê, “Lefɨ̀ˈ laˈnê, mbɨ̀ˈɨ̀ màa və la, bòt bàgème aa li teme tènjǔŋ tɔb a mbì la̧ wòt ègème mè ngu laˈa ane ètsə̂ vi nê e ngu Mbɔ̧ɔ̧mà.”
45014012	Ale, waa waa ane ya naa li shu ànəa àghɨa àgème ye ghɨ̀ la abua Mbɔ̧ɔ̧mà.
45014013	Mbɨ̀ˈɨ̀ àa anè la à ka ntsì mpəəte wanyɨ wè, ka la nɔ̀ŋe a èntɨ̧ɨ̧ wê nê à ka ghɨ̀ àghɨa àa ghɨ̌ wanyɨ wè nàa sèmne ko e kwene a èbem kàbɔ̀ŋ la a.
45014014	Mâ lâ nko, ndɨ̀ wu è ntsiˈi àghɨ yeamɔˈ nè Yesò Lefɨ̀ˈ la nê àghɨa jɨ ako àa mbɨ̀a a mànjɨa la a ntsě, ka wòt yèa nê àghɨa ko bɔ̀ɔ njɨ̀a la wu àghɨa kàbɔ̀ŋ, mbɔ̂ njɨ, ko wu kàbɔ̀ŋ tà ghɨ̀ la.
45014015	Àghɨa àa njɨ̀a la a wu sɔ̀ɔ̀be èntɨ̧ɨ̧ wanyɨ wè, ko à kà tsi ngɨ̀à ane èkɔŋ. À ka ngɨ̀ àghɨa àa njɨ̀a la, a tsòkè wanyɨ wè wu Yesò Klistò li mpfə ambo tò la.
45014016	Ale, à ka ngɨ̀ àghɨa àa mbɔ̀ abua ye la, a bɔ èlen kàbɔ̀ŋ abua bòt ko.
45014017	Ànəa nɨ̧ a kèfɔ̧̀ Mbɔ̧ɔ̧mà ntsě mànjɨa èghɨjɨ, kò mànua leˈ, wu màngɨa àghɨa Mbɔ̧ɔ̧mà kɨa la, nè màntseka ane àlàŋkè nè bòt, mè nè màngua ane mèngùˈte, è wu èghɨ Fo Kèfə nàa ŋa la.
45014018	Wòt tàa fàˈà abua Yesò Klistò a èlɨ̀ waa la, wu wòt èntɨ̧ɨ̧ Mbɔ̧ɔ̧mà àa mbɔ̀ ane tò la, bɔbȩ e mè ngu me làˈa a ntsɔ̧̀ adù̧ tò.
45014019	Ale, bàà me nyɔ̀ˈte àfɨ̀ˈ àgème ndzèa nê baa ngɨ̀à àghɨa àa me ghɨ̌ baa tseka ane àlàŋkè nè bɔnyɨ ba la, nè àghɨa àa me tɨŋe bɔnyɨ ba bɔ tsəa ane alu̧ Mbɔ̧ɔ̧mà la.
45014020	À ka ngà ambo èghɨjɨ ntsòkè àfaˈa Mbɔ̧ɔ̧mà. Wu nkǔŋ nê àghɨa ko wòt nàa shɨ̀kà a mànjɨa la a ntsě, ka aà kàbɔ̀ŋ abua wòt tàa jɨ àghɨa àa ghɨ̌ wanyɨ tò naa fà̧ ànə̂ a mbì Mbɔ̧ɔ̧mà la.
45014021	Wu ànəa ntsɔ̧̀ e tseke ka kwele nyà̧, kò nu mèlùˈ, kò àghɨa ko tsa leˈ, àa ghɨ̌ wanyɨ wè naa kwene la.
45014022	Nɔ̀ŋe àghɨa àa èntɨ̧ɨ̧ wê ane ànəa èghɨ bàa la a kètsìà wɨ̧ bɨ Mbɔ̧ɔ̧mà. Ntsɔ̧̀ wu wòt wu èntɨ̧ɨ̧ tò àa ka feele atò ane àghɨa tà ye nê wu ntsɔ̧̀ la.
45014023	Wòt me jɨ àghɨ me màkè, ko Mbɔ̧ɔ̧mà naa fèèle atò, nkàà nê tà ko nê Mbɔ̧ɔ̧mà bakà bɨ̧̀ɨ̧̀ne àghɨa yè ghɨa la. Wòt ghɨ̀ àghɨa tà bakà lâ nko a èntɨ̧ɨ̧ vi nê Mbɔ̧ɔ̧mà bɨ̧ɨ̧ne la, ko wu kàbɔ̀ŋ.
45015001	Bàa wu bàa nkwèèla ane mèntɨ̧ɨ̧ ma mu bàa zi ane Yesò la, bàà me tɨŋe bɔnyɨ ba ane èdziˈi bɔ̀ɔ njùa adù̧ la. Bàà ka me ghɨ̀ wû àghɨa àa mbɔ̀ àwa la.
45015002	Waa waa ane ya me ghɨ̀ àghɨa àa me bɔ̀ wanyɨ vi ntɨ̀ŋa tò, ngɨ̀à tà kwèèlâ la.
45015003	Yesò Klistò li tà kà ghɨ̂ wû àghɨa àa mbɔ̀ àvi la. A wu mbɨ̀ˈɨ̀ bɔ shɨ ànəa tò a èbem Àkata Mbɔ̧ɔ̧mà la nê, “Tèntsɔ̧̀ɔ̧̀mè tu bòt e li ntsɔ̧̀ɔ̧̀te àwê adù̧ la tê nɔ̀ŋke a ègwet la̧.”
45015004	Àghɨ àgème bɔ li shɨ a èbem Àkata Mbɔ̧ɔ̧mà àfɨˈa mbì la a li ngua mànyɨˈte awa, è me ghɨ̌ baa me kuule mèntɨ̧ɨ̧ ma, mè ndzìà mèntɨ̧ɨ̧ ma, mbɨ̀ˈɨ̀ baa me chɨ̀ˈɨ èghɨ bu ègème Mbɔ̧ɔ̧mà kàˈà àwa la.
45015005	Maà ntsàˈta Mbɔ̧ɔ̧mà wu tàa ngɨ̀à baa kuula mèntɨ̧ɨ̧ ma, tà mè ndzìà mèntɨ̧ɨ̧ ma la nê, tà ghɨa bɨ̀ me tseke ane ètsə̂ wemɔˈ nè bɔnyɨ bɨ̧, wû ane èlɨ Yesò Klistò li ngua ntsèka la.
45015006	À wu ale mbɨ̀ˈɨ̀ bɨa me wùˈte a Mbɔ̧ɔ̧mà, Tǎt Yesò Klistò Lefɨ̀ˈ wa nè ètsə̂ wemɔˈ.
45015007	Ale, bɨ̀ me ba̧a̧ bɔnyɨ bɨ̧ ntsɔ̧̀ wû mbɨ̀ˈɨ̀ Yesò Klistò li mbà̧a̧ àwɨ̧ la, mbɨ̀ˈɨ̀ bòt aa me ŋa mèngùˈte abua Mbɔ̧ɔ̧mà.
45015008	Maà nkɨà bɨa ku̧u̧te nê Yesò Klistò li ntsìˈi wɔ̀fàˈ abua Bèjû ale, nɨŋ nyɨ̀ˈte nê Mbɔ̧ɔ̧mà wu wòt nkǔŋ ane àghɨa tà li nkàˈ bètǎt nyaˈ ba la.
45015009	A li ngu ale mbɨ̀ˈɨ̀ bòt kà wu Bèjû aa wùˈte a Mbɔ̧ɔ̧mà mɨ̧̂ ane tèsȩ tu tà li mbɔ ane yɔb la. A wu mbɨ̀ˈɨ̀ bɔ shɨ a èbem Àkata Mbɔ̧ɔ̧mà la nê, “Ale maa wuˈtè àwê a kètsìà bòt kà wu Bèjû, e mèe kɔ̧ mètsəkù̧ ane èlen lê.”
45015010	Bɔ mèe shu nê, “Bòt kà wu Bèjû, bɨ̀ wùˈte awɨ̧ bɨ bòt Mbɔ̧ɔ̧mà nɔ̂.”
45015011	Mè nê, “Bòt kà wu Bèjû, bɨ̀ wuˈte a Mbɔ̧ɔ̧mà bɨ̀agème, Bòt bàgème è mě ngùˈtà tò.”
45015012	Àsayà mè nê, “Wòt bɔ̀ɔ bi atò àndǎ̧ Jesì la nàa li kɨˈɨ, wu wòt tàa li me ba̧a̧ bòt kà wu Bèjû la. Bɔ̀ɔ lâ me chɨ̀ˈɨ̀ tàa ghɨ̌ bɔ̀ɔ peme.”
45015013	Maà ntsàˈta Mbɔ̧ɔ̧mà wu tàa ngɨ̀à bòt e chɨ̀ˈà àghɨa tà kàˈà la nê, tà ghɨa Fo Kèfə ghɨa mèntɨ̧ɨ̧ mɨ̧ mu bɨ zi ane tò la lu̧u̧ nê mèngùˈte nè àlàŋkè.
45015014	Bɔnyɨ bɔ̧, mmɔ̌ mbɔŋ mâ lâ nko nê bɨ̀ambɔŋ e lu̧u̧ nê ntsɔ̧̀, mè ndâ nko àghɨa bɨ bɔ ndɨ bɨ̀a me ghɨ̀ la, mè ngu eko nyɨˈte bɔnyɨ bɨ̧.
45015015	Ka mâ nɨ àkweela èntɨ̧ɨ̧ è shɨ abua yɨ̧ enɨ ku̧u̧te awɨ̧ ane èghɨ ko, nkàà ntsɔ̧̀ Mbɔ̧ɔ̧mà wu
45015016	tà nɨŋ ngɨ̀ e ntsiˈi wafàˈ Yesò Klistò la. Maà ntsɔ̀tà Ntu̧ Ntsɔ̧̀ Mbɔ̧ɔ̧mà abua bòt kà wu Bèjû ale, àfàˈ am a wu mbɨ̀ˈɨ̀ àfaˈa ntsìà mèpɨ̧̀, e ghɨ̌ Mbɔ̧ɔ̧mà naa nɨ awɔb mbɨ̀ˈɨ̀ àghɨa èpɨ̧̀ a kuˈ, nkàà ndɨ Fo Kèfə ghɨ awɔb ane bòt Mbɔ̧ɔ̧mà la.
45015017	Ale, maà ngàˈtà am ane àfàˈ yu màa fàˈà abua Mbɔ̧ɔ̧mà la, è wu àfaˈa mâ fàˈa ane mètàŋ Yesò Klistò la.
45015018	Maa me laˈà wû ànəa àghɨa Yesò Klistò ètsè ane ya̧ ngɨ̀ mbɨ̀ˈɨ̀ maa ghɨ̌ bòt kà wu Bèjû aa me zəa Mbɔ̧ɔ̧mà la.
45015019	Mâ ghɨ̂ èlȩ̂ e ghe la, nè mènə̀ ngɨŋa Fo Kèfə è ŋa mètàŋ e ngɨ̀ la. Ale, ebuˈu a Jèlusalèm e ghǎ wua Èlikùm, mâ tsɔ̀te Ntu̧ Ntsɔ̧̀ Yesò Klistò a èdziˈ ègème.
45015020	Maà ntsɔ̀tà Ntu̧ Ntsɔ̧̀ mbɔŋ ale, nyɔ̀ˈtà ndzèa nê e mbakà tsɔ̀ta àdziˈa wòt è laˈa ànəa Yesò Klistò abot la, mbɨ̀ˈɨ̀ ka e ngua mbɔ̧̀a a ègwet àtetsia wòt kǒ tsa.
45015021	Mbɨ̀ˈɨ̀ Àkata Mbɔ̧ɔ̧mà a shu la, “Bòt bu bɔ̀ le kaˈa laˈà ànəa tò abua yɔb la àa li ye, bòt bu bɔ̀ le kaˈa zə la e mè ngu zə e ko.”
45015022	Eyaa wu àghɨa yu a kele am ngo̧ a ngò̧ a mànkɨˈa e ye awɨ̧ la.
45015023	Ka afɨ̀ˈ yaa mâ paa àfàˈ am àbâ èlaˈ ŋàa la, nè ndɨ̀ wu mâ taŋkè a mèngùˈ a mèngùˈ nê maa kɨˈɨ ye awɨ̧ la,
45015024	mâ mɨ̀ɨ̀tè nê maa kɨˈɨ afɨ̀ˈ yaa. Maa tsě e ye awɨ̧ mbɨ̀ˈɨ̀ è ngu nga a Spen la. Maa nga kɨˈɨ e wu baa nɨ̧̀ ba ane àfɨ̀ˈ à ko bɨa tɨŋe am ane lèghȩ̀ȩ̀nè am a mànga Spen.
45015025	Ka la e ngua nga a Jèlusalèm àfɨ̀ˈ yaa nè èghɨ, eŋa abua bòt Mbɔ̧ɔ̧mà bu abàˈ və la.
45015026	Bòt Mbɔ̧ɔ̧mà bu a Màsèdonìà la, nè è bu a Akayà la e li ŋa èghɨ abua bòt ntseb bu ayɔɔ bòt Mbɔ̧ɔ̧mà bu a Jèlusalèm la nè mèngùˈte.
45015027	Bɔ li ngɨ̀ àyaa ane mènkɔ̀ŋke mɔb. Ane nkǔŋ, bɔ bɔ ndɨ bɔ̀ɔ tɨŋe bòt ntseb bàa la. Bòt kà wu Bèjû e jɨ àbȩ̌ èghɨ ntsɔ̧̀ bu Mbɔ̧ɔ̧mà ghɨ̂ abua Bèjû la. Ale, bɔ bɔ ndɨ bɔ̀ɔ tɨŋe Bèjû mɨ̧̂, nè èghɨ bu Mbɔ̧ɔ̧mà lɔ̀ɔ̀le àwɔb adù̧ la.
45015028	Ale, àfɨˈa mâ paa àfàˈ yaa, ŋa èghɨ bu bɔ fete abua yɔb la, maa kɨˈɨ ye awɨ̧ mbɨ̀ˈɨ̀ màa me tsèa ngà a Spen la.
45015029	Mâ kô nê maa me kɨˈɨ eye awɨ̧, e lu̧u̧ ne èghɨ ntsɔ̧̀ e edzə̌ abua Yesò Klistò la.
45015030	Bɔnyɨ bɔ̧, maà shù̧ù̧ta wɨ̧ ndɨ̀ wu bàa tsiˈi àghɨ yeamɔˈ ane Yesò Klistò Lefɨ̀ˈ wa la, mè nè ndɨ̀ wu Fo Mbɔ̧ɔ̧mà è ghɨ̂ baa me kɔ̀ŋkè àwa la nê bɨ̀ fɔte nê nà̧ me lâ ntsàˈta Mbɔ̧ɔ̧mà ane ya̧.
45015031	Bɨ̀ me tsàˈte atò nê tà ghɨa bòt bu a Jùdià bɔ̀ baka zi mèntɨ̧ɨ̧ mɔb ane Mbɔ̧ɔ̧mà la è ka ndzì àlɔˈ ane ya̧, me nè bòt Mbɔ̧ɔ̧mà bu a Jèlusalèm la è nɨ àghɨa e nɨa nga etɨŋe awɔb la nè mèngùˈte.
45015032	Ale, Mbɔ̧ɔ̧mà bɨ̧̀ɨ̧̀na, ko maa me kɨˈɨ eye awɨ̧, e kɨˈɨ ane mèngùˈte, baa nɨ̧̀ ba e mě ndzì mèntɨ̧ɨ̧ ma.
45015033	Maà ntsàˈtà nê Mbɔ̧ɔ̧mà wu tàa ngɨ̀à bòt e bɔ àlàŋkè èntɨ̧ɨ̧ la wu nɨ̧̀ bɨ̀agème. Àmèn.
45016001	E nkɨ shu awɨ̧ nê Fobè wanyɨ wa waàvi wu è wu dikɨ̀n a chɔsì wu a Sènkliyà la wu wòt ntsɔ̧̀.
45016002	Bɨ̀ sèe atò mbɨ̀ˈɨ̀ wòt Yesò, ane èlɨ bòt Mbɔ̧ɔ̧mà àa sèe bɔnyɨ bɔb la, mè ŋa tò àghɨa àgème tàa nkɨ̀ŋkà la, nkàà nê tà taˈa tɨŋe bòt nyaŋ, è fɔ̀ɔ̀lè am.
45016003	Bɨ̀ tsàˈta Plìsilà bɔ̂ Àkwilà, è wu bòt baa tò ba àa fàˈà nɔ̂ abua Yesò Klistò la.
45016004	Bɔ li ntsìˈa nkɨ epfə ambo ya̧. E ntsě wû ndàˈà mmɔ̌ màa ŋa mènkɔ̀ŋke abua yɔb ane àghɨa bɔ li ngɨ̀ ane ya̧ la, bèchɔsì bòt kà wu Bèjû bu bàgème aà ŋa mènkɔ̀ŋke abua yɔb mɨ̧̂.
45016005	Bɨ̀ tsàˈte bòt chɔsì bu bɔ̀ɔ mbù̧ù̧ta a lob yɔb la mɨ̧̂. Bɨ̀ tsàˈtè ngule shu̧ ya̧ Èpanetùs. Wu wòt mbì tà li ndzì èntɨ̧ɨ̧ vi ane Yesò Klistò àlaˈ a Esìà la.
45016006	Bɨ̀ tsàˈte Màlià wu tà taˈa fàˈa abua yɨ̧ la.
45016007	Bɨ̀ tsàˈte Àndòlonikùs bɔ̂ Junìàs, è wu bòt àlaˈ bɔ̧, bàà tò ba e li ngua tèfȩ nɔ̂ la. Bòt e ko awɔb ntsɔ̧̀ ayɔɔ bɔntu̧ Yesò Klistò, bɔ mè ngu bòt bɔ li mbɨ̀ ndzì mèntɨ̧ɨ̧ mɔb ane Yesò ka maa zì èwɔ̧ la.
45016008	Bɨ̀ tsàˈtè Ampliyatùs, ngule shu̧ ya̧ ane Yesò.
45016009	Bɨ̀ tsàˈtè Yubanùs, è wu wòt bàa tò ba àa fàˈà abua Yesò Klistò nɔ̂ la, mè ntsàˈtè ngule shu̧ ya̧ Stachis.
45016010	Bɨ̀ tsàˈte Apelès wu tà lâ nyɨ̀ˈte nê yeà ndzə̀a Yesò Klistò la. Bɨ̀ tsàˈte bòt lob Alistobulùs.
45016011	Bɨ̀ tsàˈte Èlodìon wòt àlaˈ am. Bɨ̀ tsàˈte bɔnyɨ ba bòt Yesò Klistò bu, è wu bòt lob Nàsisùs la.
45016012	Bɨ̀ tsàˈte Tȩ̀fenà bɔ̂ Tȩ̀fosà, è wu bòt bɔ̀ɔ fàˈà abua Yesò Klistò la. Bɨ̀ tsàˈtè ngule shu̧ ya̧ Pesìs wu tàa ndâ fàˈa abua Yesò Klistò la.
45016013	Bɨ̀ tsàˈte Lufùs wu Mbɔ̧ɔ̧mà tɔ atò a màfaˈa abua Tè Yesò, bɔ̂ nyɨ̌ vi wu, tà wu nyɨ̌ am mɨ̧̂ la.
45016014	Bɨ̀ tsàˈte Àsinklitùs bɔ̂ Flegòn nè Emès nè Pàtèlobàs, nè Emàs mè nè bɔnyɨ ba bu bɔ̀ wu bɔ̂ tò ba nɔ̂ la.
45016015	Bɨ̀ tsàˈte Fìlologùs nè Julià nè Nelùs bɔ̂ wanyɨ vi waàvi, nè Olimpàs mè nè bòt Mbɔ̧ɔ̧mà bu bàgème bɔ̀ wu bɔ̂ tò ba la.
45016016	Bɨ̀ taˈa bɔnyɨ bɨ̧ ntsàˈte àwɔb mbɨ̀ˈɨ̀ bòt Mbɔ̧ɔ̧mà. Bèchɔsì Yesò Klistò bàgème beà ntsàˈtà àwɨ̧.
45016017	Bɔnyɨ bɔ̧, e ngua shù̧ù̧ta wɨ̧ nê bɨ̀ me ko awɨ̧ ane bòt bu bɔ̀ɔ ndzìà àghàbtè a kètsìà wɨ̧, ntàa bòt, mè nyɨ̀ˈta èghɨ ko tsa kà wu èghɨ bu bɔ li nyɨ̀ˈte awɨ̧ la. Bɨ̀ ka mbɔ̀ àghɨa ko a màngɨa nê èwuu bòt mbɔŋ.
45016018	Èwuu bòt mbɔŋ è ka faˈa abua Yesò Klistò Lefɨ̀ˈ wa, bɔ fàˈà wû abua tèbêm tɔb. Bɔɔ nɨa mèngǎ̧ ntsɔ̧̀ nè àvə̀ə̀lè fɨ̀ta bòt bu bɔ̀ɔ ka kwaˈte mènə̀ ntsɔ̧̀ la.
45016019	Wòt ègème è zə ndɨ bɨ̀a ngɨ̀à àghɨa Ntu̧ Ntsɔ̧̀ Mbɔ̧ɔ̧mà shu la, tè a taˈa bɔ̀ am mɨ̧̂. Maà nkɨà nê bɨ̀ bɔ èyì a mànkoa àghɨa àa mbɔ̀ la, mè ngu mbɨ̀ˈɨ̀ bòt kà ko àghɨ a màngɨa kàbɔ̀ŋ.
45016020	Mbɔ̧ɔ̧mà wu tàa ngɨ̀à baa bɔ àlàŋkè la, bele yàŋe tsòkè mètàŋ Satàn, e ghɨ̌ tàa tsiˈi a èten lɨ̧̂. Maà ntsàˈtà nê Yesò Klistò Lefɨ̀ˈ wa nyɨˈte a ntsɔ̧̀ vi abua yɨ̧.
45016021	Tɔ̀màtià wu baa tò àa fàˈà nɔ̂ la nàà ntsàˈtà awɨ̧, bɔ̂ Lusiɔ̀s nè Jasɔ̀n mè nè Sòsipatà, è wu bòt àlaˈ bɔ̧ la.
45016022	Mmɔ̌ Tetiùs wu mâ shɨ letà waa abua Pɔ̂l la, maà ntsàˈtà àwɨ̧ mbɨ̀ˈɨ̀ wanyɨ wɨ̧ ane Mbɔ̧ɔ̧mà.
45016023	Gayɔ̀s wu màa ntsèka a lob tò la nè bòt chɔsì bàgème bɔ̀ɔ mbù̧ù̧tà a lob tò la aà ntsàˈtà àwɨ̧. Èlastùs wu tà wu wòt tàa mpàŋa èkab àpfə̀à nɨ̧ yaa la bɔ̂ wanyɨ wa Kwatùs aà ntsàˈtà àwɨ̧. [
45016024	Maà ntsàˈtà nê Yesò Klistò Lefɨ̀ˈ wa nyɨˈte a ntsɔ̧̀ vi abua yɨ̧ bɨ̀agème. Àmèn.]
45016025	Bàa ŋa mèngùˈte abua Mbɔ̧ɔ̧mà! Tà bɔ mètàŋ e ghɨ̌ bɨa me kweele mbɨ̀ˈɨ̀ Ntu̧ Ntsɔ̧̀ nàa shua la. Ntu̧ Ntsɔ̧̀ mbɔŋ wu ntu̧ yu màa ndàˈà ane ànəa Yesò Klistò la, è wu nkǔŋ yu bɔ li bɔ̀ ka ko ànəa yùà ane mèngùˈ nyaŋ è tsè la.
45016026	Nkǔŋ mbɔŋ è pùùla aya̧ àfɨ̀ˈ yaa ane àghɨ a bèndàˈàtɔŋ Mbɔ̧ɔ̧mà e li shɨŋ la. Mbɔ̧ɔ̧mà wu tà wu ane àlia nè àlia la è shu nê èlaˈ ègème e ko, mbɨ̀ˈɨ̀ bòt bàgème aa bɨ̧ɨ̧ne ànəa tà shu la, e me zə atò.
45016027	Wu ndàˈà Mbɔ̧ɔ̧mà tà bɔ èyì la. Mèngùˈte wu abua tò ane àlia nè àlia, nkàà àghɨa Yesò Klistò li ngɨ̀ la! Àmèn.
46001001	Letà Pɔ̂l wantu̧ Yesò Klistò, Mbɔ̧ɔ̧mà lè lȩ ane mènkɔ̀ŋke mi la, nè wanyɨ wa Sostènès,
46001002	Abua bòt chɔsì Mbɔ̧ɔ̧mà wu a Kɔlìn la, bɔ̀ɔ wu bɔ̀ tsiˈi àghɨ yeamɔˈ nè Yesò Klistò, bɔ̀ tsiˈi bòt Mbɔ̧ɔ̧mà la, nè bòt bu àdzìˈ ègème bɔ̀ɔ ngùˈtà èlen Yesò Klistò mbɨ̀ˈɨ̀ Lefɨ̀ˈ wɔb nè wa la.
46001003	Maà shù̧ù̧ta nê Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ è nyɨˈte a ntsɔ̧̀ wɔb abua yɨ̧ ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
46001004	Maà nkɔ̀ŋkà Mbɔ̧ɔ̧mà àfɨ̀ˈ àgème ane àghɨa tà ghɨ ane yɨ̧ la. Tà nyɨˈte a ntsɔ̧̀ vi abua yɨ̧, ndɨ̀ wu bɨ̀ tsiˈi àghɨ yeamɔ̀ˈ nè Yesò Klistò la.
46001005	Maà ndzèa àyaa ane èghɨ ntsɔ̧̀ bu ègème tà ghɨ̂ bɨ bɔŋ la, nè ndɨ̀ wu bɨ ko a màndaˈa èngǎ̧ tò ane balu̧ bàgème mè nko àghɨ àgème a bɔ ndɨ àa ghɨ̀ nê Fo Mbɔ̧ɔ̧mà la.
46001006	Mbɨ̀ˈɨ̀ èngà̧ waa ane ànəa Yesò e lâ shɨˈɨ a mèntɨ̧ɨ̧ mɨ̧ la,
46001007	bɨa bɔ èghɨ ègème Fo Mbɔ̧ɔ̧mà nàa ŋa la, mbɨ̀ˈɨ̀ bɨ̀a nchɨ̀ˈà Mbɔ̧ɔ̧mà naa ghɨ̌ Yesò Klistò Lefɨ̀ˈ wa naa pùùlà la.
46001008	Taa ghɨ̌ èngǎ̧ waa aa shɨˈɨ a mèntɨ̧ɨ̧ mɨ̧ te ghǎ e dzə̌ ane àli yu tàa mě kɨˈɨ la, tè wòt naa baka ye àghɨa tàa fèèlè àwɨ̧ adù̧ ane àlia ngaa la.
46001009	Mbɔ̧ɔ̧mà naa lâ ghɨ̀ àyaa ane yɨ̧ nkàà nê tàà ngɨ̀à àghɨa tà shu la àfɨ̀ˈ àgème. Wu tòà tà tɔ àwɨ̧ nê bɨ̀ kɨˈɨ ngu a èbem mèntsèke ntsɔ̧̀ nè wa̧ vi Tǎt wa Yesò Klistò Lefɨ̀ˈ wa la.
46001010	Bɔnyɨ bɔ̧, e ngua shù̧ù̧ta wɨ̧ ane èlen Yesò Klistò Lefɨ̀ˈ wa nê, bɨ̀ wu ane ètsə̂ wemɔˈ, mbɨ̀ˈɨ̀ àyɔ̀ŋ a wu a kètsìà wɨ̧. Bɨ̀ wu àghɨ yeamɔˈ ane ndɨ bɨ̀a nkwàˈtà mènə̀ la.
46001011	Bòt lob Kloe e shu am nê àyɔ̀ŋ aa kètsìà wɨ̧.
46001012	Ànəa e shua la wu nê, bɨ wu a mètsə̂ a mètsə̂. Wòt wɨ̧ nàa ngɨ̀ tà nê, “E ngu wòt Pɔ̂l”, wekǒ nê, “E ngu wòt Àpolòs” wekǒ nê “E ngu wòt Pità”, ka nè è we tàa laˈnê “E ngu wòt Yesò Klistò” la.
46001013	Bɔ bakà ghabta Yesò Klistò a èdziˈ èdziˈ. Wu Pɔ̂l ka tà li mpfə a mbɨ̧̀ mbasa ane ànəa yɨ̧ la à? Bɔ li ngua ndzìà àwɨ̧ a èdzî ane èlen Pɔ̂l?
46001014	Mâ kɔ̀ŋka Mbɔ̧ɔ̧mà nê e ndɨ è ka zì wòt kǒ tsa a èdzî ane yɨ̧ ka nè Klipùs bɔ̂ Gayɔ̀s.
46001015	Ale, betsiˈa wòt kà laˈnê bɔ li ngua ndzìà àwɨ̧ a èdzî ane èlen la̧.
46001016	(Mâ ku̧u̧te àfɨ̀ˈ yaa nê e ndi ndzì Stefanàs bɔ̂ bòt lob zi a èdzî mɨ̧̂, ka è mbakà tsi nko wòt kǒ tsa e ndi ndzìa tò a èdzî la, ka nè bòt baa.)
46001017	Yesò Klistò li tà kà wua ntsàà am nê è me zǐ bòt a èdzî, tà li ngua ntsàà am nê è nkɨˈɨ me tsɔ̀te Ntu̧ Ntsɔ̧̀. È nka me làˈa ane ndɨ bòt àa nɨa èyě bɔbȩ ndàˈà la à, mbɨ̀ˈɨ̀ ka bɔ̀ ka tsi ndzè mètàŋ mu ane èvə Yesò Klistò a mbɨ̧̀ mbasa la.
46001018	Èngǎ̧ ànəa èvə Yesò Klistò a mbɨ̧̀ mbasa e wu mbɨ̀ˈɨ̀ èngǎ̧ àkèghɨ̧̀ abua bòt bu nyɔ la; ka è me wu abua ya wu bàa pèma la, ko wu mètàŋ Mbɔ̧ɔ̧mà.
46001019	Àkata Mbɔ̧ɔ̧mà a laˈnê “Maa bukle ètsə bòt èyì, ntsòkè ètsə bòt bɔ ko nyaŋ la.”
46001020	Ale, wòt wu tà bɔ èyì la wu neŋàà? Nyɨˈtà mbɨ̧te Musì naa wa à? Bòt bu bɔ̀ɔ nkàànà mènə̀ àlia laane la bɔ̀ɔ wa à? Mbɔ̧ɔ̧mà nyɨˈte nê, èyì ngɔ̀ŋ yaa wu àghɨ̧̀ɨ̧̀nè.
46001021	Mbɔ̧ɔ̧mà li nɨ èyǐ vi ngɨ̀ a me kweele abua bɔbȩ bɔɔ nɨ èyǐ wɔb e ko atò. Tà li ntsìˈi nɨ̀ èngǎ̧ vi wu bàa ndàˈà bòt e tɔ nê wu èngǎ̧ àkèghɨ̧̀ la, ngɨ̀ bòt bɔ̀ɔ mbɨ̧̀ɨ̧̀nâ ane tò la e pema.
46001022	Bèjû aa nkɨà ngɨŋa àghɨa ane àlȩ̂, bòt Glɨ̂k e me kɨ ngule èyì.
46001023	È me wu awa ba me làˈa ndɨ bɔ wu̧u̧te a Yesò Klistò a mbɨ̧̀ mbasa la, è wu ànəa èbèm lu̧u̧me abua Bèjû, mè ngu àghɨ̧̀ɨ̧̀nè abua bòt kà wu Bèjû la.
46001024	Ka è me wu bòt Mbɔ̧ɔ̧mà tɔ la, Bèjû nè bòt ka wu Bèjû èngǎ̧ waa ba làˈà la wu ànəa Yesò Klistò wu tà wù mètàŋ Mbɔ̧ɔ̧mà mè ngu èyǐ tò la.
46001025	Àghɨa bɔbȩ àa ndzea nê wu àghɨ̧ɨ̧na Mbɔ̧ɔ̧mà la a tsě èyǐ bɔbȩ, àyea bòt àa mè ndzea nê tàà njùa adù̧ la a mè ntsè mètàŋ bɔbȩ.
46001026	Bɔnyɨ bɔ̧, bɨ̀ ku̧u̧te ndɨ Mbɔ̧ɔ̧mà li me tɔ awɨ̧ bɨ wû la. Àbə̀ˈ àyɨ̧ nyaŋ a li à ka bɔ èyì, à ka bɔ ètɨ̧̂, è kà wu bòt bɔ mbi àwɔb a èbem àndǎ̧ bòt bɔ bɔ àyɔb a ngɔ̀ŋ ŋaa la.
46001027	Ka Mbɔ̧ɔ̧mà tsiˈi làà èghɨ bɔbȩ àa ndzea nê wu àghɨ̧̀ɨ̧̀nè la, mbɨ̀ˈɨ̀ ghɨ̌ bòt èyì aa bɔ àtsəa kɔˈɔ, mè ndàà èghɨ bu bɔbȩ àa ndzea nê aa njùa la, mbɨ̀ˈɨ̀ ghɨ̌ bòt mètàŋ aa bɔ àtsəa kɔˈɔ.
46001028	Mbɔ̧ɔ̧mà làà àghɨa bòt ngɔ̀ŋ àa ngwàa, bɔ̀ ka mê ngua ndzea mbɨ̀ˈɨ̀ àghɨ la, mbɨ̀ˈɨ̀ ghɨ̌ èghɨ bu bòt àa mɨ̀ɨ̀tà nê aa və la aa tsiˈi èghɨ àku.
46001029	Tà li ngɨ̀ anè mbɨ̀ˈɨ̀ ka wɔ̀bȩ̌ kǒ me ŋeˈe tèkwȩ ti a ègwet a mbì Mbɔ̧ɔ̧mà.
46001030	Wu Mbɔ̧ɔ̧mà ka tà ghɨ̂ ba tsiˈi àghɨ yeamɔˈ nè Yesò Klistò la. Yesò Klistò wu mbɨ̀ˈɨ̀ èyǐ Mbɔ̧ɔ̧mà abua ya. Tà ghɨ̂ ba tsiˈi bòt mènə̀ ntsɔ̧̀ e mbì Mbɔ̧ɔ̧mà, mè ntsìˈi bòt bɔ ŋa wɔb abua Mbɔ̧ɔ̧mà la. Wu tòa tà tsì àwa a èbem kàbɔ̀ŋ la mɨ̧̂.
46001031	Àkata Mbɔ̧ɔ̧mà a laˈnê, wòt me kɨ me ghàˈtà vi, tà me ghàˈtà ane àghɨa Mbɔ̧ɔ̧mà ghɨ ane tò la.
46002001	Bɔnyɨ bɔ̧, e ndi nkɨ̀ˈɨ̂ me làˈa mènə̀ mu Mbɔ̧ɔ̧mà ghɨ̂ ba ko ane ànəa Yesò la abua yɨ̧ ale, è nka wua nyɨ̀ˈta wɨ̧ nê maa nkòa ndàˈà, è nka wua nyɨ̀ˈta èyì.
46002002	E ndi nê è nka làˈa ànəa ko tsa a, kà wu wû ànəa Yesò Klistò ane ndɨ bɔ li ngù̧ù̧te atò a mbɨ̧̀ mbasa la.
46002003	E ndi ngu ba nɨ̧̀ ba me yu mè ntaˈa wua mbènta mbɔ̀a.
46002004	E ndi è ka wua nyɨ̀ˈta mè ndàˈà èngǎ̧ Mbɔ̧ɔ̧mà ane ètsə̂ ntsɔ̧̀ wu bɔbȩ àa nɨa èyǐ wɔb ndàˈà la, ka Mbɔ̧ɔ̧mà li nɨ̌ Fo zi nyɨ̀ˈte mètàŋ mi, ngɨ̀ bòt e ko nê ànəa e ndàˈà la wu nkǔŋ.
46002005	E ndi ngɨ̀ àyea mbɨ̀ˈɨ̀ bɨ̀ me zǐ èntɨ̧ɨ̧ wɨ̧ ane Mbɔ̧ɔ̧mà è kà wu èyǐ bɔbȩ, è wu mètàŋ Mbɔ̧ɔ̧mà è ghɨ̀ la.
46002006	Mâ batè ndàˈ àyaa ale, ka bàa bɔntu̧ Mbɔ̧ɔ̧mà aa ndàˈà èyì ayɔɔ bòt bɔ kweele ane mènə̀ Mbɔ̧ɔ̧mà la, ka è kà wu èyì wu bòt laane àa nyɨ̀ˈta la, kò èyì wu bòt bɔ̀ɔ mbà̧a̧ èlaˈ ngɔ̀ŋ, è wu bòt ntsèa tsě la, àa nyɨ̀ˈta la.
46002007	Ba làˈà ànəa èyǐ Mbɔ̧ɔ̧mà wu tà lè ya̧ ndò̧ la. Ngɔ̀ŋ li me bùˈu tà yaŋe taŋke ayaa mbɨ̀ˈɨ̀ baa bɔ e waa ne èghàb ane ènɨ̧ tò.
46002008	Wòt kǒ ane bèfɔ̧̀ ngɔ̀ŋ, tà li nko àyaa la ntsě. Bɔ li ngɨ̀ ale nko ko bɔ li bɔ̀ ka wu̧u̧te a Lefɨ̀ˈ a mbɨ̧̀ mbasa.
46002009	Mbɨ̀ˈɨ̀ Àkata Mbɔ̧ɔ̧mà a shu la, “Àghɨa kà èghɨ e li mè ye, Nè àghɨa kà àtǔ̧ a li mè zə Nè àghɨa kà èntɨ̧ɨ̧ e li mè mɨ̀ɨ̀te, Wu àghɨa Mbɔ̧ɔ̧mà taŋke abua bòt bu bɔ̀ɔ nkɔ̀ŋkà tò la.”
46002010	Mbɔ̧ɔ̧mà nɨ Fo zi ngɨ̀ ba ko ànəa ndò̧ atò yaa. Fo Mbɔ̧ɔ̧mà nàà nkoa àghɨ àgème fɔɔle ka wû mènə̀ Mbɔ̧ɔ̧mà mu è lò̧ò̧tè la.
46002011	Wòt wu betsiˈa tà ko mèmɨ̀ɨ̀te wòt kà wua èntɨ̧ɨ̧ ŋut la wu wàà? Eyaa wu ndɨ betsiˈa wɔ̀bȩ̌ kà ko mèmɨ̀ɨ̀te Mbɔ̧ɔ̧mà kà wu Fo tò la.
46002012	Ba bakà bɔ fo ngɔ̀ŋ yaa, ba bɔ Fo Mbɔ̧ɔ̧mà zìambɔŋ, mbɨ̀ˈɨ̀ naa ghɨ̌ baa ko èghɨ bu Mbɔ̧ɔ̧mà ŋǎ abua ya la.
46002013	Ale, bà ka wua ndàˈà ane èyǐ bòt ngɔ̀ŋ. Baa ndàˈà mbɨ̀ˈɨ̀ Fo Kèfə nàa nyɨ̀ˈta wa la, ndzààtà mènə̀ Fo Kèfə ndàˈà abua bòt bu bɔ bɔ Fo mbɔŋ la.
46002014	Wòt kà bɔ Fo Mbɔ̧ɔ̧mà nàà kà bɔ èghɨ bu Fo Mbɔ̧ɔ̧mà nàa ŋǎ la, nkàà nê èghɨ mbɔŋ abua tò wu èghɨ àkèghɨ̧̀, tà kà mê ngu ko eko àghɨ adù̧ nkàà nê, wòt baka bɔ Fo Mbɔ̧ɔ̧mà, tà kà ko àghɨa èghɨ mbɔŋ wu bùà la.
46002015	Wòt tà bɔ Fo Mbɔ̧ɔ̧mà la nàà mbàŋà mènə̀ ègème, ka wɔ̀bȩ̌ kà wû tàa bàŋa tò la.
46002016	Mbɨ̀ˈɨ̀ Àkata Mbɔ̧ɔ̧mà a shu la “Wàa ko mèmɨ̀ɨ̀te Tè Yesò à? Betsiˈa wàa kɨɨta tò à?” Bàa bòt Mbɔ̧ɔ̧mà aa mɨ̀ɨ̀tà mènə̀ ndɨ Yesò Klistò nàa mɨ̀ɨ̀tà la.
46003001	Bɔnyɨ bɔ̧, e ndi ngu ba nɨ̧̀ ba ale, è nka laˈa abua yɨ̧ mbɨ̀ˈɨ̀ bòt bɔ ko mènə̀ Mbɔ̧ɔ̧mà ntsɔ̧̀ la. E ndi ndàˈ abua yɨ̧ mbɨ̀ˈɨ̀ e ndàˈa abua bòt ngɔ̀ŋ, mè ndàˈ mbɨ̀ˈɨ̀ e ndaˈa abua bɔtechɨɨle ane mènə̀ Yesò Klistò.
46003002	E ndi njɨ̀a wɨ̧ ane èbɨ̧. È ndi è ka jɨa wɨ̧ nè èghɨjɨ kekweelè, nkàà nê bɨ li bɨ̀ ka kuˈ ane èghɨjɨ kekweelè. E màà ngu wu àfɨ̀ˈ yaa ko bɨ bakà kùˈ,
46003003	nkàà nê bɨ bela ntsèka mbɨ̀ˈɨ̀ bòt ngɔ̀ŋ yaa. Ndɨ̀ wu bɨ̀ bela ngòˈnà bɔnyɨ bɨ̧ mè nùà nè nɔ̀b la, a wua nyɨ̀ˈta nê bɨ bele mbɨ̀ˈɨ̀ bɔbȩ, mè ngɨ̀à mènə̀ mɨ̧̂ mbɨ̀ˈɨ̀ bɔbȩ ko.
46003004	Wòt wɨ̧ nàa ngɨ̀ tà me laˈnê, è ngu wòt Pɔ̂l, wekǒ naa me laˈ nê e ngu wòt Àpolòs ale, à ka wua nyɨ̀ˈta nê bɨ bela ngɨ̀à wû mbɨ̀ˈɨ̀ bɔbȩ ko?
46003005	Àpolòs nàa nè ngu wàà? Pɔ̂l mè ngu wàà? Ba wu wû bɔfàˈ Mbɔ̧ɔ̧mà tà li ntsè ane ya ngɨ̀ bɨ zì mèntɨ̧ɨ̧ mɨ̧ ane Yesò Klistò la. Waa waa ane ya nàà ngɨ̀à wû àfaˈa Mbɔ̧ɔ̧mà ŋa nê tà ghɨa la.
46003006	E ndi nyɔ̀ˈ èsa̧a̧me, e tu, Àpolòs zì mèleb, ka è lè wu Mbɔ̧ɔ̧mà tà ghɨ̂ e tsə la.
46003007	Ale, wòt wu tà nyɔ̀ˈ la, nè wòt tà zì mèleb la ntsě àghɨa ko. Mbɔ̧ɔ̧mà ka tà wu àghɨ la, nkàà nê wu tòà ka tàa ngɨ̀à èghɨ e tsəa la.
46003008	Wòt wu tà nyɔ̀ˈ la, nè wòt tà zì mèleb la e wua ngɨ̀à wû àfàˈ yeamɔˈ, Mbɔ̧ɔ̧mà na li ŋa àbȩ̀ waa waa mbɨ̀ˈɨ̀ tà ghɨ àfàˈ àzi la.
46003009	Ba wu bòt bàa fɔta fàˈà nɔ̂ abua Mbɔ̧ɔ̧mà la. Bɨ wu mbȩ Mbɔ̧ɔ̧mà, mè ngu lob Mbɔ̧ɔ̧mà.
46003010	E ndi nɨ̌ èyì wu Mbɔ̧ɔ̧mà ŋa abua am la nɨŋ mbɔ̧̀ɔ̧̀ àtetsi mbɨ̀ˈɨ̀ wòt tà ko àfàˈ la. Wòt tsa wua mbɔ̧̀ɔ̧ adù̧. Ka wòt naa me bɔ̧ɔ̧ adù̧, tà me ko avi ndɨ ye bɔ̧ɔ̧ la.
46003011	Nkàà nê Mbɔ̧ɔ̧mà tsia Yesò Klistò ane àtetsi tè ndɔ̀ˈ. Ale, àtetsia tsa à ka tsi ngû.
46003012	Bòt ko aa nɨ a gôl, kò silbà, kò àti a ntsɔ̧̀ leˈ, e nɨ bɔ̧ɔ̧ ègwet àtetsi yaa; èbeko e wu nɨ èyɨt, èbeko èbin, kò mèghȩ leˈ.
46003013	Àghɨa àfaˈa waa waa à wu yùà la aa li pùùla aya̧ ane àli yu Yesò Klistò kɨˈɨ saˈa ngɔ̀ŋ la. Èwet aa li ghɨ̀ bɔ yè àfaˈa waa waa, nkàà nê taa li nɨ èwet e yute àfaˈa wòt ègème.
46003014	Àfaˈa wòt ghɨ a ègwet àtetsi yu la a bakà shɨà, ko ŋut naa bɔ àbȩ̀.
46003015	Àfaˈa wòt a lia shɨà, tà ko nê ye wu ane bia. Ka tà wu peme mbɨ̀ˈɨ̀ wòt tà sa̧a̧ èvə èwet la.
46003016	Bɨ bakà ko nê bɨ wu lob Mbɔ̧ɔ̧mà, Fo tò nàa ntsèka ane yɨ̧ la à?
46003017	Ale, wòt tsòkà lob Mbɔ̧ɔ̧mà ko Mbɔ̧ɔ̧mà naa li tsoke atò mɨ̧̂, nkàà nê lob Mbɔ̧ɔ̧mà wu abua tò zìambɔŋ, bɨ bɔ̂ ngu lob Mbɔ̧ɔ̧mà mbɔŋ.
46003018	Ko mbɨ̀ˈɨ̀ wòt fɨ̀te avi. Wòt kǒ ane yɨ̧ me mɨ̀ɨ̀te nê ye bɔ èyì ane ndɨ bòt ngɔ̀ŋ àa mɨ̀ɨ̀tà la, tà tsiˈi nɨ avi mbɨ̀ˈɨ̀ àkèghɨ̧̀ mbɨ̀ˈɨ̀ lâ bɔ èyì.
46003019	Nkàà nê, àghɨa bòt ngɔ̀ŋ àa ntɔ nê wu èyì la, Mbɔ̧ɔ̧mà nàà nɨa nê wu àghɨ̧̀ɨ̧̀nè. Àkata Mbɔ̧ɔ̧mà a laˈnê, “Mbɔ̧ɔ̧mà nàà nɨa bèyuŋ bòt èyì nɨa ntà̧a̧ awɔb.”
46003020	A mee shu nê, “Mbɔ̧ɔ̧mà ko nê mèmɨ̀ɨ̀te bòt èyì wu àku.”
46003021	Ale, wòt ka me ŋeˈe tèkwȩ ti a ègwet ane àghɨa wɔ̀bȩ̌ nàa ngɨ̀à la. Ane nkǔŋ, èghɨ ègème wu èbɨ̧.
46003022	Kò wu Pɔ̂l, kò wu Àpolòs, kò wu Pità, kò wu ngɔ̀ŋ yaa, kò à wu yǔ̧, kò à pfə leˈ, kò wu èghɨ è wu àfɨ̀ˈ yaa la, kò èbe nga kɨˈɨ la leˈ, ko ègème wu èbɨ̧,
46003023	bɨ wu bòt Yesò Klistò, Yesò Klistò wu wòt Mbɔ̧ɔ̧mà.
46004001	Bɨ̀ me nɨ awa mbɨ̀ˈɨ̀ bòt Yesò Klistò zì mènə̀ mi mu è li ngu mènə̀ ndò̧ la a tèkitebu tɔb nê bɔ̀ me nyɨˈte la.
46004002	Àghɨa mbì wòt nàa me kɨ ye ane wòt tà zǐ àfàˈ tèkitebu tò la wu ndɨ ŋut nàà me ba̧a̧ àfàˈa zi ntsɔ̧̀ la.
46004003	Bɨ màà me bàŋe am, kò bòt ko tsa e bàŋe am leˈ, ko à yu ntsě ànəa abua am. Maà kà lem mbàŋa am mmɔ̌ mbɔŋ.
46004004	E mbakà ko ànəa ko mâ fà̧à̧ la, ka è nka wua shua nê mâ kuˈu e mbì Mbɔ̧ɔ̧mà. Wu Yesò Klistò ka tàa bàŋe am la.
46004005	È wu ale, bɨ̀ ka ndzìˈ mbàŋè wòt kà àfɨ̀ˈ a zìˈ nkùˈ. Tè Yesò Klistò naa kɨˈɨ kaa me bàŋe bòt. Taa li ghɨ̌ èghɨ ndò̧ bu bòt àa ngɨa a èbem ndzěm la aa pùùla aya̧, e ghɨ̌ bòt aa ye èghɨ waa waa nàa nkwaˈta a èntɨ̧ɨ̧ vi la. Àfɨˈa mbɔŋ Mbɔ̧ɔ̧mà naa ŋa a waa waa mèngùˈte è kuˈu ane tò la.
46004006	Bɔnyɨ bɔ̧, mâ fɨ̀ˈnè mènə̀ maa ane ya ba Àpolòs, mbɨ̀ˈɨ̀ bɨa ye ane ya lə ànəa èngǎ̧ Mbɔ̧ɔ̧mà àa shua la, “Bɨ̀ ghɨa mbɨ̀ˈɨ̀ mbɨ̧ shuà la.” Wòt ka me ŋeˈe tèkwȩ ti a ègwet ane èlen wòt ngwaa wekǒ.
46004007	Wòt wu tà ghɨ̀ àwɨ̧ bɨ tsè bòt ko la wu wàà? Àghɨ yu bɨ li mbɔ̀ ka wu Mbɔ̧ɔ̧mà tà ŋa abua yɨ̧ la wu ghàà? È wu nê èghɨ ègème bɨ bɔ la, e dzə abua Mbɔ̧ɔ̧mà ghǎ ghɨ̀ ka bɨ me ŋeˈe tèkwȩ tɨ̧ a ègwet à?
46004008	Bɨ bɔ èghɨ ègème bɨ̀a nkɨà la tê ndɔ̀ˈ! Bɨ jandèlè tè ndɔ̀ˈ? Ba ntsě àghɨ, ka bɨ tsiˈi bèfɔ̧̀. A ghɨ̂ à ka ngu nê bɨ wu ndaŋa bèfɔ̧̀, ko baa wu bèfɔ̧̀ ba nɨ̧̀ ba.
46004009	Mâ mɨɨtè nê Mbɔ̧ɔ̧mà ŋa wa bàa bɔntu̧ tò kwàˈ àdziˈa a lìa akwèn la, mbɨ̀ˈɨ̀ bòt bɔ̀ tsiˈa nga bùŋè àwɔb a kètsìà bòt la. A tsiˈi mbɨ̀ˈɨ̀ ba wu a mbì ngɔ̀ŋ nè bɔntu̧ Mbɔ̧ɔ̧mà bɔ̂ bɔbȩ bɔ ye awa.
46004010	Bòt aa nɨa wa ane èkèghɨ̧̀ nkàà ndɨ bà wu bɔfàˈ Yesò Klistò la, ka bɨ bɔ̂ me mɨ̀ɨ̀te nè bɨ bɔ èyì, ndɨ̀ wu bɨ̀ tsiˈi àghɨ yeamɔˈ nè Yesò Klistò la. Baà njùa àghɨ a bɔbȩ, ka è me wu awɨ̧ bɨ me kweele. Bòt e me kukte awɨ̧, ka è wu awa, bɔ me waa.
46004011	E kɨˈɨ dzə̌ àfɨ̀ˈ yaa bàa ntsèka kà jɨ àghɨ àtɔŋ ya a mè me yu̧; Baa kwa̧a̧ wû è ntɔ̀ˈte ndǐ; bòt e lene awa, baa me gha̧a̧ ntsèka ntsèà tsě,
46004012	nɨa èbu ba fàˈà mbɔ̌ tèbəˈtsə mbɨ̀ˈɨ̀ bɔ ètsə̀jɨ wa. Wòt tsɔ̧̀ɔ̧̀tà wa, ba nê Mbɔ̧ɔ̧mà lɔ̀ɔ̀lè atò, bòt è me kɨ àtsəa ya enɨ, ba me kuule mèntɨ̧ɨ̧ ma.
46004013	Bòt è me tsǐ mpə̀ ta, ba me tsɔˈɔ èngǎ̧ wɔb ane àlàŋkè. Bòt ngɔ̀ŋ yaa e tsiˈa ndzea wa àfɨ̀ˈ yaa mbɨ̀ˈɨ̀ ndɔ̀tetsə, mè ndzea wa mbɨ̀ˈɨ̀ èghɨ waˈa ekɨˈɨ dzə àfɨ̀ˈ yaa.
46004014	È nka shɨa èghɨ ba nkɨ ghɨ̌ bɨa bɔ àtsəa kɔˈɔ, e shɨa ekɨɨte awɨ̧ mbɨ̀ˈɨ̀ bɔ̧ bɔ̧.
46004015	Bòt bɔ̀ɔ nyɨ̀ˈta wɨ̧ mènə̀ Yesò Klistò la e batè ntaˈa wu, ka bɨ̀ ka bɔ bètǎt nyaŋ. Wu mmɔ̌ e ndi ngu mbɨ̀ˈɨ̀ tǎt wɨ̧ a màntsɔta Ntu̧ Ntsɔ̧̀ abua yɨ̧, ka naa ghɨ̌ bɨa zì mèntɨ̧ɨ̧ mɨ̧ ane Yesò Klistò la.
46004016	Ale, e ngua shù̧ù̧ta wɨ̧ nê bɨ̀ me kùŋè tèka ta̧.
46004017	Eyaa wu lə e ntsàa Tɔ̀màtià la. Tà wu wa̧ èkɔŋ am ndɨ̀ wu bà wu bòt Tè Yesò Klistò la. Tàà ngɨ̀à àfàˈ àzi nè èntɨ̧ɨ̧ vi ègème. E ntsaa tò nê ta kɨˈɨ nkù̧ù̧te awɨ̧ mènə̀ mɔ̧ ane Yesò Klistò. Wu mènə̀ maa nkùŋà mùà mè nyɨ̀ˈta a bèchɔsì a èdzìˈ ègème la.
46004018	Àbə̀ˈ àyɨ̧ aa ŋèˈa tèkwȩ tɔb a ègwet mɨ̀ɨ̀tà nê è nka kɨˈɨ e ye awɨ̧ a.
46004019	Ka e mbele yàŋe kɨˈɨ ye awɨ̧ na Tè Yesò bɨ̧̀ɨ̧̀na la. Maa kɨˈɨ eye àghɨa bòt bu ŋèˈa tèkwȩ tɔb la e ghɨ̀à la. È nka kɨˈa ezə wû ànəa bɔ làˈà la.
46004020	Nkàà nê kèfɔ̧̀ Mbɔ̧ɔ̧mà è ntsě èngà̧ ètsə̂, wu mètàŋ.
46004021	Bɨà nkɨà nê è ngɨ̀ na à? Bɨ kɨa nê maa me kɨˈɨ e mbèà ngot, kò bɨà nkɨà nê maa kɨˈɨ e nyɨˈtè èkɔŋ, mè me yu ane ndɨ màa mbà̧à̧ta wɨ̧ la à?
46005001	Bɔ shu am èwuu ànəa ko nê bòt ko aa mpàˈta àbɨ̧ a kètsìà wɨ̧, tè ngɨ̀ fɔɔle ane ndɨ bòt kà ko a Mbɔ̧ɔ̧mà àa ka ghɨ̀ la. Bɔ shu am nê wòt kǒ paˈte vi tǎt vi.
46005002	Bɨ bɔ̂ me ŋeˈe tèkwȩ a ègwet nê bɨ wu bòt Mbɔ̧ɔ̧mà, è bɔ̂ ngu àghɨa bɨ wû tseke ane tèsȩ me shùù mèsi la. Bɨ̀ tsǐ wòt tà ghɨ̀ èwuu ànə̂ yaa la ayɔɔ yɨ̧.
46005003	Mâ batè è nka wu ba nɨ̧̀ ba ale, ka èntɨ̧ɨ̧ am e bɔ̂ ngu nè nɨ̧̀. Ndɨ̀ wu à wu mbɨ̀ˈɨ̀ è ngu ba nɨ̧̀ ba la, mâ saˈa wòt wu tà ghɨ̀ èwuu ànə̂ ya la
46005004	ane èlen Yesò Lefɨ̀ˈ tè ndɔ̀ˈ. Bɨa bù̧ù̧te, èntɨ̧ɨ̧ am è wu ne nɨ̧̀, nè mètàŋ Yesò Lefɨ̀ˈ wa,
46005005	bɨ zì èwuu wòt waa a tèkitebu Satàn, mbɨ̀ˈɨ̀ tà ŋèˈne mbɨ̧̀ ènyit tò ane kàbɔ̀ŋ tò, è wu ane àlia Yesò Lefɨ̀ˈ kɨˈɨ la tà ghɨ̀ àlɨ̀ŋkè a ŋut a pem.
46005006	È ntsě ànəa ntsɔ̧̀ bɨa me ŋeˈe tèkwȩ tɨ̧ a ègwet. Bɨ bakà ko laˈ nê betsiˈa adziˈi yis ghɨ̀ apfə̀ˈ fàlawà kɔˈ ndǔ̧ èpfə̂ˈ?
46005007	Ale, bɨ̀ tsia kàbɔ̀ŋ wu ayɔɔ yɨ̧, è wù mbɨ̀ˈɨ̀ yis nyǎˈ la, mbɨ̀ˈɨ̀ tsiˈi bòt fi nènkèm. Mâ ko nê wu ndɨ bɨ̀a la. Bɨ̀ ghɨ̀ ale, nkàà nê, Yesò Klistò pfə tê ndɔ̀ˈ nkàà bèkàbɔ̀ŋ bɨ̧ mbɔŋ. Tà wu mbɨ̀ˈɨ̀ wanjɨ̀ wu bɔ li ngua nkɨ̧̀ɨ̧̀ma ŋǎ abua Mbɔ̧ɔ̧mà àfɨˈa èpǎ̧ Màntsea a ègwet la.
46005008	Bɨ̀ ghɨa bà jɨ èpǎ̧ wu, ka bà ka njɨ̀ ne bled wu è bɔ a yis nyǎˈ, yis mbɔŋ wu mèmɨ̀ɨ̀te kàbɔ̀ŋ nè èbɨˈte ènə̂ la. Bà jɨ wû nè bled kà ye a yis adù̧, è wu èntɨ̧ɨ̧ kèfə nè màndaˈa nkǔŋ la.
46005009	E ndi shu awɨ̧ a èbem àkatè yu e ndi shɨ abua yɨ̧ la nê, bɨ̀ ka mbɔ̀ àghɨa ko a màngɨa ne bòt bu bɔ̀ɔ mpàˈta àbɨ̧ la.
46005010	E ndi è nka wua shua bòt ngɔ̀ŋ bɔ̀ɔ mpàˈta àbɨ̧ la, kò bòt aghàbà, kò bètsɔŋ, kò bòt bɔɔ nkùkta bènàmbəa la leˈ. E ndi ngua shua nê bɨ̀ ka mbɔ̀ àghɨa ko a màngɨa ne nɔ̀b, ko bɨ bɔ ndɨ bɨ̀a sǎ ngɔ̀ŋ yaa nènkèm la.
46005011	Ka e ndi ngua shɨa nê bɨ̀ ka mbɔ̀ àghɨa ko a màngɨa ne wòt tàa shua nê ye wu wanyɨ wa mbɔ̀ mbèla njɨ̀a ngò̧ò̧tètsə, kò ngɨa aghàbà, nkùkta bènàmbəa, njɨ̀a mènaŋ, nua mèlùˈ mbea, kò ntsɔa la leˈ. À ka mbê njɨ̀ àghɨ bɨ èwuu bòt mbɔŋ.
46005012	Àghɨ yu mâ bɔ a màsaˈa bòt bu kà zi mèntɨ̧ɨ̧ mɔb ane Yesò la wu ghà à? Tè è ntsě àdzìˈa yɨ̧ e me saˈa bòt chɔsì?
46005013	Ale, Mbɔ̧ɔ̧mà ka tàa saˈa bòt bu àbȩ la. “Bɨ̀ fə̌ wòt kàbɔ̀ŋ wu ayɔɔ yɨ̧ la.”
46006001	Wòt bɔ̂ wanyɨ vi e me yɔ̌, ghǎ ghɨ̀ ka bɔ mɨ̌ bòt Mbɔ̧ɔ̧mà, è nga nê abua bòt ngɔ̀ŋ yaa bɔɔ saˈa wɔb à?
46006002	Kò bɨ bakà ko laˈ nê bòt Mbɔ̧ɔ̧mà aa li saˈa bòt ngɔ̀ŋ yaa le è? Tè bɨ wu li saˈa bòt ngɔ̀ŋ, ko bɨ bakà kuˈu èbe bɨ̀a saˈa mènə̀ tèchɨɨle la à?
46006003	Tè bɨ bakà ko laˈ nê baa li saˈa bɔntu̧ Mbɔ̧ɔ̧mà? A wu e wu ale ko ba bɔ ndɨ bàa me ko mbà̧a̧ mènə̀ nàa ndzea bòt àli àgème la.
46006004	Ale, bɨ bɔ mènə̀ a kètsìà wɨ̧ àghɨ yu a ghɨ̀ bɨ me nɨa nga a mbì bòt nàbȩ̌ bu bòt chɔsì àa ka ye awɔb mbɨ̀ˈɨ̀ àghɨ la wu ghà à?
46006005	Bɨ bɔ ndɨ bɨ̀a bɔ àtsəa kɔˈɔ la. Betsiˈa bɨ̀ ka buŋ wòt èyì wemɔ̀ˈ a kètsìà wɨ̧ tàa saˈa ànə̂ à kètsìà wòt bɔ̂ wanyɨ vi la.
46006006	Wòt Mbɔ̧ɔ̧mà tsiˈa nɨa wanyɨ vi nga a mbì bòt kà ko a Mbɔ̧ɔ̧mà bɔɔ saˈa wɔb.
46006007	Wòt Mbɔ̧ɔ̧mà nɨa wanyɨ vi nga a lob saˈa ko a wua nyɨ̀ˈta nê bɨ̀a bòt Mbɔ̧ɔ̧mà bɨ kwen. Bɨ tsiˈa te ghǎ a mbì bòt ngɔ̀ŋ yaa, a bɔ̀ŋ bɨ bi ndɔ̀ˈ. Bɨ wû tsiˈi naa wu bòt ko tsa bɔ̀ɔ nə̀ˈà wɨ̧ la.
46006008	Ka bɨ̀ambɔŋ aa ngɨa kàbɔ̀ŋ ane bòt, mè nɨa èghɨ bòt, tè ngɨ̀à fɔ̀ɔ̀la ane bɔnyɨ bɨ̧ bòt Mbɔ̧ɔ̧mà.
46006009	Bɨ bakà ko laˈ nê bòt mènə̀ kàbɔ̀ŋ è ka li bɔ àdziˈ a kèfɔ̧̀ Mbɔ̧ɔ̧mà a? Bɨ̀ ka fɨ̀te awɨ̧ bɨ̀ambɔŋ. Bòt bu bɔ̀ɔ njɨ̀a ngò̧ò̧tètsə la, nè è bu bɔ̀ɔ nkùkta bènàmbəa la, nè è bu bɔ̀ɔ njɨ̀a àbȩ la, nè mbâ̧ tu tèa mpàˈta te ko la, è ka li bɔ àdziˈ a kèfɔ̧̀ Mbɔ̧ɔ̧mà a.
46006010	Ka wû bètsɔŋ nè bòt aghàbà, nè bòt bɔ̀ɔ nua mèlùˈ mbea la, nè bòt bɔ̀ɔ ndaˈa kàbɔ̀ŋ adù̧ tèlente bòt la, ndɔ̀ˈ nè bòt bu bɔ̀ɔ nɨa mètàŋ ntsɔa èghɨ bòt la è ka li bɔ àdziˈ a kèfɔ̧̀ Mbɔ̧ɔ̧mà və mɨ̧̂ a.
46006011	Àbə̀ˈ àyɨ̧ ako a li ngu a èlɨ ngaa, ka Yesò Klistò shùù àwɨ̧, ngɨ̀ bɨ tsiˈi bòt Mbɔ̧ɔ̧mà; bɨ kùˈu a mbì Mbɔ̧ɔ̧mà nkàà èlen Yesò Klistò Lefɨ̀ˈ nè Fo Tǎt wa Mbɔ̧ɔ̧mà.
46006012	“Mbɨ̧ ko nàa kele am a màngɨa ghɨ la è ntsě.” A batè ngu ale ka è kà wû àghɨ ègème àa ntɨ̀ŋa wòt la. “Mbɨ̧ ko nàa kele am a màngɨa àghɨ la è ntsě”, ka è nka wu bɨ̧ɨ̧ne àbùˈ abua àghɨa ko.
46006013	Bɨa shua nê, “Èghɨjɨ e wu abua èbêm, èbêm e mê ngu abua èghɨjɨ,” Ka Mbɔ̧ɔ̧mà bɔ̂ ngu ghɨ̀ èghɨ mbɔŋ ègème aa baka tsi ngu àghɨ. Bɨ̀ ka me nɨ mbɨ̧te ènyit tɨ̧ mpàˈta àbɨ̧, ka bɨ̀ me nɨa nkùkta Tè Yesò. Wu Tè Yesò ka tà bɔ mbɨ̧̀ ènyit la.
46006014	Mbɔ̧ɔ̧mà li njù̧ù̧me a Yesò, mè ngu nɨ mètàŋ mi e yu̧u̧me awa mɨ̧̂.
46006015	Bɨ bakà ko laˈ nê mbɨ̧te ènyit tɨ̧ wu èdziˈi ènyit Yesò Klistò? Tè aa nè ngu nê maa nɨ àdziˈa ènyit a Yesò e ghɨ̌ naa tsiˈi àdziˈa ènyit a ghȩ̀ȩ̀nè ghȩȩne? Chaˈ, à ka mbê ngu ale.
46006016	Bɨ bakà ko nê wòt tà nɔ̀ŋkè nè ghȩ̀ȩ̀nè ghȩȩne la tsiˈi mbɨ̧̀ ènyit yemɔ̀ˈ bɔ̂ tò? Nkàà nê mbâ̧ nàa nɔ̀ŋkà nè àvi, a wu mbɨ̀ˈɨ̀ Àkata Mbɔ̧ɔ̧mà a shu la nê, “Bɔ̂ tò babe aa tsiˈi mbɨ̧̀ ènyit yemɔ̀ˈ.”
46006017	Ale, wòt tà tsəˈne ne Tè Yesò la tsiˈi àghɨ yeamɔˈ bɔ̂ tò a èntɨ̧ɨ̧ vi.
46006018	Wòt ka njɨ̀ àbȩ. Kàbɔ̀ŋ ègème wòt nàa ngɨ̀à la nàà kà ba̧a̧te mbɨ̧̀ ènyit wòt, ka mànjɨa àbȩ nàà tsòkà mbɨ̧̀ ènyit wòt.
46006019	Bɨ bakà ko nê mbɨ̧̀ ènyit yɨ̧ wu lob Fo Kèfə yu è dzə abua Mbɔ̧ɔ̧mà la à? Bɨ ntsě àtsəa yɨ̧.
46006020	Tà li njù̧ù̧ awɨ̧ yu̧. Ale, bɨ̀ me nɨ mbɨ̧te ènyit tɨ̧ nɨa nkùkta Mbɔ̧ɔ̧mà.
46007001	È me wu ànəa àkatè yu bɨ li shɨ abua am la, ko maà shua nê, a bɔ̂ŋ nê mbâ̧ ka mbà̧à̧te àvi.
46007002	Ka enɨ kele mbɨ̀ˈɨ̀ bòt e me paˈte àbɨ̧, mbâ̧ ègème bɔ vi vi, àvi ègème mě mbɔ̀ lu̧ vi.
46007003	Mbâ̧ ka tù̧u̧ a mànga a èku̧ bɔ̂ vi vi, àvi ka mè ntǔ̧ a mànga a èku̧ bɔ̂ lu̧ vi.
46007004	À wu ale nkàà nê àvi ntsě àtsəa zi, tà wu abua lu̧ vi, mbâ̧ kà mê ngu àtsəa zi, tà wu abua vi vi.
46007005	Wòt ka tù̧ù̧ èku̧ abua wekǒ kà wu ànəa bɨ làŋkè nê à wu ane kètem àfɨ̀ˈ, mbɨ̀ˈɨ̀ bɨa nɨ àfɨˈa mbɔŋ e me tsàˈte a Mbɔ̧ɔ̧mà la. Bɨ̀ paa bɨ mè me fɔte àdziˈ mbɨ̀ˈɨ̀ Satàn kɨ̀kè àwɨ̧ nkàà ndɨ betsiˈa bɨ̀ ka kô ntsèke kà fɔte èku̧ la.
46007006	È shua àyaa nê bɨ̀ kwaˈta, è ntsě mbɨ̧.
46007007	Bòt bàgème e ghɨ̀ ale, ngu mbɨ̀ˈɨ̀ mmɔ̌, ko a bɔ̀ŋ am, ka Mbɔ̧ɔ̧mà nàà ŋǎ èghab wòt ègème tsa. Tàà ngɨ̀à wòt kǒ a èlɨ̀ waa, ngɨ̀à è via ane via nè èlɨ̀.
46007008	È me wu bòt kà yɔˈ nè bènempfə, ko mâ shu nê aà mbɔ̀ bɔɔ tseke ka yɔˈ mbɨ̀ˈɨ̀ mmɔ̌ mbɔŋ.
46007009	Ka bɔ bakà wu ko tseke ale bɔ yɔˈ. Aà mbɔ̀ a màndzɔˈɔ tè ntsè ndɨ wòt nàa me tseka nkwàˈtà ànəa màmpaˈta àbɨ̧ àfɨ̀ˈ àgème la.
46007010	È me wu bòt bu bɔ yɔˈɔ la ko mâ shu nê, àvi ka sà lu̧ vi. È kà shu mmɔ̌, è shua Tè Yesò à.
46007011	(Ka tà sà lu̧ vi, tà ka tsi ndzɔ̀ˈɔ wòt tsa, mbə tà wene a lob lu̧ vi bɔ̂ tò e ghɨ̀ àlàŋkè.) Ko mbɨ̀ˈɨ̀ mbâ̧ tù̧ù̧ vi vi mɨ̧̂.
46007012	È me wu bòt ko tsa ko mâ shu nê wanyɨ waa kǒ bɔ àvi tà bakà ko a Mbɔ̧ɔ̧mà, àvi wu me kɔ̀ŋkè tseke bɔ̂ tò, tà ka tù̧u̧ atò. Àyaa ntsě ànəa Tè Yesò laˈnê è shu la.
46007013	Àvi bɔ lu̧ vi kà wu wòt Mbɔ̧ɔ̧mà, lu̧ tò wu me kɔ̀ŋke tseke bɔ̂ tò, tà ka tù̧u̧ atò.
46007014	À wu ale nkàà nê, Mbɔ̧ɔ̧mà nɨ mbâ̧ yu kà wu wòt Mbɔ̧ɔ̧mà la mbɨ̀ˈɨ̀ wòt vi nkàà vi tò, mè nɨ àvi wu kà wu wòt Mbɔ̧ɔ̧mà la mbɨ̀ˈɨ̀ wòt vi nkàà lu̧ tò. A bakà wu ale ko bɔ̧ bɨ̧ è ka wu bòt Mbɔ̧ɔ̧mà a, ka mbɨ̀ˈɨ̀ àa la, Mbɔ̧ɔ̧mà nɨ awɔb ane bòt bi.
46007015	Ka wòt kà ko a Mbɔ̧ɔ̧mà me kɨ sà ndzɔˈɔ, tà sàŋ. Ale, àghɨa ko mè nkùùla wanyɨ waa mbâ̧ kò àvi la leˈ, a te ntsě. Mbɔ̧ɔ̧mà tɔ awa nê bà me tseke ane àlàŋkè.
46007016	Àwɔ̀ àvi, à bakà ko laˈ nê betsiˈa à ghɨ̀ lu̧ wê zì èntɨ̧ɨ̧ vi ane Mbɔ̧ɔ̧mà mpem? Àwɔ̀ mbâ̧ à kà mê nko laˈ nê betsiˈa à ghɨ̀ vi wè zì èntɨ̧ɨ̧ vi ane Mbɔ̧ɔ̧mà mpem?
46007017	Mbɨ̀ˈɨ̀ àa la, waa waa me ghɨ̀ wû àghɨa Mbɔ̧ɔ̧mà li ŋǎ abua tò la, mè me tseke wû mbɨ̀ˈɨ̀ tà li ngu ka Mbɔ̧ɔ̧mà naa tɔ atò ane wòt vi la. Eyaa wu àghɨa màa nyɨ̀ˈta bèchɔsì a èdzìˈ ègème la.
46007018	È wu nê Mbɔ̧ɔ̧mà me tɔ wòt bɔ naŋe tò tè ndɔ̀ˈ, tà ka me nyɔ̀ˈta nkɨ tsǐ àlȩ̂ yu àa nyɨ̀ˈta nê bɔ naŋe tò la. È wu nê Mbɔ̧ɔ̧mà me tɔ wòt bɔ̀ ka zîˈ nàŋe atò, tà ka me kɨ nê bɔ̀ naŋe avi.
46007019	Kò bɔ naŋe wòt kò bɔ bakà nàŋe leˈ, ko à yu ntsě ànəa ko. Àyea è wu ànə̂ la wu mànɔŋe mbɨ̧te Mbɔ̧ɔ̧mà.
46007020	Waa waa me tseke mbɨˈɨ̀ Mbɔ̧ɔ̧mà li me tɔ tò tà wû la.
46007021	È wu nê Mbɔ̧ɔ̧mà li me tɔ awê ane wòt vi ale, à wu àbùˈ, ànəa mbɔŋ à ka sàa wê. Ka èlu̧ e dzə a si àa baka tsi ngu àbùˈ la, à wu dzə̌ à dzə̀.
46007022	Bɨ̀ ko nê Mbɔ̧ɔ̧mà me tɔ wòt tà wua àbùˈ, ko Yesò Klistò yaa tò tè sàŋ. We Mbɔ̧ɔ̧mà me tɔ atò tà kà wu àbùˈ la è tsìˈi àbùˈ a Yesò.
46007023	Yesò Klistò li njù̧ù̧ àwɨ̧, è wu ale bɨ̀ ka mbɨ̧̀ɨ̧̀ne èbùˈ abua wòt.
46007024	Bɔnyɨ bɔ̧, waa waa me tseke ane Mbɔ̧ɔ̧mà mbɨ̀ˈɨ̀ Mbɔ̧ɔ̧mà li me tɔ atò tà wû la.
46007025	È me wu ane ànəa bòt kà yɔˈ, ko ànəa ko Tè Yesò shu am nê è ndaˈa la a ntsě, ka maa shu ndɨ màa ndzea la, mbɨ̀ˈɨ̀ wòt Tè Yesò nɨ tèsȩ ti ngɨ̀ tà kùˈù è we bòt àa lɨ̀ˈɨ̀ àwɔb ane tò la.
46007026	Mâ mɨɨtè nê wu ànəa ntsɔ̧̀ mbâ̧ naa tseke ka yɔˈ nkàà ngoˈ taa àfɨ̀ˈ yaa la.
46007027	È wu nê wòt yɔˈ, tà ka me kɨ èlu̧ tàa fə̀ àvi wu la. È wu nê wòt bakà yɔˈ, tà ka me kɨ èlu̧ tàa yɔˈɔ la.
46007028	Ka mbâ̧ kò waàvi leˈ yɔˈa, ko è ntsě kàbɔ̀ŋ tà ghɨ̀ la, mbɔ̂ bòt bɔ yɔˈɔ la aa me bɔ ngoˈtsə a ngɔ̀ŋ ŋaa, mbɔ̂ è wu nè nà̧ ko bɨ tseke ale mbɨ̀ˈɨ̀ baka ye ngoˈ taa.
46007029	Bɔnyɨ bɔ̧, ànəa e shua la wu nê, àfɨ̀ˈ a tsiˈa nyɨ̀ˈa, è wu ale, e bùˈu àfɨ̀ˈ yaa me ghà ne mbì, bòt bu bɔ bɔ bèzi la è tsiˈi me tseke mbɨˈɨ̀ bɔ bakà bɔ bèzi.
46007030	Bòt bu bɔ̀ɔ ŋȩ̀a ndɨ̀à la è tsiˈi me tseke mbɨˈɨ̀ ànəa kàbɔ̀ŋ a ntsě, bòt bɔ̀ɔ ngùˈtà àwɔb la è tsiˈi me tseke mbɨˈɨ̀ bɔɔ kà wuˈta awɔb, bòt bɔ̀ɔ njù̧a èghɨ la è tsiˈi me tseke mbɨˈɨ̀ bɔ bakà bɔ àghɨ.
46007031	Bòt bu bɔ̀ɔ ngɨ̀à mènə̀ ngɔ̀ŋ la è mě ntsiˈi me tseke mbɨˈɨ̀ bɔɔ kà ghɨ mènə̀ nè ngɔ̀ŋ mbɔŋ. Bɨ̀ ghɨ̀ ale nkàà nê ngɔ̀ŋ yaa nè mènə̀ mi tsèà tsě.
46007032	Maà kà kɨ nê bɨ̀ me mɨ̀ɨ̀tè mènə̀ nyaŋ. Mbâ̧ kà yɔˈ è wu wòt Mbɔ̧ɔ̧mà la nàa ngɨ̀ tà nɔ̀ŋè èntɨ̧ɨ̧ vi a màngɨa wû mènə̀ Tè Yesò, mɨ̀ɨ̀tà wû ndɨ yèa me ghɨ̀ mènə̀ nàa mbɔ̀ Tè Yesò la.
46007033	Ka mbâ̧ tà yɔˈɔ la nàa ngɨ̀ tà nɔ̀ŋè èntɨ̧ɨ̧ vi a màngɨa mènə̀ ngɔ̀ŋ yaa, mɨ̀ɨ̀tà wû ndɨ yèa me ghɨ̀ mènə̀ nàa mbɔ̀ vi vi la.
46007034	Ale, ŋut nàa ngɨ̀ tà tsiˈi èntɨ̧ɨ̧ tebe. Àvi kà bɔ lu̧, kò waàvi tèchɨɨle leˈ, nàa ngɨ̀ tà nɔ̀ŋè èntɨ̧ɨ̧ vi a màngɨa wû mènə̀ Tè Yesò, mɨ̀ɨ̀tà wû ndɨ yèa ŋa èntɨ̧ɨ̧ vi nè mbɨ̧̀ ènyit zi nènkèm wû abua Mbɔ̧ɔ̧mà la. Ka àvi tà yɔˈɔ la nàa ngɨ̀ tà nɔ̀ŋè èntɨ̧ɨ̧ vi a màngɨa wû mènə̀ ngɔ̀ŋ, mɨ̀ɨ̀tà wû ndɨ yèa me ghɨ̀ mènə̀ nàa mbɔ̀ lu̧ vi la.
46007035	E ndàˈà mènə̀ maa nkɨ tɨŋe awɨ̧, è nka kɨ e tsia mantsàˈ nê mbɨ̀ˈɨ̀ bɨ yɔˈ. Ka e ngua nkɨà bɨa me tseke ane èlɨ àa mbɔ̀ la, mbɨ̀ˈɨ̀ bɨa me faˈa abua Tè Yesò kà ye àghɨa ko àa kele awɨ̧ la.
46007036	Wòt ye nê, ye tseke ka yɔˈɔ waàvi ye wua nkɨ yɔˈɔ la, me ba̧a̧ ènyit zi kekaŋ, ntsiˈi me mɨ̀ɨ̀te nê bɔ wu yɔˈɔ, tà ghɨ̀ mbɨ̀ˈɨ̀ tàa mɨ̀ɨ̀tà la, ndzɔˈ. È ntsě kàbɔ̀ŋ tà ghɨ̀ la.
46007037	Ka wòt wu ko kuule èntɨ̧ɨ̧ vi, kà ye àghɨa ŋweela tò la, te ko ba̧a̧ ènyit zi ntsɔ̧̀, e nɔ̀ŋe a èntɨ̧ɨ̧ vi nê ye ka ba̧a̧te waàvi wu yea nkɨ yɔˈɔ la, ko wu ànəa ntsɔ̧̀ tà ghɨ̀ la.
46007038	Ale, wòt yɔˈɔ waàvi tàa nkɨ yɔˈɔ atò la, ko wu ànəa ntsɔ̧̀ tà ghɨ̀ la. È we tà tu̧u̧ yɔˈɔ la, ghɨ̀ àyea a bɔ̀ŋ tê ntsè la.
46007039	Àvi yɔˈa tà bɔ̌ ndɨ tàa wu wû bɔ̂ lu̧ vi mbɨ̀ˈɨ̀ lu̧ tò bele yǔ̧ la. Ka lu̧ tò pfəa tà mè nko ndzɔˈ, mbɔ̂ tà me yɔˈɔ, tà yɔ̀ˈɔ̀ wû wòt Mbɔ̧ɔ̧mà.
46007040	A batè ngu ale ka ndɨ màa ndzea la wu nê, naa wu ànəa ntsɔ̧̀ abua tò taa tseke ka yɔˈ, mbɔ̂ mâ mɨɨtè nê, Fo Mbɔ̧ɔ̧mà naa ane ya̧.
46008001	È wu ane ànəa èghɨjɨ bɔ nɨŋ njɨ̀a bènàmbəa la, ko baa ko nê, “Bàa gème e ko mènə̀.” Wòt nàa nkoa mènə̀ è me ghɨ̌ tà me ŋeˈe tèkwȩ ti a ègwet, ka èkɔŋ e me lɔktè mèntɨ̧ɨ̧ bòt.
46008002	Wòt mɨ̀ɨ̀tà nê ye ko àghɨ, ko tà bakà ko mbɨ̀ˈɨ̀ tà wû ko la.
46008003	Ka wòt nàa me kɔ̀ŋka Mbɔ̧ɔ̧mà, Mbɔ̧ɔ̧mà ko a ŋut.
46008004	Ale, è me wu ànəa mànjɨa èghɨ bɔ nɨŋ njɨ̀a bènàmbəa la, ko baà ko nê, “Àghɨa ko a mbê ndâ ntsě mbɨ̀ˈɨ̀ nàmbəa,” mè nko nê, “Mbɔ̧ɔ̧mà nàà ndàˈ wemɔ̀ˈ.”
46008005	Èghɨ ko nyaŋ e màà ngu a ègwet kò a sitsǎˈ leˈ bòt àa nkùkta nê wu bèmbɔ̧ɔ̧mà bɔb, mè ndzə awɔb wû mbɨ̀ˈɨ̀ bèa la,
46008006	ko abua ya, ba bɔ wû a Mbɔ̧ɔ̧mà wemɔ̀ˈ, tà wu Tǎt wa la. Èghɨ ègème ghɨ̀à tòà, è mè ngu tòà ka tà ghɨ̀ àwa mbɨ̀ˈɨ̀ baa wu bòt tò la, ba mè mbɔ a Lefɨ̀ˈ wû wemɔ̀ˈ, wù Yesò Klistò la. Tà wu wòt Mbɔ̧ɔ̧mà ghɨ̂ tà nɨ̀ èbu bi ngɨ̀ èghɨ ègème la, è mè ngu tòà ka tà ghɨ̂ baa me ko tseka mbɨ̀ˈɨ̀ bòt Mbɔ̧ɔ̧mà la.
46008007	Ka è ntsě wòt ègème tà ko nkǔŋ yaa la. Bòt ko e li ngua nkùkta bènàmbəa tè bɔ̀ɔ ngɨ̀ bɔ me kɔ̀ŋkè èjɨ èghɨjɨ bɔ nɨŋ njɨ̀a nàmbəa la. Bɔ̀ɔ ngɨ̀ bɔ̀ jɨ ale, mèntɨ̧ɨ̧ mɔb ka lem fèèlè àwɔb ndɨ̀ wu bɔ̀ɔ njùa la.
46008008	Ba ko nê, èghɨjɨ ntsě àghɨa àa ghɨ̌ baa kùˈu a mbì Mbɔ̧ɔ̧mà la. Ba bakà jɨ èghɨjɨ, àghɨa ko à ka bu ane ya, njɨ̀a àghɨa ko à ka kweˈne ane ya.
46008009	Ka bɨ̀ me ko awɨ̧ mbɨ̀ˈɨ̀ bɨ bela ngɨ̀à, ngɨ̀ bòt bɔ̀ɔ njùa la e fà̧ ànə̂ a mbì Mbɔ̧ɔ̧mà.
46008010	Tè wòt yea wê, àwɔ̀ wu à bɔ èyì la, à tseke a lob nàmbəa me jɨ èghɨjɨ la, ko à yu à ka fɨte atò wu èntɨ̧ɨ̧ tò àa njùa la e ghɨ̌ taa jɨ èghɨ bɔ nɨŋ njɨ̀a bènàmbəa la à?
46008011	Èyǐ wè waa e ghɨ̂ à tsòkè wanyɨ wè wòt Mbɔ̧ɔ̧mà, Yesò Klistò li mpfə ambo tò la.
46008012	Àà ngɨa kàbɔ̀ŋ ane wanyɨ wè, ndzìà fɨŋ a èntɨ̧ɨ̧ tò wu àa njùa la ale, ngua ngɨ̀à kàbɔ̀ŋ mbɔŋ ane Yesò Klistò.
46008013	Ale, è wu nê e njɨ̀a èghɨjɨ ko aa ghɨ̌ wanɔ̧ naa ghɨ̌ a kàbɔ̀ŋ, ko è nka tsi lɔ̀ˈɔ̀ àlia e kwele nyà̧ a, mbɨ̀ˈɨ̀ ka e ngɨ̀ wanɔ̧ ghɨ a kàbɔ̀ŋ.
46009001	Àghɨa ko a sèlà am a si la a ntsě. Bɨ bakà ko nê e ngu wantu̧ Yesò Klistò? Mâ ye a Yesò Klistò Lefɨ̀ˈ wa nè èghɨ la̧. Wu mmɔ̌ ka mâ tsɔ̀te ntu̧ yu è ghɨ bɨ zì mèntɨ̧ɨ̧ mɨ̧ ane Yesò Klistò la. Ale, bɨ wu àbu àfàˈ am.
46009002	È wu nê bòt ko aa kà nɨ am mbɨ̀ˈɨ̀ wantu̧ Yesò, ko mâ ko nê bɨ̀a nɨ am mbɨ̀ˈɨ̀ wantu̧ tò, nkàà nê bɨ wu àghɨa àa nyɨ̀ˈta nê e ngu wantu̧ Yesò, ndɨ̀ wu bɨ̀ tsiˈi àghɨa yeamɔˈ nê tòà la.
46009003	Eyaa wu àbɨ̀t màa ŋǎ abua bòt bu bɔ̀ɔ mbàŋè am la.
46009004	Tè bà kâ njɨ̀ èghɨjɨ mè nu mèleb?
46009005	Tè betsiˈa bà ka yɔˈɔ àvi mbɨ̀ˈɨ̀ bɔntu̧ Yesò ko, nè bɔnyɨ tò nè Pità?
46009006	Kò wu wû baà Bànabasì ba bɔ ndɨ bàa me fàˈa ka mbɔ̌ èkab è me wu bɔntu̧ ko bɔ me nɨ nɨ la le è?
46009007	Kò shujà kǒ nàà və tàa fàˈà àfaˈ kà bɔ wua ŋa èkab abua tò la à? Kò wòt kǒ nàà və tàa liˈi èbaˈa li e lɔ̀ˈɔ bakà jɨ èghɨ e dzə abàˈ vəˈ la leè? Kò wòt nàà və tàa mbààba mpɔ̀ŋtsə kà wua nua malɨ̂k è dzə ane mpɔ̀ŋte ngaa la à?
46009008	Kò e ndàˈà ane àtɔŋ bɔbȩ à? Ka wu ndɨ àa èbem mbɨ̧te Musì la à?
46009009	Bɔ shɨ a èbem mbɨ̧te Musì nê, “À me nɨ mpɔ̀ŋ mùˈtà ntsə̀tsə, à ka nkùùle ètsə̂ tò nê tà ka nkwèlè è te ko.” Tè bɨ ye nê èntɨ̧ɨ̧ Mbɔ̧ɔ̧mà e wu ale wû ane mpɔ̀ŋtsə?
46009010	Tè tà li tà kà wua ndàˈà àyaa ŋǎ abua ya à? Tà li ngua ndàˈà ŋǎ abua ya. Wòt me liˈi mbȩ tà bɔ̌ ndɨ tàa bɔ ntɨ̀ nê yea ghɨ̌ fùˈu, wòt fùˈu la bɔ ntɨ̀ nê yea bɔ vi ne èghab la.
46009011	Tè ba tsɔ̀te Ntu̧ Ntsɔ̧̀ abua yɨ̧ ko wu ànəa nɨ̧ e laˈ nê bɨ̀ me tɨŋe awa nè èghɨ bɨ bɔ la à?
46009012	Tè bòt ko e wu me shu nê wu àdziˈa yɨ̧ a màŋa wɔb èghɨ, è me wu awa bɨ̀ ka ŋa abua ya tê ntsè? Ka ba bakà ghɨ mbɨˈɨ̀ ba wû ghɨ̀ la, baa nɨa àghɨ àgème mbɨ̀ˈɨ̀ àa la, mbɨ̀ˈɨ̀ ka baa ghɨ̀ àghɨa àa kele bòt nê bɔ̀ ka mbɨ̧̀ɨ̧̀ne Ntu̧ Ntsɔ̧̀ Yesò Klistò la.
46009013	Bɨ bakà ko nê bòt bu bɔ̀ɔ faˈa a èbem lob nɨŋ Mbɔ̧ɔ̧mà la aa mbɔ̌ èghɨjɨ bɔb a èbem lob mbɔŋ, è bu bɔ̀ɔ faˈa àdziˈa bɔ̀ɔ ŋǎ èghɨ abua Mbɔ̧ɔ̧mà la e mè me bɔ èghab wɔb ane èghɨ mbɔŋ?
46009014	Wu wû ndɨ Mbɔ̧ɔ̧mà laˈnê bòt bu bɔ̀ɔ ntsɔ̀tà Ntu̧ Ntsɔ̧̀ la e bɔ ndɨ bɔ̀ɔ me bɔ ètsə̀jɨ wɔb ane ntu̧ mbɔŋ la.
46009015	Ka e mbakà jɨ àbȩ̀ èghɨ bàa mbɨ̀ˈɨ̀ mâ wu ejɨ la, è nka mê ngua shɨa letà waa nkɨà nê bɔ̀ ŋa èghɨ ko abua am. Àghɨa a tsiˈi tè e kele am nê è ngàˈtà am, e mpfə.
46009016	Lə kǒ ntsě màa me wùˈtè am ambo na màa ntsɔ̀tà ntu̧ tsɔ̧̀ la. Wu àghɨa mâ bɔ ndɨ màa ghɨ̀ la. Aa li bɨɨ abà am na e mbakà tsɔte Ntu̧ Ntsɔ̧̀ la.
46009017	Mâ ghɨ̀ ale, ngua ngɨ̀à àyaa ane mènkɔ̀ŋke mɔ̧, ko maa bɔ àbȩ̀, ka ndɨ̀ wu màa ka ghɨ ane mènkɔ̀ŋke mɔ̧ la, ko wu Mbɔ̧ɔ̧mà ka tà zǐ àfaˈa mbɔŋ a tèkitebu ta̧ nê è me ghɨ̀ la.
46009018	Àbȩ̀ am nàa anè ngu ghàà? Àbȩ̀ am wu ndɨ màa ndàˈà èngǎ̧ Mbɔ̧ɔ̧mà àku, è nka mê ngua nkɨà àghɨa è wù àya̧ la ane Ntu̧ Ntsɔ̧̀ yu màa ndàˈà la.
46009019	Àghɨa ko a ntsě a kuule èbu bɔ̧ ŋa abua wòt ko la, e mbɔ̂ ngɨ̀ am mmɔ̌ mbɔŋ ane àbùˈ abua wòt ègème, mbɨ̀ˈɨ̀ ghɨ̌ bòt bɔ̀ɔ ndzìà mèntɨ̧ɨ̧ mɔb ane Yesò Klistò la aa paa ya̧.
46009020	Màa ngɨ̀ è ngu ba Bèjû, e tsiˈi me ntsèke mbɨˈɨ̀ wòt Jû, màa nkɨà mbɨ̀ˈɨ̀ ghɨ̌ bɔɔ zì mèntɨ̧ɨ̧ mɔb ane Yesò la. Màa ngɨ̀ è ngu ba bòt bu mbɨ̧tsə te tsèm àwɔb nê mbɨ̀ˈɨ̀ bɔ me ghɨ̌ èghɨ ko la, e tsiˈi me tseke mbɨˈɨ̀ wòt mbɨ̧ te mbɔŋ tê tsem atò la, ka mmɔ̌ mbɔŋ è nka wua nɔ̀ŋà mbɨ̧tsə, màa ngɨ̀à ale mbɨ̀ˈɨ̀ ghɨ̌ bòt bu bɔ̀ɔ nɔ̀ŋà mbɨ̧tsə la aa zì mèntɨ̧ɨ̧ mɔb ane Yesò Klistò la.
46009021	È ngu ba bòt kà wua nɔ̀ŋà mbɨ̧te Musì, e me tseke mbɨˈɨ̀ wòt kà wua nɔ̀ŋà mbɨ̧te mbɔŋ. E ntsea shua nê maà kà nɔŋe mbɨ̧ Mbɔ̧ɔ̧mà, ka maà ntsèka mbɨ̀ˈɨ̀ mbɨ̧ Yesò Klistò nàa nkɨà la. Màa ngɨ̀à ale mbɨ̀ˈɨ̀ ghɨ̌ bòt kà wu Bèjû baa aa zì mèntɨ̧ɨ̧ mɔb ane Yesò la.
46009022	Màa ngɨ̀ è ngu ba bòt bɔ̀ɔ njùa ane ànəa Mbɔ̧ɔ̧mà la, e ntsiˈi me tseke mbɨ̀ˈɨ̀ wekǒ ane yɔb mbɨ̀ˈɨ̀ è ngu ghɨ̌ bɔɔ zì mèntɨ̧ɨ̧ mɔb ane Yesò. E ndi ntsìˈi àghɨ àgème abua wòt ègème, mbɨ̀ˈɨ̀ è ngu nɨ balu̧ bàgème betsiˈa e nko nɨŋ la e ghɨ̌ bòt ko aa peme.
46009023	E ngɨ̀à èghɨ bàagème mbɨ̀ˈɨ̀ ghɨ̌ Ntu̧ Ntsɔ̧̀ naa me ghà ne mbì, màa nkɨà mbɨ̀ˈɨ̀ è ngu bɔ wɔ̧ ne èghàb ane àbȩ̀ èngǎ̧ mbɔŋ la.
46009024	Bɨ bakà ko laˈ nê bɔ̀ɔ ngɨ̀ bɔ̀ gha ane àlùùlà, waa waa me lùùla, ka è bɔ̂ ngu wû wòt wemɔ̀ˈ tà jɨ bɔ tsɔˈɔ atò la? Ale, luula mbɨ̀ˈɨ̀ jɨ bɔɔ tsɔˈɔ awê.
46009025	Wòt ègème tàa ngɨ̀à àlùùlà la nàa ngɨ̀ tà me kuule èntɨ̧ɨ̧ vi ndàna. Bɔ̀ɔ ngɨ̀ bɔ wua ngɨ̀à ale mbɨ̀ˈɨ̀ bɔ àbȩ̀ kà wu tseke, ka è wu awa è wu àbȩ̀ àa wu ane àlia nè àlia la.
46009026	Mbɨ̀ˈɨ̀ àa ale la, maa kà luula ka ko àtsə, è nka mee ngua nùà mbɨ̀ˈɨ̀ wòt tàa ndèbà fo la.
46009027	Ka màa ngɨ̀ e me kuule mbɨ̧̀ ènyit ya̧, ŋwèèlà èghɨ èntɨ̧ɨ̧ am e kɨa la ndzia a si, màa ngɨa ale mbɨ̀ˈɨ̀ ka e ndàˈà èngǎ̧ Mbɔ̧ɔ̧mà abua bòt ko, a ghà me lìa Mbɔ̧ɔ̧mà nê e mbakà kùˈ la.
46010001	Bɔnyɨ bɔ̧, maà nkɨà bɨa ku̧u̧te nê, è li ngu àfɨ̀ˈ yu bètǎt nyaˈ ba àa nkuŋa Musì àbâ àlaˈ àyuube la, mbàˈ me nyɨˈte awɔb alu̧, bɔ mè ntsè a èbem Èdzî Mèmbaŋ wu kà àghɨ a ghɨ̀ àwɔb.
46010002	Bɔ li ndzì àwɔb a èdzî nè a èbem mbàˈ bɔ tsiˈi bòt bɔ̀ɔ nkuŋa Musì la.
46010003	Bɔ̀ɔgème e li njɨ̀ èghɨjɨ bu e chu a ègwet la,
46010004	mè nù mèleb mu Mbɔ̧ɔ̧mà li ntsaa abua yɔb la. Bɔ li nù mèleb mu è dzə̌ a èbem èwu lu Mbɔ̧ɔ̧mà li ntsaa abua yɔb la. Èwu lu li ngu Yesò Klistò zìambɔŋ nkùŋà wɔb la.
46010005	Bɔ li mbàte nko èghɨ bu Mbɔ̧ɔ̧mà li ngɨ ane yɔb la, ka àbə̀ˈ àyɔb nyaŋ a li ngɨ̀ Mbɔ̧ɔ̧mà me tsoo ane yɔb tè mbùŋè àwɔb, èpfəˈte bɔb e saŋa àbâ àlaˈ àyuube.
46010006	Èghɨ baa ègème e li ngɨ ane bètǎt nyaˈ ba la e wu mbɨ̀ˈɨ̀ baa nɨ nkɨà àfɨ̀ˈ yaa, mbɨ̀ˈɨ̀ e baka wua nkɨ me ghɨ̌ a kàbɔ̀ŋ mbɨ̀ˈɨ̀ bɔ li ngɨ̀ la.
46010007	Bɨ̀ ka ngu bòt bɔ̀ɔ nkùkta bènàmbəa la, mbɨ̀ˈɨ̀ àbə̀ˈ àyɔb ako a li ngû la. Àkata Mbɔ̧ɔ̧mà a làˈa ànəa yɔb nê “Bòt ngaa e li ntsèke a si me jɨa nua, mè ndɔ̀ˈ a si mbèna nkùkta nàmbəa.”
46010008	Bà ka me mpàˈte àbɨ̧ mbɨ̀ˈɨ̀ àbə̀ˈ àyɔb ako a li ngɨ̀, Mbɔ̧ɔ̧mà ghɨ̀ bòt bètɔsì èghem yebe ntsɔ̀b batat e pfəˈte ane àli yeamɔˈ la.
46010009	Bà ka nkɨka a Mbɔ̧ɔ̧mà nê ba kɨ e ye àghɨa tàa ghɨ̌ ane ya la, mbɨ̀ˈɨ̀ àbə̀ˈ àyɔb ako a li ngɨ̀ nya̧tekàbɔ̀ŋ te bùŋè àwɔb la.
46010010	Bɨ̀ ka mè me lème a tèbèm tɨ̧ mbɨ̀ˈɨ̀ àbə̀ˈ àyɔb ako a li ngɨ̀, wantu̧ Mbɔ̧ɔ̧mà wu tàa bùŋà bòt la, bùŋè àwɔb la.
46010011	Èghɨ baa ègème e li ngɨ ane yɔb mbɨ̀ˈɨ̀ bòt ko aa ye, bɔ mè shɨ bùà a si mbɨ̀ˈɨ̀ baa nɨ nkɨ̀à, ndɨ̀ wu bà wu àfɨˈa ngɔ̀ŋ tsìˈa ndìà lìa la.
46010012	È wu ale, wòt tà mɨɨtè nê ye tɨ̧ɨ̧ ntsɔ̧̀ la me ko avi mbɨ̀ˈɨ̀ ka tà kwen.
46010013	Àghɨ a me kɨ ŋwèèlè àwê aa ghɨ̌ a kàbɔ̀ŋ, à ko nê wu àghɨa a li mè ye bòt ko la mɨ̧̂. Mbɔ̧ɔ̧mà wu wòt betsiˈa bɨ lɨ̀ˈà wɨ̧ ane tò la. Betsiˈa tà kà bɨ̧ɨ̧nè àghɨ a ŋwèèlè àwɨ̧ tè ngà ndzə àdziˈa bɨ̀a ghɨ̀ àghɨa bɨ ghɨ̂ bɨ̀ ka wu ghɨ̀ la. Ka àghɨ a me kɨ ŋwèèlè àwɨ̧ bɨa ghɨ a kàbɔ̀ŋ ko Mbɔ̧ɔ̧mà naa ŋa wɨ̧ mètàŋ bɨa ko kìì tê dzə a èbèm kà ghɨ a kàbɔ̀ŋ.
46010014	È wu ale, bèshu̧ bɔ̧, bɨ̀ ka mbê me kukte bènàmbəa.
46010015	E ngua ndaˈa abua yɨ̧ mbɨ̀ˈɨ̀ e ndaˈa abua bòt èyì. Bɨ̀ kwàˈtà àyɨ̧ ndze ànəa e shuà la.
46010016	Tè ba me nu ndɔŋ èlɔ̂t yu bàa nkɔ̀ŋka Mbɔ̧ɔ̧mà adù̧ la, à ka wu nê baa nua àlo̧ a Wa̧ Mbɔ̧ɔ̧mà à? Bàa mě bà me kwela bled wu bàa mbòˈta la, à ka wu nê baa kwela mbɨ̧̀ ènyit wa̧ Mbɔ̧ɔ̧mà à?
46010017	Ndɨ̀ wu bled nàa wemɔ̀ˈ, bàagème e mè me jɨ a bled ngaa la, a wua nyɨ̀ˈta nê, baa mbàta ndzà̧a̧ ale ka mbɔ̂ ngu mbɨ̧̀ ènyit yemɔ̀ˈ.
46010018	Bɨ̀ lȩ̀ Bèjû ndze. Bòt bu bɔ̀ɔ njɨ̀a èghɨ bɔ ŋa abua Mbɔ̧ɔ̧mà la aa njɨ̀a ayɔb bɔ̂ bòt ko àdzìˈ yu bɔ̀ɔ ŋǎ èghɨ abua Mbɔ̧ɔ̧mà la.
46010019	È ngu anè shua nê ghà à? Tè e ngua shua nê bènàmbəa wu àghɨa nɨ̧ a ko, èghɨ bɔ nɨŋ njɨ̀a nàmbəa la mè ngu àghɨa ko?
46010020	Chaˈ! Ànəa e shua la wu nê bòt kà ko a Mbɔ̧ɔ̧mà àa me ŋa èghɨ abua bènàmbəa, bɔ wua ŋǎ abua fote kàbɔ̀ŋ, bɔ̀ ka ŋa abua Mbɔ̧ɔ̧mà. Maà kà kɨ bɨa bɔ àghɨa ko a màngɨa ne fote kàbɔ̀ŋ.
46010021	Betsiˈa à kà me nu a èbem ndɔŋ Tè Yesò, mè nua a èbem ndɔŋ fote kàbɔ̀ŋ. Betsiˈa à kà me jɨ èghɨjɨ Tè Yesò mè njɨ̀a èghɨjɨ fote kàbɔ̀ŋ.
46010022	Baa ghɨ̌ Tè Yesò naa me tsoo? Tè baa kweelè ntsè atò?
46010023	Bòt aa shua nê “Mbɨ̧ kǒ nàa kele awa a màngɨa àghɨ la ntsě.” Ale, è ntsě àghɨ àgème àa ntɨ̀ŋa wòt la. Mbɨ̧ kǒ nàa kele awa a màngɨa àghɨ la ntsě, mbɔ̂ è kà wu àghɨ àgème àa ntɨ̀ŋa bòt la.
46010024	Wòt me ghɨ̀ mènə̀ tà me mɨ̀ɨ̀tè bòt ko, tà ka me mɨ̀ɨ̀tè wû avi zìambɔŋ.
46010025	Bɨ yea nyà̧ a èwen bɔ̀ɔ fɨ̧̀ɨ̧̀nà la me yu̧u̧ bɨ̀ ka mbììte àdziˈa è dzə la mbɨ̀ˈɨ̀ mèntɨ̧ɨ̧ mɨ̧ me fèèlè àwɨ̧.
46010026	Àkata Mbɔ̧ɔ̧mà a laˈnê, “Sitsǎˈ nè àghɨ àgème àa a èbèm la wu abua Tǎt wa Lefɨ̀ˈ.”
46010027	Wòt kà ko a Mbɔ̧ɔ̧mà kàˈà wê nê kɨˈɨ a lob zi njɨ̀ èghɨjɨ, à gha, à jɨ̌ àghɨ àgème bɔ tsia a mbì lê la kà biite ànə̂ mbɨ̀ˈɨ̀ èntɨ̧ɨ̧ wê e me fèèlè àwê.
46010028	(Ka wòt shu abua yê nê, “Eyaa wu èghɨjɨ bɔ nɨŋ njɨ̀a bènàmbəa la”, à ka njɨ ambo wòt wu tà shu awê la, nè ndɨ èntɨ̧ɨ̧ wê àa me fèèlè àwê la.
46010029	E shu èntɨ̧ɨ̧ tò, è nka shu èwê.) Ndɨ wòt kǒ tsa nàa mɨ̀ɨ̀tà la, àa ghɨ̀ na e kele am nê è nka njɨ àghɨa màa nkɨ jɨ la à?
46010030	E me jɨa nkɔ̀ŋkà Mbɔ̧ɔ̧mà adù̧, lə yu wòt nàa me tsǐ mpə̀ ta̧ la wu ne ghàà?
46010031	Ale, ghàa ghàa wòt nàa ngɨ̀à la, kò wu àghɨa tà jɨa la, kò àyea tà nua la leˈ, tà me ghɨ̀ àghɨa bòt àa ye me kukta Mbɔ̧ɔ̧mà la.
46010032	Bɨ̀ me tseke ntsɔ̧̀ ane ndɨ bɨ̀ ka ghɨ̌ ngoˈ ane wòt Jû, kò wòt kà wu Jû, kò bòt chɔsì Mbɔ̧ɔ̧mà la leˈ.
46010033	Bɨ̀ ghɨ̀ anè wû mbɨ̀ˈɨ̀ màa nyɔ̀ˈtà nkɨ ghɨ̌ èntɨ̧ɨ̧ waa waa aa me bɔ̌ ane àghɨ àgème màa ngɨ̀à la. È nka ghɨ ale nkɨà ntsɔ̧̀ kǒ abua am mmɔ̌ mbɔŋ. E nkɨà ntsɔ̧̀ bòt nyaŋ, mbɨ̀ˈɨ̀ bɔɔ peme.
46011001	Bɨ̀ me fɨŋe am ane mènə̀ mɔ̧ wû mbɨ̀ˈɨ̀ màa fɨŋa Yesò Klistò la.
46011002	Maà ngùˈtà wɨ̧ nkàà nê bɨa ntsèka nkù̧ù̧ta am ane àghɨ àgème e ndi ngua ngɨ̀à mè nyɨ̀ˈta la, mè me nɔ̀ŋè mènə̀ mu e ndi ndzi a tèkitebu tɨ̧ la.
46011003	Maà nkɨà bɨa ko nê Yesò Klistò bɔ àtɔŋ a ègwet mbâ̧, mbâ̧ bɔ̀ àtɔŋ a ègwet àvi, Mbɔ̧ɔ̧mà bɔ̀ àtɔŋ a ègwet Yesò Klistò.
46011004	Mbâ̧ tà kabte àtsəa zi ka me tsàˈta Mbɔ̧ɔ̧mà, kò shua ànəa Mbɔ̧ɔ̧mà laˈnê tà shu bòt la leˈ, wua ndòa èku Yesò Klistò wu tà wu àtsəa tò la.
46011005	Àvi me tsàˈta Mbɔ̧ɔ̧mà, kò shua ànəa Mbɔ̧ɔ̧mà laˈnê tà shu bòt la leˈ, kà kabte àtsəa zi, tà wua ndòa èku lu̧ vi. Tà ghɨ̀ ale, ko taa wu mbɨ̀ˈɨ̀ àvi bɔ mù àtsəa tò la.
46011006	Àvi bakà wu kabte àtsəa zi tà mù, mbə è wu ànəa lo èku abua tò e mù àtsəa zi, tà kàbte.
46011007	Mbâ̧ bakà bɔ ndɨ tàa kaba àtsəa zi la, nkàà nê Mbɔ̧ɔ̧mà ghɨ̌ atò tà fəə a Mbɔ̧ɔ̧mà, nè ènɨ̧ tò, ka àvi wua nyɨ̀ˈta ènɨ̧ mbâ̧.
46011008	(Bɔ li bɔ̀ ka nɨ àvi ka ghɨ̌ mbâ̧, bɔ li nɨ mbâ̧ ka ngɨ̀ àvi,
46011009	bɔ̀ ka mê ngua ngɨ̀à mbâ̧ abua àvi. Wu àvi ka bɔ li ngua ngɨa tò abua mbâ̧ la.)
46011010	Eyaa wu lə àvi bɔ ndɨ tàa me kabte àtsəa zi ka ntsàˈta Mbɔ̧ɔ̧mà la, ambo bɔntu̧ Mbɔ̧ɔ̧mà.
46011011	(Bòt àa ngɨ̀ bɔ̀ tsiˈi àghɨ yeamɔˈ nè Yesò, àvi ka wu àtsəa zi, mbâ̧ kà wu àtsəa zi mɨ̧̂.
46011012	Mbɨ̀ˈɨ̀ bɔ li nɨ mbâ̧ ka ngɨ̀ àvi la, wu ndɨ àvi nàa mbia mbâ̧ àfɨ̀ˈ yaa la. Èghɨ bàagème e dzəa abua Mbɔ̧ɔ̧mà.)
46011013	Bɨ̀ lȩ̌ bɨ̀ambɔŋ ndze nê tè wu ànəa ntsɔ̧̀ abua àvi taa me tsàˈta Mbɔ̧ɔ̧mà kà kabta àtsəa zi leˈ.
46011014	Tè ndɨ Mbɔ̧ɔ̧mà ghɨ èghɨ la aa kà nyɨˈte awɨ̧ nê àtsəa mbâ̧ àa nkèla nyaŋ è wu ànəa àtsəa kɔˈɔ,
46011015	ka nyèmte àtsə àvi tè me sààte, è wu ànəa ènɨ̧ abua tò? Mbɔ̧ɔ̧mà li ŋǎ nyèmte àtsə àvi mbɨ̀ˈɨ̀ tea kabte àtsəa tò.
46011016	Ka wòt bakà ye ne nà̧ ane ànə̂ yaa, ko ndàˈ ànəa màa shu la wu nê, bàa nè bèchɔsì Mbɔ̧ɔ̧mà e bakà bɔ èlɨ̀ ko tsa bàa nɨa ntsàˈta Mbɔ̧ɔ̧mà la.
46011017	Maa me shu maa nè mènə̀ ale, ka è nka wû wùˈtè àwɨ̧ nkàà nê bɨ̀a ngɨ̀ bɨ̀ bu̧u̧ta ane èlen Mbɔ̧ɔ̧mà, bɨ paa me tsòkè mènə̀ tè ntsè ndɨ bɨ̀a nèètà la.
46011018	Ànəa mbì wu nê, mâ zə nê bɨ̀a ngɨ̀ bɨ̀ bù̧ù̧tè mbɨˈɨ̀ bòt chɔsì, àghàbtè a wu a kètsìà wɨ̧, e mbɔ̂ nko nê, àdziˈ nkǔŋ aa ane ànəa mbɔŋ.
46011019	Ka àghàbtè wu ànəa ntsɔ̧̀ ndɨ̀ wu betsiˈa a ghɨ̀ bɔ ko bòt nkǔŋ ayɔɔ yɨ̧ la.
46011020	Mbɨ̀ˈɨ̀ mâ wua ndàˈà la, mâ ye nê èghɨjɨ bu bɨ̀a ngɨ̀ bɨ̀ bu̧u̧ta bɨ me jɨ la ntsě èghɨjɨ Lefɨ̀ˈ.
46011021	Bɨ̀a ngɨ̀ bɨ̀ me jɨ, waa waa me jɨ è bi, tè à me lìa bòt ko e tseke ndzìtsə, èbeko e be.
46011022	Eyaa wu kǎ èwuu ànə̂ à? Bɨ bakà bɔ lobtsə me jɨa nua a èbèm? Bɨ ghɨ̀ na me waa chɔsì Mbɔ̧ɔ̧mà tè ntsìˈa ngɨ̀à bòt kà bɔ ayɔb e bɔ àtsəa kɔˈɔ à? È ngu ane shu abua yɨ̧ nê ghà à? Tè betsiˈa e ngùˈtè àwɨ̧ ane àghɨ yaa bɨ ghɨ̀ la à? Chaˈ, è nka ghɨ̀ ale a.
46011023	E ndi nyɨ̀ˈte awɨ̧ àghɨa Lefɨ̀ˈ li nyɨ̀ˈte am la nê, è li ngu a nyèmtèsi wu bɔ fɨ̧̀ɨ̧̀na Yesò Lefɨ̀ˈ la, tà nɨ̀ a bled,
46011024	ŋà mènkɔ̀ŋke abua Mbɔ̧ɔ̧mà, mboˈ ŋǎ abua bɔkatè bi nê, “Eyaa wu mbɨ̧̀ ènyit ya̧ abua yɨ̧. Bɨ̀ me ghɨa nɨa mɨ̀ɨ̀tè am.”
46011025	Tà lɔ̀ˈ mè ngɨ̀ wû a èlɨ ngaa nè ndɔŋ yu, mbɔ̂ shu nê, “Ndɔŋ yaa wu mènkàˈa kèkweelè fi Mbɔ̧ɔ̧mà, màa nɨ àlo̧ am nɨ ghɨ̀ la. Àfɨ̀ˈ àgème bɨ̀a nua la bɨ me nɨa mɨ̀ɨ̀tè am.”
46011026	Àfɨ̀ˈ àgème bɨa njɨ̀a bled waa mè nua ndɔŋ yaa la, bɨ me nɨa shuà ànəa èvə Tè Yesò tè ndɨ tàa li mě kɨˈɨ la.
46011027	Ale, wòt tà jɨ a bled Tè Yesò waa, kò nu ndɔŋ tò yaa ane èlɨ è baka kùˈ la, tà ko nê ye ghɨ a kàbɔ̀ŋ ane mbɨ̧̀ ènyit Tè Yesò nè àlo̧ atò.
46011028	Wòt bàŋè àvi ntsɔ̧̀, ka njɨ a bled waa kò nu ndɔŋ yaa leˈ.
46011029	Wòt me jɨ a bled waa mè nua ndɔŋ yaa kà ko lə mbɨ̧̀ ènyit Yesò, tà ko nê ye wua nkɨà ngoˈ zi zìambɔŋ abua Mbɔ̧ɔ̧mà.
46011030	Eyaa wu lə àbə̀ˈ àyɨ̧ ako àa njùa, èbeko è ghɔ̧̀ɔ̧̀nà, èbeko e mè mpfə̀ˈta la.
46011031	Baa bàŋà wa ntsɔ̧̀ nkùbta mènə̀ ma ko Mbɔ̧ɔ̧mà ka tsi saˈa wa a.
46011032	Ka Mbɔ̧ɔ̧mà nàa me saˈa wa tà wua ngàˈà àghɨ aya baa ye a kàbɔ̀ŋ wa, mbɨ̀ˈɨ̀ ka a ghɨ̀ me lìa Mbɔ̧ɔ̧mà ghɨ̀ a bɨɨ abà ya mbɨ̀ˈɨ̀ àa bɨɨ a yea bòt ngɔ̀ŋ la.
46011033	È wu ale, à bɔnyɨ bɔ̧, bɨa wu bɨ̀ bù̧ù̧te a mànjɨa, bɨ chɨ̀ˈɨ̀ bɔnyɨ bɨ̧ ko.
46011034	Ndzìtsə te me ku wòt ane yɨ̧, tà me dzə a lob zi tà jɨ àghɨ, mbɨ̀ˈɨ̀ ka tà kɨˈɨ ayɔɔ bòt nkɨ ngoˈ zi zìambɔŋ abua Mbɔ̧ɔ̧mà. Maa tsiˈi shu ndɨ bɨ̀a me ghɨ̌ me kǒ nè mènə̀ la àfɨˈa màa kɨˈɨ la.
46012001	Bɔnyɨ bɔ̧, maà nkɨà bɨa ko nkǔŋ ane ànəa mèghàb mu Fo Mbɔ̧ɔ̧mà nàa ŋǎ la.
46012002	Bɨ ko nê è li ngu àfɨˈa kà bɨ̀ ko a Mbɔ̧ɔ̧mà, bɨ fà̧à̧tè èka bɨ̧ ane balu̧ nyaŋ, me kukte bèmbɔ̧ɔ̧mà bu bèa ka làˈ la.
46012003	Ale, maà nkɨà bɨa ko nê, betsiˈa wòt Fo Kèfə è ghɨ̂ tà me làˈà la ka tsɔ̧ɔ̧ a Yesò, wòt kà mê ngu ko shu nê Yesò wu Tàt, kà wu wòt Fo Kèfə nàa èntɨ̧ɨ̧ tò la.
46012004	Mèghàb Fo Kèfə nàa ŋǎ la nàà tsa tsa, è bɔ̂ ngu Fo mbɔŋ yemɔ̀ˈ ka nàa ŋǎ mùà ègème la.
46012005	Balu̧ aa nyaŋ betsiˈa bòt e fàˈ la, bɔ bɔ̂ ngua fàˈà wû abua Tǎt wemɔ̀ˈ.
46012006	Mèyì a mànɨa ghɨ èghɨ nàà tsa tsa, è bɔ̂ ngu wû Mbɔ̧ɔ̧mà ka tà ŋa èyǐ waa waa nàa nɨa ngɨ̀à àzi ne àfàˈ la.
46012007	Wòt ègème nàà mbɔ èghab Fo Mbɔ̧ɔ̧mà ane ntsɔ̧̀ waa waa.
46012008	Fo Mbɔ̧ɔ̧mà mbɔŋ nàa ngɨ̀ è ghɨ̀ wòt kǒ me koa nkɨ̀ɨ̀ta bòt ane mèngǎ̧ èyǐ Mbɔ̧ɔ̧mà, mè ngɨ̀ è wekǒ me ko mènə̀ Mbɔ̧ɔ̧mà ngàˈta shua bòt,
46012009	Fo yu mè ngɨ̀ wekǒ lâ mbɨ̧̀ɨ̧̀ne a Mbɔ̧ɔ̧mà ntsɔ̧̀, mè ngɨ̀ wekǒ nè wòt bɔ mètàŋ a màmbəa èghɔ̧.
46012010	Fo mbɔŋ nàà ngɨ̀à wòt kǒ bɔ mètàŋ a màngɨa ngɨŋa ènə̂, ngɨ̀à wekǒ làˈà àtɔŋ Mbɔ̧ɔ̧mà, mè ngɨ̀à wekǒ nè wòt koa èghɨ e dzə abua Fo Mbɔ̧ɔ̧mà la, nè èbe kà dzə abua Fo mbɔŋ. Tàa ngɨ̀ tà gha abua wòt kǒ, tà ŋǎ tò mètàŋ a màndaˈa ane ndɨ̧tsə tsa tsa, mè ŋǎ wekǒ mètàŋ a màngaˈta mènə̀ maa bɔ làˈa ane ndɨ̧ tàa tsa tsa la è shuà.
46012011	Èghɨ baa ègème nàà ŋǎ wû Fo yaa yemɔ̀ˈ la mbɨ̀ˈɨ̀ tà kɔ̀ŋke la. Wòt ègème nàà mbɔ̌ è vi ne èghàb tsa.
46012012	Betsiˈa bɔ fɨ̀ˈnè èwuu mèghàb maa ane mbɨ̧̀ ènyit è bɔ èdziˈ ènyit nyaŋ la. È batè mbɔ̀ èdziˈi ènyit nyaŋ ale, mbɔ̂ mbèle wû mbɨ̧̀ ènyit yemɔ̀ˈ, wu wû ndɨ mbɨ̧̀ ènyit Yesò Klistò nàa la.
46012013	Wu wû ndɨ bàagème, kò ba wu Bèjû, kò bòt kà wu Bèjû, kò èbùˈ, kò bòt kà wu èbùˈ leˈ, bɔ zì àwa a èdzî baa bɔ Fo ngaa yemɔ̀ˈ ntsìˈi mbɨ̧̀ ènyit yemɔ̀ˈ la. Mbɔ̧ɔ̧mà mè ndzì Fo ngaa a mèntɨ̧ɨ̧ ma bàagème.
46012014	Mbɨ̧̀ wɔ̀bȩ̌ bakà bɔ àdziˈa ènyit yeamɔˈ, è bɔ èdziˈi ènyit nyaŋ.
46012015	Tè àka a wu shu nê, “Ndɨ̀ wu e ntsě àbu la, e ntsě àdziˈa mbɨ̧̀ ènyit,” ko àà ghɨa ko àà ghɨ̀ tê aa baka tsi ngu àdziˈa mbɨ̧̀ ènyit la a ntsě.
46012016	Àtǔ̧ a wu shu mɨ̧̂ nê “Ndɨ̀ wu e ntsě èghɨ la, e ntsě àdziˈa mbɨ̧̀ ènyit”, ko àghɨa ko àa ghɨ̀ tê aa baka tsi ngu àdziˈa mbɨ̧̀ ènyit la a ntsě.
46012017	Mbɨ̧̀ ènyit ègème ghɨ̀ ale, ngu wû èghɨ, ko nàa me ghɨ̀ na ka ndzəa èdziˈ à? Mbɨ̧̀ ènyit ègème ghɨ̀ ale, mè ngu wû àtǔ̧, ko nàa me ghɨ̀ na ka nuke èdziˈ à?
46012018	Ka mbɨ̀ˈɨ̀ àa la, Mbɔ̧ɔ̧mà li ngɨ̀ èdziˈi ènyit ègème ntsìte bùà ane ndɨ àa me bɔ̌ atò la.
46012019	Èdziˈi ènyit ngaa ègème e li ngɨ̀ ale ngu àdziˈa ènyit yeamɔˈ, ko mbɨ̧̀ ènyit nàa dzə̀ neŋàà?
46012020	Mbɨ̀ˈɨ̀ àa la, èdziˈi ènyit aa nyaŋ, ka mbɨ̧̀ ènyit mbɔ̂ ngu yemɔ̀ˈ.
46012021	Betsiˈa èghɨ è ka shu abua àbu nê “Betsiˈa e ntsèkè kà ye awê”, àtsə à ka mê ngu shu abua àka nê, “Betsiˈa e ntsèkè kà ye awê.”
46012022	A batè ngu ale ka, betsiˈa bà ka tseke kà ye èdziˈi ènyit bu bàa ka ye mbɨˈɨ̀ àghɨ la,
46012023	mbɔ̂ è bu nè èdziˈi ènyit bàa mɨ̀ɨ̀tà nê è ntsě àghɨ la, wu èbe bàa mbà̧a̧ ntsɔ̧̀ la. Baa nèètà nkàbta èdziˈi ènyit baa bu àa ka bɔ a mànyɨˈta àbȩ la,
46012024	è wù àghɨa bàa ka ghɨ ane èdziˈi ènyit bu àa mbɔa a mànyɨˈta la. Ka Mbɔ̧ɔ̧mà ghɨ̌ mbɨ̧̀ ènyit ane ndɨ bɔ̀ɔ me kukte èdziˈi ènyit bu bàa ka nɨ mbɨˈɨ̀ àghɨ la,
46012025	mbɨ̀ˈɨ̀ àyɔ̀ŋ aa baka wu ane mbɨ̧̀ ènyit, èdziˈi ènyit aa me kɔ̀ŋkè èbeko.
46012026	Àdziˈa mbɨ̧̀ ènyit yeamɔˈ a me ye ngoˈ, ko wu èdziˈi mbɨ̧̀ ènyit ègème ndzea ngoˈ la, bɔ mè me kuke àdziˈa mbɨ̧̀ ènyit yeamɔˈ, ko èdziˈi mbɨ̧̀ ènyit ègème aa fɔte wùˈtè àwɔb.
46012027	Bɨ̀agème bɨ wu mbɨ̧̀ ènyit Yesò Klistò, waa waa ane yɨ̧ wu àdziˈa ènyit adù̧.
46012028	Mbɔ̧ɔ̧mà tsia waa waa àdziˈa zi a èbem chɔsì vi. Bòt mbì tà tsia la wu bɔntu̧ Yesò Klistò, me tsɔˈɔ ntsia bèndàˈàtɔŋ Mbɔ̧ɔ̧mà, ndɔ̀ˈ ntsia bènyɨˈtà, nè bòt bɔ̀ɔ ngɨ̀à ngɨŋa mènə̀ la, nè bòt bɔ̀ɔ mbəa bòt la, nè bòt bɔ̀ɔ ntɨ̀ŋa bòt la, nè bòt bɔ̀ɔ mbà̧a̧ bòt la, ndɔ̀ˈ nè èbe bɔ̀ɔ ndàˈà ane èwuu ndɨ̧tsə tsa tsa la.
46012029	È ntsě bòt bàgème bɔ̀ wu bɔntu̧ Yesò Klistò la. È ntsě bòt bàgème bɔ̀ wu bèndàˈàtɔŋ Mbɔ̧ɔ̧mà la. È kà wu bòt bàgème bɔ̀ wu bènyɨˈtà la. È ntsě bòt bàgème bɔ̀ɔ ngɨ̀à ngɨŋa ènə̂ la?
46012030	È ntsě bòt bàgème bɔ̀ɔ nkoà mbəa bòt la. È kà wu bòt bàgème bɔ̀ɔ ndàˈà ane ndɨ̧tsə tsa tsa la, è kà wu bòt bàgème bɔ̀ɔ nko ngàˈta mènə̀ bɔ laˈa ane ndɨ̧ tsa tsa la shua la.
46012031	Ka bɨ̀ lâ nɔ̀ŋè mèntɨ̧ɨ̧ mɨ̧ me kɨ ngule mèghàb, mbɔ̂ maa nyɨˈte awɨ̧ ngule èlu̧ ntsɔ̧̀.
46013001	E ndàˈà ndɨ̧te bɔbȩ, mè ndàˈà fɔɔle ndɨ̧te bɔntu̧ Mbɔ̧ɔ̧mà àa ndàˈà la, ka mbakà wua nkɔ̀ŋkà bòt, ko e mbê ngu mbɨ̀ˈɨ̀ lèsɔŋ nè mbɨ̧̌ bɔ̀ɔ ndèbà e làˈà la.
46013002	E ngu ko làˈa àtɔŋ Mbɔ̧ɔ̧mà, e mě ko ènə̂ ndò̧ Mbɔ̧ɔ̧mà ègème, e lɔ̀ˈɔ ko mènə̀ Mbɔ̧ɔ̧mà è ghaˈtè shu bòt, e mě zǐ èntɨ̧ɨ̧ am ane Mbɔ̧ɔ̧mà mbɨ̀ˈɨ̀ ko tsɔˈɔ tèbȩtsə, ka mbakà bɔ èkɔŋ, ko e mbê ntsě àghɨ.
46013003	E màà ŋǎ wû èghɨ mâ bɔ la abua bòt, tè ŋa fɔ̀ɔ̀le mbɨ̧̀ ènyit ya̧ nê bɔ̀ to̧a, ka mbakà wua nkɔ̀ŋkà bòt, ko àbȩ̀ ko màa bɔ la a ntsě.
46013004	Èkɔŋ wu mànkuula èntɨ̧ɨ̧ nè màngɨa ntsɔ̧̀. Èkɔŋ e bakà bɔ a ghɔ̀ˈnà, è ka wua ngù̧a nkùˈ zi, è ka wua ŋèˈa tèkwȩ a ègwet.
46013005	Èkɔŋ àa kà wuˈne bòt, è ka wua nkɨà wû àzi ne àbȩ̀, è ka wua ndzàŋà ntsòa, è ka wua mpàŋa mènə̀ kàbɔ̀ŋ bòt e ghɨ̀ la.
46013006	Èkɔŋ aa kà wuˈta vi ane kàbɔ̀ŋ, aà ngùˈtà vi ane nkǔŋ.
46013007	Èkɔŋ aa nkìà èghɨ ègème, è ka wua ntsia èntɨ̧ɨ̧ ane àghɨ, mbɔ̌ ntɨ̀ ane èghɨ ègème, mè nkùùla èntɨ̧ɨ̧ ane èghɨ ègème.
46013008	Èkɔŋ aa kà lìà, è me wu màndaˈa ane àtɔŋ Mbɔ̧ɔ̧mà ko aa li tsě. È me wu nè màndaˈa ndɨ̧tsə tsa tsa ko tea li mǐ. È me wua mànkoa e ghaˈte mènə̀ Mbɔ̧ɔ̧mà, kǒ nàa li tsě.
46013009	Eghɨ baa aa li mǐ nkàà nê baà nkoa mènə̀ àfɨ̀ˈ yaa wû àtem, mènə̀ bàa ndàˈâ ane àtɔŋ Mbɔ̧ɔ̧mà la mè ngu àtem.
46013010	À yu à wu nènkèm la aa me ghɨ̀ tê nkɨ̀ˈɨ̂, à yu è wù àtem la, à ka tsi ngû.
46013011	È li ngu àfɨˈa è ngu watèchɨɨle la, e me làˈa, nkwàˈtà mè ndzea mènə̀ wû mbɨ̀ˈɨ̀ watèchɨɨle, è wu àfɨˈa mâ tsə tê ntsìˈi mbâ̧ la, è nka tsi ngua ngɨ̀à mènə̀ mbɨ̀ˈɨ̀ watèchɨɨle.
46013012	Àghɨa bàa ndzea àfɨ̀ˈ yaa la, a wu mbɨ̀ˈɨ̀ ba lɨ̀ŋke a èbem àlùgɨ̀lâ, me ye mbàˈtsə, ka àfɨ̀ˈ aa li kɨˈɨ bàa me ye èghɨ ntsɔ̧̀ la. Mâ ko wû àdzìˈ àfɨ̀ˈ yaa, mbɔ̂ ngu li ko nènkèm, wû mbɨ̀ˈɨ̀ Mbɔ̧ɔ̧mà ko am nènkèm la.
46013013	Ale, màndzia èntɨ̧ɨ̧ nè màmbɔ ntɨ̀ ane Mbɔ̧ɔ̧mà nè èkɔŋ, èghɨ bàa betat la aa li tèˈa, mbɔ̂ àyea a tsè èbeko la wu èkɔŋ.
46014001	Bɨ̀ ghɨa èkɔŋ e wua àghɨa mbì abua yɨ̧, mè ndâ me kɨ èghɨ Fo Mbɔ̧ɔ̧mà nàa ŋǎ la. Ane èghɨ mbɔŋ, màndaˈa ane àtɔŋ Mbɔ̧ɔ̧mà à wu mbì.
46014002	Wòt tàa ndaˈa ane ndɨ̧ kà bòt e kô la, ka laˈa abua bɔbȩ, tà laˈa abua Mbɔ̧ɔ̧mà nkàà nê, wòt kǒ tàa ndzəa ànəa tà shua la ntsě. Tà wua ndàˈà mènə̀ ane mètàŋ Fo Mbɔ̧ɔ̧mà è wù mènə̀ ndò̧ ègème la.
46014003	Ane àbâ ko, wòt wu tàa ndaˈa ane àtɔŋ Mbɔ̧ɔ̧mà la laˈa abua bɔbȩ, ntɨ̀ŋa bɔnyɨ bɔb ngɨ̀à mèntɨ̧ɨ̧ mɔb kweelà, mè ndzìà mèntɨ̧ɨ̧ mɔb.
46014004	Wòt tàa ndàˈà ndɨ̧ tsǎ la, wua ndɔ̀ktà èntɨ̧ɨ̧ vi zìambɔŋ, ka wòt tàa ndàˈà ane àtɔŋ Mbɔ̧ɔ̧mà la, wua ndɔ̀ktà mèntɨ̧ɨ̧ bòt chɔsì bàgème.
46014005	Maà nkɨà nê bɨ̀agème è me làˈa ndɨ̧tsə tsa tsa, ka e mbɔ̂ me kɨ nê bɨ̀ làˈà nyaŋ wû ane àtɔŋ Mbɔ̧ɔ̧mà. Wòt tàa ndàˈà àtɔŋ Mbɔ̧ɔ̧mà la è tsě wòt tàa ndàˈà ndɨ̧tsə tsa tsa la, na wòt bakà wû tàa ghaˈte mènə̀ mu tà laˈa ane ndɨ̧ tsǎ la e shu e tɨŋe bòt chɔsì la.
46014006	Bɔnyɨ bɔ̧, e nkɨ̀ˈa abua yɨ̧ me làˈa ndɨ̧tsə tsa tsa, ko màa tɨŋe awɨ̧ ane ghà à? Betsiˈa è nka tɨŋe awɨ̧ kà wu nê mâ nɨ ànəa Mbɔ̧ɔ̧mà nyɨˈte abua am la e kɨˈɨ shu awɨ̧, ko ghaˈte èghɨ mâ ko la e shu bòt leˈ, kò ndaˈa ane àtɔŋ Mbɔ̧ɔ̧mà leˈ, kò nyɨ̀ˈta wɨ̧ mènə̀ leˈ.
46014007	Ka wû afɨ̀ nè àkèkwàˈ, è wù èghɨ kà wua ndzèènà la, e bakà laˈa tsa tsa bɔ ghɨ̀ na ka nko ànəa e shua la à?
46014008	Wòt foa èsɔndɨk la bakà lâ ŋǎ ndɨ̧ èbet, bòt e ghɨ̀ na ka ntàŋke a mànga a èbet à?
46014009	Ale, wòt ane yɨ̧ làˈà ànə̂ ane ndɨ̧ kà bòt e kô, ko bɔ̀ɔ ghɨ̀ na ka ko ànəa tà shua la à? Wòt ghɨ̀ ale, ko èngǎ̧ tò aa nyɔ a èbem fo.
46014010	Ndɨ̧tsə te batè ngu a ngɔ̀ŋ ŋaa nyaŋ, ka ye kǒ kà bɔ wua ndzəa ànəa è shua la ka wû.
46014011	Ka e mbakà ko ndɨ̧ yu bɔ làˈà la, ko wòt wu ndàˈà yùà la naa wu mbɨˈɨ̀ gɨ̧̀ abua am, e mè ngu mbɨ̀ˈɨ̀ gɨ̧ abua tò.
46014012	Ndɨ̀ wu bɨ̀a nùà nkɨ bɔ èghɨ Fo Mbɔ̧ɔ̧mà nàa ŋǎ la, bɨ̀ nyɔ̀ˈte a mbì àghɨ àgème ndze nê bɨ ghɨ̀ bu àa me tɨŋa ndɔ̀ktà mèntɨ̧ɨ̧ bòt chɔsì la.
46014013	È wu ale, wòt ndaˈa ane ndɨ̧ tsǎ la ye nê ye tsàˈta Mbɔ̧ɔ̧mà shù̧ù̧ta tò nê tà ghɨa ye ko shu mènə̀ mu ye làˈà ane ndɨ̧ tsǎ la abua bòt ntsɔ̧̀.
46014014	Màa ngɨ̀ è me tsàˈta Mbɔ̧ɔ̧mà ane ndɨ̧ tsǎ, è wu fo ya̧ ndàˈà abua Mbɔ̧ɔ̧mà la, ka è nka ko ànəa e shua la.
46014015	A wu ale ko màa ghɨ̀ na à? Ko maa tsàˈta Mbɔ̧ɔ̧mà ane fo ya̧, e mě me tsàˈta nkoa ànəa e shu la, ko maa kɔ̧ e tsàˈte a Mbɔ̧ɔ̧mà ane fo ya̧, e mě kɔ̧ ànəa mâ ko la.
46014016	À me tsàˈta Mbɔ̧ɔ̧mà nkɔ̀ŋkà tò wû ane fo yùà yùà, ko wòt kànə̀ tà kɨˈɨ a èbem àbù̧ù̧tà yɨ̧ la nàa ghɨ̀ na te ko shu nê “Àmèn” adù̧ kà lem nko ànəa à shua la à?
46014017	A teko, à wua ntsàˈta Mbɔ̧ɔ̧mà nkɔ̀ŋkà tò ntsɔ̧̀, ka à ka bê ntɨ̀ŋe wekǒ nè wòt ane àghɨa ko.
46014018	Mâ kɔ̀ŋka Mbɔ̧ɔ̧mà nê maa ndàˈà ndɨ̧tsə tsa tsa tè ntsè àwɨ̧ bàgème.
46014019	Ka e ngu àdziˈa bòt chɔsì e bù̧ù̧tè la, ko maa kɔ̀ŋke a màndaˈa èngà̧ yetà̧â̧ nkoa ànəa e shua la mbɨ̀ˈɨ̀ nɨ nyɨˈte bòt, te tsě ndɨ màa làˈà mèngǎ̧ bètɔsì èghem ane ndɨ̧tsə tsa tsa la.
46014020	Bɔnyɨ bɔ̧, bɨ̀ ka ngu mbɨ̀ˈɨ̀ bɔtechɨɨle ane mènkwàˈte mɨ̧. Ka è me wu ane ànəa kàbɔ̀ŋ, bɨ wu mbɨˈɨ̀ bɔtechɨɨle, mbɔ̂ bɨ̀ wu mbɨ̀ˈɨ̀ bɔɔjuŋ ane mènkwàˈte mɨ̧.
46014021	Mbɔ̧ɔ̧mà shu a èbem àkata mbɨ̧ zi nê, “Maa tsǎ bòt bɔ̀ɔ ndàˈà ndɨ̧tsə tsa tsa la nè bègɨ̧̀ bɔɔ kɨˈɨ làˈà èngǎ̧ am abua bòt bɔ̧, mbɔ̂ ngu ghɨ̌ ale ka bɔ̀ ka lem ngu zə ànəa e shua la.”
46014022	Ale, màndaˈa ndɨ̧tsə tsa tsa wu àlȩ̂ abua bòt kà zi mèntɨ̧ɨ̧ mɔb ane Yesò Klistò, te ntsě abua bòt bɔ zì mèntɨ̧ɨ̧ mɔb ane Yesò Klistò la. Ka è me wu màndaˈa àtɔŋ Mbɔ̧ɔ̧mà, ko a wu abua bòt bɔ zi mèntɨ̧ɨ̧ mɔb ane Yesò Klistò la, a ntsě abua bòt kà zi mèntɨ̧ɨ̧ mɔb ane Yesò Klistò.
46014023	Tè bòt chɔsì bàgème e bù̧ù̧tà mbùˈ me làˈa ane ndɨ̧tsə tsa tsa bàgème, bòt kànə̀ kò bòt kà zi mèntɨ̧ɨ̧ mɔb ane Yesò Klistò e kɨˈɨ ayɔɔ yɔb, ko bɔ̀ ka shu laˈnê bɨ̀agème bɨ be à?
46014024	Ka bɨ̀agème bɨ me làˈa àtɔŋ Mbɔ̧ɔ̧mà, wòt kà zi èntɨ̧ɨ̧ vi ane Yesò Klisto kò wòt kànə̀ leˈ kɨˈɨ ayɔɔ yɨ̧, ko mènə̀ ngaa ègème tà zə la naa ba̧a̧te èntɨ̧ɨ̧ tò, e ghɨ̌ taa ko nê ye wu wòt kàbɔ̀ŋ,
46014025	e ghɨ̌ bɔɔ ko ènə̂ ndò̧ tò bu a èntɨ̧ɨ̧ tò la. Àyaa aa ghɨ̌ taa ŋɔˈne a si e wùˈte a Mbɔ̧ɔ̧mà, e shu laˈnê ane nkǔŋ Mbɔ̧ɔ̧mà wu ayɔɔ yɨ̧.
46014026	Bɔnyɨ bɔ̧, ye ndɨ bɨ̀a me ghɨ̀ la. Bɨ bù̧ù̧tà, wòt ane yɨ̧ bɔa èkù̧, wekǒ bɔa àghɨa tàa nyɨˈte la, wekǒ bɔa ènə̂ Mbɔ̧ɔ̧mà nyɨˈte atò la, wekǒ bɔa èngǎ̧ tàa làˈa ane ndɨ̧ tsǎ la, ko ghaˈte ànəa bɔ làˈa ane ndɨ̧ tsǎ la e shu leˈ, bɨ ghɨ̀ àghɨ àgème ane ndɨ àa tɨŋe lɔ̀ktè mèntɨ̧ɨ̧ ènɔ̧̂ bòt Mbɔ̧ɔ̧mà la.
46014027	Wòt me kɨ làˈa ndɨ̧ tsǎ, bɨ ye nê wu wû bòt babe kò batat leˈ bɔ làˈà la, mbɔ̂ ndàˈ wemɔ̀ˈ wemɔ̀ˈ. Bɔ laˈa, wòt wemɔ̀ˈ è ghaˈtè ànəa bɔ làˈà la shû.
46014028	Ka wòt bakà wû tàa ghaˈte ànəa bɔ làˈà shua la, wòt wu nkɨ laˈa ane ndɨ̧ tsǎ la ka ndàˈ ayɔɔ ènɔ̧̂ bòt Mbɔ̧ɔ̧mà, tà me làˈa a èntɨ̧ɨ̧ vi, mè ndaˈa abua Mbɔ̧ɔ̧mà.
46014029	Bèndàˈàtɔŋ Mbɔ̧ɔ̧mà babe kò batat leˈ, è laˈa, èbeko nè bòt è baŋa ànəa mbɔŋ bɔ làˈà la ndze.
46014030	Mbɔ̧ɔ̧mà nyɨ̀ˈta ànə̂ abua wekǒ nè wòt tà tseke a si la, we mbì wu ndàˈà la buŋ.
46014031	Bɨ̀agème e làˈà ànəa bɨ zə abua Mbɔ̧ɔ̧mà la wemɔ̀ˈ wemɔ̀ˈ, mbɨ̀ˈɨ̀ waa waa naa bɔ èyì, aa mě zǐ èntɨ̧ɨ̧ waa waa.
46014032	Betsiˈa ndàˈàtɔŋ Mbɔ̧ɔ̧mà kô mbà̧a̧ èngǎ̧ vi, tè ntsiˈi làˈà wû àfɨˈa tà bɔ ndɨ tàa làˈà la,
46014033	nkàà nê Mbɔ̧ɔ̧mà nàà kà kɔ̀ŋkè ànə̀ˈnè, tà wu Mbɔ̧ɔ̧mà àlàŋkè. Mbɨ̀ˈɨ̀ àa èbem bèchɔsì bòt Yesò a èdzìˈ ègème la,
46014034	bèzi è ka me làˈa a èbem bèchɔsì. Bɔ bakà bɔ ndɨ bɔ̀ɔ me làˈà la. Bɔ bɔ ndɨ bɔ̀ɔ wu a èten mbâ̧tsə mbɨ̀ˈɨ̀ mbɨ̧ è shu la.
46014035	Bɔ me kɨ ko ànə̂, bɔ̀ ghǎ a lob, bɔ biite bèlu̧ bɔb. Wu ànəa àtsəa kɔˈɔ àvi naa me làˈa a èbem chɔsì.
46014036	Bɨ tu̧a ànəa mâ shu la, bɨ̀ ko nê èngǎ̧ Mbɔ̧ɔ̧mà e li è ka dzə abua yɨ̧, è ka mê ndìà wû abua yɨ̧.
46014037	Wòt me shu nê ye wu ndàˈàtɔŋ Mbɔ̧ɔ̧mà, kò shua nê Fo Mbɔ̧ɔ̧mà ŋa avi àghɨa ko leˈ, tà zì àyaa àtsəa zi nê, èghɨ mâ shɨ la wu mbɨ̧te Lefɨ̀ˈ.
46014038	Wòt tǔ̧ e ghɨ̌ ànə̂ yaa mâ shu la, bɨ̀ ka nɨ atò mbɨ̀ˈɨ̀ àghɨa ko mɨ̧̂.
46014039	È wu ale, à bɔnyɨ bɔ̧, bɨ̀ la ndzì èntɨ̧ɨ̧ me làˈà àtɔŋ Mbɔ̧ɔ̧mà, mbɔ̂ bɨ̀ ka nkèle bòt Mbɔ̧ɔ̧mà nê bɔ̂ ka ndàˈà ndɨ̧tsə tsa tsa.
46014040	Bɨ̀ me ghɨ̀ mènə̀ ègème ane ndɨ àa mbɔ̀ la, nè ndɨ è kùˈù la.
46015001	Bɔnyɨ bɔ̧, maà nkɨ ku̧u̧te awɨ̧ àfɨ̀ˈ yaa ànəa Ntu̧ Ntsɔ̧̀ yu e ndi ntsɔ̀te abua yɨ̧, bɨ zə mbɨ̧̀ɨ̧̀nê mê mba̧ me kweele adù̧ la.
46015002	Wu Ntu̧ Ntsɔ̧̀ yaa nàa ghɨ̌ bɨa pema la na bɨ ba̧a̧ èngà̧ wu e ndi ndaˈa abua yɨ̧ la me kweele adù̧ la. E bakà wu li ghɨ̌ bɨa peme, ko bɨ li mbɨ̧̀ɨ̧̀ne wùà àku.
46015003	E ndi shu awɨ̧ ànəa Yesò Klistò li shu am la, mbɨ̀ˈɨ̀ ngule àghɨa mbì, nê Yesò Klistò li mpfə ane kàbɔ̀ŋ wa, mbɨ̀ˈɨ̀ Àkata Mbɔ̧ɔ̧mà a li shu nê aa wu la.
46015004	Bɔ li ntu atò, è me wu ane èli betat tà yu̧u̧mê, mbɨ̀ˈɨ̀ Àkata Mbɔ̧ɔ̧mà a li shu nê aa wu la.
46015005	Tà li mpuula a mbì Pità, mè mpuula a mbì bɔntu̧ bu ntsɔ̀b babe la.
46015006	Tà li mè mpuula a mbì bɔnyɨ ba bɔ tsě ènkɨ̀ yetà̧â̧ la, àdzìˈ yeamɔˈ. Èbeko ane yɔb e batè mpfə̀ˈtê, ka àbə̀ˈ àyɔb nyaŋ a bele èbe yu̧.
46015007	Tà lè lɔ̂ˈ mè mpuula a mbì Jimsì, me tsɔˈɔ mpùùlà a mbì bɔntu̧ bu bàgème.
46015008	A ghà me lìa tà puula abua am, è ngu wòt bɔ li mbi atò àfɨˈa kà bòt e wua nchɨ̀ˈà la.
46015009	E ngu tandiakwèn ane bɔntu̧ Yesò Klistò. E mbakà kuˈu wòt bɔ̀ɔ me tɔ atò ane wantu̧ Yesò Klistò la nkàà nê, e ndi ngua nkɨà ètsə bòt chɔsì Mbɔ̧ɔ̧mà enɨ.
46015010	Ka Mbɔ̧ɔ̧mà nɨa ntsɔ̧̀ vi ngɨ̀ e ngu àghɨa è ngu yùà la, ntsɔ̧̀ tò mbɔŋ li è kà tse àku. Ane nkǔŋ, e ndi fàˈ tè ntsè àwɔb bàgème, mbɔ̂ è li è kà lem ngu mmɔ̌, è li ngu ntsɔ̧̀ Mbɔ̧ɔ̧mà wu ane ya̧ la.
46015011	Kò wu mmɔ̌ ka e ndi ndàˈà èngǎ̧ mbɔŋ la, kò è li ndàˈà bɔ̀ɔ̀ba leˈ, ko eyaa wu èngǎ̧ Mbɔ̧ɔ̧mà ba li ndàˈ la, mè ngu àghɨa bɨ li mbɨ̧̀ɨ̧̀ne la.
46015012	Bɔ me làˈà èngǎ̧ Mbɔ̧ɔ̧mà shua nê Yesò Klistò li njù̧ù̧me, ghǎ ghɨ̀ ka bòt ko ane yɨ̧ e me shu nê wòt nàa ngɨ̀ tà pfə, tà kà tsi njù̧ù̧me à?
46015013	Ka è wu nê wòt nàà kà pfə mè njù̧ù̧mê, ko a wua shua nê Yesò Klistò li tà kà yu̧u̧me.
46015014	A wu nê, Yesò Klistò bakà yù̧ù̧mê, ko èngǎ̧ Mbɔ̧ɔ̧mà wu ba làˈà la e wu àku, èntɨ̧ɨ̧ wu bɨ zi ane Yesò Klistò la mè ngu àku.
46015015	A wu ale ko aa nyɨˈte mɨ̧̂ nê, ba wua ndàˈà mèfà̧ ane ànəa Mbɔ̧ɔ̧mà, shua nê Tǎt wa Mbɔ̧ɔ̧mà li njù̧ù̧me a Yesò Klistò, kà tà ghɨ̀, na a wu nkǔŋ nê wòt nàa mpfəa tà kà tsi njù̧ù̧mê la.
46015016	È wu nê bèmpfəà bea kà yù̧ù̧mê, ko Yesò Klistò li tà kà yu̧u̧mè.
46015017	A mè ngu nê, Mbɔ̧ɔ̧mà li tà kà yu̧u̧me a Yesò Klistò, ko èntɨ̧ɨ̧ wɨ̧ wu bɨ zi ane Yesò Klistò la wu àku, a mè me nyɨˈte nê kàbɔ̀ŋ bele a mèntɨ̧ɨ̧ mɨ̧.
46015018	Ko aa nyɨˈte mɨ̧̂ nê, bòt Mbɔ̧ɔ̧mà bu bɔ me pfə ngu nè Yesò Klistò la e nyɔ̂.
46015019	Ntɨ̀ yu ba bɔ ane Yesò Klistò mbɨ̀ˈɨ̀ peme la, wu wû ànəa màntseka a ngɔ̀ŋ ŋaa, ko àya aa bɨɨ te tsè àyea wòt ègème a ngɔ̀ŋ ŋaa.
46015020	Ka ane nkǔŋ, Yesò Klistò yu̧u̧me a èbem èsî, mbɨ̀ˈɨ̀ wòt mbì tà yu̧u̧me la e nɨ nyɨˈte nê bòt bu bɔ pfəˈte la aa li yu̧u̧me.
46015021	Ndɨ̀ wu bòt àa mpfə̀ˈta nkàà àghɨa wɔ̀bȩ̌ li ngɨ̀ la, wu wû ndɨ bòt àa njù̧ù̧ma nkàà àghɨa wekǒ nè wòt li ngɨ̀ la.
46015022	Ndɨ̀ wu bòt àa mpfə̀ˈta nkàà ndɨ bɔ̀ wu àghɨ yeamɔˈ nè Adàm la, wu wû ndɨ bòt àa li yu̧u̧me nkàà ndɨ bɔ̀ wu àghɨ yeamɔˈ nè Yesò Klistò la.
46015023	Mbɔ̧ɔ̧mà bɔ̂ ngu ghɨ waa waa naa yu̧u̧me ane vi ne akɔ̀ˈ. Yesò Klistò bɨɨ njù̧ù̧mê, bòt bu è wù èbe tò la e wu li yu̧u̧me mɨ̧̂ ane àli yu tàa li kɨˈɨ la.
46015024	Taa li nkɨ̀ˈɨ̂ ale ngɔ̀ŋ lìà. Eyaa wu àfɨˈa Yesò Klistò nàa tsòkè mètàŋ tèwuute fo tègème tèa ntsìta mènə̀ nè bènàmbəa bu bèa mbà̧a̧ èlaˈ la, è bɔ̂ nɨ a kèfɔ̧̀ wu e zǐ tèkitebu Tǎt wa Mbɔ̧ɔ̧mà.
46015025	Yesò Klistò bɔ ndɨ tàa me ba̧a̧ a kèfɔ̧̀ vi tè ndɨ Mbɔ̧ɔ̧mà nàa ghɨ̌ taa tsite èka bi a ègwet bɔmbù̧ bi la.
46015026	Wɔ̀mbù̧ kwèn tàa ghɨ̀ tê bɔɔ baka tsi ndzə ànəa tò la wu èvə.
46015027	Àkata Mbɔ̧ɔ̧mà a laˈnê, “Mbɔ̧ɔ̧mà zǐ èghɨ ègème a èten èka tò”, ka àa me shu ale, à ka wu nê Mbɔ̧ɔ̧mà wu tà zǐ èghɨ ègème a èten èka Yesò Klistò la wu a eten èka tò mɨ̧̂.
46015028	Mbɔ̧ɔ̧mà naa me ghɨ̀ tê ndzì èghɨ ègème a èten Yesò Klistò, tòà zìambɔŋ wu tà wù wa̧ la zì àvi a èten Mbɔ̧ɔ̧mà wu tà zǐ èghɨ ègème a èten tò la, mbɨ̀ˈɨ̀ Mbɔ̧ɔ̧mà naa wu àtsəa àghɨ àgème.
46015029	Bòt bɔ pfəˈte la e bakà wu ghɨ̌ yu̧u̧me, ko bòt bu bɔ̀ɔ ndzìà àwɔb a èdzî ane tèlente bòt bɔ pfəˈte la àa mɨ̀ɨ̀tà nê bɔ̀ɔ bɔ ghàà? È wu nkǔŋ nê bòt aa kà pfə mè njù̧ù̧mê, ghǎ ghɨ̀ ka bòt e me zi bòt a èdzî ane tèlente bòt bɔ pfəˈte la à?
46015030	A wu ale ko lə yu ba yea ngoˈ àfɨ̀ˈ àgème la wu ghà à?
46015031	Bɔnyɨ bɔ̧, èvə aa nə̀ˈa a tèdzi ta̧ àli àgème. E nkà̧à̧ àyaa ane kèghàˈtè fu mâ bɔ ane yɨ̧ ndɨ̀ wu bà wu àghɨ yeamɔˈ nè Yesò Klistò Lefɨ̀ˈ wa la.
46015032	E ndi ngɨ̀ ale ngua ndzea mènə̀ wû ndɨ wɔ̀bȩ̌ nàa ndzea la, ko àbȩ̀ am e me nǔ nya̧tebàˈ a Efesɔ̀s wǔ ghàà? È wu nê bòt aa kà pfə njù̧ù̧mê, ko “Bɨ̀ tsiˈ bà me jɨa nua ngùˈtà wa nkàà nê, naa me wu a tetsɔˈ baa pfəˈte.”
46015033	Bɨ̀ ka mbɨ̧̀ɨ̧̀nê wòt fɨ̀te awɨ̧, “Bèshu̧ kàbɔ̀ŋ bea ntsòkà wòt mènə̀ ntsɔ̧̀.”
46015034	Bɨ̀ kubte mènkwàˈte mɨ̧, bɨ̀ ka tsi ngɨ a kàbɔ̀ŋ. Àbə̀ˈ àyɨ̧ ako a bakà bê nkô wòt Mbɔ̧ɔ̧mà wǔ wùà la. E ndàˈà àyaa mbɨ̀ˈɨ̀ bɨa bɔ àtsəa kɔˈɔ.
46015035	Wòt kǒ naa biite nê, “Mbɔ̧ɔ̧mà nàa njù̧ù̧ma bèmpfəà na à? Bɔ̀ɔ ngɨ̀ bɔ̀ me yu̧u̧me ale bɔ dzə̀ nè ka èwuu mbɨ̧̀ ènyit à?”
46015036	Ye èkèghɨ̧̀ ko! Àa nyɔ̀ˈà kèmbèm àghɨ a si, kè baka tu kèmbèm fu kea fǐ, kè ka tsə.
46015037	Àa nyɔ̀ˈɔ̀ àghɨ mbɨ̀ˈɨ̀ kèmbem ntsə̀ kò kèmbem àghɨa ko tsa leˈ, kè ka wû àghɨa kèa ghɨ̌ wu la, ke wu wû kèmbèm.
46015038	Mbɔ̧ɔ̧mà nàa ngɨ̀ tà ghɨ̀ kèmbèm fu ke tsə mbɔ̌ mbɨ̧̀ tà kɔ̀ŋkè la. Tàa ngɨ̀ tà ghɨ̀ kèmbèm kègème ke bɔ zi ne mbɨ̧̀.
46015039	Mbɨ̧̀ ènyit ntsě yemɔ̀ˈ. Bɔbȩ e bɔ yɔb ne mbɨ̧̀ ènyit, banya̧bàˈ e bɔ tɔb, banɨ̧̀ e bɔ tɔb, basə e mè mbɔ̀ tɔb.
46015040	Mbɨ̧te ènyit tea ègwelebuule, mbɨ̧te ènyit te mè ngu a sitsǎˈ, ka kèbɔ̂ŋ tu a ègwet la tea tsa, kèbɔ̂ŋ tu a sitsǎˈ la te mè ngu tsa.
46015041	Àta̧nyèm a bɔ kèbɔ̂ŋ fi, èŋu e bɔ fi, těnto̧ te mè mbɔ̀ tɔb, ka wû těnto̧tsə te bɔ tèbɔ̂ŋtsə tsa tsa.
46015042	Eyaa bê ngu ndɨ mbɨ̧te ènyit bòt bɔ pfəˈte la tèa li wu tsa àfɨˈa bɔ yu̧u̧me la. Mbɨ̧̀ ènyit bɔ zǐ a si la nàà fìà, ka è ye è dzə a èbem èsî la ka wua fìà.
46015043	Bɔ̀ɔ me zǐ a si è kà wua mbɔ̀, è me dzə̌ a si è me bɔ̌. Bɔ̀ɔ ngɨ̀ bɔ̀ me zǐ a si è me yu, è me dzə̌, è tsìˈi àghɨa àa nkwèèla la.
46015044	Bɔ̀ɔ ngɨ̀ bɔ̀ me zǐ a si, tà bɔ̀ wû èwuu mbɨ̧̀ ènyit yu ba bɔ la, è me dzə̌, è tsìˈi mbɨ̧̀ ènyit è dzə̀ a ègwet la. Mbɨ̧̀ ènyit wɔ̀bȩ̌ wua, ko è ye Fo Mbɔ̧ɔ̧mà zì mèmpème adù̧ la nàà və mɨ̧̂.
46015045	Àkata Mbɔ̧ɔ̧mà a laˈnê, “Mbɔ̧ɔ̧mà li ngɨ a Adàm mbì tà tsìˈi wòt yǔ̧.” Ka Adàm kwèn tsìˈi Fo nàa ŋǎ mèmpème la.
46015046	È wu nè wòt è wǔ wɔ̀bȩ̌ la li nkɨ̀ˈɨ̂ a mbì, è wu kà wu wɔ̀bȩ̌ la tsiˈi kɨˈɨ a kwèn.
46015047	Wòt mbì li ngu wòt sitsǎˈ, ngu wòt bɔ nɨ ètsaˈ ka ngɨ̀ atò la, è we kwèn wu wòt ègwet.
46015048	Bòt sitsǎˈ aa mbɨ̀ˈɨ̀ wòt wu bɔ li nɨ̀ ètsaˈ ngɨ̀ atò la, bòt ègwet e wu mbɨ̀ˈɨ̀ wòt wu tà li ndzə a ègwet la.
46015049	Ale, ndɨ bɔ wèè awa mbɨ̀ˈɨ̀ wòt sitsǎˈ la, wu wû ndɨ bɔ̀ɔ wèè awa mbɨ̀ˈɨ̀ wòt wu tà li ndzə a ègwet la.
46015050	Bɔnyɨ bɔ̧, ànəa e shua la wu nê, betsiˈa wòt kà nyi a kèfɔ̧̀ Mbɔ̧ɔ̧mà nè mbɨ̧̀ ènyit wɔ̀bȩ̌, àghɨa àa fìà la à ka wû bɔ̂ èghɨ kà wu li fǐ.
46015051	Bɨ̀ zə! Tsiˈ è shu awɨ̧ ànəa ko è li ngu ànəa ndò̧ la. Bà ka li pfəˈte bàgème a, ka baa li kubte bàgème.
46015052	Àyaa aa li wu kwàˈ ngò̧ yemɔ̀ˈ, mbɨ̀ˈɨ̀ bɔ̀ɔ ngwèlà èghɨ la, àfɨˈa bɔ tɔ èsɔndɨk e lìa la. Bɔɔ li ntɔ lùà, bòt bɔ pfəˈte la e yu̧u̧mè ntsìˈi bòt kà wu tsi pfə, baa wu bà bele e be yu̧ la e kubtè.
46015053	Aa li wu ale ngu nê, àghɨa àa fìà la, a bɔ ndɨ àa kubte tsiˈi ayea kà wua fìà la, àyea àa mpfəa la a kubtè ntsìˈi àyea kà wua mpfəa.
46015054	Naa li ngu àfɨˈa àghɨa àa fìà la a wèè àvi nè àyea àa ka fì la, àyea àa mpfəa la a wèè àvi nè àyea àa ka pfə la. Àfɨˈa mbɔŋ, àghɨa bɔ shɨ a èbem Àkata Mbɔ̧ɔ̧mà la a te. “Bɔ nù èvə tè ntsè, èbet wu e mî.”
46015055	“Èvə è, àa mě wa à? Èvə è, àghɨa àa mě me nɨa ntea bòt la àa ya à?”
46015056	Àghɨa èvə àa nɨa ntea bòt la wu kàbɔ̀ŋ, kàbɔ̀ŋ me nɨ mètàŋ mi ane mbɨ̧.
46015057	Ka bà kɔ̀ŋka Mbɔ̧ɔ̧mà wu tà ghɨ̂ ba nù tè ntsè, nkàà àghɨa Yesò Klistò Lefɨ̀ˈ wa è ghɨ̀ la.
46015058	È wu ale, à ngule bɔnyɨ bɔ̧, bɨ̀ tɨ̧ɨ̧ ntsɔ̧̀, àghɨ à ka nyìˈì àwɨ̧. Bɨ̀ me ghɨ̌ àfaˈa Lefɨ̀ˈ nɨa ngà nè mbì àfɨ̀ˈ àgème, ndɨ̀ wu bɨ ko nê betsiˈa àfàˈ àyɨ̧ abua Lefɨ̀ˈ à ka tse àku la.
46016001	Maà nkɨ làˈa ane ànəa màfeta èkab e nɨ tɨŋe bòt Mbɔ̧ɔ̧mà bu a Jèlusalèm la, nê, bɨ bɔ ndɨ bɨ̀a ghɨ̀ àghɨa e ndi shu abua bèchɔsì bu a Gàlashìà nê bɔ̀ me ghɨ̀ la.
46016002	Waa waa ane yɨ̧ ye nê ye fete èkab ye bɔ la ane àlia mbì ane nkàb ègème nɔ̀ŋè me chɨ̀ˈɨ, mbɨ̀ˈɨ̀ è nkɨˈɨ, bɨ̀ ka tsi fete èghɨ.
46016003	Bɨ̀ ghɨ̀ ale, mbɨ̀ˈɨ̀ è nkɨˈɨ, e shɨ èkatè ŋǎ abua bòt bɨ làà la bɔ nɨ ne èbɨ̧ ne èghɨ nga a Jèlusalèm.
46016004	A nyɨ̀ˈta nê, wu ànəa ntsɔ̧̀ nê è nga mɨ̧̂, ko bɔɔ kùŋà am ba tò ba aa ghǎ nɔ̂.
46016005	Maa li ntse a Màsèdonìà nkɨ̀ˈɨ̂ ndzè àwɨ̧. E shua ale nkàà nê, maa nkɨ tsě a èlu̧ Màsèdonìà ka kɨˈɨ.
46016006	Maa li tseke ba nɨ̧̀ ba te a teko àbɨ̂ŋ aa tsě, mbɨ̀ˈɨ̀ bɨa tɨŋe am ane lèghȩ̀ȩ̀nè am etsǎ am maa ghǎ àdzìˈ àgème màa nkɨ ghà la.
46016007	Maa kà kɨ kɨˈɨ tseke ba nɨ̧̀ ba wû ane kètem àfɨ̀ˈ. Maà nkwàˈtà kɨˈɨ tseke ba nɨ̧̀ ba tè àfɨ̀ˈ aa nyaˈa wu na Tè Yesò bɨ̧̀ɨ̧̀na la.
46016008	Ka maa tseke a Efesɔ̀s tè àlia Pentekɔ̀s aa kɨˈɨ,
46016009	nkàà nê, èlu̧ e lâ ngàˈa abua am maa ghɨ àfaˈa ntsɔ̧̀, ka bɔmbù̧ e bɔ̂ me ya̧a̧.
46016010	Tɔ̀màtià naa kɨˈɨ bɨ me ba̧a̧ atò ntsɔ̧̀, nkàà nê, tà wua ngɨ̀à àfaˈa Tè Yesò mbɨ̀ˈɨ̀ màa ngɨ̀à la.
46016011	Ale, wòt ka ngwàa tò, ka bɨ̀ tɨŋe atò ntsaa tò tà ghȩ̀ȩ̀ne ane àlàŋkè, mè nkɨ̀ˈɨ̂ abua am nkàà nê, maà nchɨˈa tò bɔ̂ bɔnyɨ ba ko bu.
46016012	È me wu wanyɨ wa Àpolòs, ko mâ ŋwèta atò ngò̧ nyaŋ nyaŋ nê tà kɨˈɨ bɔ̂ bòt Yesò ko bu ndzè àwɨ̧, ka a li à ka wu a èntɨ̧ɨ̧ tò nê tà kɨˈɨ àfɨ̀ˈ yaa. Taa kɨˈɨ àfɨˈa èlu̧ e dzə a si la.
46016013	Bɨ̀ me ko awɨ̧, ntɨ̧̀ɨ̧ ntsɔ̧̀ ane èntɨ̧ɨ̧ wɨ̧ wu bɨ zi ane Yesò la, ntɨ̧ɨ̧ mbɨ̀ˈɨ̀ mbâ̧ mè me kweele.
46016014	Bɨ̀ me ghɨ àghɨ àgème nè èkɔŋ.
46016015	Bɔnyɨ bɔ̧, bɨ ko nê Stefanàs bɔ̂ bòt lob zi wu bòt mbì a èbem Akayà bɔ li ndzì mèntɨ̧ɨ̧ mɔb ane Yesò, mè ŋà wɔb e me faˈa ntɨ̀ŋa bòt Mbɔ̧ɔ̧mà la.
46016016	Mâ shu̧u̧te awɨ̧ nê bɨ̀ me zə èwuu bòt baa, nè bòt ko tsa bɔ̀ɔ fɔta fàˈà nè Stefanàs ba la.
46016017	A taˈa bɔ̌ am nê, Stefanàs bɔ̂ Fɔ̀tùnatùs nè Àkekùs e kɨˈɨ̀ nkàà nê bɔ nɨ àdziˈa yɨ̧ ndɨ̀ wu bɨ ntsě a si la.
46016018	Bɔ zǐ èntɨ̧ɨ̧ am mbɨ̀ˈɨ̀ bɔ zì è wɨ̧ la. Bɨ̀ me zə ànəa èwuu bòt baa àa shua la.
46016019	Bèchɔsì bu a Esìà la aa ntsàˈtà wɨ̧. Àkwilà bɔ̂ Plìsilà nè ènɔ̧̂ bòt Mbɔ̧ɔ̧mà bu bɔ̀ɔ mbu̧u̧ta a lob yɔb la aa ntsàˈtà wɨ̧ nè èkɔŋ bòt Mbɔ̧ɔ̧mà.
46016020	Bòt Mbɔ̧ɔ̧mà bu bàgème àdzìˈ yaa la aa ntsàˈtà wɨ̧. Bɨ̀ taˈa bɔnyɨ bɨ̧ bàgème ntsàˈtè àwɔb mbɨ̀ˈɨ̀ bòt Mbɔ̧ɔ̧mà.
46016021	Wu mmɔ̌ Pɔ̂l mâ nɨ àbu am mmɔ̌ mbɔŋ ka shɨ̀ mèntsàˈte màa la.
46016022	Wòt bakà wua nkɔ̀ŋkà Lefɨ̀ˈ, ndɔ̀ nɔ̀ŋke àtsəa tò. Lefɨ̀ˈ wa, kɨˈɨ!
46016023	Maà shù̧ù̧ta nê Yesò Lefɨ̀ˈ nyɨˈte a ntsɔ̧̀ vi abua yɨ̧.
46016024	Maà nkɔ̀ŋkà àwɨ̧ bɨ̀agème ndɨ̀ wu bà wu àghɨ yeamɔˈ ane Yesò Klistò la. Àmèn.
47001001	Letà Pɔ̂l wantu̧ Yesò Klistò, Mbɔ̧ɔ̧mà è ghɨ ane mènkɔ̀ŋke mi la, nè wanyɨ waa Tɔ̀màtià, Abua chɔsì Mbɔ̧ɔ̧mà wu a Kɔlìn la, bɔ̂ bòt Mbɔ̧ɔ̧mà ko bu bàgème a Akayà la.
47001002	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ nê bɔ̀ nyɨˈte a ntsɔ̧̀ wɔb abua yɨ̧, ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
47001003	Bà kɔ̀ŋke a Mbɔ̧ɔ̧mà, Tǎt Yesò Klistò Lefɨ̀ˈ wa. Tà wu Tǎt tàa nkua tèsȩ la, mè ngu Mbɔ̧ɔ̧mà tàa ndzìà mèntɨ̧ɨ̧ bòt la.
47001004	Tàà ndzìà mèntɨ̧ɨ̧ ma àfɨ̀ˈ àgème bà ndzea ngoˈ la, mbɨ̀ˈɨ̀ bàambɔŋ aa me koa nɨa mèntɨ̧ɨ̧ kèfi màa Mbɔ̧ɔ̧mà ŋa abua ya la ndzìà mèntɨ̧ɨ̧ bòt bu ngoˈ kwene ane yɔb la mɨ̧̂.
47001005	Èlɨ bàa ndzea ngoˈ kwàˈ ànyaˈne ane ànəa Yesò Klistò la, wu wû èlɨ Yesò Klistò wu nàa ngɨ̀à Mbɔ̧ɔ̧mà zìà mèntɨ̧ɨ̧ ma la mɨ̧̂.
47001006	Ba me ye ngoˈ ko naa me zì mèntɨ̧ɨ̧ mɨ̧, mèntsèke mɨ̧ nè Mbɔ̧ɔ̧mà mè ngu ntsɔ̧̀. Bɔ mè ndzìà mèntɨ̧ɨ̧ ma ko aa wu nê bɔ zi mɨ̧ mɨ̧̂, mbɨ̀ˈɨ̀ aa tɨŋe awɨ̧ bɨa kuule mèntɨ̧ɨ̧ ekìi ngoˈtsə mbɨ̀ˈɨ̀ bàa nkìa la.
47001007	Ntɨ̀ ya ane yɨ̧ nàà nkwèèlâ. Ba kô nê bɨ yea ngoˈ mbɨ̀ˈɨ̀ ba li ndze la, ko Mbɔ̧ɔ̧mà naa zì mèntɨ̧ɨ̧ mɨ̧ wû mbɨ̀ˈɨ̀ tà zǐ ma la.
47001008	Bɔnyɨ ba, baa nkɨà bɨa ko ndɨ ba li ndzě ngoˈ àbâ àlaˈ a Esìà la. Ba li ndzě ngoˈ è ghɔ̀ɔ̀ àwa tè ba tsiˈa mɨ̀ɨ̀tà nê ba lem.
47001009	Ba li mbê mɨ̀ɨ̀tè nê àyaa ne àlia a kûˈ. Lə ngoˈ yaa li ngu mbɨ̀ˈɨ̀ ba ko nê, ba bakà bɔ ndɨ bàa lɨ̀ˈà wa ane ya bàambɔŋ la, ba bɔ ndɨ bàa lɨ̀ˈà wa wû ane Mbɔ̧ɔ̧mà wu tàa njù̧ù̧ma bòt bɔ pfəˈte la.
47001010	Tà li fàà àwa abua ngoˈ èvə, mè ngu efàà àwa. Ba lâ nko nê taa mě efàà àwa.
47001011	Bɨ̀a mbɔŋ è me tɨŋe awa mɨ̧̂ ntsàˈta Mbɔ̧ɔ̧mà. Bɨ̀ ghɨ̀ ale, mbɨ̀ˈɨ̀ bòt nyaŋ è dɨ̂ abua Mbɔ̧ɔ̧mà ane ànəa ya, Mbɔ̧ɔ̧mà zə̀ àtɔŋ èdɨ̂ àyɔb ngɨ̀ ba zə a ntsɔ̧̀. Tà ghɨ̀ ale, bòt nyaŋ e kɔ̀ŋkè atò ane àghɨa tà ghɨ ane ya la.
47001012	Àghɨa betsiˈa ba me ghàˈtè àwa adù̧ la wu nê, mèntɨ̧ɨ̧ ma nàà shua wa nê baa ngɨ̀à mènə̀ ma a sitsǎˈ ŋàa fɔɔle a mbì lɨ̧ àfɨ̀ˈ àgème mbɨ̀ˈɨ̀ bòt Mbɔ̧ɔ̧mà nè nkǔŋ. È ntsě èyǐ wɔ̀bȩ̌ ka ba nɨŋ me ghɨ̀ mènə̀ maa la. Ba ghɨa ane ntsɔ̧̀ Mbɔ̧ɔ̧mà wu tà nyɨˈte abua ya la.
47001013	Ale, àghɨa bɨ tɔ a èbem àkatè ya ndzə la bê ngu wû àghɨa à wu a èbem mèntɨ̧ɨ̧ ma la. Àghɨa ko tsa a ntsě a èntɨ̧ɨ̧ am. Mbɔ̂ mâ mɨɨtè nê bɨa paa eko awa ntsɔ̧̀
47001014	te tsě ndɨ bɨ ya̧ nko la, mbɨ̀ˈɨ̀ Yesò Lefɨ̀ˈ ghɨa tà kɨˈɨ, bɨ me ghàˈtè àwɨ̧ ambo ya wû mbɨ̀ˈɨ̀ bàambɔŋ àa me ghàˈtè àwa ambo yɨ̧ la.
47001015	Mâ ko nê bɨ bele nèète eko am. Eyaa wu lə e ndi ngua nkɨ bɨ̌ kɨˈɨ eye awɨ̧ la, mbɨ̀ˈɨ̀ bɨ̀ ye am a paà mbê bɔ̀ŋ awɨ̧.
47001016	E ndi ntàŋke nê maa me tsea nga a Màsèdonìà eye awɨ̧, è me kua e mè ndzè àwɨ̧, mbɨ̀ˈɨ̀ è me gha a Jùdià bɨ tɨŋe am.
47001017	Bɨ mɨɨtè nê e ndi me taŋke a lèghȩ̀ȩ̀nè waa ale è nka kwaˈtè ntsɔ̧̀? Maa kà tàŋke mènə̀ mɔ̧ mbɨ̀ˈɨ̀ bòt sitsǎˈ, e shu laˈnê maa ghɨ àghɨ e mě tu̧u̧.
47001018	Mbɔ̧ɔ̧mà zìambɔŋ è ko nê màa ngɨ̀ e ndàˈa ànə̂ tè è nka tsi nkùbtê.
47001019	Yesò Klistò Wa̧ Mbɔ̧ɔ̧mà wu ba Tɔ̀màtià nè Silvanùs àa ndàˈà ànəa tò a kètsìà wɨ̧ la nàà kà laˈa èngà̧ yebe, e bɨ̧ɨ̧ne ànə̂ e mě tu̧u̧. Tàa ngɨ̀ tà shu ànə̂ tà bê ngɨ̀ wû mbɨ̀ˈɨ̀ tà shu la.
47001020	Ale, wu tòà ka tàa ngɨ̀à àghɨ àgème Mbɔ̧ɔ̧mà kàˈà la a wua wû mbɨ̀ˈɨ̀ tà kàˈà la. Eyaa wu lə bàa ngɨ̀ bà me ŋa kènuke abua Mbɔ̧ɔ̧mà bà laˈnê “Àmèn” ba shu ane èlen Yesò Klistò la.
47001021	Wu Mbɔ̧ɔ̧mà ka tàa ngɨ̀à ba nɨ̧̀ ba e kweela ane mènə̀ tò ndɨ̀ wu bà tsiˈi àghɨ yeamɔˈ nè Yesò Klistò la. Wu tòà ka tà zì àwa ane bɔfàˈ bi la.
47001022	Tà zǐ àlȩ̂ a zi ane ya, enɨ nyɨˈte nê ba wu bòt bi, mè ndzì Fo Kèfə a mèntɨ̧ɨ̧ ma enɨ nyɨˈte nê baa li ebɔ èghɨ tà nɔ̀ŋe abua ya la.
47001023	E ndi me tu̧u̧ e kɨˈɨ a Kɔlìn ale ngua mbɔ̀ɔ̀ mbɨ̀ˈɨ̀ mèntɨ̧ɨ̧ mɨ̧ paà me ghò̧ò̧ne. Tè e me làˈa anè ngua fɨ̀ta fɨte Mbɔ̧ɔ̧mà ghɨ̀ e ndze ngoˈ.
47001024	Ba ntsea ŋwèèlà wɨ̧ shua wɨ̧ ndɨ bɨ̀a me kùŋe a Mbɔ̧ɔ̧mà la. Ba wua fàˈà ba nɨ̧̀ ba mbɨ̀ˈɨ̀ èghɨ mèntɨ̧ɨ̧ mɨ̧ naa me bɔ̌, nkàà nê ba ko nê bɨa nkwèèla ane ànəa Mbɔ̧ɔ̧mà.
47002001	Ale, e ndi nkwàˈtè nê e nka tsi kɨˈa mbɨ̀ˈɨ̀ ka è nkɨ̀ˈɨ̂ mèntɨ̧ɨ̧ mɨ̧ mè me ghò̧ò̧ne.
47002002	E ngu anè ngɨ̀ mèntɨ̧ɨ̧ mɨ̧ me ghò̧ò̧ne, ngule èsi bòt bu bɔ mè ngɨ̀ èntɨ̧ɨ̧ am e me bɔ̀ la wu wà ba à? Wu wû bɨ̀a wàà mâ ghɨ̂ mèntɨ̧ɨ̧ mɨ̧ me ghò̧ò̧nè la.
47002003	E ndi ngua shɨa àkata ngaa a èlɨ mbɔŋ mbɨ̀ˈɨ̀ è ngɨa è nkɨ̀ˈɨ̂, bɨ̀a wu bɨ wû è ghɨ̌ èntɨ̧ɨ̧ am aa me bɔ̀ la è ka ghɨ̂ èntɨ̧ɨ̧ am aa me ghò̧ò̧ne. Mâ lâ nko nê èntɨ̧ɨ̧ am e me bɔ̌ ko èntɨ̧ɨ̧ wɨ̧ bɨ̀agème aa me bɔ̌ mɨ̧̂.
47002004	E ndi me shɨ àkata ngaa, a taˈa saa am a èntɨ̧ɨ̧ am tè mèsi chu àghɨ am kwàˈ ànyaˈne. E ndi me shɨ è nka wua nkɨà mèntɨ̧ɨ̧ mɨ̧ naa me ghò̧ò̧ne. E ndi ngua nkɨà bɨa ko ndɨ màa ndâ nkɔ̀ŋkà àwɨ̧ la.
47002005	È wu nkǔŋ nê wòt kǒ ghɨ a kàbɔ̀ŋ, ko tà bakà ghɨ̀ wû abua am. Maà kà kɨ ŋwèèlè nyaŋ, ka tà li ngɨ̀ abua yɨ̧ bàgème.
47002006	Ngoˈ yaa àbə̀ˈ àyɨ̧ nyaŋ a ghɨ̂ èwuu wòt waa ye la è kûˈ.
47002007	È wu ale, bɨ̀ tsiˈi me kɨ ndɨ bɨ̀a waˈa a kàbɔ̀ŋ tò ezǐ èntɨ̧ɨ̧ tò mbɨ̀ˈɨ̀ a saa tò nyaŋ tà màˈà ànə̂ àgème a si la.
47002008	Ale, mâ shu̧u̧ta wɨ̧ nê bɨ̀ ghɨa tà ko nê bɨ bela nkɔ̀ŋkà vi.
47002009	E ndi me shɨ awɨ̧ ale ngua nkɨ enyɔ̀ˈtè àwɨ̧ eye nê kò bɨ bela ndzə am leˈ.
47002010	Bɨ waˈa kàbɔ̀ŋ wòt ko maa waˈa wùà mɨ̧̂. È wu nê mâ lèènè kàbɔ̀ŋ wòt, ko e ngɨ̀à a mbì Yesò Klistò, nkàà àwɨ̧.
47002011	Bà ghɨ̀ ale, mbɨ̀ˈɨ̀ ka Satàn jɨ̀ mèntɨ̧ɨ̧ ma nkàà nê ba ko àŋɔˈta tò.
47002012	E ndi nkɨ̀ˈɨ̂ a Tloas etsɔ̀te Ntu̧ Ntsɔ̧̀ Yesò Klistò. E me kɨˈɨ ale, Tè Yesò Klistò ghaˈa èlu̧ abua am.
47002013	Mbàte ngàˈa ale ka èntɨ̧ɨ̧ am è ka nɔ̀ŋke a èbèm la̧ ntsɔ̧̀ nkàà nê e ndi è nka ye wanɔ̧ Tȩtɔ̀s abàˈ və. Ale, e ndàˈnè àwɔb ntsiˈi ghà ne Màsèdonìà.
47002014	Ka mèngùˈte wu abua Mbɔ̧ɔ̧mà. Tà gha ambo èlɨ̀ wu bà tsiˈi àghɨ yeamɔˈ nè Yesò Klistò la ntse a mbì la me ghaˈa èlu̧ ba me nǔ a Satàn ntsèà. Tà ghɨ̂ ba wu mbɨ̀ˈɨ̀ mèwet àghaa ntsɔ̧̀ bàa ntsèà àdziˈ àgème ngɨ̀à bòt e koa àghɨa Yesò Klistò wu yùà la.
47002015	Baa anè ntsìˈi mbɨ̀ˈɨ̀ mèwet àghaa ntsɔ̧̀ Yesò Klistò ŋa abua Mbɔ̧ɔ̧mà a kètsìà bòt pèma la nè èbe ndèma la.
47002016	Abua bòt mpfə̀ˈta la, àghaa yaa wu àghaa èvə àa bùŋè àwɔb la, è me wu abua bòt bu mpèma la, àghaa mbɔŋ wu àghaa àa ghɨ̌ bɔɔ peme la. Wòt wu tà kùˈu ane àfàˈ yaa la wu wàà?
47002017	È me wu awa ko ba ntsě mbɨ̀ˈɨ̀ bòt ko bɔ̀ɔ ndàˈà èngǎ̧ Mbɔ̧ɔ̧mà wû ambo èkab la. Ka ndɨ̀ wu è wu Mbɔ̧ɔ̧mà ka tà tsàà àwa baa mè ngu a mbì tò la, baa ndàˈà èngǎ̧ tò nè èntɨ̧ɨ̧ kèfə, mbɨ̀ˈɨ̀ bɔfàˈ Yesò Klistò.
47003001	Tè aa a si anè ngu nê, ba mè ngua shua wɨ̧ àghɨa bà wu yùà la à? Ba bakà bɔ ndɨ bàa me shɨ mèkatè mbɨ̀ˈɨ̀ bòt ko, kò nkɨà me è dzə abua yɨ̧ la nàa me shu àghɨa bà wu yùà la.
47003002	Bɨ wu àkata ya ba bɔ a èntɨ̧ɨ̧ wa betsiˈa waa waa tɔ è nko àghɨ bà wu yùà la.
47003003	Bɨ lâ ngu àkata Yesò Klistò shɨŋ ndzi a tèkitebu ta ba nɨŋ nkɨ̀ˈɨ̂ ŋa la. Tà li tà kà nɨ mbȩ̀ àkatè ka shɨ letà waa mbɨ̀ˈɨ̀ bɔ̀ɔ shɨa la, tà li nɨ Fo Mbɔ̧ɔ̧mà yǔ̧ ka shɨŋ. Tà li tà kà shɨ a ègwet àti, tà li shɨ a mèntɨ̧ɨ̧ bɔbȩ.
47003004	Ba làˈà ànəa àfàˈ àyaa yaa ngu ndɨ̀ wu Yesò Klistò ghɨ̂ ba wu ko etɨ̧ɨ̧ e mbì Mbɔ̧ɔ̧mà elàˈa ànəa yùà kà ye kèbɔɔ la.
47003005	Ba ntsea shua nê ba ghɨ̀à àfàˈ yaa ane mètàŋ ma. Wu Mbɔ̧ɔ̧mà ka tà ŋa awa mètàŋ ba me nɨa ngɨ̀à àghɨa bàa ngɨ̀à la.
47003006	Tà ghɨ̀ àwa ba kùˈù èbe bàa me làˈà ànəa mènkàˈa kèkweelè fi tò la. Ànəa mènkàˈa mbɔŋ ntsě a màndzəa mènə̀ mbɨ̧ bɔ shɨ a si la, wu màndzəa mènə̀ Fo Mbɔ̧ɔ̧mà nàa shua la. Mènə̀ mbɨ̧ bɔ shɨ a si la nàà ngɨ̀à bòt e pfəˈtà, ka mènə̀ Fo Mbɔ̧ɔ̧mà me ŋa mèmpème.
47003007	Mbɔ̧ɔ̧mà li me nɨ mènə̀ mbɨ̧ nɨa nkɨ̀ˈa shɨ a ègwet àti, ŋǎ abua Musì. Àfɨˈa Musì nɨŋ me kɨˈɨ a mbì bòt Izə̀lȩ̂ la èkaˈà Mbɔ̧ɔ̧mà e me kàˈa èsi tò. Mbɨ̀ˈɨ̀ tàa nkɨ̀ˈa la èkaˈà wu e me lema ngà kwèn kwèn, ka wòt kà kô ndɨ̀ŋkè èsi tò. È wu nê mbɨ̧ tu bɔ shɨ a ègwet àti la te wu ko enyɨˈte mètàŋ Mbɔ̧ɔ̧mà,
47003008	ko àghɨa Fo Mbɔ̧ɔ̧mà nàa ngɨ̀à la à ka nyɨˈte mètàŋ Mbɔ̧ɔ̧mà te tsè a?
47003009	Ale, àghɨa a li ngua ngɨ̀à bòt e ye awɔb nê bɔ bakà kuˈu e mbì Mbɔ̧ɔ̧mà la a wu enyɨˈte mètàŋ Mbɔ̧ɔ̧mà, ko àyea àa ngɨ̀à bòt e kuˈa a mbì Mbɔ̧ɔ̧mà la aa nyɨˈte mètàŋ mbɔŋ tè tsě.
47003010	Ane nkǔŋ, mètàŋ alu̧ nyǎˈ waa te ntsě àghɨ nkàà mètàŋ alu̧ fi waa è taˈa tsě me ngaa la.
47003011	Bɔ wu eye mètàŋ Mbɔ̧ɔ̧mà ane àghɨa à wu wu ane àtem àfɨ̀ˈ la, ko bɔɔ ye mètàŋ mbɔŋ te tsě ane àghɨa à wu ane àlia nè àlia la.
47003012	Ndɨ̀ wu ba ko ayaa la, ba tsiˈa ndàˈà èngǎ̧ Mbɔ̧ɔ̧mà kà bɔ̀a.
47003013	Baa kà ghɨ mbɨ̀ˈɨ̀ Musì li ngɨ̀ la. Tà li nɨ ndǐ nkàbte èsi vi mbɨ̀ˈɨ̀ ka bòt Izə̀lȩ̂ e ye ndɨ èkaˈa mètàŋ Mbɔ̧ɔ̧mà wu e lema la.
47003014	Bɔ li ngu bɔ̀ɔ ngɨ̀ bɔ̀ zə ndɨ wòt tɔ àkata mènkàˈa kèkweelè nyǎˈ Mbɔ̧ɔ̧mà la, bɔ̀ ka ko ànəa a shua la, ngu nê ètsə bɔb e li è ka ghaˈtè. Eyaa wu èlɨ ètsə bɔb ngaa è bele ekɨˈɨ dzə̀ laane la. Wòt nàa ngɨ̀ tà tsìˈi àghɨ yeamɔˈ nè Yesò Klistò, ka ndǐ mbɔŋ bɔ̂ ndzə a èsi tò.
47003015	Fɔɔle laane bɔ̀ɔ ngɨ̀ bɔ̀ tɔ mbɨ̧ Musì yaa ètsə bɔb è ka ghaˈtè bɔɔ ko.
47003016	Ka wòt nàa ngɨ̀ tà kubte èntɨ̧ɨ̧ vi tà gha abua Mbɔ̧ɔ̧mà àtsəa tò a bɔ̂ ndzàà.
47003017	Mbɔ̧ɔ̧mà wu Fo. Fo Mbɔ̧ɔ̧mà nàa ngua adziˈ è yààtè bòt.
47003018	Bàa gème aa anè bà ka tsi ngu mbɨ̀ˈɨ̀ bòt bɔ kaba mèsi mɔb la. Bɔɔ ndzea èkaˈa mètàŋ Mbɔ̧ɔ̧mà ane ya àfɨ̀ˈ àgème. Wu Fo Yesò Klistò yaa ka nàa ngɨ̀à àyaa ane ya la. Nàà ngɨ̀à ba kubtà ntsìˈa mbɨ̀ˈɨ̀ Yesò Klistò wu zìambɔŋ, nyɨ̀ˈta mètàŋ Mbɔ̧ɔ̧mà nɨa ngà nè mbì.
47004001	Ale, ndɨ̀ wu Mbɔ̧ɔ̧mà nɨ tèsȩ ti ŋà àwa àfàˈ màshua bòt mènə̀ Fo Mbɔ̧ɔ̧mà maa la, baa kà ka̧a̧ a mà faˈa.
47004002	Ba tu̧u̧ mènə̀ àtsəa kɔˈɔ mu bɔ̀ɔ ngɨa a ntsèm la. Ba tu̧u̧ e ghɨ mènə̀ nè àfɨte adù̧, bà ka mê ngu enə̀ˈə èngǎ̧ Mbɔ̧ɔ̧mà. Ka Mbɔ̧ɔ̧mà ko nê baa ndâ ndzààtà mènə̀ nkǔŋ tò maà ndàˈà ane ndɨ waa waa nàa ko àghɨa bà wu yùà la.
47004003	È wu nê Ntu̧ Ntsɔ̧̀ yaa ba làˈà la wu mbɨ̀ˈɨ̀ ànəa bɔ kaba la abua bòt ko, ko wu ànəa bɔ kaba la abua bòt bu nga eleme la.
47004004	Bòt ngaa e tu̧u̧ bɨ̧ɨ̧ne nkàà nê, Satàn wu tà wu mbɔ̧ɔ̧mà ngɔ̀ŋ yaa la, è kɔke mbàˈ a mèntɨ̧ɨ̧ mɔb. Tà kabte àghɨ ayɔb mbɨ̀ˈɨ̀ ka bɔ ye èkaˈà wu è wu Ntu̧ Ntsɔ̧̀ yu nàa ndàˈà ànəa ènɨ̧ Yesò Klistò wu tà wù mbɨ̀ˈɨ̀ Mbɔ̧ɔ̧mà la.
47004005	Èngà̧ waa ba làˈà la, ba ntsea nkɨ shu àghɨa bà wu yùà la. Ba làˈà ànəa Yesò Klistò, shua nê tà wu Tǎt àtsəa bòt bàgème, è me wu awa ba wu bɔfàˈ bɨ̧ nkàà a Yesò Klistò.
47004006	Mbɔ̧ɔ̧mà wu tà li shu nê “Èkaˈà è beˈe a èbem ndzěm la”, wu tòà tà li ngɨ̀ èkaˈà vi e beˈe a mèntɨ̧ɨ̧ ma la. Tà li ngɨ̀ anè mbɨ̀ˈɨ̀ baa ye èkaˈa tò mbèˈa a èsi Yesò Klistò e ko ndɨ ènɨ̧ Mbɔ̧ɔ̧mà àa la.
47004007	Bàa wu ba bɔ èghɨ ntsɔ̧̀ baa ane Fo Mbɔ̧ɔ̧mà la e wu mbɨ̀ˈɨ̀ bakɨ̀ŋ ètsaˈ. Mbɔ̧ɔ̧mà ghɨ̀ anè mbɨ̀ˈɨ̀ baa ko nê, ngule mètàŋ maa dzə̀à nè abua Mbɔ̧ɔ̧mà, è kà dzəa abua ya.
47004008	Baa ntsèka ndzea ngoˈ ane balu̧ bàgème, ka bà ka pfəˈtè. Nàa ngɨ̀ è maa è wu àfɨˈa kà ba ko ndɨ bàa ghɨ̀ la, bà ka luula àfàˈ àya.
47004009	Bòt àa ngɨ̀ bɔ̀ maa bɔ̀ me kɨ àtsəa ya enɨ, tè ba bɔ shu̧. Bɔ̀ɔ ngɨ̀ bɔ ghɨ̀ ba debte a si, ka bà ka pfəˈtè,
47004010	ngà àdzìˈ àgème mbɨ̀ˈɨ̀ bòt bɔ ŋa ètsə bɔb epfə mbɨˈɨ̀ Yesò la, bàa ngɨ̀a anè mbɨ̀ˈɨ̀ bɔɔ ye ndɨ Yesò Klistò li ngua ntsèka la ane mbɨ̧te ènyit ta la.
47004011	Èvə aa ntsèka àfɨ̀ˈ àgème nə̀ˈa a tèdzi ta mbɨ̀ˈɨ̀ bà bela a ngɔ̀ŋ la nkàà ànəa Yesò, mbɨ̀ˈɨ̀ bòt aa ye Yesò è faˈa ane mbɨ̧te ènyit ta bàa bɔbȩ.
47004012	Ale, èvə aa ntsèka nə̀ˈa abà àya àfɨ̀ˈ àgème, è me wu ayɨ̧, è wu mèmpème kàlìà.
47004013	Àkata Mbɔ̧ɔ̧mà a laˈnê “Mâ zǐ èntɨ̧ɨ̧ am ane Mbɔ̧ɔ̧mà ale ngu elàˈa ànəa tò.” Bàa mbɔŋ e bɔ èwuu mèmɨ̀ɨ̀te mà, ale ba zǐ èntɨ̧ɨ̧ ane Mbɔ̧ɔ̧mà ngu elàˈa ànəa tò mɨ̧̂.
47004014	Ba ko nê Mbɔ̧ɔ̧mà wu tà li njù̧ù̧me a Yesò Lefɨ̀ˈ la naa ŋeˈe awa wû mbɨ̀ˈɨ̀ tà li ŋèˈe a Yesò la, fɔɔle awɨ̧ enɨ kɨˈɨ a mbì li.
47004015	Ba yea ngoˈ anè mbɨ̀ˈɨ̀ bɨa jɨ àbȩ̀, mbɨ̀ˈɨ̀ bòt è me kwèˈna ndzəa ntsɔ̧̀ Mbɔ̧ɔ̧mà ngà nè mbì, bòt bɔ̀ɔ me ŋǎ mèngùˈte abua Mbɔ̧ɔ̧mà nɨa ndɔ̀kà èlen tò ntsaa a ègwet la e me ya̧.
47004016	Ale, ba ka ka̧a̧ a mà faˈa. Mbɨ̧te ènyit ta tea mbàta mbɨ̀a ngà, ka Mbɔ̧ɔ̧mà bɔ̂ me ghɨ̌ mèntɨ̧ɨ̧ ma me kweele àli àgème.
47004017	Badzìˈ ngoˈ bàa ba yea ane kètem àfɨ̀ˈ la be wua ntàŋka taˈa ènɨ̧ bàa li ebɔ ane àlia nè àlia è tsě ngoˈ yaa la.
47004018	Eyaa wu lə ba bakà nɔŋe mèntɨ̧ɨ̧ ma ane èghɨ bɔ̀ɔ ndzea la, ba nɔ̀ŋe ane èghɨ bɔ̀ɔ ka ye la. Èghɨ bɔ̀ɔ ndzea la e wu wû ane kètem àfɨ̀ˈ, ka èghɨ bɔ̀ɔ ka ye la e wu ane àlia nè àlia.
47005001	Ba ko nê mbɨ̧te ènyit ta tàa te wu mbɨˈɨ̀ bayò bàa ntsèka a èbèm a sitsǎˈ ŋàa la. Bɔ bùà bayò mbɔŋ ko baa bɔ lob a ègwet kà vəə bɔbȩ. Lob mbɔŋ wu lob Mbɔ̧ɔ̧mà zìambɔŋ è vəə nàa li ewu ane àlia nè àlia la.
47005002	Ba ndâ ndɨ̀à a sitsǎˈ ŋàa nkɨà nê Mbɔ̧ɔ̧mà zì àwa a èbem lob yu a ègwet la,
47005003	bà ka tsi ngu mbɨ̀ˈɨ̀ bòt kà bɔ mbɨ̧tsə.
47005004	Ane nkǔŋ, baa ndâ ndɨ̀à ane mènə̀ ndzea wa la mbɨ̀ˈɨ̀ bà bele a èbem mbɨ̧te ènyit ta tàa tè wu mbɨ̀ˈɨ̀ bayò a sitsǎˈ ŋàà la. Ba ntsea ndɨ̀à nê ba wu e pfəˈte esǎ mbɨ̧te ènyit taa a sitsǎˈ ŋàa la. Ba wua ndɨ̀à nkɨà nê Mbɔ̧ɔ̧mà è wèè àwa nè mbɨ̧̀ ènyit yu è dzə a ègwet la, mbɨ̀ˈɨ̀ mbɨ̧̀ ènyit yaa nàa mpfəa la naa kubte e tsiˈi e ye kà wua mpfəa.
47005005	Wu Mbɔ̧ɔ̧mà ka tà taŋkè e ghɨ̀ àwa baa kubte anè la. Tà ŋa awa Fo zi enɨ nyɨˈte nê baa li ebɔ àghɨ àgème ye kàˈà wa la.
47005006	Bàa bɔ ntɨ̀ àfɨ̀ˈ àgème; ba ko nê mbɨ̀ˈɨ̀ ba bele a èbem mbɨ̧te ènyit tàà la, bàa wua endɨ̌ ane àpfəa Yesò Klistò.
47005007	Ba tseka nkàà mèntɨ̧ɨ̧ ma mu baa zi ane Mbɔ̧ɔ̧mà la, è ntsě ane èghɨ bàa ndzea la.
47005008	Ale, baa ngùˈtà wa mè ndâ nko nê, aà mbɔ̀ nê bà sǎ mbɨ̧te ènyit ta tàa ngà ngu nè Tǎt wa Yesò Klistò àdziˈa tà wù la.
47005009	Eyaa wu lə ba màà mbèle a sitsǎˈ ŋàa, kò ngà tè ntsìˈi nè tò leˈ, ko ànəa mbì abua ya wu màngɨa àghɨa àa mbɔ̀ atò la.
47005010	Waa waa ane ya naa li tɨ̧ɨ̧ a mbì Yesò Klistò bɔɔ saˈa tò ane mènə̀ tò. Waa waa naa li ebɔ àbȩ̀ àzi, kò wu ntsɔ̧̀ kò kàbɔ̀ŋ leˈ, ane ndɨ mèntsèke tò a sitsǎˈ ŋàa li ngu la.
47005011	Ba ko àghɨa màmbɔ kèbɔɔ Mbɔ̧ɔ̧mà wu yùà la, ale baa ŋwète bòt nê bɔ̀ zì mèntɨ̧ɨ̧ mɔb ane Yesò Klistò. Mbɔ̧ɔ̧mà ko àghɨa bà wu yùà la, e mè me mɨ̀ɨ̀te nê bɨ̀a mbɔŋ e ko bòt bà wu bùà la mɨ̧̂.
47005012	Ba ntsea mè shua wɨ̧ bòt bà wu bùà la, ka ba wua ŋǎ awɨ̧ èlu̧ bɨ̀a me ghàˈtè àwɨ̧ ambo ya la. Ba ghɨ̀ anè mbɨ̀ˈɨ̀ bɨa ko ànəa bɨ̀a shu abua bòt bu bɔ̀ɔ ŋèˈa tèkwȩ tɔb ane èghɨ nàbȩ̌ kà wu a èbem èntɨ̧ɨ̧ la.
47005013	Ba wu anè ntsìˈi bòt àtsəa bɨɨ ko ba wu nkɨà nê bòt eŋa mèngùˈte abua Mbɔ̧ɔ̧mà, mbə è wu nê mèmɨ̀ɨ̀te ma bele ntsɔ̧̀, ko ba kɨ etɨŋe awɨ̧.
47005014	Èkɔŋ wu Yesò Klistò bɔ ane ya la àà ŋwètà wa ba ghɨ̀à àghɨa baa ngɨ̀à la. Mbɨ̀ˈɨ̀ ba ye àfɨ̀ˈ yaa nê wòt wemɔ̀ˈ li mpfə ane ànəa bòt bàgème la, a tsiˈi nê waa waa li mpfə.
47005015	Tà li mpfə ane ànəa bòt bàgème, mbɨ̀ˈɨ̀ bòt bu tà ŋa awɔb mèmpème la è ka tsi me ghɨ̀ àghɨa àa mbɔ̀ wɔb la a. Bɔɔ tsiˈi me ghɨ̀ àghɨa àa mbɔ̀ wòt wu tà li mpfə ambo yɔb Mbɔ̧ɔ̧mà yù̧ù̧me atò la.
47005016	Ale, ebuˈu àfɨ̀ˈ yaa e me ghà ne mbì, ba kà tsi ndzè àghɨa wòt wu yùà la ane ndɨ bɔbȩ àa ndzea la. Wu nkǔŋ nê e ndi mbàte ngua ndzea Yesò Klistò ane èlɨ bɔbȩ àa ndzea la, ka maa kà tsi ndze a èlɨ mbɔŋ àfɨ̀ˈ yaa.
47005017	Ale, wòt nàa ntsìˈa àghɨ yeamɔˈ nè Yesò Klistò, tà tsiˈi wòt fi. Mènə̀ nyǎˈ tà li ngua ngɨ̀à la è tsê, mènə̀ tàa ngɨ̀à la tsiˈi me fi.
47005018	Mènə̀ maa ègème ghɨ̀à Mbɔ̧ɔ̧mà. Tà li nɨa Yesò Klistò ngɨ̀ àlàŋkè a wu a kètsìà wa ba tò ba, ŋà àwa àfaˈa bàa me nɨ bòt nkɨ̀ˈa bɔ ghɨ̀à àlàŋkè nè tò la.
47005019	Ànəa ba shua la wu nê Mbɔ̧ɔ̧mà li nɨ èvə Yesò Klistò nɨŋ ngɨ̀ àlàŋkè bɔ̂ bɔbȩ bàgème. Tà li tà kà tsi ngua mpà̧à̧ bèkàbɔ̀ŋ bɔb nɔ̀ŋà àtsəa yɔb, mbɔ̂ ndzì èngǎ̧ vi a tèkitebu ta nê ba me laˈa shua nê bòt èkɨˈɨ ngɨ̀ àlàŋkè nè Mbɔ̧ɔ̧mà.
47005020	Ale, ba wu bòt Yesò Klistò tsàà àwa nê bà me làˈà àdziˈa zi la. A wu mbɨ̀ˈɨ̀ Mbɔ̧ɔ̧mà nɨ mètsə̂ ma ka me laˈa abua bòt. Ba shu̧u̧te awɨ̧ ane èlen Yesò Klistò nê, bɨ̀ kɨˈɨ ngɨ̀ àlàŋkè nè Mbɔ̧ɔ̧mà!
47005021	Mbɔ̧ɔ̧mà li nga ambo ya nɔŋa kàbɔ̀ŋ bɔbȩ a ègwet Yesò Klistò wu tà li tà kà ko a kàbɔ̀ŋ la. Mbɔ̧ɔ̧mà li ngɨ̀ àyaa mbɨ̀ˈɨ̀ baa kùˈù èbe Mbɔ̧ɔ̧mà kɨà la ndɨ̀ wu ba Yesò Klistò ba è tsiˈi àghɨ yeamɔˈ la.
47006001	Ba nɨ̧̀ ba e wu bòt bàa faˈa abua Mbɔ̧ɔ̧mà nɔ̂ la, ale ba me shu̧u̧te awɨ̧ nê bɨ ka nɨ ntsɔ̧̀ Mbɔ̧ɔ̧mà wu tà nyɨˈte abua yɨ̧ la mbɨ̀ˈɨ̀ àghɨa àku.
47006002	Mbɔ̧ɔ̧mà laˈnê, “Mâ zə àtɔŋ dɨ̀ ayɨ̧ àfɨˈa ntsɔ̧̀, È li ngu àfɨˈa mâ ghɨ̂ bòt aa peme la, e ntɨ̀ŋe àwɨ̧. Bɨ̀ zə, eyaa wu àfɨˈa ntsɔ̧̀; bɨ̀ zə, eyaa wu àfɨˈa Mbɔ̧ɔ̧mà nàa ghɨ̌ bɨa peme la.”
47006003	Baa kà tɨ̧ɨ̧ alu̧ wòt, mbɨ̀ˈɨ̀ wòt kǒ fèèlè awa ane àfàˈ àya mbɨ̀ˈɨ̀ bɔntu̧ Mbɔ̧ɔ̧mà.
47006004	Ka baa nyɨ̀ˈta àghɨa bà wu yùà la mbɨ̀ˈɨ̀ bɔfàˈ Mbɔ̧ɔ̧mà ane balu̧ bàgème. Baa nkùùla mèntɨ̧ɨ̧ ma ane ngoˈtsə tègème, ka te màà ngu wû nà leˈ.
47006005	Bɔ shu̧a wa, ndzì awa a tèfȩ, banɔ̧̀ e lɔ̀kè mèbet ambo ya, ba fàˈà nkà̧a̧, ndia àtatsi, mè ntsèka ndzìtsə.
47006006	Ba fàˈ nè mèntɨ̧ɨ̧ kèfə, Mbɔ̧ɔ̧mà ghɨ̀ ba bɔ èyì, ba nkùùla mèntɨ̧ɨ̧ ma ndɔ̀ˈ ngɨa ntsɔ̧̀ abua bòt, mbɔ Fo Kèfə ane ya, nè èkɔŋ kà ye àfɨte adù̧
47006007	mè ndàˈà èngǎ̧ nkǔŋ ane mètàŋ mu Mbɔ̧ɔ̧mà ŋa abua ya la. Mènə̀ ntsɔ̧̀ ma wu èghɨ èbet ba bèà me nɨa nua èbet Mbɔ̧ɔ̧mà mè nkèla bɔmbù̧ la.
47006008	Bòt ko aa nkùkta wa, èbeko e ghɨ̀à ba bɔ àtsəa kɔˈɔ, èbeko elaˈa kàbɔ̀ŋ ane èlen la. Bòt ko aa nɨa wa nê ba wu bòt mèfà̧. Mbɔ̂ ba me làˈà nkǔŋ àfɨ̀ˈ àgème,
47006009	Aa ane àbâ ko, bòt è ka ko awa, nga ane ayea ko bòt Mbɔ̧ɔ̧mà e ko bòt bà wu bùà la ntsɔ̧̀. Bòt aa ndzea wa nê ba tsiˈa mpfəa pfə, ka bɨ̀ ye, ba bele bòt yu̧, mè ndzea ngoˈ ka bà ka pfə.
47006010	Ènyit ya aa ntsèka àfɨ̀ˈ àgème mbɔ̀ ka wû àfɨˈa bà wu ane tèsȩ la, ntsèka mbɨ̀ˈɨ̀ bòt ntseb, ka mbɔ̂ me ghɨ̌ bòt nyaŋ e zəa ntsɔ̧̀, mè ntsèka mbɨ̀ˈɨ̀ bòt kà bɔ àghɨ, mbɔ̂ mbɔ àghɨ àgème.
47006011	Bòt Kɔlìn, ba làˈa abua yɨ̧ kà lò̧ ànəa ko, mè me ghaˈa mèntɨ̧ɨ̧ ma nɨa wɨ̧ nè èkɔŋ wu ba bɔ ane yɨ̧ la.
47006012	Èkɔŋ wu ba bɔ ane yɨ̧ la e bakà fi a mèntɨ̧ɨ̧ ma, wu bɨ̀a ka bɨ ghɨ̂ èkɔŋ wu bɨ bɔ ane ya la e fi a mèntɨ̧ɨ̧ mɨ̧ la.
47006013	E ngua ndaˈa abua yɨ̧ àfɨ̀ˈ yaa wû mbɨ̀ˈɨ̀ bɨ wu bɔ̧ bɔ̧, nê bɨ̀ ghaˈa mèntɨ̧ɨ̧ mɨ̧ nɨ̀ àwa nè èkɔŋ, wû mbɨ̀ˈɨ̀ ba ghɨ ane yɨ̧ la mɨ̧̂.
47006014	Bɨ̀ ka tèm àka nè bòt kà zi mèntɨ̧ɨ̧ mɔb ane Mbɔ̧ɔ̧mà. Kàbɔ̀ŋ bɔ̂ ntsɔ̧̀ nàà kà fɔte àdziˈ, èkaˈà bɔ̂ ndzěm è ka wua fɔta àdziˈ.
47006015	Àghɨ yu Yesò Klistò è bɔ bɔ̂ Satàn la wu ghàà? Àghɨ yu wòt kà zi èntɨ̧ɨ̧ ane Mbɔ̧ɔ̧mà mè mbɔ̀ bɔ̂ wòt tà zǐ èntɨ̧ɨ̧ vi ane Mbɔ̧ɔ̧mà la wu ghàà?
47006016	Lob Mbɔ̧ɔ̧mà bakà bɔ àghɨa ko nàa ghɨ̀ ne èghɨ bu bòt àa nɨ̀a nê wu bèmbɔ̧ɔ̧mà la. Ba wu lob Mbɔ̧ɔ̧mà yǔ̧, wû mbɨ̀ˈɨ̀ tà shu la nê, “Maa me tseke ane yɔb, mè ngȩȩna ayɔɔ yɔb. Maa li ewu Mbɔ̧ɔ̧mà wɔb, bɔɔ wu bòt bɔ̧.”
47006017	“Ale Lefɨ̀ˈ laˈnê, bɨ dzə ayɔɔ yɔb me tsèke tsa ane yɔb, bɨ̀ ka mbà̧à̧te àghɨa àa tsòkè àwɨ̧ la ko maa nɨ awɨ̧,
47006018	Ewu tǎt wɨ̧, bɨa mě ewu bɔ̧ bɔ̧, mbâ̧tsə nè bèzi. È làˈà mmɔ̌ Tǎt wɨ̧ Mbɔ̧ɔ̧mà Àtsèàngɔ̀ŋ.”
47007001	Bɔnyɨ ba, ndɨ̀ wu Mbɔ̧ɔ̧mà kàˈà wa èghɨ ba la, bà ka mbà̧à̧te àghɨa àa tsòkè àwa a èbèm nè àbȩ̌ a mbì Mbɔ̧ɔ̧mà la. Bà ŋa awa nènkèm abua Mbɔ̧ɔ̧mà me ŋa kènuke abua tò ntsèka mbɨ̀ˈɨ̀ tàa nkɨà la.
47007002	Bɨ̀ ghaˈa mèntɨ̧ɨ̧ mɨ̧ nɨ̀ awa. Wòt kǒ ba fâ̧ ànə̂ abua tò la ntsè, ba ka tsokè wòt, bà kà me fìble wòt.
47007003	È nka laˈa anè shua nê bɨ bakà kùˈ. Mâ yaŋe shu nê baa ndâ nkɔ̀ŋkà àwɨ̧, tè è màà ngu wû èvə, è ka sabte awa ba nɨ̧̀ ba.
47007004	Mâ bɔ èntɨ̧ɨ̧ ane yɨ̧. Maà ndâ ngàˈta am ambo yɨ̧. Bɨa ndzìà èntɨ̧ɨ̧ am, e mè ndâ me wùˈtè am ka wû a èbem ngoˈ tu tègème bàa ndzea la.
47007005	È li ngu àfɨˈa bà wu a Màsèdonìà la, wòt kǒ ane ya ka bê ndzètè. Ba li ndzě ngoˈ ane èbâ ègème, me ntàktè nè bòt, kèbɔɔ ke mè ngu a mèntɨ̧ɨ̧ ma.
47007006	Bà bela ndzea ngoˈ ale, Mbɔ̧ɔ̧mà wòt tàa ndzìà mèntɨ̧ɨ̧ bòt mèntɨ̧ɨ̧ mɔb ntsě ntsɔ̧̀ la, nɨa Tȩtɔ̀s nɨŋ nkɨ̀ˈɨ̂ ndzì mèntɨ̧ɨ̧ ma.
47007007	È ntsě wû mènkɨ̀ˈɨ̂ Tȩtɔ̀s è li ndzì mèntɨ̧ɨ̧ ma la. Tà li shu awa nê bɨ zǐ èntɨ̧ɨ̧ vi ale, a paà ndzì mèntɨ̧ɨ̧ ma mɨ̧̂. Tà li shu awa nê bɨa ndâ nkɨ eye am, mè nê àghɨ yu a li ngɨ̀ la a li à ka bɔ awɨ̧. Tà li mè shu am ndɨ bɨ lâ mbɔ̌ èntɨ̧ɨ̧ a màngɨa àghɨa mâ shu la. Mènə̀ maa li ngɨ̀ e paa ngùˈtè am.
47007008	È màà ngu wû nê, letà wu e ndi shɨ abua yɨ̧ la è li sɔ̀ɔ̀bè mèntɨ̧ɨ̧ mɨ̧, ko aa kà saa am nè e ndi shɨ letà mbɔŋ. Èntɨ̧ɨ̧ am e li è kà nɔ̀ŋke a èbèm ntsɔ̧̀ àfɨˈa e ndi shɨŋ la, ka aà kà tsi sàa am àfɨ̀ˈ yaa, nkàà nê, mâ ye nê letà mbɔŋ è li sɔ̀ɔ̀bè mèntɨ̧ɨ̧ mɨ̧ ale ka mbɔ̂ ngu wû ane kètem àfɨ̀ˈ.
47007009	Mbɨ̀ˈɨ̀ àa la, maà ngùˈtà am àfɨ̀ˈ yaa, ka è nka wua ngùˈtà nê e ndi sɔ̀ɔ̀bè mèntɨ̧ɨ̧ mɨ̧. E ngùˈtà nê mèntɨ̧ɨ̧ mɨ̧ mbɔŋ li mbɨ ale ngɨ̀ bɨ kubte mènə̀ mɨ̧. Àbu a Mbɔ̧ɔ̧mà a li ngu ane mèntɨ̧ɨ̧ mɨ̧ mu è bɨɨ la, mbɨ̀ˈɨ̀ àa ale la, baa li bà ka zi fɨŋ a èntɨ̧ɨ̧ wòt kǒ.
47007010	Àbu a Mbɔ̧ɔ̧mà àa ngua ane ànəa àa sàa wòt la, a ghɨ̀ ŋut kubtè èntɨ̧ɨ̧ vi nè mèntsèke mi. Àyaa aa ngɨ̀à wòt pèma, tè à ka wu esaa wòt. Èntɨ̧ɨ̧ àa me saa wòt mbɨ̀ˈɨ̀ èntɨ̧ɨ̧ àa sàa bòt ngɔ̀ŋ la, è nɨ èvə nɨŋ nkɨ̀ˈɨ̂.
47007011	Bɨ̀ lâ ndzè àghɨa ànə̂ yaa a saa awɨ̧, àbu a Mbɔ̧ɔ̧mà àa adù̧ la, a ghɨ ane yɨ̧ la. Bɨ li ngɨ̀ ntsɔ̧̀ a mànkubta mèntɨ̧ɨ̧ mɨ̧, mè ntso ane àghɨa bòt e ghɨ̀ la. A li ngɨ̀ bɨ lâ me kɨ eye am, mè me kɨ etàŋe ànə̂ am, mè ndɔ̀ˈ me kɨ enɔ̀ŋe ngoˈ àtsəa wòt tà ghɨ a kàbɔ̀ŋ la. Bɨ nyɨˈte ane balu̧ bàgème nê àbu ayɨ̧ a ntsě ane ànəa mbɔŋ.
47007012	E ndi mbàte shɨ̀ letà abua yɨ̧, ka e ndi è nka wua shɨa ambo wòt wu tà ghɨ a kàbɔ̀ŋ la, è nka wua shɨa abua wòt wu bɔ ghɨ a kàbɔ̀ŋ ane tò la. E ndi ngua shɨa mbɨ̀ˈɨ̀ bɨa ye ndɨ bɨ̀a ndâ nkɔ̀ŋkà wa a mbì Mbɔ̧ɔ̧mà la.
47007013	Ale, àyaa a zì mèntɨ̧ɨ̧ ma. È ntsě wû ndàˈà àyaa a li ndzì mèntɨ̧ɨ̧ ma la. Ba li mpàa ngùˈtà wa nê bɨ li ngɨ̀ Tȩtɔ̀s me wùˈtè àvi, nkàà nê bɨ̀agème e li ngɨ̀ èntɨ̧ɨ̧ tò e nɔ̀ŋke a èbèm ntsɔ̧̀.
47007014	E ndi ngàˈtà am a mbì Tȩtɔ̀s ane ànəa yɨ̧, tà kɨˈɨ bɨ̀ ka ghɨ̂ maa bɔ àtsəa kɔˈɔ. Ànəa gème ba li shu abua yɨ̧ la li ngu nkǔŋ. Ànəa ba ghàˈtà wa adù̧ a mbì Tȩtɔ̀s la, a mè ndzə̀ ngu nkǔŋ.
47007015	Tȩtɔ̀s nàa ngɨ̀ tà mɨ̀ɨ̀te ndɨ bɨ̀agème e li ngua nkɨ e ghɨ àghɨa ye shu la, mè mɨ̀ɨ̀tè nê bɨ li me sèe àvi me bɔa mè mbènta, tà me paa nkɔ̀ŋkà àwɨ̧ nɨa ngà nè mbì.
47007016	Maà ngùˈtà am nkàà nê betsiˈa e ndɨ̀ˈa am ane yɨ̧ nènkèm.
47008001	Bɔnyɨ ba, ba wua nkɨ e shu awɨ̧ àghɨa bèchɔsì bu a Màsèdonìà la e ghɨ̂ nɨŋ nyɨ̀ˈte a ntsɔ̧̀ Mbɔ̧ɔ̧mà la.
47008002	Ngoˈtsə te li ntàˈa nyìˈì àwɔb, ka bɔ bɔ̂ ntàˈa wua ngùˈtà wɔb tè bɔ̀ ka wua nkùˈta àbu, ka wû àfɨˈa mbuŋ ghe ane yɔb la.
47008003	Tsiˈ è shu awɨ̧ nkǔŋ nê, bɔ li ŋà àghɨa betsiˈa bɔ ko eŋa la tè mè ntsè fɔɔle ale, kà wòt wu̧u̧ awɔb,
47008004	shù̧ù̧ta wa a ngo̧ a ngò̧ nê ba ghɨ̀ àwɔb a ntsɔ̧̀ ŋà wɔb èlu̧ bɔ̀ ghɨ̀ àyɔb ne àfàˈ a màŋa èghɨ abua bòt Mbɔ̧ɔ̧mà bu a Jùdià la.
47008005	Bɔ li ngɨ̀ tè ntsè àghɨa ba li ngua mɨ̀ɨ̀tà nê bɔɔ ghɨ̀ la. Bɔ li mbɨ̀ ndzì àwɔb a èten Yesò, mè ndzì àwɔb a èten la mɨ̧̂, mbɨ̀ˈɨ̀ Mbɔ̧ɔ̧mà kɨa la.
47008006	Ndɨ̀ wu bòt Màsèdonìà è le wua ŋǎ nyaŋ la a ghɨ̂ ba me shu abua Tȩtɔ̀s nê, ndɨ̀ wu tà li ndzaŋe ebuˈu àfàˈ yaa la, tà kɨˈɨ nkwene ane yɨ̧ mpàa àfaˈa ntsɔ̧̀ a màfeta èghɨ bu bòt Mbɔ̧ɔ̧mà àa ŋǎ ambo èkɔŋ tò la.
47008007	Bɨa ndâ mbɨ̧̀ɨ̧̀ne èngǎ̧ Mbɔ̧ɔ̧mà. Bɨa nkoa ndàˈà èngǎ̧ tò ntsɔ̧̀. Bɨ taˈa bɔ èyì, mè ndâ ŋà wɨ̧ ane àfaˈa Mbɔ̧ɔ̧mà. Bɨ taˈa wua nkɔ̀ŋkà wa. Ane nkǔŋ, bɨa ndâ ngɨ̀à àfaˈa ntsɔ̧̀ yaa. Ale, baa ndâ nkɨà nê bɨ̀ la ŋǎ èghɨ ba ntsɔ̧̀ nè èntɨ̧ɨ̧ wɨ̧ wemɔˈ.
47008008	E ntsea ŋwèèlà wɨ̧ nê bɨ̀ ghɨa. Ka e ngua nkɨ enɨ àghɨa bòt ko àa ngɨa la enyɔ̀ˈtè àwɨ̧ eye nê ko ane nkǔŋ bɨa nkɔ̀ŋkà bòt ko mɨ̧̂ leˈ.
47008009	Bɨ ko ndɨ Yesò Klistò Lefɨ̀ˈ wa li nyɨ̀ˈte a ntsɔ̧̀ vi abua ya la. Tà li ngu wòt nè èghɨ bi, ka nga ambo yɨ̧ ntsìˈi wòt kà ye àghɨa zi. Tà li ngɨ anè mbɨ̀ˈɨ̀ bɨa tsiˈi bòt bɔ bɔ àyɔb la a mbì Mbɔ̧ɔ̧mà.
47008010	Maà nkɨà bɨa ko ànəa màa nkwàˈtà ane ànəa màfeta èkab wàa la. A bɔ̂ŋ nê bɨ̀ paa àghɨa bɨ li mbùˈ èŋubȩ̌ la. Bɨ li ngu bòt mbì bɔ̀ɔ nkɨ eŋa la, mè ngu bòt mbì a màŋa.
47008011	Bɨ̀ ŋa mbɨ̀ˈɨ̀ àbu ayɨ̧ a nyɨˈte la, nɨŋ mpàa àghɨa bɨ li mɨɨtè e ghɨ la.
47008012	Bɨ ŋa nè èntɨ̧ɨ̧ wemɔˈ ko Mbɔ̧ɔ̧mà naa nɨ nkàà nê, tàà nɨa àghɨ abua wòt ndɨ àbu ŋut a nyɨˈte la. Mbɔ̧ɔ̧mà nàà ka shu laˈ nê wòt ŋa àghɨ kà bɔŋ.
47008013	E ntsea nkɨ enɔ̀ŋe àbòˈà lelet a ègwet lɨ̧ mbɨ̀ˈɨ̀ bòt ko aa ŋeˈe àyea àa ndzàŋà la.
47008014	Bɨ bɔ nyaŋ àfɨ̀ˈ yaa, è wu ale a me bɔ̌ nê bɨ̀ tɨŋe bòt bu kà bɔŋ la. A wu anè ko naa wu àfɨˈa bɔ bɔ nyaŋ bɨ̀ ka bɔŋ la bɔ tɨŋe awɨ̧ mɨ̧̂. Bɨ ghɨ̀ anè ko bɨa tsiˈi ndɨŋndɨ̀ŋ.
47008015	A wu anè ko aa wu mbɨˈɨ̀ bɔ shɨ a èbem Àkata Mbɔ̧ɔ̧mà a la nê, “Wòt tà li fete èghɨjɨ nyaŋ la li tà kà bɔ nyaŋ tè aa me tsea tò, è we tà li fète mpìˈ la ka bu àghɨa tàa jɨ la.”
47008016	Mâ kɔ̀ŋka Mbɔ̧ɔ̧mà nê tà ghɨ̂ Tȩtɔ̀s me kɨ etɨŋe awɨ̧ wû mbɨ̀ˈɨ̀ màa nkɨ me ghɨ̀ la.
47008017	Tà li ndâ mbɨ̧̀ɨ̧̀ne ànəa ba shu la, tè me kɨ kɨˈɨ etɨŋe awɨ̧ àtsəa zi.
47008018	Tà gha ekɨˈɨ bɔ̂ wòt kǒ ba tsàà la. Wu wanyɨ wa wu bèchɔsì bàgème bèa ngùˈta tò ane àfaˈa to a màntsɔta Ntu̧ Ntsɔ̧̀ Yesò Klistò la.
47008019	Àyea ko nè ànə̂ ane tò wu nê bèchɔsì e làa atò nê tà ghȩ̀ȩ̀nè ba tò ba a màngɨa àfaˈa ntsɔ̧̀ yaa. Àfaˈa mbɔŋ aa ghɨ Tè Yesò naa bɔ mèngùˈte, e mě nyɨˈte nê baa nkɨ etɨŋe bòt.
47008020	Baà mbà̧à̧ta èkab bɨ̀a ŋa ane èntɨ̧ɨ̧ wemɔˈ la ane ndɨ wòt ka fèèlè àwa ane ànəa wùà la.
47008021	Ba ghɨa anè nkàà nê ba kɨ e ghɨ̀ àghɨa àa mbɔ̀ a mbì Mbɔ̧ɔ̧mà, mè mbɔ̀ a mbì bɔbȩ la mɨ̧̂.
47008022	Ba wua mè ntsàà wanyɨ wa wòt Mbɔ̧ɔ̧mà ko bɔ̂ tò ba aa kɨˈɨ nɔ̂. Ba ye ngò̧ nyaŋ nyaŋ nê tà lâ ŋà àvi ane àfaˈa Mbɔ̧ɔ̧mà. Tàà nkɨ eŋa avi àfɨ̀ˈ yaa te tsè ale, nkàà nê tà lâ nko nê, bɨa ghɨ̀ àghɨa bɔ̀ kɨˈɨ adù̧ la.
47008023	È me wua Tȩtɔ̀s ko tà wu wòt ba tò àa fàˈà nɔ̂ a màntɨŋa wɨ̧ la. È me wu bɔnyɨ ba ko bu nkɨ̀ˈa bɔ̂ tò ba la ko wu bòt bèchɔsì e tsàà la. Àfàˈ àyɔb aà ndɔ̀kà èlen Yesò Klistò ntsaa a ègwet.
47008024	Bɨ̀ nyɨˈte awɔb nê bɨa nkɔ̀ŋkà àwɔb mbɨ̀ˈɨ̀ bèchɔsì bàgème aa zə e mě ko nê bàa ngɨ̀ bà me ghàˈta wa a mbì lɔb ane ànəa yɨ̧ ale è wu ànəa nkǔŋ.
47009001	E mbakà lâ ntsi ndzè lə màa mě e shɨ awɨ̧ àkatè ane ànəa màŋa èghɨ abua bòt Mbɔ̧ɔ̧mà la.
47009002	Mâ ko nê bɨ yaŋe wua nkɨ eŋa, tè e me ghàˈtà am ane ànəa yɨ̧ abua bòt Màsèdonìà. E ndi shu abua yɔb nê, “Bɔnyɨ ba bòt Mbɔ̧ɔ̧mà a Akayà e li ndzaŋe taŋke a màŋa tè èŋubȩ̌.” Èntɨ̧ɨ̧ waa bɨ bɔ a màŋa la e lɔ̀ktè mèntɨ̧ɨ̧ bòt nyaŋ ane yɔb.
47009003	Ka e ngua ntsàà bɔnyɨ ba baa mbɨ̀ˈɨ̀ àghɨa ba li ngua ngàˈtà wa adù̧ ane yɨ̧ la a wu àku, mbɨ̀ˈɨ̀ e ndi shu abua bòt ko nê bɨ taŋke te ntsìˈa nchɨ̀ˈà a màŋa la.
47009004	Bɨ bakà ghɨ anè e me kɨˈɨ bòt Màsèdonìà ko e kɨˈɨ ba tò ba me ye bɨ bakà taŋke tê e lɔ̀ˈɔ ko bɨa ghɨ̌ baa bɔ àtsəa kɔˈɔ, nkàà nê ba li ndzaŋe shu nê bɨa ghɨ̌. Mâ mɨ̀ɨ̀tè nê àyea mbɔŋ aa ghɨ̌ bɨa bɔ àtsəa kɔˈɔ mɨ̧̂.
47009005	Eyaa wu lə e ndi ndze nê a bɔ̂ŋ nê è ŋwètè bɔnyɨ ba baa bɔ̀ bɨa nkɨ̀ˈɨ̂ a mbì la̧ àfɨˈa tsa, fete èkab wu bɨ li nkàˈ nê bɨa ŋa la. Bɨ̀ ghɨ̀ ale, mbɨ̀ˈɨ̀ e nkɨˈɨ a wu nê bɨ ŋa ane mènkɔ̀ŋke mɨ̧, è ka ngu nê mâ faalè àwɨ̧ ka bɨ ŋa.
47009006	Bɨ̀ ku̧u̧te nê, wòt nàa ndìˈa mpiˈa, ta fùˈù mpiˈa, wòt liˈi nyaŋ tà fùˈù nyaŋ.
47009007	Wòt ŋa mbɨˈɨ̀ èntɨ̧ɨ̧ tò e shu nê tà ŋa la. Wòt ka me ŋa sə̀a vi sə̌. Tà ka me ŋa nkàà nê bɔ ngwèèlè àvi ka ye ŋa, ngu nê Mbɔ̧ɔ̧mà nàà nkɔ̀ŋkà bòt bu bɔ̀ɔ nkɔ̀ŋkà a màŋa la.
47009008	Mbɔ̧ɔ̧mà bɔ mètàŋ eŋa awɨ̧ àghɨ àgème bɨ̀a nkɨ̀ŋkà la, mbɨ̀ˈɨ̀ bɨa me bɔ nyaŋ nɨa bùà nɨa ngɨ̀à àfàˈa ntsɔ̧̀ àgème.
47009009	Àkata Mbɔ̧ɔ̧mà a laˈnê, “Tàà ngaaba abua waa waa, tàà ŋa abua bòt ntseb, ntsɔ̧̀ tò nàà kà lìà.”
47009010	Mbɔ̧ɔ̧mà wu tàa ŋa èsa̧a̧me bòt e sà, mè ŋa èghɨjɨ bòt e jɨa la naa paa kwèˈnè èghɨ bɨ bɔ la, mbɨ̀ˈɨ̀ bɨa me nɨ bùà ngɨa ntsɔ̧̀.
47009011	Tà ghɨ̂ bɨ wu bòt nè èghɨ mbɨ̀ˈɨ̀ me ko ŋǎ abua bòt àfɨ̀ˈ àgème kà kuˈte àbu. Bɨ ghɨ ale ko bòt nyaŋ aa ŋa mènkɔ̀ŋke abua Mbɔ̧ɔ̧mà ane àghɨa bɨ̀a ŋǎ la.
47009012	Bɨ ŋa èghɨ bàa bɨ kɨ eŋa la ko aa tɨŋe bòt Mbɔ̧ɔ̧mà bu bɔ̀ɔ nkɨ̀ŋkà la. Àyea mbɔŋ a wû ghɨ̌ bòt aa mě taˈa ekɔ̀ŋke a Mbɔ̧ɔ̧mà.
47009013	Àfàˈ yaa bɨ̀a ghɨ̀ la aa ghɨ̌ bòt aa me wùˈte a Mbɔ̧ɔ̧mà, nkàà nê bɔ ye nê bɨa ngɨ̀à àghɨa Ntu̧ Ntsɔ̧̀ Yesò Klistò yu bɨ̀a shua nê bɨ bɨ̧ɨ̧ne la, è laˈ nê bɨ̀ me ghɨ̀ la. Bɔɔ mě me wùˈte a Mbɔ̧ɔ̧mà nê, bɨ ŋa abua yɔb mè ŋǎ abua bòt ko tsa bàgème kà kuˈte àbu.
47009014	Ale, bɔɔ me tsàˈta Mbɔ̧ɔ̧mà ane yɨ̧ nè èkɔŋ nkaa a ntsɔ̧̀ Mbɔ̧ɔ̧mà wu è ghe tà ghɨ ane yɨ̧ la.
47009015	Bà nkɔ̀ŋkà Mbɔ̧ɔ̧mà ane taˈà àghɨa tà ŋa abua ya betsiˈa wòt kà ko ndàˈ ànəa yùà la.
47010001	Mmɔ̌ Pɔ̂l, mâ shu̧u̧te awɨ̧ ane èlen Yesò Klistò wu tà wu mbɔɔlà wòt, mè me yu ane mènə̀ mi la. Wu mmɔ̌ wu bòt àa shua nê màa ngɨ̀ è ngu ba nɨ̧̀ ba, èngǎ̧ am e me yu, ka è ngu a endɨ̌ è me shɨ àkatè abua yɨ̧ e me shɨ ne nkȩ la.
47010002	Bɨ̀ ka ngɨ̀ mbɨ̀ˈɨ̀ ka e nkɨ̀ˈɨ̂ me làˈa abua yɨ̧ ntsòòta tsoote. Eyaa wu àghɨa màa mɨ̀ɨ̀tà ekɨˈɨ e ghɨ̀ ne bòt bu bɔ̀ɔ shua ne e faˈa ambo èghɨ sitsǎˈ la.
47010003	È batè ngu nkǔŋ nê baa ntsèka a ngɔ̀ŋ, ka bà ka wua nua èbet wa ane ndɨ bòt ngɔ̀ŋ àa nùà la.
47010004	Èghɨ bàa nɨa nùà èbet wa la ntsě è bu bɔbȩ àa nɨa nùà èbet la. Ka wu èghɨ èbet bu e bɔ mètàŋ Mbɔ̧ɔ̧mà bàa nɨa ntsòkà èdziˈi bɔmbù̧ Mbɔ̧ɔ̧mà àa ndò̧ò̧tà la.
47010005	Baa nɨa nkèla mènkwàˈte kàbɔ̀ŋ ègème, nè àghɨ àgème bòt àa mɨ̀ɨ̀tà nê bɔ ko nyaŋ, a kela wɔb a mànkoa a Mbɔ̧ɔ̧mà la. Mbà̧a̧ mènkwàˈte ègème mbɨ̀ˈɨ̀ ghɨ̌ bòt bu nè èwuu mènkwàˈte mbɔŋ la aa me zəa Yesò Klistò.
47010006	Baa me ghɨ̀ tê nko bòt bu bàgème ayɔɔ yɨ̧ bɔ̀ɔ ndzəa Yesò Klistò la, ntàŋke nyɨ̀ˈte bòt bu bɔ̀ɔ ka zə atò la àghɨa bɔ kɨà la.
47010007	Bɨ̀ lɨ̀ŋkè èghɨ àa a mbì lɨ̧ la. Wòt me ye avi zìambɔŋ mɨ̀ɨ̀tà nê ye wu wòt Yesò Klistò, ta mè nkwàˈtè, ko taa ye nê bàambɔŋ ba wu bòt Yesò Klistò mɨ̧̂ mbɨ̀ˈɨ̀ tòà.
47010008	È màà ngu wû nê, mâ ghàˈtè am tè ntsè ndɨ mâ wu ghɨ̀ la ane àtɔŋ yu Yesò Klistò ŋa abua am la, ko àtsə am aa kà kɔˈ ane ànəa mbɔŋ. Tà li tà kà ŋa àtɔŋ yaa nê è nɨŋ ntsòkè mèntɨ̧ɨ̧ mɨ̧. Tà li ŋa nê è nɨŋ ngɨ̀ mèntɨ̧ɨ̧ mɨ̧ me kweele.
47010009	E ntsea nkɨ e ghɨ̌ bɨa me mɨ̀ɨ̀te nê e ngua fàŋà wɨ̧ ane èghɨ mâ shɨ a èbem èkatè bɔ̧ la.
47010010	Bɔɔ shua nê, màa ngɨ̀ è me shɨ letà am, e me tsoote a èbèm mè ngɨ̀ a bɔ nkȩ, ka è ngu ba nɨ̧̀ ba e me yu, mèngǎ̧ mɔ̧ ka wua nkwèèla.
47010011	Bòt bu ndàˈà anè la bɔ bɔ ndɨ bɔ̀ɔ ko nê àghɨa bàa ndaˈa a èbem èkatè àfɨˈa bà wu a endɨ̌ la, bele wû àghɨa bàa ngɨ̀à àfɨˈa ba kɨˈɨ tê ntsìˈi a si ba nɨ̧̀ ba la.
47010012	Betsiˈa bà ka me kɨ efɨ̀ˈnè àwa nè bòt bu ayɔɔ yɨ̧ bɔ̀ɔ shua nê bɔ ghe la. Bɔɔ̀ fɨ̀ˈnà wɔb nè bɔnyɨ bɔb nkɨ eye bòt bɔ tsè beko la. Àyaa a wua nyɨ̀ˈta nê bɔ bakà bɔ èyì.
47010013	Ka è me wu awa ko baa me ghàˈtè awa wû ane àfàˈ yu Mbɔ̧ɔ̧mà ŋa abua ya la. Bà ka ghàˈtà wa te ghǎ wu àdziˈa kà wu aya a. Àghɨa bàa ngɨa a kètsìà wɨ̧ la wu àbəˈa àfàˈ yu Mbɔ̧ɔ̧mà ŋa abua ya la.
47010014	Bɨ wu ayɔɔ bòt Mbɔ̧ɔ̧mà lè ŋa abua am nè e nkɨˈɨ ntsɔ̀tè Ntu̧ Ntsɔ̧̀ Yesò Klistò abua yɔb la. Ale, e ndi me kɨˈɨ abua yɨ̧ ale è nka wua mɨ̀à àdziˈa tà li nê è nga la. Bɨ li ngu bòt mbì ba le kɨˈɨ̀ abua yɨ̧ ntsɔ̀tè Ntu̧ Ntsɔ̧̀ Yesò Klistò la.
47010015	Bà ka ghaˈte awa te gha ewu àdziˈa kà wu ayea Mbɔ̧ɔ̧mà ŋa abua ya la. Ka àghɨa ba kɨa la wu nê mèntɨ̧ɨ̧ mɨ̧ mu bɨ zi ane Yesò Klistò la me kweela ngà nè mbì, mbɨ̀ˈɨ̀ aa wu nê èlu̧ e ghaˈà abua ya baa kwèˈne àfàˈ àya a kètsìà wɨ̧.
47010016	A wu anè ko baa ko etsɔ̀te Ntu̧ Ntsɔ̧̀ Yesò Klistò te egheebe awɨ̧ egha a èlaˈ ko tsa. Bà ka me ghàˈtè àwa ane àfaˈa bòt ko e ghɨ a èdzìˈ ko tsa la a.
47010017	Àkata Mbɔ̧ɔ̧mà a laˈnê, “Wòt me kɨ ghàˈte àvi tà me ghàˈtè àvi ane àghɨa Yesò Klistò ghɨ̀ la.”
47010018	Wòt me shu zìambɔŋ nê ye wu àghɨa ko, ko tà ntsě àghɨ. Wu wòt Mbɔ̧ɔ̧mà shu nê tà wu àghɨ la, ka tà lâ ngu àghɨ la.
47011001	Mâ shu̧u̧te awɨ̧ nê bɨ̀ nyaˈa njùte èngǎ̧ am, ka e màà ndzì àdziˈa àkèghɨ̧̀ adù̧. Bɨ̀ kuule mèntɨ̧ɨ̧ mɨ̧ njùte!
47011002	Bɨ̀ ko nê, mâ lâ mbɔ èntɨ̧ɨ̧ ane yɨ̧ mbɨ̀ˈɨ̀ Mbɔ̧ɔ̧mà bɔ la. Mâ nɨ awɨ̧ mbɨ̀ˈɨ̀ waàvi angɔ̧̀ kà ko mbâ̧, e ghɨ̌ bɨa yɔˈɔ wû mbâ̧ yemɔ̀ˈ. Ŋut wu Yesò Klistò à.
47011003	Maà mbɔ̀ɔ nê bòt ko aa fɨte awɨ̧ mbɨ̀ˈɨ̀ Satàn nyà̧kàbɔ̀ŋ li nɨ̀ àŋɔˈte fɨ̀te a Ive la, etsòkè ètsə bɨ̧, bɨa baka tsi ŋà wɨ̧ nè èntɨ̧ɨ̧ wemɔˈ abua Yesò Klistò.
47011004	E shua anè nkàà nê mâ ye nê bɨa mbeà mbɨ̧̀ɨ̧̀na ànə̂ àgème bɨ zə la. Wòt nàa ngɨ̀ tà kɨˈɨ tà làˈa ànəa Yesò tsǎ kà wu yu ba làˈà la, kò ànəa fo tsǎ kà wu Fo Mbɔ̧ɔ̧mà yu bɨ li mbɔŋ la, kò ntsɔ̀tè ntu̧ tsǎ kà wu Ntu̧ Ntsɔ̧̀ Yesò Klistò yu bɨ li ndzə mbɨ̧̀ɨ̧̀ne la leˈ, bɨ bê mbɨ̧̀ɨ̧̀ne kà kwàˈtè.
47011005	Bɨa ŋèˈa bòt bɨ̧ bu a ègwet shua nê bɔ ghe ka bɔ̀ ka tse am ane àghɨa ko.
47011006	È màà ngu wû nê maa kà ko ndàˈ, ko àghɨa ko bɔ ko tê ntsè am la a ntsě. Mâ ghɨ̂ bɨ ko àyaa a ngo̧ a ngò̧ ane àghɨ àgème mâ ghɨ̀ la.
47011007	Tè e ndi ngɨ a kàbɔ̀ŋ ndɨ̀ wu e ndi nkɨ̀ˈɨ̂ nɨ am a si, màa nkɨ mbɨ̀ˈɨ̀ eŋeˈe awɨ̧ a ègwet, ndàˈà Ntu̧ Ntsɔ̧̀ abua yɨ̧ kà lo̧o̧ àghɨ la à?
47011008	È li ngu àfɨˈa è ngu ba nɨ̧ ba la, e me nɨ èkab abua bèchɔsì ko tsa mbɨ̀ˈɨ̀ e fàà fàa, mbɨ̀ˈɨ̀ etɨŋe awɨ̧.
47011009	E ndi ngû màa ngɨ̀ è me kɨ̀ŋke àghɨ, è nka lɨŋkè wòt kǒ ane yɨ̧ nkàà nê, bɔnyɨ ba bu bɔ dzə a Màsèdonìà la e li ngua ŋǎ èghɨ màa nkɨ̀ŋkà la. Maa me ghɨ̀ wû a èlɨ̀ waa ngà nè mbì. E nka me lɨ̀ŋke wòt kǒ ane yɨ̧ a ebàˈa àghɨa ko a.
47011010	Mbɨ̀ˈɨ̀ mènə̀ nkǔŋ màa ane ànəa Yesò Klistò bele a èntɨ̧ɨ̧ am nkwèèla la, wòt kǒ tàa kele am nê è nka tsi ngàˈtè am nê maa kà nɨ àghɨ abua yɨ̧ la ntsě. Wòt mbê ntsě ka wû àbâ èlaˈ Akayà àgème.
47011011	Tè e ntsèka kà wua nɨa àghɨ abua yɨ̧ anè ngu shua nê maà kà kɔ̀ŋkè àwɨ̧? Chaˈ a ntsě ale! Mbɔ̧ɔ̧mà ko nê maà nkɔ̀ŋkà àwɨ̧.
47011012	Maa me ghɨ̀ àghɨa màa ngɨa àfɨ̀ˈ yaa la nɨa ngà nè mbì mbɨ̀ˈɨ̀ bòt bu bɔ̀ɔ ngà̧a̧ shua nê awɔb tsàà Mbɔ̧ɔ̧mà la è ka tsi eye èlu̧ bɔ̀ɔ me ghàˈte àwɔb shua nê bɔɔ fàˈà wû mbɨ̀ˈɨ̀ mmɔ̌ la a.
47011013	Èwuu bòt mbɔŋ ntsě ngule bɔntu̧ Yesò. Bɔɔ nɨa àfàˈ àyɔb mvə̀əlà àghɨ a bòt nkɨà bɔɔ me mɨ̀ɨ̀te nê awɔb tsàà Yesò Klistò.
47011014	Wòt yea àyaa à ka ntsè atò ngu nê nàa ngɨ̀ è wu àfɨ̀ˈ àko ka wû Satàn fɨ̀te bòt tè bɔ tsiˈa mɨ̀ɨ̀tà nê tà wu wantu̧ Mbɔ̧ɔ̧mà tàa nɨa èkaˈà nɨa nkɨ̀ˈa la.
47011015	Satàn wu ghɨ̀ anè, à ka ntsè àwɨ̧ nê bɔfàˈ tò aa me ghɨ̀ wû a èlɨ mbɔŋ. Mbɔ̧ɔ̧mà naa ŋa àbȩ̀ àyɔb ane ndɨ àfàˈa yɔb a nyɨˈte la.
47011016	Tsiˈ è mě shu awɨ̧ mbɨ̀ˈɨ̀ mâ zǐ shu la nê, wòt ka mɨ̀ɨ̀tè nê e ngu àkèghɨ̧̀. Bɨ màà me mɨ̀ɨ̀tè wû nê e ngu àkèghɨ̧̀ bɨ tsiˈ e nyaˈà ngàˈtà am mɨ̧̂.
47011017	Ànə̂ ya e ndàˈà la ntsě ànəa Yesò Klistò shu abua am nê è ndaˈa la. Maà ngàˈtà am a èlɨ̀ wa ale a tsiˈi ngaa mbɨ̀ˈɨ̀ e ngu àkèghɨ̧̀.
47011018	Ndɨ̀ wu bòt nyaŋ àa ngàˈtà wɔb ane èlɨ bòt ngɔ̀ŋ àa ngɨ̀à la, maa me ghɨ̀ àya̧ a èlɨ mbɔŋ mɨ̧̂.
47011019	Bɨa shua nê bɨ bɔ èyì, mbɔ̂ me bɨ̧ɨ̧ne ànəa èkèghɨ̧̀ àa shua la nè mèngùˈte.
47011020	Wòt nàa ngɨ̀ tà kɨˈɨ bɨ sàŋ tà nɨ̀ àwɨ̧ mbɨ̀ˈɨ̀ èbùˈ, me fible awɨ̧ nɨa èghɨ bɨ̧, ntsèka a ègwet lɨ̧, mè ntsò̧ò̧tà wɨ̧.
47011021	Eyaa wu ndɨ bɨ̀a ndzèa la, bɨ nɨŋ nê ma fâ̧ nkàà nê ba li bà ka bɔ mèntɨ̧ɨ̧ kèkweele e ghɨ̀ èwuu èghɨ mbɔŋ. Ka àghɨ a wû betsiˈa wòt me ghàˈtè àvi adù̧ la ko maa ghàˈtà am adù̧ mɨ̧̂. E ngua ndàˈà anè mbɨ̀ˈɨ̀ àkèghɨ̧̀.
47011022	Bɨ̀ zə! Bɔ me shu nê bɔ wu bèlèkɔˈasi bòt Ebùlù, ko e ngu àya̧ wekǒ mɨ̧̂, me shu nê bɔ wu bòt Izə̀lȩ̂, ko e ngu àya̧ wekǒ mɨ̧̂, mè me shu nê bɔ wu bòt àndǎ̧ Abàlàghâm, ko e ngu àya̧ wekǒ mɨ̧̂.
47011023	Bɔ me shu nê bɔ wu bɔfàˈ Yesò Klistò, ko maa tsiˈi làˈà mbɨ̀ˈɨ̀ wòt àbààla nê e ngu wɔ̀fàˈ Yesò tè ntsè àwɔb. Mâ faˈa àfàˈa nyaŋ tè ntsè àwɔb, bɔ zì am a tèfȩ ngò̧tsə nyaŋ tè ntsè àwɔb, shu̧u̧ am tè ntsè àwɔb, èvə e mè nəˈə a tèdzi ta̧ ngò̧ nyaŋ.
47011024	Mâ ye ngoˈ a tèkitebu Bèjû bɔ̀ɔ shu̧u̧ am la ngò̧ tetà̧â̧. Àfɨ̀ˈ àgème bɔ̀ɔ shù̧u̧ am la bɔ ŋa am ngɔt èghem yetat ntsɔ̀b tebə̀ˈa.
47011025	Bòt Lûm e shu̧u̧ am ngò̧ tetat nè fȩtsə, bòt e mè ntèmte am nè àti ngò̧ yemɔ̀ˈ. Ènkànuˈ betat e bɨɨ a èdzî ngò̧ tetat nè mmɔ̌ a èbèm, e mè ndzii nkua ndi a èbem èdzî ane àliabȩ yeamɔˈ.
47011026	Ane bèlèghȩ̀ȩ̀nè nyaŋ, e ndɨ ngua ndzea ngoˈ a èbem mèdzî è lu̧u̧ la, ndzě ngoˈ abua bètsɔŋ, mè ndzě ngoˈ a tèkitebu bòt àlaˈ bɔ̧. Mâ ye ngoˈ a tèkitebu bòt kà wu Bèjû, ndzě ngoˈ a èbem èpfə̀ nɨ̧, ndzě ngoˈ a èbem èlaˈ yuube. Mâ ye ngoˈ fɔɔle a èbem mèdzî mè ndzě ngoˈ a tèkitebu bòt bɔ̀ɔ fɨ̀ta shua nê bɔ wu bòt Yesò Klistò la.
47011027	Mâ fâˈ mbɔ̀ tèbəˈtsə, ndì àtatsi ngò̧ nyaŋ, ntsèka kà ye èghɨjɨ ejɨ kò mèleb enu leˈ. Mâ tsèke ngò̧ nyaŋ kà jɨ àghɨ, è nka mê ndzè lob e tseke a èbèm, è nka mê ndzè ndǐ ekwa̧a̧ a èfɨ̀ˈ ko.
47011028	E mbakà bàte ntɨ̧̀ɨ̧ èghɨ ba ègème, ka ànəa ko a bɔ̂ ngû àa ndèlà a èntɨ̧ɨ̧ am àfɨ̀ˈ àgème la. Ànəa mbɔŋ wu nê maà ntsèka mɨ̀ɨ̀tà bèchɔsì bàgème.
47011029	Wòt nàa me yu ane mènə̀ Mbɔ̧ɔ̧mà, è nka wu ntsɔ̧̀ wû mbɨ̀ˈɨ̀ e ntsiˈi tòà. Wòt nàa ngɨ̀à wekǒ ghɨ a kàbɔ̀ŋ, e ntsiˈi a èbem ngoˈ.
47011030	A ghà tè ntsìˈi àyea màa ŋeˈe tèkwȩ ta̧ a ègwet la, ko e nga me ŋeˈe tèkwȩ ta̧ adù̧ èghɨ bu àa nyɨ̀ˈta nê e mbakà bɔ mètàŋ la.
47011031	Mbɔ̧ɔ̧mà Tǎt Yesò Lefɨ̀ˈ ko nê ànəa mâ shu la wu nkǔŋ. Bà me wùˈte atò ane àlia nè àlia.
47011032	È li ngu àfɨˈa è ngu a Dàmaskɔ̀s la, gɔvanɔ̀ wu tà li ngu a ètene fɔ̧̀ Àletàs la tsite bòt a mètsə̂ka̧ yu bɔ kut ndzì àpfəa nɨ̧ yu a èbèm la nê bɔ̀ ba̧a̧ am.
47011033	Ka bèshu̧ bɔ̧ e zì am a èbem ankà̧ ntsaa àbȩ ane wundù a mbɨ̧̀ àka̧ yu e ndùùlà.
47012001	Maa me ghàˈtè wu am. Àbȩ̀ àko wòt nàa jɨ la a batè ntsě adù̧, kà e mbɔ̂ ngu me ghàˈtè wû ghàˈte shua ànəa ètsə Yesò Klistò è nyɨˈte am la, nè èghɨ tà li ngàˈte àghɨ am e ndze la.
47012002	Mâ ko wòt kǒ tà wu wòt Yesò Klistò la. Bɔ li nɨ atò àfɨ̀ˈ àko ngà tè ntsè ègwet nga a ègwet àdziˈa Mbɔ̧ɔ̧mà wù la. Kò ŋut li ngà nè nkèm zi, kò wu wû àlɨ̀ŋka tò ka a li ngà la leˈ, ko e mbakà kô, wu Mbɔ̧ɔ̧mà ka tà ko la. Àfɨ̀ˈ ya wu èngùˈebȩ ntsɔ̀b yekwì mbɨ̀ˈɨ̀ àyaa a tsè la.
47012003	Ane nkǔŋ, mâ ko nê, bɔ li nɨa mbê waa nɨŋ nga a palàdȩ̂. Kò tà li ngà nè nkèm zi kò wu wû àlɨ̀ŋka tò ka a li ngà la leˈ, ko e mbakà kô. Wu Mbɔ̧ɔ̧mà ka tà ko la.
47012004	Tà li nga abot ndzə̀ mènə̀ betsiˈa wɔ̀bȩ̌ ka ko ndàˈ la, è wù mènə̀ Mbɔ̧ɔ̧mà bakà bɨ̧̀ɨ̧̀ne nê bòt è me làˈà la.
47012005	Maa me ghàˈtè am ane ànəa wòt waa, ka betsiˈa è nka ghaˈte am ane àghɨa ko tsa ane ya̧ mmɔ̌ mbɔŋ, kà wu ane èghɨ bu àa nyɨ̀ˈta nê e mbakà bɔ mètàŋ la.
47012006	E me kɨ me ghàˈtè am ko e ntsea ngɨ̀à mbɨ̀ˈɨ̀ àkèghɨ̧̀ nkàà nê e nga me làˈà wû ànəa è wu nkǔŋ la. Ka è nka wû me ghàˈtè am mbɨ̀ˈɨ̀ bòt e me kuke am tè ntsè àghɨa è ngu yùà la, nè àyea bɔ̀ɔ ndzəa e ndàˈà la.
47012007	Mbɔ̧ɔ̧mà li tà kà wua nkɨà maa me ŋeˈe tèkwȩ ta̧ ane èghɨ bu e ghe tà ghaˈte àghɨ am e ndze la. Ale, Mbɔ̧ɔ̧mà zì àghɨa ko ane ya̧ aa ghɔɔ am, ekele am mbɨ̀ˈɨ̀ e me ŋeˈe tèkwȩ ta̧ a ègwet nyaŋ. Àghɨ yaa a li ngu mbɨ̀ˈɨ̀ wantu̧ Satàn.
47012008	E ndi shù̧ù̧te a Tè Yesò ngò̧ tetat nê tà tsi àghɨ yaa.
47012009	Ka tà shu abua am nê, “Maa tɨŋe awê. Ntsɔ̧̀ am è kùˈù abua yê ngu nê bɔɔ mpàa ndzea mètàŋ mɔ̧ ane èghɨ bu àa nyɨ̀ˈta nê à bakà bɔ mètàŋ la.” Ale, maa me ghàˈtè am ane èghɨ bu àa nyɨ̀ˈta nê e mbakà bɔ mètàŋ la nè mèngùˈte mbɨ̀ˈɨ̀ mètàŋ Yesò Klistò naa wu adù̧ ya̧.
47012010	Maà ngùˈtè am àfɨˈa è mbaka bɔ mètàŋ la, nè àfɨˈa bòt àa ntsò̧ò̧tà am la, nè àfɨˈa màà ndzea ngoˈ la, nè àfɨˈa bòt àa nkɨà àtsə am enɨ la, nkàà ànəa Yesò Klistò. Aà ale nkàà nê nàa ngɨ̀ è wu àfɨˈa è mbaka bɔ mètàŋ la ka Yesò ŋà mètàŋ abua am.
47012011	Maà ndàˈà mbɨ̀ˈɨ̀ àkèghɨ̧̀, ka am ale è ghɨ̀à bɨ̀a. Wu bɨ̀a ka bɨ wû me shu bòt wòt è ngu wùà la. Mâ batè è nka wu àghɨa ko, ka bòt bɨ̧ bu bɔ li ngua ŋèˈa wɔb a ègwet shua nê awɔb tsàà Mbɔ̧ɔ̧mà la e li bɔ̀ ka tsè am ane àghɨa ko.
47012012	E ndi ngua mbɔ̀ɔ̀la am faˈa a kètsìà wɨ̧, Mbɔ̧ɔ̧mà mè nɨ èlȩ̂, nè mènə̀ ngɨŋa, nè tèwuute ènə̂ kà ye fɨ̀ˈ, nɨŋ nyɨ̀ˈte nê e ndâ ngu wantu̧ vi.
47012013	Àghɨ yu e ndi ngɨ abua bèchɔsì ko kà ghɨ abua yɨ̧ la wu ghàà? Wu wû ndàˈ àghɨ yeamɔˈ e ndi è nka ghɨ abua yɨ̧ la. Àghɨa mbɔŋ wu nê e ndi è nka shu nê bɨ̀ me ŋa èghɨ abua am. Bɨ̀ waˈa kàbɔ̀ŋ am.
47012014	Eyaa wu ngò̧ tetat màa nkɨ mě kɨˈɨ eye awɨ̧ la, ka è nkɨ̀ˈa kà wu me lɨ̀ŋke àwɨ̧ a ebàˈa àghɨa ko, nkàà nê è nka kɨˈa ebàˈa èghɨ bɨ̧. E nkɨ̀ˈa etɨŋe awɨ̧. È ntsě bɔtechɨɨle bɔ̀ɔ fèta èghɨ nɔŋa abua bètǎt bɔb bɔ̂ bènyɨ̌ bɔb la. Wu bènyɨ̌ bɔ̂ bètǎt ka bɔ̀ɔ fèta èghɨ nɔŋa abua bɔ̧ bɔb la.
47012015	Aa me bɔ̀ am eŋa àghɨ àgème fɔɔle àtsə am ane ànəa yɨ̧. Tè e ngu ekɔ̀ŋkè àwɨ̧ te tsě àdziˈ anè, ko bɨa nkɔ̀ŋkè am mpîˈ?
47012016	Bɨa bɨ̧ɨ̧ne àfɨ̀ˈ yaa nê e ndi è nka wua ndɨ̀ŋkà wɨ̧ a ebàˈa àghɨa ko. Ka wòt kǒ ane yɨ̧ nàà shua nê e ndi ngu wòt èyì kèŋɔˈte fɨ̀ta wɨ̧ nɨa èghɨ bɨ̧.
47012017	Wòt kǒ ane bòt bu e ndi ntsàà la li tà kà fible awɨ̧ enɨ àghɨa ko ekɨˈɨ ŋa abua am.
47012018	E ndi ŋwètè a Tȩtɔ̀s nê tà kɨˈɨ, mè ntsàà wanyɨ wa kǒ wu bɔ̂ tò. Tè Tȩtɔ̀s li fìble wòt kǒ ane yɨ̧? Ba tò e li ngɨ̀ mbɨ̀ˈɨ̀ bòt bɔ̀ɔ ndzea èlu̧ wemɔˈ la, mè ngɨ̀ àghɨ yeamɔˈ.
47012019	Tè bɨa ntsèka mɨ̀ɨ̀tà nê ba wua tàŋà ànəa ya a mbì lɨ̧? Chaˈ a ntsě ale. Bɔnyɨ ba, ba làˈà anè a mbì Mbɔ̧ɔ̧mà mbɨ̀ˈɨ̀ bòt Yesò Klistò, nê àghɨ àgème ba ghɨa la ba wua nkɨ nɨ etɨŋe awɨ̧.
47012020	Maà mbɔ̀ɔ mbɨ̀ˈɨ̀ ka e nkɨ̀ˈɨ̂, bɨ̀ ka wu ane ndɨ màa mɨ̀ɨ̀tà la, mmɔ̌ mbɔŋ è nka mê ngu ane ndɨ bɨ̀a mɨ̀ɨ̀tà la. Maà mbɔ̀ɔ mbɨ̀ˈɨ̀ ka ateko e nkɨ̀ˈɨ̂, àyɔ̀ŋ a wû a kètsìà wɨ̧, nè ghɔ̀ˈnà, nè ntɨ̧ɨ̧ bɨ̌, bɨ mè me tseka a mètsə̂ a mètsə̂, mè me làˈa kàbɔ̀ŋ ane tèlente bòt ko, ngɨ̀à mènàŋ, ŋeˈa tèkwȩ tɨ̧ a ègwet, mè nə̀ˈà mènə̀.
47012021	Maà mbɔ̀ɔ mbɨ̀ˈɨ̀ ka e nkɨ̀ˈɨ̂ Mbɔ̧ɔ̧mà wu màa faˈa abua tò la mè ngɨ̀ e mbɔ àtsəa kɔˈɔ a mbì lɨ̧, e mè mbɔ̌ ndɨ màa me dɨ̌ nkàà nê bɔɔ mɨ̀ɨ̀tà mènə̀ kàbɔ̀ŋ ntu̧ kubte mèntɨ̧ɨ̧ mɔb la. Èghɨ mbɔŋ bɔ̀ɔ ngɨ̀à la wu mèmɨ̀ɨ̀te kàbɔ̀ŋ, màmpaˈta bòt kà yɔˈ awɔb, mà ngɨa kàbɔ̀ŋ kà bɔ àtsəa kɔˈɔ.
47013001	Eyaa wu ngò̧ tetat màa nkɨ mě kɨˈɨ eye awɨ̧ la. E nkɨ̀ˈà, bɔ nɨa ànəa kàbɔ̀ŋ wòt ghɨ̀ la nɨŋ nkɨ̀ˈɨ̂ abua am, ko maa nyi a èbèm na bòt babe kò batat leˈ e me ghà ne mbì e shua nê bɔ li ndze ndɨ ŋut ghɨa àghɨa ngaa la.
47013002	È li ngu àfɨˈa mâ kɨˈɨ ndzè àwɨ̧, è wù èka bɔ̧ bebe a mànkɨˈa adzìˈ yu la, e sə̀ŋkè ètǔ̧ bòt bu bɔ̀ɔ ngɨa kàbɔ̀ŋ la, nè èbe waa waa nê e mè me kɨˈɨ bɔ bela ngɨa kàbɔ̀ŋ, ko è nka sà wɔb a. E ngua mè sə̀ŋkà ètǔ̧ bɔb àfɨ̀ˈ yaa e ntsě a si ŋu la nê, e me kɨˈɨ bɔ bela ngɨa kàbɔ̀ŋ ko è nka sà wɔb a.
47013003	Maa ghɨ̀ anè ndɨ̀ wu bɨ̀a nkɨ ye nê e ndàˈà ane mètàŋ Yesò Klistò la. Tàa ngɨ̀ tà me ghɨ àghɨ a kètsìà wɨ̧, tà kà nyɨˈte nê yea njùa, ka tàa ngɨ̀à èghɨ a kètsìà wɨ̧ ane mètàŋ mi.
47013004	Bɔ li mbàte ngù̧ù̧te atò a mbɨ̧̀ mbasa mbɨ̀ˈɨ̀ wòt tàa njùa la, ka tà wu yǔ̧ àfɨ̀ˈ yaa ane mètàŋ Mbɔ̧ɔ̧mà. Bàa bòt Yesò Klistò e gha ane àbâ ko me yu mbɨ̀ˈɨ̀ tà lè wu la, ka bɨ bɔ̂ ngu eye nê baa ntsèka ane mètàŋ Mbɔ̧ɔ̧mà wû mbɨ̀ˈɨ̀ Yesò nàa ntsèka la, faˈa a kètsìà wɨ̧.
47013005	Bɨ̀ neeta ndȩ̀ àwɨ̧ bɨ̀ambɔŋ ndze nê kò bɨa ntsèka mbɨ̀ˈɨ̀ bòt bɔ zì mèntɨ̧ɨ̧ mɔb ane Yesò Klistò la, e bɔ ndɨ bɔ̀ɔ me tseke la leˈ. Kò bɨ bakà ko nê Yesò Klistò wu a mèntɨ̧ɨ̧ mɨ̧ leè? È wu nê bɨ lâ ndzì mèntɨ̧ɨ̧ mɨ̧ ane tò ko tà wu nè nɨ̧̀.
47013006	È me wu awa, ko mâ mɨ̀ɨ̀tè nê bɨa ye nê ba lâ ngu bɔntu̧ Mbɔ̧ɔ̧mà.
47013007	Baa shù̧ù̧ta Mbɔ̧ɔ̧mà nê tà ghɨa bɨ̀ ka tsi ngɨ a kàbɔ̀ŋ. Ba shua àyaa nkàà nê ba ntsea nkɨà bɔɔ ko nê Mbɔ̧ɔ̧mà ka tà tsàà wa la. È màà ngu wû nê bɨa kà ye awa mbɨ̀ˈɨ̀ bòt Mbɔ̧ɔ̧mà tsàà la, ko àghɨa ba kɨa la wu nê bɨ̀ me ghɨ̀ mènə̀ è kùˈù la.
47013008	Betsiˈa bà ka ghɨ àghɨa àa me shuke nkǔŋ a si la. Baa me ghɨ̀ wû àghɨa àa me lɔ̀ke yùà ntsaa a ègwet la.
47013009	Ba màà me yu ka bɨ bɔ̂ me kweele ane alu̧ Mbɔ̧ɔ̧mà, ko ànəa ngaa aa me bɔ̀ àwa. Ale, baà ntsàˈta Mbɔ̧ɔ̧mà nê tà ghɨa bɨ̀ paa nkwèèle.
47013010	E ngua shɨa letà waa àfɨ̀ˈ yaa mbɨ̀ˈɨ̀ è nkɨ̀ˈɨ̂ è kwene ane yɨ̧, è nka tsi nɨ̀ àtɔŋ yu Yesò Klistò ŋa abua am la enɨ ŋȩ awɨ̧. Tà li ŋà àtɔŋ yàà nê è nɨŋ ngɨ̀ mèntɨ̧ɨ̧ mɨ̧ me kweele ane mènə̀ mi. Tà li tà kà ŋa nê è nɨŋ ntsòkè àwɨ̧.
47013011	Bɔnyɨ bɔ̧, enɨ lìa e ngua shua nê bɨ̀ tseke ntsɔ̧̀. Bɨ̀ kubte mènə̀ mɨ̧, mè me zə ànəa mâ shu la, ngɨ̀à mènə̀ mɨ̧ nè èntɨ̧ɨ̧ wemɔˈ, mè ntsèka ane àlàŋkè bɨ bɔnyɨ bɨ̧. Bɨ me ghɨ̀ anè ko Mbɔ̧ɔ̧mà èkɔŋ nè àlàŋkè èntɨ̧ɨ̧ naa wu ne nɨ̧̀.
47013012	Bɨ̀ taˈa bɔnyɨ bɨ̧ bàgème ntsàˈtè àwɔb mbɨ̀ˈɨ̀ bòt Mbɔ̧ɔ̧mà.
47013013	Bòt Mbɔ̧ɔ̧mà bu bàgème àdzìˈ yaa la aa ntsàˈtà wɨ̧.
47013014	Maà ntsàˈtà nê Lefɨ̀ˈ Yesò Klistò nyɨˈte a ntsɔ̧̀ vi abua yɨ̧, bɨ̀ mě ndzè èkɔŋ Mbɔ̧ɔ̧mà, Fo Kèfə e ghɨa bɨ̀ wu ane ètsə̂ wemɔˈ bɨ̀agème.
48001001	Letà Pɔ̂l wantu̧ Yesò ane mèngɨ̌ Yesò Klistò bɔ̂ Tǎt wa Mbɔ̧ɔ̧mà wu Yesò lè pfə tà yù̧ù̧me atò la. È li è kà ghɨ̂ wɔ̀bȩ̌ tà kà mê ntsè ane wɔ̀bȩ̌ ka ngû wantu̧.
48001002	Nè bɔnyɨ ba bu bàgème bɔ̀ wu ba tò ba la, Abua bèchɔsì bu a Gàlashìà la.
48001003	Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò nê bɔ̀ ŋa awɨ̧ a ntsɔ̧̀ bɔ̂ àlàŋkè.
48001004	Yesò waa li ŋa àtsəa zi ane mènə̀ kàbɔ̀ŋ ma mbɨ̀ˈɨ̀ etsì àwa a èbem mènə̀ kàbɔ̀ŋ ngɔ̀ŋ laane, mbɨ̀ˈɨ̀ Mbɔ̧ɔ̧mà li ntsia nê aa li wu la.
48001005	Tsiˈ mèngùˈte wu abua Mbɔ̧ɔ̧mà àlia nè àlia. Àmèn.
48001006	A taˈa tsě am ndɨ bɨ bê ntsìˈa sà Mbɔ̧ɔ̧mà wu tà li ntsè ane tèsȩte Yesò Klistò ka ntɔ awɨ̧ la, ntsìˈa mbɨ̧̀ɨ̧̀na Ntu̧ Ntsɔ̧̀ kǒ tsa la.
48001007	È ka lema shua nê èngǎ̧ Mbɔ̧ɔ̧mà ko tsa aà və, ka bòt ko aà və bɔ̀ɔ ŋǎ wɨ̧ ngoˈ nkɨ etsòke Ntu̧ Ntsɔ̧̀ Yesò Klistò la.
48001008	Ka wòt ane ya, kò wû wantu̧ Mbɔ̧ɔ̧mà tà chu a ègwet la leˈ, kɨˈà ndàˈà èngǎ̧ ko tsa abua yɨ̧ e kubte ane ewu ba li ndàˈ abua yɨ̧ la, ndɔ̀ nɔ̀ŋkè àtsəa ŋut.
48001009	Mbɨ̀ˈɨ̀ ba yaŋe shu la, tsiˈ è mèe shu àfɨ̀ˈ yaa nê, wòt mèà ndàˈà èngǎ̧ ko tsa abua yɨ̧ e kubte ane ewu bɨ li ndzə la, ndɔ̀ nɔ̀ŋkè àtsəa ŋut.
48001010	Tè e ngua àfɨ̀ˈ yaa nkɨ èghɨ àghɨa bɔbȩ àa nkɨà la, kò wû àyea Mbɔ̧ɔ̧mà nàa nkɨà la à? Kò e ngua nkɨ e ghɨ̀ àyea àa bɔ̌ abua wɔ̀bȩ̌ la leè? E ngua ngɨ̀à àghɨa àa mbɔ̀ bɔbȩ la, ko e nte ntsě wafàˈ Yesò Klistò.
48001011	Tsiˈ è shu abua yɨ̧ bɨ̀a bɔnyɨ bɔ̧ nê, Ntu̧ Ntsɔ̧̀ yu e ndi ndàˈ la li è ka wu Ntu̧ Ntsɔ̧̀ wɔ̀bȩ̌ ghɨ̀ la.
48001012	E ndi e ka nɨ èngǎ̧ mbɔŋ abua wɔ̀bȩ̌, è ka mèe ngu wɔ̀bȩ̌ ka tà nyɨˈte am la. Yesò Klistò zìambɔŋ ka tà li ngàˈte èngǎ̧ mbɔŋ nyɨ̀ˈte am la.
48001013	Bɨ zə mènə̀ e ndi ngua ngɨ̀à àfɨˈa mbì ane èlɨ Bèjû e li ngua nkɨ̀à nɨ̀a nkùŋa Mbɔ̧ɔ̧mà la. E ndi ngua nùà chɔsì Mbɔ̧ɔ̧mà ndâ nkɨ eliime awɔb kwàˈ ane ètɨ̧̂, kà ku tèsȩ.
48001014	E ndi ngɨ̀ mènə̀ mbɨ̧te Bèjû tèa nkɨà la tè ntɨ̧ a mbì nkàŋè ta̧ ko nyaŋ àlaˈ a ya. E ndi mbê nge màa nkùŋà mènə̀ bètǎt nyaˈ ba la.
48001015	Ka àfɨˈa a li mbɔ a Mbɔ̧ɔ̧mà wu tà li ndàà am ka bɔɔ li ebi am la, tà nɨ̀ tèsȩ ti ntɔ am ane èkɔŋ vi,
48001016	nyɨ̀ˈte wa̧ vi abua am mbɨ̀ˈɨ̀ maa tsɔ̀te Ntu̧ Ntsɔ̧̀ tò ayɔɔ bòt kà ko a Mbɔ̧ɔ̧mà. Àfɨˈa mbɔŋ, è nka gha enɨ nkɨ̀a abua wɔ̀bȩ̌ kǒ,
48001017	è nka lem nkɔ̀ˈɔ ghǎ a Jèlusalèm abua bòt bu bɔ li mbɨ̀ ngu bɔntu̧ Yesò ka maa wu. E ngà wû nè Àlabìà, ndɔ̀ˈ abot mè ngèble am nkɨ̀ˈɨ̂ a Dàmaskɔ̀s.
48001018	Èngùˈebȩ yetat e li ntsè, e nkɔˈ nga a Jèlusalèm eyea Pità, ntsèke ba tò ane èlibȩ ntsɔ̀b betà̧â̧.
48001019	Mâ ghà ale, e nka ye wantu̧ Yesò kǒ tsa ka nè Jimsì wanyɨ Tè Yesò.
48001020	Ane nkǔŋ, a mbì Mbɔ̧ɔ̧mà, ànə̂ yaa e shɨa abua yɨ̧ la, ntsě àfɨte.
48001021	Àfɨ̀ˈ a li ntsèke tè me wu, e nga àbâ Silìà bɔ̂ Sìlisìà.
48001022	È me wu àfɨˈa mbɔŋ ale, bòt bèchɔsì Yesò bu a Jùdià la è ka lem nko am ane èsi.
48001023	Bɔ li ndzə wû nê, “Wòt wu tà li ndâ ngua nkɨa àtsə ya enɨ la è tsiˈa ndàˈà sèntà èngǎ̧ Mbɔ̧ɔ̧mà wu tà li ngua nkɨà èlu̧ eliime la.”
48001024	Mbɨ̀ˈɨ̀ bɔ zə ale la, bɔ wuˈta Mbɔ̧ɔ̧mà nkàà am.
48002001	Èngùˈebȩ e li ntsè ntsɔ̀b yekwì, e nga a Jèlusalèm bâ Bànabasì, me ghǎ ale nɨ̀a Tȩtɔ̀s.
48002002	Maà ngà ale ngu ndɨ Mbɔ̧ɔ̧mà ghaˈtè nyɨ̀ˈte am nê è nga la. Mâ ghǎ abàˈ və ale ngàˈte Ntu̧ Ntsɔ̧̀ yu màa ndaˈa abua bòt bu bɔ̀ baka ko a Mbɔ̧ɔ̧mà la shu awɔb. Maà ngɨ̀à ale mbɔ̂ ndàˈà wû a ntsèm abua bɔɔjuŋ, màa mbɔ̀ɔ mbɨ̀ˈɨ̀ àfaˈa e fàˈà la, nè àyea e ndi ndzaŋe fàˈà la a tsè àku la.
48002003	Tȩtɔ̀s wu ba tò e li ngà nɔ̂ la li mbàte ngu wòt Glɨ̂k ale ka bɔ̀ ka lem ŋweele atò e ghɨ̌ bɔɔ naŋe tò mbɨ̀ˈɨ̀ taa tsiˈi wòt Mbɔ̧ɔ̧mà.
48002004	Ànəa mbɔŋ a li me lɔ̀ˈɔ a si ale ngu ndɨ bòt ko bɔ̀ɔ fɨ̀ta nê bɔ wu bòt Yesò la e li ndzɨ̧̀ɨ̧̀ma nyi ayɔɔ ya, me tsɔ ndɨ̀ŋkà mbɨ̀ˈɨ̀ eye ndɨ ba zì mèntɨ̧ɨ̧ ma ane Yesò Klistò ale bà ka tsi ngu èbùˈ la, e mèe ghɨ̌ baa tsiˈi èbùˈ.
48002005	Ka bɔ ghɨ̀ ale bà ka bê ŋa èlu̧ abua yɔb, ka wû adzìˈ, mbɨ̀ˈɨ̀ ghɨ̌ nkǔŋ yu ane Ntu̧ Ntsɔ̧̀ Yesò Klistò la naa tèˈa ane yɨ̧.
48002006	Èbɔ è me wu ebu bɔ li ngu mbɨ̀ˈɨ̀ bɔɔjuŋ la, (kò bɔ li ngu ghà leˈ, ko àyu a li à ka ye am, nkàà nê Mbɔ̧ɔ̧mà nàà kà lȩ mèsi bòt kà sàˈ àwɔb.) Bɔɔjuŋ mbɔŋ e li bɔ̀ ka kweˈnè ànəa fi ako ane èngǎ̧ am.
48002007	Ka bɔ li ndzè na Mbɔ̧ɔ̧mà zi ànəa màndaˈa Ntu̧ Ntsɔ̧̀ zi abua bòt kà wu Bèjû a tèkitebu ta̧ wû mbɨ̀ˈɨ̀ tà li ndzì ànəa màndaˈa èngǎ̧ vi abua Bèjû a tèkitebu Pità la.
48002008	Mbɔ̧ɔ̧mà li ngɨ̀ e ntsiˈi wantu̧ tò a màndaˈa èngǎ̧ tò abua bòt kà wu Bèjû, wû mbɨ̀ˈɨ̀ tà li ngɨ̀ Pità tsìˈi wantu̧ tò a màndaˈa èngǎ̧ tò abua Bèjû la.
48002009	Àfɨˈa Jimsì bɔ̂ Pità, nè Jɔ̌n wu bɔ̀ tɔ̀ke bòt Yesò la e ye a ntsɔ̧̀ wu Mbɔ̧ɔ̧mà nyɨˈtè am la, bɔ zi èbu abua ya baa Bànabasì, mbɔ̂ ndàŋkè nê, bà ghǎ abua bòt kà ko a Mbɔ̧ɔ̧mà, bɔ̀ɔmbɔŋ è ghǎ abua Bèjû.
48002010	Ndàˈ ànəa bɔ li shu la wu nê, bà me ku̧u̧te bòt ntseb àfɨ̀ˈ àgème, è wù àghɨa e ndi ngua mɨɨta è ghɨ̀ la.
48002011	Afɨˈa Pità e kɨˈɨ a Antìɔ̀k la, Pɔ̂l tu̧ ànəa Pità è ghɨ̀à la a ètsə̂ tò a mbì banɔ̧̀, nkàà nê tà fǎ̧ ànə̂.
48002012	A li me wu ale ngu nê bòt ko Jimsì li ntsà la e li me laˈ nê bɔɔ̀ nkɨ̀ˈa abàˈ və, tà ko nê yea njɨ̀a èghɨjɨ bɔ̂ bòt kà ko a Mbɔ̧ɔ̧mà, ka àfɨˈa bɔ kɨˈɨ la tà tsì àvi ayɔɔ, ntsìˈa nkua kwèn kwèn. Tàà ngɨa ale nko nê ye bɔɔ bòt bu bɔ li ngua shua nê bɔ̀ me naŋe bòt Yesò bàgème la.
48002013	Bèjû ko bu e ye ale, mbɔɔ̀ àyɔb mɨ̧̂ tè ntsìˈi me kua kwèn kwèn mbɨ̀ˈɨ̀ tòa, tè Bànabasì fà̧ nyi ayɔɔ yɔb ntsìˈa ngɨ̀à mbɨ̀ˈɨ̀ bɔ̀ɔ ngɨ̀à la.
48002014	Ka àfɨˈa mâ ye nê bɔɔ̀ kà ghȩȩne ndɨŋndɨ̀ŋ mbɨ̀ˈɨ̀ Ntu̧ Ntsɔ̧̀ Yesò kɨa la, e mbììte a Pità a mbì lɔb bàgème nê, “Àwɔ̀ waa à wu wòt Jû la, àa ntsìˈa ngɨ̀à mbɨ̀ˈɨ̀ wòt kà wu wòt Jû anè tè ngu e ghɨ̀ na ka ŋwèèle bòt kà wu Bèjû bɔɔ tsiˈi Bèjû à?”
48002015	Baà nɨ̧̀ bàa wu Bèjû ane membǐ, bà kà wua ngɨ̀à mènə̀ kàbɔ̀ŋ mbɨ̀ˈɨ̀ bòt kà ko a Mbɔ̧ɔ̧mà la,
48002016	e ko nê, betsiˈa wòt kà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà wû na tàa nkùŋà mbɨ̧te Musì la. Wu èntɨ̧ɨ̧ wu wòt zi ane Yesò Klistò la ka àa ngɨ̀à Mbɔ̧ɔ̧mà nɨ̀a ŋut mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la. Bàa mbɔŋ e bɨ̧ɨ̧nè ane Yesò Klistò. Ba ghɨ̀ ale, mbɨ̀ˈɨ̀ Mbɔ̧ɔ̧mà naa nɨa wa ane bòt bɔ tɨ̧ɨ̧ ndɨŋndɨ̀ŋ a mbì li nkàà èntɨ̧ɨ̧ wu ba zi ane Yesò Klistò la. E ntsě mbɨ̧te Bèjû wòt nàa nkùŋà la ka betsiˈa te ghɨa tò ale la, nkàà nê betsiˈa wòt kà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà wû ambo na tàa nkùŋà mbɨ̧tsə la.
48002017	Baa me kɨ nê Mbɔ̧ɔ̧mà nɨa wa mbɨ̀ˈɨ̀ bòt bɔ tɨ̧ɨ̧ ndɨŋndɨ̀ŋ ndɨ̀ wu ba zì mèntɨ̧ɨ̧ ma ane Yesò Klistò la, ka bɔ ye nê ba wu bòt kàbɔ̀ŋ, ko a wua nyɨ̀ˈta nê Yesò Klistò nàa ngɨ̀à bàa ghɨa kàbɔ̀ŋ? Chaˈ, Mbɔ̧ɔ̧mà è tu̧.
48002018	Ka e ngu anè mè me kùŋe mènə̀ mu e ndi ntu̧, (mbɨ̀ˈɨ̀ etɨ̧ɨ̧ ndɨŋndɨ̀ŋ e mbì Mbɔ̧ɔ̧mà la), ko e ntsiˈi wòt tàa mpààtà mbɨ̧te mbɔŋ la.
48002019	Aa anè nkàà nê è wu mbɨ̀ˈɨ̀ mbɨ̧te Musì tèa nkɨà la ko mâ pfə te ndɔ̀ˈ, nkàà nê betsiˈa è nka tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà mbɨ̧tsə màa nkùŋà la. A wu anè mbɨ̀ˈɨ̀ maa tsiˈi me lɨ̀ŋkè wû a Mbɔ̧ɔ̧mà wu tàa nkùa tèsȩ ta̧ la.
48002020	Bɔ li ngù̧ù̧te a Yesò Klistò a mbɨ̧̀ mbasa ale nko nê bɔ wu̧u̧te am mɨ̧̂. Mâ tseke anè è nka tsi ngu mmɔ̌, è tsìˈi Yesò Klistò ntsèka ane ya̧ la. Mèntsèke màa e ntsèka àfɨ̀ˈ yaa la, e ntsiˈa ntsèka nkàà èntɨ̧ɨ̧ wu mâ zi ane Wa̧ Mbɔ̧ɔ̧mà wu tà li nkɔ̀ŋkè am kwat tè mpfə ambo ya̧ la.
48002021	E mbakà tu̧u̧ ntsɔ̧̀ wu Mbɔ̧ɔ̧mà nyɨˈte am nkàà a Yesò Klistò la. Wòt ghɨ̀ ale, ngua ntɨ̧a ndɨŋndɨ̀ŋ a mbì Mbɔ̧ɔ̧mà nkàà na tàa ngɨ̀à mbɨ̀ˈɨ̀ mbɨ̧tsə te kɨa la, ko a nyɨˈtè nê Yesò Klistò li mpfə kwàˈ àku.
48003001	Bɨ̀a bòt Gàlashìà bàa bɨ wu kwàˈ èkèghɨ̧̀. Wàa chɨɨmè nɨ̀ èbə nɨŋ ngèble ètsə bɨ̧ nê bɨ̀ ka mbɨ̧̀ɨ̧̀ne nkǔŋ à? Ka bɔ li ngàˈte kwàˈ a mbì lɨ̧ nyɨ̀ˈte ndɨ bɔ li ngù̧ù̧te Yesò Klistò a mbɨ̧̀ mbasa la à?
48003002	Tsiˈ e mbììte awɨ̧ ànə̂ yeamɔˈ. Bɨ li me bɔ Fo Mbɔ̧ɔ̧mà ale ngu ndɨ bɨ̀a ngɨ̀à àghɨa mbɨ̧tsə te shu la kò wû ndɨ̀ wu bɨ li ndzì mèntɨ̧ɨ̧ mɨ̧ ane Yesò la à?
48003003	Bɨ chɨɨmè ngu ale wu ndâ èkèghɨ̧̀? Bɨ li mbùˈ ànə̂ yaa ane Fo Mbɔ̧ɔ̧mà ale ghǎ a ghɨ̀ ka bɨ tsiˈa nkɨ̌ etɨ̧ɨ̧ ane mɨ̧ ne mètàŋ à?
48003004	Bɨ li ngua ndzèa taˈà ngoˈ yu ale wû àku? Mâ mɨɨtè nê è li è kà wu àku.
48003005	Tè bɨ ye nê Mbɔ̧ɔ̧mà li me ŋa Fo zi abua yɨ̧, e mèe ghɨ̀ tèwuute ènə̂ kà ye fɨ̀ˈ a kètsìà wɨ̧ ale, è wu ndɨ bɨ̀a ngɨ̀à àghɨa mbɨ̧tsə te kɨa la, kò wu ndɨ bɨ li ndzə̌ èngǎ̧ Mbɔ̧ɔ̧mà ane ànəa Yesò mbɨ̧̀ɨ̧̀ne la à?
48003006	Bɨ̀ ye ndɨ Abàlàghâm li ngɨ̀ la. Bɔ shɨ a si nê, “Tà li ndɔ̀ˈ mbɨ̧̀ɨ̧̀ne èngǎ̧ Mbɔ̧ɔ̧mà ale, Mbɔ̧ɔ̧mà gha ambo èntɨ̧ɨ̧ wu tà zi ane zi la, nɨ̀a tò mbɨ̀ˈɨ̀ wòt tàa ngɨ̀à àghɨa yèa nkɨà la.”
48003007	Bɨ̀ ko na bòt bɔ bɨ̧ɨ̧ne èngǎ̧ Mbɔ̧ɔ̧mà la, ka bɔ̀ wu bɔ̧ Abàlàghâm la.
48003008	Bɔ li ndɔ̀ˈ shu a èbem Àkata Mbɔ̧ɔ̧mà nê, Mbɔ̧ɔ̧mà naa li ghɨ̌ bòt kà wu Bèjû aa tɨ̧ɨ̧ ndɨŋndɨ̀ŋ a mbì li nkàà èntɨ̧ɨ̧ wɔb bɔ zi ane tò la. Ale, tà bèle àfɨˈa tsa ntsɔ̀tè Ntu̧ Ntsɔ̧̀ zi abua Abàlàghâm nê, “Èlaˈ ègème aa li eghǎ ambo yè ebɔ èlɔ̂t.”
48003009	Mbɨ̀ˈɨ̀ Abàlàghâm li ndzì èntɨ̧ɨ̧ vi ane Mbɔ̧ɔ̧mà mbɔ̌ èlɔ̂t mbɨ̀ˈɨ̀ wòt tò la, wu wû a èlɨ mbɔŋ wòt ègème tà zi èntɨ̧ɨ̧ vi ane Mbɔ̧ɔ̧mà la nàa bɔ èlɔ̂t la.
48003010	Ndɔ̀ wu àtsəa bòt bu àtsəa ànəa yɔb wu màngɨa wû mbɨ̀ˈɨ̀ mbɨ̧te kà ekùˈu abua Mbɔ̧ɔ̧mà te kɨà la, nkàà nê, bɔ shɨŋ a èbem Àkata Mbɔ̧ɔ̧mà nê, “Ndɔ̀ wu àtsəa waa waa tàa ka ghɨ èghɨ bu ègème bɔ shɨŋ a èbem àkatè mbɨ̧tsə la.”
48003011	Ba ye àfɨ̀ˈ yaa nê è ntsě mbɨ̧ Musì ka naa ngɨ̀à wòt tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la, nkàà nê àkata Mbɔ̧ɔ̧mà a laˈnê, “Wòt tà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà na tà zì èntɨ̧ɨ̧ vi ane Yesò la naa li ebɔ mèmpème.”
48003012	Ka mbɨ̧te Musì teà ngà tsa, màndzia èntɨ̧ɨ̧ ane Yesò me gha tsa nkàà nê Àkata Mbɔ̧ɔ̧mà a laˈnê, “Waa waa tàa ngɨ̀à àghɨ àgème mbɨ̧te Mbɔ̧ɔ̧mà tèa nkɨà la naa bɔ mèmpème nkàà tùà.”
48003013	Yesò Klistò li nɨ̀ àtsəa zi nchùˈ ètsə ba a èbem ndɔ̀ mbɨ̧tsə, ndɨ̀ wu tà li ntsìˈi ŋeˈe ndɔ̀ ngaa zìambɔŋ àdziˈa ya la. Aa anè nkàà nê Àkata Mbɔ̧ɔ̧mà a laˈnê, “Ànyem a wu àtsəa waa waa tà tɨŋne a ègwet àyɨt la.”
48003014	Yesò Klistò li ngɨ̀ àyaa anè mbɨ̀ˈɨ̀ e ghɨ̌ èlɔ̂t wu Mbɔ̧ɔ̧mà li nkaˈa Abàlàghâm la aa tsě ane tò e kɨˈɨ abua bòt kà ko a Mbɔ̧ɔ̧mà. A li ngu ane mbɨ̀ˈɨ̀ e ghɨ̌ èntɨ̧ɨ̧ wu ba zi ane Yesò la aa ghɨ baa bɔ Fo yu tà li nkàˈ la.
48003015	Bɔnyɨ bɔ̧, tsiˈ è fɨ̀ˈne ànə̂ yaa ane àghɨa bɨ̀a ndzèa àli àgème la. Bòt babe àa ngɨ̀ bɔ̀ tsia ànə̂ tè bɔ̀ shɨ a si, wòt kà tsi nko nkùbte.
48003016	Mbɔ̧ɔ̧mà li ndɔ̀ˈ nkàˈ mènə̀ mi abua Abàlàghâm bɔ̂ wòt àndà̧ vi. Èngǎ̧ Mbɔ̧ɔ̧mà e bakà laˈnê, tà li nkàˈ mènə̀ “Abua bɔbȩ”, è wu bòt nyaŋ la, ka e shu wû nê, “Abua wa̧ wê”, ngua ndàˈà ànəa wòt wemɔ̀ˈ, è wu Yesò Klistò la.
48003017	E ngua anè shua nê Mbɔ̧ɔ̧mà li ngɨ̀ mènkàˈa kèkweelè mi, mbɔ̂ nê yea ghɨ mbɨ̀ˈɨ̀ ye shu la. Ndɨ̀ wu èngùˈebȩ ènkɨ̀ yekwì nè èghem yetat e li ntsè ka mbɨ̧ tu te kɨˈɨ̀ la betsiˈa tè ka tsokè mènkàˈa kèkweelè mu, eliime ànəa Mbɔ̧ɔ̧mà li nkàˈ la.
48003018	Ba ghɨ̀ ale ngua mbɔ àghɨa Mbɔ̧ɔ̧mà nàa ŋǎ la nkàà na bàa nkùŋa mbɨ̧tsə la, ko betsiˈa bà ka tsi mbɔ̌ yùà nkàà wû mènkàˈa. Ka Mbɔ̧ɔ̧mà li ŋà àghɨa mbɔŋ abua Abàlàghâm na tà li nkàˈ atò la.
48003019	Mbɨ̀ˈɨ̀ àa anè la, àfaˈa mbɨ̧tsə mèe ngu ghà à? Mbɔ̧ɔ̧mà li ŋa mbɨ̧tsə e nɨ nyɨˈte awa àghɨa kàbɔ̀ŋ wu yùà la tè tea tsiˈi lìa àfɨˈa wa̧ wu Mbɔ̧ɔ̧mà li nkàˈ ànə̂ yu abua tò la è kɨˈɨ la. Bɔntu̧ Mbɔ̧ɔ̧mà e li ntsè ane wòt tà tɨ̧ a kètsìà la ŋa mbɨ̧te mbɔŋ abua bɔbȩ.
48003020	Bɔ̀ɔ ngɨ̀ bɔ̀ me laˈnê wòt wu a kètsìà, a wu nê tà wu a kètsìà bòt babe, ka è me wu mènkàˈa mu ko Mbɔ̧ɔ̧mà li nkàˈ zìa ndziˈne.
48003021	Tè àyaa a nyɨˈtè nê mbɨ̧tsə te tsòke ànəa Mbɔ̧ɔ̧mà li nkàˈ la à? Chaˈ, a ntsě ale. Mbɨ̧tsə te ghɨ̀ ale ngua nkɨ̀ˈa mbɨ̀ˈɨ̀ eŋa mèmpème abua bɔbȩ, ko bòt aà ntɨ̧a ndɨŋndɨ̀ŋ e mbì Mbɔ̧ɔ̧mà nkàà na bɔ̀ɔ ngɨ̀à àghɨa mbɨ̧tsə te kɨa la.
48003022	Ka Àkata Mbɔ̧ɔ̧mà a laˈnê bòt sitsǎˈ bàgème e wu mbɨ̀ˈɨ̀ èbùˈ abua mènə̀ kàbɔ̀ŋ. A wu ale mbɨ̀ˈɨ̀ bòt bu bɔ zì mèntɨ̧ɨ̧ mɔb ane Yesò Klistò la aa bɔŋ àghɨa Mbɔ̧ɔ̧mà li nkàˈ nê bɔ bɨ̧ɨ̧ne a Yesò ko bɔɔ bɔ la.
48003023	Àfɨ̀ˈ yu ba li mbɔ̌ ndɨ bàa zì mèntɨ̧ɨ̧ ma ane Yesò la a li mbèle kà zìˈ nkɨ̀ˈɨ̂, ba wu a èten mbɨ̧tsə bɔ kȩ̀ awa mbɨ̀ˈɨ̀ bòt tèfȩ la. A li mbɔ̌ ndɨ àa wu ale te eghǎ wu àfɨˈa Mbɔ̧ɔ̧mà naa ghaˈte àghɨ aya ndɨ bàa zì mèntɨ̧ɨ̧ ma ane Yesò la.
48003024	Ale, mbɨ̧tsə te li ngu àghɨa àa me baabe awa la te egha wu àfɨ̀ˈ yu Yesò Klistò li nkɨ̀ˈɨ̂ la, mbɨ̀ˈɨ̀ baa tɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà èntɨ̧ɨ̧ wu ba zi ane Yesò Klistò la.
48003025	Ndɨ̀ wu eyaa tsiˈi àfɨˈa bàa ndzìà mèntɨ̧ɨ̧ ma ane Yesò la, baa te ntsě a èten mbɨ̧te Musì.
48003026	Èntɨ̧ɨ̧ wu bɨ zi ane Yesò Klistò la è ghɨ bɨ tsiˈi bɔ̧ Mbɔ̧ɔ̧mà.
48003027	Bɨ̀a wu bɨ̀agème bɔ li ndzì àwɨ̧ a èdzî la bɨ tsiˈi àghɨ yeamɔˈ nè Yesò Klistò, mè ntsìˈa nkùŋà èka tò.
48003028	Betsiˈa bɔ̀ ka tsi nê wòt Jû è kubte ane wòt Glɨ̂k, àbùˈ à ka kubte ane wòt ka wu àbùˈ, mbâ̧ kà kubte ane àvi, nkàà nê bɨ̀agème e tsiˈi àghɨ yeamɔˈ ane Yesò Klistò.
48003029	Ale, bɨ wu anè ngu bòt Yesò Klistò, ko bɨ wu bɔ̧ Abàlàghâm, mbɨ̀ˈɨ̀ Mbɔ̧ɔ̧mà li nkàˈ la.
48004001	Ànəa e shua la wu nê njɨlob nàa mbèla watèchɨɨle, èghɨ tǎt tò e batè ngu a èten tò ka tà me ye ye mbɨ̀ˈɨ̀ àbùˈ.
48004002	Tàa ngɨ̀ tà bèle a èten bòt bu bɔ̀ɔ ndia tò la, nè bòt bɔ̀ɔ ndɨ̀ŋkà èghɨ to la, tè àfɨˈa tǎt tò li nɔ̀ŋè la a kùˈ.
48004003	Ale, bàambɔŋ e li ngu mbɨ̀ˈɨ̀ èbùˈ, àfɨˈa ba li mbèle bɔtechɨɨle la, me ghɨ̀ àghɨa èyo̧o̧te fotsə a ègwet te kɨa la.
48004004	Ka àfɨ̀ˈ a li ntsèke tè nkùˈ, Mbɔ̧ɔ̧mà tsàà Wa̧ vi a ngɔ̀ŋ. A tò li mbi àvi àfɨˈa mbɨ̧te Musì tèa mbǎ̧ àlaˈ la.
48004005	Tà li ntsaa atò mbɨ̀ˈɨ̀ taa kɨˈɨ echùˈù ètsə bòt bu bɔ̀ wu mbɨ̀ˈɨ̀ èbùˈ a èten mbɨ̧tsə la e ghɨ̌ baa tsiˈi bɔ̧ Mbɔ̧ɔ̧mà.
48004006	Ane èlɨ̀ wu bɨ̀ tsiˈi bɔ̧ Mbɔ̧ɔ̧mà la, tà tsàà Fo wa̧ vi a mèntɨ̧ɨ̧ ma, ŋȩ nê, “Abà! Tǎt wa!”
48004007	Ale, Mbɔ̧ɔ̧mà ghɨ̂ bɨ̀ ka tsi ngu èbùˈ, bɨ tsiˈi bɔ̧. Ndɨ̀ wu bɨ̀ tsiˈi bɔ̧ la, bɨ wu bènjɨlob.
48004008	È li ngu àfɨˈa kà bɨ zìˈ nko a Mbɔ̧ɔ̧mà, bɨ me wùˈtè èghɨ ko tsa kà wu bèmbɔ̧ɔ̧mà.
48004009	Ka àfɨ̀ˈ yaa bɨ koa Mbɔ̧ɔ̧mà la, kò è shu nê àfɨ̀ˈ yaa Mbɔ̧ɔ̧mà ko awɨ̧ la, ngulesi àghɨ yu a ghɨ̂ ka bɨ me kua akwèn nga abua èyo̧o̧te fotsə kà ye àfɨa la wu ghà à? Bɨ chɨɨmè ngɨ̀ nà ka mè me kɨ ewu èbùˈ a èten tùà à?
48004010	Bɨ làà èlibȩ ko me ku̧u̧te bùà, mè nku̧u̧ta mèŋu kǒ bɔ̂ èfɨ̀ˈ ko, nè mèngùˈebȩ.
48004011	Bɨ ghɨ̀ tê e ntsiˈa mbɔ̀ɔ bɔɔ nê kò àfaˈa mâ fàˈa ane yɨ̧ la a tsè àku leˈ.
48004012	Bɔnyɨ bɔ̧, mâ shu̧u̧te awɨ̧ nê bɨ̀ lem ngu mbɨ̀ˈɨ̀ mmɔ̌, nkàà nê mâ tsiˈa ya̧ mbɨ̀ˈɨ̀ bɨ̀a mɨ̧̂. Bɨ bakà fâ̧ ànəa ko abua am.
48004013	Bɨ ko nê e ndi me làˈa èngǎ̧ Mbɔ̧ɔ̧mà abua yɨ̧ a ngo̧ mbì yu ale, è ghɨ̀ àghɔ̧ ka e nkɨ̀ˈɨ̂ abà ŋu.
48004014	Ànəa àghɔ̧ am a li mbatê nkwèèle awɨ̧ ka bɨ̀ ka lem nyàŋke am, bɨ̀ ka fə̀ am. Bɨ li nɨ am mbɨ̀ˈɨ̀ wantu̧ Mbɔ̧ɔ̧mà, mbɨ̀ˈɨ̀ Yesò Klistò.
48004015	Bɨ li ngùˈtè àwɨ̧ ale eghǎ tseke tè ngɨ̀ à? Mâ bê ndâ nko nê è lè ghɨ̂ ale ngû àghɨa betsiˈa wɔ̀bȩ̌ kô ngɨ̀ la ko bɨ tsɔˈte àghɨ ayɨ̧ ŋa abua am.
48004016	Tè maa anè ntsìˈi wɔ̀mbù̧ wɨ̧ na mâ làˈa nkǔŋ abua yɨ̧ la à?
48004017	Bòt ko bu aà ndzìà èntɨ̧ɨ̧ ane yɨ̧ ka è kà lem ngu ane ntsɔ̧̀. Àghɨa bɔ kɨà la wu a mà ntsì àwɨ̧ ane ya̧ mbɨ̀ˈɨ̀ bɨa tsiˈi me zì àwɨ̧ ane yɔb.
48004018	Aà mbɔ̀ a mà nda ezǐ èntɨ̧ɨ̧ ane ànə̂ na e wu ane ntsɔ̧̀ la àfɨˈa àgème, è ka ngu wû àfɨˈa è ngu ba nɨ̧̀ ba la.
48004019	Bɔ̧ bɔ̧, ànəa yɨ̧ aà saa am mbɨ̀ˈɨ̀ àvi nàa ngɨ̀ tà me lu̧u̧te nkɨ ebi la te eghǎ e wu àfɨˈa bɔ̀ɔ ye nê Yesò Klistò naa ane mèntsèke mɨ̧ la.
48004020	Mâ ghɨ̀ ale nchɨɨme ngu ba nɨ̧̀ ba àfɨ̀ˈ yaa ko mâ tsiˈi laˈa abua yɨ̧ ane èlɨ tsa nkàà nê ànəa yɨ̧ a taˈa saa am.
48004021	Bɨ̀ tsiˈ è mbiite awɨ̧ wu bɨ̀a nùà nkɨ ewu wû a èten mbɨ̧tsə la, bɨà kà zə ànəa mbɨ̧te mbɔŋ te shuà la à?
48004022	Àkata Mbɔ̧ɔ̧mà a laˈnê, Abàlàghâm li mbɔ̀ bɔ̧ babe, nyɨ̌ wekǒ wu àbùˈ, nyɨ̌ wekǒ wu àvi yɔˈɔ.
48004023	Tà li mbi wa̧ ane àbùˈ yu, mbɨ̀ˈɨ̀ bɔ̀ɔ mbia wa̧ ègème la, è me wu wa̧ wu ane àvi wu tà yɔˈɔ la, è wǔ mènkàˈa Mbɔ̧ɔ̧mà.
48004024	Ànə̂ yaa a fəə èngà̧teme. Bèzi bàa e nyɨˈtà mènkàˈa mâmbè. Wemɔ̀ˈ wu Agà tà dzə a ègwet èbȩ Sinȩ̀ la. Bɔ̧ tàa mbia la wu èbùˈ.
48004025	Agà naa ale ngua nyɨ̀ˈta èbȩ Sinȩ̀ àlaˈa Àlabìà, tà wu mbɨ̀ˈɨ̀ Jèlusalèm laane. Ngu nê bɔ̂ bɔ̧ bi e wu èbùˈ.
48004026	Ka Jèlusalèm wu ègwet la ntsě àlaˈ a èbùˈ. Ta wu nyɨ̌ wa.
48004027	Àkata Mbɔ̧ɔ̧mà a laˈnê: “Wùˈtè àwê àwɔ̀ àvi wu à wu yen kà wua mbia la. Ghaˈà ètsə̂ wê ŋȩ, àwɔ̀ àvi wu kà li te mè lu̧u̧te wa̧ la, Nkàà nê bɔ̧ àvi wu bɔ waˈa la be ya̧a̧ tê ntsè èbe àvi wu kà lu̧ tò li mè sǎ atò la.”
48004028	Bɔnyɨ bɔ̧, ba wu bɔ̧ Mbɔ̧ɔ̧mà nkàà mènkàˈa mu tà li ngɨ̀ la, wû mbɨ̀ˈɨ̀ Asàk lè wu la.
48004029	È li ngu àfɨˈa mbɔŋ wa̧ wu bɔ bi atò mbɨ̀ˈɨ̀ bɔ̀ɔ mbia beko la, me ghɨ̧̀ɨ̧̀ne wu bɔ li mbia atò ane Fo Mbɔ̧ɔ̧mà la. Eyaa bê ngu wû ndɨ aà àfɨ̀ˈ yaa la.
48004030	Àkata Mbɔ̧ɔ̧mà a laˈnê ghà à? Nê “Fə̀ə àvi wu tà wu àbùˈ la bɔ̂ wa̧ vi nkàà nê wa̧ àbùˈ bakà bɔ ndɨ tàa fɔte ejɨ lob bɔ̂ wa̧ àvi wu bɔ yɔˈɔ la.”
48004031	Ale, bɔnyɨ bɔ̧, baa ntsě bɔ̧ àbùˈ, ba wu bɔ̧ àvi wu bɔ yɔˈɔ la.
48005001	Yesò Klistò li ndzà àwa ntsì a èbem mbɨ̧te Musì, è wu ale bɨ̀ ŋwètè èka bɨ̧ a si ntsɔ̧̀, bɨ̀ ka mbɨ̧̀ɨ̧̀ne àghɨa ko a mè ngɨ̀ bɨ tsiˈi èbùˈ.
48005002	Bɨ̀ zə, mmɔ̌ Pɔ̂l, mâ shua wɨ̧ nê, bɨ wua anè mbɨ̧ɨ̧nà nê bɔ̀ naŋe awɨ̧, ko aa nyɨˈte nê Yesò Klistò ntsě àghɨa ko abua yɨ̧.
48005003	Tsiˈ e mèe shu abua wòt ègème tà bɨ̧ɨ̧nè bɔ naŋe tò la nê, ŋut bɔ ndɨ tàa me nɔ̀ŋe àghɨ àgème mbɨ̧te Musì te shu la.
48005004	Bɨ̀a wu bɨ̀a nyɔ̀ˈtà nkɨ etɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà na bɨ̀a ngɨ̀à mbɨ̀ˈɨ̀ mbɨ̧tsə te kɨa la, bɨ tsì àwɨ̧ ane Yesò Klistò. Bɨ tu̧ àghɨa Mbɔ̧ɔ̧mà ŋa abua yɨ̧ àku la.
48005005	È wu nè nà ko ba ko nê, Mbɔ̧ɔ̧mà nàà ŋa wa Fo zi ngɨ̀à ba ghɨ̀à àghɨa tàa nkɨà la. Eyaa wu àghɨa bà wua nchɨ̀ˈà la, nkàà ntɨ̀ yu ba bɔ ane Yesò Klistò la.
48005006	Ndɨ̀ wu bà wu bòt Yesò Klistò la, ba bakà tsi mbɔ̌ ndɨ bàa me lȩ̌ nê bɔ naŋe wòt kò bɔ bakà nàŋe atò leˈ la. Àghɨa bɔ kɨa la wu èntɨ̧ɨ̧ wu wòt zi ane Yesò Klistò la, e wu bɔ̀ɔ ndzèa ane èkɔŋ wu ŋut bɔ ane bɔbȩ la.
48005007	Bɨa yǎ̧ ngua ngȩ̀ȩ̀nà ane alu̧ ntsɔ̧̀ ale wǎ tseke tè nkèlè àwɨ̧ nê bɨ̀ ka tsi ngɨ̀ mbɨ̀ˈɨ̀ nkǔŋ nàa shua la à?
48005008	E ntsě Mbɔ̧ɔ̧mà wu tà tɔ awɨ̧ la ka ŋwèèlè àwɨ̧ ale la.
48005009	Mbɨ̀ˈɨ̀ bɔ̀ɔ shua la, “Adzìˈ yis nàà ngɨ̀à èpfə̀ˈ bled bɔ tɔbte la e kɔˈa.”
48005010	Mâ bê ndâ nko nê, ndɨ̀ wu ba nɨ̧̀ ba è tsìˈi àghɨ yeamɔˈ ane Yesò la, betsiˈa bɨ̀ ka tsi mɨ̀ɨ̀te a èlɨ̀ ko tsa. Wòt wu ntsòkà àtsəa yɨ̧ la nàà bɔ àbȩ̀ àzi abua Mbɔ̧ɔ̧mà ka tà màa ngu wû wà leˈ.
48005011	Bɔnyɨ bɔ̧, mâ ghɨ̀ ale mbèla ndàˈà shua nê, bɔ̀ me naŋe bòt ko bɔɔ̀ kà tsi nkɨ àtsə am enɨ. Mâ ghɨ̀ ale mbèla ndaˈa a èlɨ mbɔŋ, ko èngà̧ waa màa ndàˈà ndɨ bɔ li ngù̧ù̧te a Yesò a mbɨ̧̀ mbasa la aà kà tsi sɔ̀ɔ̀bè èntɨ̧ɨ̧ wòt.
48005012	Ànə̂ yaa a me saa bòt bu ŋǎ wɨ̧ ngoˈ nê bɔ̀ naŋe awɨ̧ la, bɔ ghà ngɨ̀ bɔ bê mpàa ndzàˈ àwɔb.
48005013	Bɔnyɨ bɔ̧, Fo Mbɔ̧ɔ̧mà tɔ awɨ̧ nê bɨ̀ ka tsi mbɨ̧̀ɨ̧̀ne èbùˈ abua mbɨ̧te Musì, wû nê bɨ̀ ka nɨ àyea mbɔŋ mbɨ̀ˈɨ̀ alu̧ a màngɨa àghɨa mbɨ̧te ènyit tɨ̧ tèa nkɨà la, ka bɨ̀ me kɔ̀ŋkè bɔnyɨ bɨ̧ mbɔ̂ ntɨ̀ŋe awɔb.
48005014	Bɔ fete mbɨ̧tsə tègème a èbem èngà̧ waa wemɔˈ la nê, “Me kɔ̀ŋkè wanyɨ wè mbɨ̀ˈɨ̀ àwɔ̀ mbɔŋ.”
48005015	È wu nê bɨa ndù̧a bɔnyɨ bɨ nkwèla, bɨ me ko awɨ̧, mbɨ̀ˈɨ̀ ka bɨ bela ngɨ̀à ndììme awɨ̧ bɨ̀ambɔŋ.
48005016	Tsiˈ è shua wɨ̧ nê, bɨ̀ me ghɨ̀ mbɨ̀ˈɨ̀ Fo Mbɔ̧ɔ̧mà nàa nkɨà la, bɨ̀ ka me ghɨ̀ mbɨˈɨ̀ mbɨ̧te ènyit tɨ̧ te kɨa la.
48005017	Aa ale nkàà nê, àghɨa mbɨ̧̀ ènyit nàa nkɨà la ntsě àghɨa Fo Mbɔ̧ɔ̧mà nàa nkɨà la, àyea Fo Mbɔ̧ɔ̧mà nàa nkɨà la è kà wu àyea mbɨ̧̀ ènyit nàa nkɨà la. Èghɨ baa aà ngà èlu̧ tsa tsa, mbɨ̀ˈɨ̀ ka bɨ ghɨ̀ àghɨa bɨ ghɨ̂ mbɔ ndɨ bɨ̀a ghɨ̀ la.
48005018	Ka è wu nê bɨa ngɨ̀à àghɨa Fo Mbɔ̧ɔ̧mà nàa nkɨà la, ko bɨ te ntsě a èten mbɨ̧tsə.
48005019	Èghɨ mbɨ̧̀ ènyit nàa nkɨà la aà kà lò̧ò̧tè: Màmpaˈta wòt kà bɨ tò eyɔˈ, mèmɨ̀ɨ̀te kàbɔ̀ŋ, màngɨa kàbɔ̀ŋ,
48005020	mànguˈta èghɨ tsa kà wu Mbɔ̧ɔ̧mà, nè tèbətsə, nè mpàb, nè àyɔ̀ŋ, nè ghòˈnà, nè èntɨ̧ɨ̧ bɨ̌, nè èghoˈ, nè màntsiˈa ane mètsə̂ tsa tsa, ndɔ̀ˈ nè màngabta etseke tsa tsa.
48005021	Màngoˈna bòt, màmbuŋa wòt, màmbea mèlùˈ, nè màngɨa àghɨ àgème èntɨ̧ɨ̧ wê àa nkɨà la, fɔ̀ɔ̀lè ne èghɨ ko tsa. Tsiˈ e mèe sə̀ŋkè ètǔ̧ bɨ̧ mbɨ̀ˈɨ̀ e ndi ndzii ghɨ̀ la, nê bòt bu bɔ̀ɔ ngɨ̀à èwuu èghɨ mbɔŋ la è ka li nyi a kèfɔ̧̀ Mbɔ̧ɔ̧mà a.
48005022	Ka èghɨ Fo Mbɔ̧ɔ̧mà nàa ŋǎ la wu èkɔŋ, nè mèngùˈte, nè àlàŋkè, nè màmbɔɔla èntɨ̧ɨ̧, mànkua tèsȩ nè màngɨa ntsɔ̧̀, nè màndaˈa nkǔŋ,
48005023	nè màshuke awê a si, ndɔ̀ˈ nè màmba̧a̧ ènyit yê. Wòt ghɨà èghɨ bàa, ko tà bakà bəˈ mbɨ̧.
48005024	Bòt bu bɔ zì mèntɨ̧ɨ̧ mɔb ane Yesò Klistò la e tu̧u̧ e me ghɨ̌ èghɨ bu mbɨ̧te ènyit tèa nkɨà la.
48005025	Ndɨ̀ wu Fo Mbɔ̧ɔ̧mà ŋa awa mèmpème la, ba bɔ ndɨ bàa me ghɨ̀ mbɨˈɨ̀ nàa nkɨà la.
48005026	Bà ka me ŋeˈe tèkwȩ ta a ègwet è shua nê baa wu àghɨa kà wu yùà, ngwȩ̀ȩ̀tà bɔnyɨ ba, mè ngòˈnà èghɨ bɔnyɨ ba nkɨà nê è wu tsiˈi eba.
48006001	Bɔnyɨ bɔ̧, bɨ̀a wu bɨa ngȩ̀ȩ̀nà mbɨ̀ˈɨ̀ Fo Mbɔ̧ɔ̧mà nàa nkɨà la, bɨ yea wòt ngɨa kàbɔ̀ŋ la, bɨ bɔɔle awɨ̧ nkɨ̀ɨ̀te atò bò̧ bò̧. Ka bɨ̀ me ghɨ̀ ale bɨ me baabe awɨ̧ mbɨ̀ˈɨ̀ ka bɨ kwen a èbem kàbɔ̀ŋ mɨ̧̂.
48006002	Bɨ̀ me ŋeˈe ètoole bɔnyɨ bɨ̧ nɨ̀a nyɨ̀ˈta nê bɨa ngɨ̀à mbɨ̀ˈɨ̀ mbɨ̧ Yesò Klistò shu la.
48006003	Wòt me mɨ̀ɨ̀te nê ye wu àghɨa ko, kà lem ngu àghɨ, tà wua fɨ̀ta avi zìambɔŋ.
48006004	Ka waa waa saˈa vi ndze nê kò mènə̀ mi kùˈu e me yèa me ŋeˈe tèkwȩ ti a ègwet la leˈ. Tà ka me fɨ̀ˈnè àvi ane wòt kǒ tsa.
48006005	Aa anè nkàà nê waa waa bɔ ndɨ tàa bòˈa àbòˈà zi zìambɔŋ la.
48006006	Wòt wu bɔ̀ɔ nyɨ̀ˈte atò èngǎ̧ Mbɔ̧ɔ̧mà la è bɔ ndɨ tàa me ghàbtè èghɨ bi ŋǎ àbə̀ˈ abua nyɨˈtà vi la.
48006007	Ko mbɨ̀ˈɨ̀ wòt fɨ̀te awɨ̧. Betsiˈa wòt kà wȩȩte a Mbɔ̧ɔ̧mà. Àghɨa wòt liˈi la, wu wû yùà yu tàa li efùˈù la.
48006008	Aa ale nkàà nê, wòt me ghɨ̀ àghɨa mbɨ̧̀ ènyit tò nàa nkɨà la, ko àbȩ̀ atò naa li wu èvə, è me wu wòt wu tàa ngɨ̀à àghɨa Fo Mbɔ̧ɔ̧mà nàa nkɨà la, àbȩ̀ atò wu mèmpème kàlìà.
48006009	Ale, bà ka nka̧ a màngɨa ntsɔ̧̀ nkàà nê, àfɨ̀ˈ aa ghɨ̌ nkùˈ, ba bɔ àbȩ̀ aya, na è me wu ale ba bakà ka̧ la.
48006010	È wu ale, àfɨ̀ˈ àgème èlu̧ e dzə a si ndɨ betsiˈa ba ghɨa ntsɔ̧̀ ane wòt ègème la, ba ghɨ̀. È bɔ è me wu bɔnyɨ ba bu bɔ zì mèntɨ̧ɨ̧ mɔb ane Yesò la ba ghɨa ntsɔ̧̀ ane yɔb tè ntsè.
48006011	Bɨ̀ ye mèngà̧ maa nàa fàŋka la, mâ nɨ àbu am mmɔ̌ mbɔŋ shɨŋ la.
48006012	Wu bòt bu bɔ̀ɔ nɨ̀a èghɨ nàbȩ̌ nkɨ enyɨˈte nê bɔ ghe la ka nkɨ eŋwèèlè àwɨ̧ nê bɔ̀ naŋe awɨ̧ la. Ndàˈ lə bɔ ghɨ ale la wu mbɨ̀ˈɨ̀ bòt e me kɨ àtsə ayɔb enɨ nê bɔɔ̀ ndàˈà ndɨ Yesò Klistò li mpfə a mbɨ̧̀ mbasa la.
48006013	Ka è màà ngu wû bòt bu bɔ naŋe awɔb la, ko bɔɔ̀ kà lem ngɨ̀ mbɨ̀ˈɨ̀ mbɨ̧te Musì te kɨa la, mbɔ̂ bɔ me kɨ nê bɔ̀ naŋe awɨ̧ mbɨ̀ˈɨ̀ bɔɔ me wùˈtè àwɔb ane àghɨa bɨ ghɨ̀ ane mbɨ̧̀ ènyit yɨ̧ la.
48006014	Ka betsiˈa mmɔ̌ mbɔŋ è nka wuˈte am ane ànəa ko tsa kà wu mbasa wu Yesò Klistò Lefɨ̀ˈ wa li pfə adù̧ la. Èvə tò e li ngɨ̀ e mpfə àghɨ a ngɔ̀ŋ yaa, ngɔ̀ŋ yaà mè mpfə àghɨ am.
48006015	Kò bɔ naŋe wòt kò bɔ bakà naŋe leˈ, ko àyu ntsě ànə̂. Ndàˈ àyea è wu ànə̂ la wu ndɨ wòt nàa tsiˈi wòt fi la.
48006016	Maà ntsàˈtà nê Mbɔ̧ɔ̧mà ŋa àlàŋkè, mè nkù tèsȩte bòt bɔ̀ɔ ngɨa èlɨ̀ waa la, fɔ̀ɔ̀lè ne bòt Mbɔ̧ɔ̧mà bàgème.
48006017	Enɨ lìa, tsiˈ è shu awɨ̧ nê, e bùˈu àfɨ̀ˈ yaa me ghà ne mbì, wòt ka tsi ŋǎ am ngoˈ, nkàà nê mâ bɔŋ èlȩ̂ Yesò a mbɨ̧̀ ya̧.
48006018	Bɔnyɨ bɔ̧, maà ntsàˈtà nê Yesò Klistò Lefɨ̀ˈ wa è me nyɨˈte a ntsɔ̧̀ vi abua yɨ̧, mè baabe awɨ̧. Àmèn.
49001001	Letà Pɔ̂l wantu̧ Yesò Klistò Mbɔ̧ɔ̧mà è ghɨ̂ ane mènkɔ̀ŋke mi la. Abua bòt Mbɔ̧ɔ̧mà bu a Efesɔ̀s bɔ̀ tsiˈi àghɨ yeamɔˈ nè Yesò Klistò la.
49001002	Maà ntsàˈtà nê Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ è me nyɨˈte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
49001003	Bà kɔ̀ŋka Mbɔ̧ɔ̧mà wu tà wu Tǎt Yesò Klistò Lefɨ̀ˈ wa la. Ndɨ̀ wu bà tsiˈi àghɨ yeamɔˈ nè Yesò Klistò la, Mbɔ̧ɔ̧mà lɔ̀ɔ̀lè àwa, nè èghɨ ntsɔ̧̀ ègème e dzə a ègwet, è wu èghɨ e bɔ ndɨ àa ghɨ̀ ne mèntsèke ma ane Mbɔ̧ɔ̧mà la.
49001004	Ngɔ̀ŋ li me laˈ nê nàà mbùˈà, Mbɔ̧ɔ̧mà lȩ̀a wa mbɨ̀ˈɨ̀ baa tsiˈi àghɨ yeamɔˈ nè Yesò Klistò, ngɨ̀ àwa ane bòt mènə̀ ntsɔ̧̀ kà ye àghɨa ko bɔ̀ɔ fèèlè àwa adù̧ la a mbì li.
49001005	Mbɔ̧ɔ̧mà li nga ambo èkɔŋ wu tà bɔ ane ya la mbèla àfɨˈa tsa ntàŋke ndɨ Yesò Klistò nàa li ghɨ̌ baa tsiˈi bɔ̧ bi la. Tà li ngɨ̀ àyaa ndɨ tà kɔ̀ŋkè nê à wu la.
49001006	Bà wùˈte a Mbɔ̧ɔ̧mà ane taˈà ntsɔ̧̀ tò waa tà tsě ane wa̧ èkɔŋ vi nyɨ̀ˈte abua ya àku la.
49001007	Wu Wa̧ tò waa ka tà li nɨ̀ àlo̧ a zi nɨŋ chùˈù ètsə ba ngɨ̀ Mbɔ̧ɔ̧mà waˈa bèkàbɔ̀ŋ ba la. Wu taˈà ntsɔ̧̀ tò wu tàa nyɨ̀ˈta abua bòt la,
49001008	ka tà li nɨŋ ngɨ̀ èwuu ànə̂ yaa ane ya la.
49001009	Tà gha ambo èlɨ̀ wu tà bɔ èyì mè nko àghɨ àgeme la, ngɨ̀ ba kô èghɨ ndò̧ tò bu bòt e li bɔ̀ ka ko la. Tà li ndzaŋe taŋke ndɨ Yesò Klistò nàa ghaˈa èlu̧ bòt aa ko la.
49001010	Tà li ngua ntàŋka nê àfɨˈa ngaa aa ghɨ̌ nkùˈ ye fète èghɨ ègème è wu a ègwet nè sitsǎˈ la ndzi a èten Yesò Klistò.
49001011	Mbɔ̧ɔ̧mà nàà ngɨ̀à àghɨ àgème mbɨ̀ˈɨ̀ tà kwaˈtè nê aa wu la. Tà li ndȩ̀ àwa nɨ a Yesò Klistò tà ghɨ̀ ba tsiˈi bòt Mbɔ̧ɔ̧mà wu mbɨ̀ˈɨ̀ tà li ndzaŋe taŋke nê à wu la.
49001012	Tà li ngɨ̀ anè mbɨ̀ˈɨ̀ bàa wu Mbɔ̧ɔ̧mà li ngɨ̀ ba wu bòt mbì e nɔ̀ŋe ntɨ̀ ya e me chɨ̀ˈɨ̀ a Yesò Klistò la, aa me tseke ndɨ bòt àa me wùˈtè ènɨ̧ Mbɔ̧ɔ̧mà la.
49001013	Bɨ̀a mbɔŋ e li ntsìˈi bòt Mbɔ̧ɔ̧mà mɨ̧̂ àfɨ̀ˈ yu bɨ li ndzə̌ èngǎ̧ nkǔŋ la. Èngǎ̧ mbɔŋ wu Ntu̧ Ntsɔ̧̀ yu è li ngɨ̀ bɨ pem la. Bɨ li ndzə mbɨ̧̀ɨ̧̀ne, Mbɔ̧ɔ̧mà zì àlȩ̂ àzi ane yɨ̧. Àlȩ̂ yaa wu Fo Kèfə yu tà li nkàˈ bòt bi la.
49001014	Fo tò yaa wu àghɨa mbì tà nɨŋ nyɨ̀ˈte nê baa li bɔ èghɨ bu ye kàˈà wa la. Baa li bɔ èghɨ bàa ane àli yu Mbɔ̧ɔ̧mà nàa li ghɨ̌ bàa wu bà wu bòt tò la aa peme la. Èghɨ baa tà ghɨ̀ la aa ghɨ̌ bòt aa me wùˈtè ènɨ̧ tò.
49001015	Èghɨ baa ègème Mbɔ̧ɔ̧mà lɔ̀ɔ̀là wa adù̧ la e ghɨ̂ e me tseke àfɨ̀ˈ àgeme nkɔ̀ŋkà Mbɔ̧ɔ̧mà ane ànəa yɨ̧, ebùˈù tê àfɨ̀ˈ yu e ndi ndzə nê bɨa ndzìà mèntɨ̧ɨ̧ mɨ̧ ane Yesò Lefɨ̀ˈ mè nèètà nkɔ̀ŋkà bòt Mbɔ̧ɔ̧mà la.
49001016	Màa ngɨ̀ è me tsàˈte a Mbɔ̧ɔ̧mà àfɨ̀ˈ àgème, e me làˈa ànəa yɨ̧ abua tò,
49001017	shua nê Mbɔ̧ɔ̧mà Yesò Klistò Lefɨ̀ˈ wa, Tǎt wa wu tà ghe la ŋa awɨ̧ Fo zi, mbɨ̀ˈɨ̀ bɨa bɔ èyì a mànkoa mènə̀ Mbɔ̧ɔ̧mà, e mě nèète ko wòt Mbɔ̧ɔ̧mà wu wùà la.
49001018	Maà ntsàˈtà nê Fo tò neeta ngàˈte ètsə bɨ̧, mbɨ̀ˈɨ̀ bɨa ko èghɨ bu Mbɔ̧ɔ̧mà tɔ awɨ̧ nê bɨ̀ me bɔ bɨ̀ wua nchɨ̀ˈà bùà la, mè nko ndɨ̀ èghɨ bu Mbɔ̧ɔ̧mà nàa ŋa abua bòt bu bɔ zì mèntɨ̧ɨ̧ mɔb ane Yesò la e ghe la.
49001019	Mè nè èlɨ mètàŋ kèkweelè Mbɔ̧ɔ̧mà mu nàa ntɨ̀ŋa wa wu ba zì mèntɨ̧ɨ̧ ma ane Yesò la. Mètàŋ maa Mbɔ̧ɔ̧mà nàa nɨa ntɨ̀ŋa wa la, wu wû mètàŋ mbɔŋ tà li nɨŋ
49001020	njù̧ù̧me a Yesò Klistò àfɨˈa tà li mpfə la, ngɨ̀ tà tseke àbâ àbualu̧ a zi a ègwet la.
49001021	Yesò Klistò wu a ègwet və àtsə àghɨ àgème àa mbà̧a̧ èlaˈ mè ntsìta mènə̀ la, nè yea a bɔ àtɔŋ nè mètàŋ a ègwet la, mè ntsè èlen ègème bɔ̀ɔ ndzəa àfɨ̀ˈ yaa, nè àfɨ̀ˈ yu nga ekɨˈɨ la.
49001022	Mbɔ̧ɔ̧mà zi èghɨ ègème a èten èka Yesò Klistò. Tà wu a ègwet àghɨ àgème, wû mbɨ̀ˈɨ̀ tà wu àtsəa bòt chɔsì la mɨ̧̂.
49001023	Chɔsì wu mbɨ̧̀ ènyit Yesò Klistò, ale ngɨ̀ Yesò kùˈ mbɨ̀ˈɨ̀ tà ghɨ̌ èghɨ ègème e kùˈ àdzìˈ àgème la.
49002001	È li ngu àfɨˈa mbì, bɨ wu bòt bɔ pfəˈte la a mbì Mbɔ̧ɔ̧mà, nkàà ndɨ bɨ li ngua nkwèèla àtsə abua Mbɔ̧ɔ̧mà ngɨa kàbɔ̀ŋ la.
49002002	È li ngu àfɨˈa mbɔŋ bɨ me tseke mbɨˈɨ̀ bòt ngɔ̀ŋ àa ntsèka ngɨ̀a èbɨte mènə̂ la. Bɨ li ngua ndzəa wòt kàbɔ̀ŋ wu tà wu àtsəa fote kàbɔ̀ŋ tu a ègwet la. Eyaa wu wòt kàbɔ̀ŋ wu tàa ngɨ̀à bòt e kweela àtsə abua Mbɔ̧ɔ̧mà la.
49002003	Bàa gème e li ngu mbɨ̀ˈɨ̀ bɔ̀ɔ̀ba wàa, me tseke mbɨˈɨ̀ mbɨ̧te ènyit ta tèa nkɨà la mbɨ̀ˈɨ̀ bɔbȩ. Ba li ngua ngɨ̀à àghɨ àgème a kɔˈɔ a ètsə ba la, nè àyea mbɨ̧te ènyit ta tèa nkɨà la mbɨ̀ˈɨ̀ bɔbȩ. Ale, ntsǒ Mbɔ̧ɔ̧mà li mbɔ̌ ndɨ nàa nɔ̀ŋke a ètsə ba wû mbɨ̀ˈɨ̀ nàa nɔ̀ŋke àtsəa wɔ̀bȩ̌ ègème la.
49002004	Tèsȩte Mbɔ̧ɔ̧mà teà ndzà̧a nyaŋ, tà kɔ̀ŋkè àwa kwàˈ ànyaˈne,
49002005	tè ngɨ̀ awa wu ba li ngu bòt bɔ pfəˈte a mbì tò la, ba tsiˈi bòt yu̧ ba Yesò Klistò ba. Ba pem nkàà a ntsɔ̧̀ Mbɔ̧ɔ̧mà wu tà nyɨˈte abua ya la.
49002006	Mbɔ̧ɔ̧mà li njù̧ù̧me awa ba Yesò ba nɔ̂, ngɨ̀ ba Yesò Klistò ba e tseke a ègwet.
49002007	Tà li ngɨ̀ àyaa mbɨ̀ˈɨ̀ li me tseka nyɨ̀ˈta ntsɔ̧̀ vi wu è ghe la. Baa ndzea ntsɔ̧̀ tò waa ane àghɨa Yesò Klistò ghɨ ane ya la.
49002008	Wu ntsɔ̧̀ Mbɔ̧ɔ̧mà wu tà nyɨˈte abua ya la ka è ghɨ̂ ba pem nkàà mèntɨ̧ɨ̧ ma mu ba zi ane tò la. È kà ghɨ bɨ̀a. È ghɨ̀à Mbɔ̧ɔ̧mà àku abua yɨ̧.
49002009	È ntsě ane àfàˈa ko wòt ghɨ̀ la, ka tà ghɨ̂ bɨ pem la. Ale, betsiˈa wòt ka me ŋeˈe tèkwȩ ti a ègwet ane ànəa mbɔŋ.
49002010	Ba wu àbu àfaˈa Mbɔ̧ɔ̧mà. Tà lè gha ane àghɨa Yesò Klistò ghɨ̀ la, ngɨ̀ awa nê bà me ghɨ̀ mènə̀ ntsɔ̧̀. Eyaa wu àghɨa tà li ndzaŋe taŋke abua ya nê bà me ghɨ̀ la.
49002011	Bɨ̀ ku̧u̧te nê bɔ̀ le kaˈa bi awɨ̧ a èbem àndǎ̧ Bèjû. Bèjû aa nàŋa awɔb e nɨ nyɨˈte nê bɔ wu bòt Mbɔ̧ɔ̧mà. Bɔɔ shua nê bɨ ntsě bòt Mbɔ̧ɔ̧mà ndɨ̀ wu bɔ̀ɔ ka nàŋe awɨ̧ la. Ka e naŋe wòt bɔ̂ ngu wu àghɨa wɔ̀bȩ̌ è nɨ àbu azi ngɨ̀ a mbɨ̧̀ ènyit la.
49002012	È li ngu àfɨ̀ˈ yaa bɨ̀a ntsèka anè la, bɨ̀ ka ko a Yesò Klistò. Bɨ li bɨ̀ ka wu ayɔɔ bòt Izə̀lȩ̂. Bɨ li ngu bègɨ̧̀, bɨ̀ ka bɔ èghab ane mènkàˈa kèkweelè Mbɔ̧ɔ̧mà mu tà li ngɨ̀ bɔ̂ bòt Izə̀lȩ̂ nê wu bòt bi la. Bɨ li ngua ntsèka a sitsǎˈ ŋàa kà bɔ ntɨ̀ laˈ nê bɨa li eye a ntsɔ̧̀ àfɨ̀ˈ àko, bɨ̀ ka mê nko a Mbɔ̧ɔ̧mà.
49002013	Bɨ̀a wu bɨ li ngu a endɨ̌ ane Mbɔ̧ɔ̧mà la, e tsiˈi àghɨ yeamɔˈ nè Yesò Klistò. Bɨ tsiˈi a ngèt Mbɔ̧ɔ̧mà nkàà nê Yesò Klistò li mpfə nɨ̀ àlo̧ a zi nɨŋ shùù àwɨ̧ ntsia kàbɔ̀ŋ wɨ̧.
49002014	Yesò Klistò è ghɨ̂ àlàŋkè a kètsìà Bèjû nè bòt kà wu Bèjû ndɨ̀ wu bɔ̀ tsiˈi àndà̧ yeamɔˈ la. Èvə lu tà li mpfə a mbɨ̧̀ mbasa la e li ntsì mbù̧ yu è li ngu a kètsìà wɔb mbɨ̀ˈɨ̀ àka̧ a ghàbtà wɔb la.
49002015	Èvə Yesò e li ndzòò èghɨ bu ègème mbɨ̧te Bèjû te li ngua shua nê bɔ̀ me ghɨ̀ la. Tà li ngɨ̀ anè mbɨ̀ˈɨ̀ e ghɨ̌ èndà̧ bebe aa tsiˈi àndà̧ a fi yeamɔˈ, ale ngɨ̀ wòt ègème tsiˈi ane àlàŋkè.
49002016	Èvə lu tà li mpfə a mbɨ̧̀ mbasa la e li ntsə̀ˈne awɔb nè Mbɔ̧ɔ̧mà, ntsì mbù̧ yu è li ngu a kètsìà wɔb la.
49002017	Tà li nkɨ̀ˈɨ̂ ndàˈà Ntu̧ Ntsɔ̧̀ yu nàa ngɨ̀à bòt e wu ane àlàŋkè la, abua yɨ̧ bɨ̀a bòt kà wu Bèjû bu bɨ li ngu a endɨ̌ ane Mbɔ̧ɔ̧mà la. Tà li ndàˈ fɔ̀ɔ̀le abua Bèjû bu bɔ li ngu nè Mbɔ̧ɔ̧mà la.
49002018	E tsě ane Yesò bàagème ba bɔ Fo Mbɔ̧ɔ̧mà yemɔ̀ˈ ngu ko eghǎ a mbì tò.
49002019	Ale, bɨ te ntsě bègɨ̧̀, bɨ̀ ka mê ngu bòt ntsea tsě la. Bɨ tsiˈi bòt àlaˈ yeamɔˈ nè bòt Mbɔ̧ɔ̧mà, ntsìˈi àlo̧ yeamɔˈ nè bòt Mbɔ̧ɔ̧mà.
49002020	Bɨ wu àyɨ̧ bòt ko ane lob yu bɔntu̧ Mbɔ̧ɔ̧mà nè bèndàˈàtɔŋ Mbɔ̧ɔ̧mà è wu àtetsi, Yesò Klistò zìambɔŋ wu èti tɔ̀ˈɔ̀ lob la.
49002021	Wu Yesò waa ka tà ghɨ̂ lob ngaa fete nènkèm ntɨ̧̀ɨ̧, ngɨ̀ è me kwèˈnè tê ntsìˈi lob kèfə Mbɔ̧ɔ̧mà bɔ nɔ̀ŋè wû abua tò la.
49002022	Tàà fèta wɨ̧ mɨ̧̂ ndzia ayɔɔ bòt Mbɔ̧ɔ̧mà ko mbɨ̀ˈɨ̀ bɨ̀agème aa tsiˈi àdziˈa Fo Mbɔ̧ɔ̧mà nàa ntsèka la.
49003001	Àyaa a ghɨ̂, mmɔ̌ Pɔ̂l wu è ngu a tèfȩ nkàà èngǎ̧ Yesò Klistò wu màa ndàˈà abua yɨ̧ bɨ̀a bòt kà wu Bèjû la, e me tsàˈte a Mbɔ̧ɔ̧mà.
49003002	Mâ mɨɨtè nê bɨ zə ndɨ Mbɔ̧ɔ̧mà nyɨˈte a ntsɔ̧̀ vi, ŋǎ àfàˈ yaa abua am nê è me fàˈa nɨa ntɨ̀ŋa wɨ̧ la.
49003003	Mbɔ̧ɔ̧mà zìambɔŋ li shu am ànəa ndò̧ àzi yu a li à kà tuˈa àbȩ bòt aa ko la. Mâ nyaˈà shɨ adzìˈ ane ànəa mbɔŋ abua yɨ̧.
49003004	Bɨ tɔ àghɨa mâ shɨ la ko bɨa ye ndɨ mâ ko ànəa ndò̧ a Mbɔ̧ɔ̧mà yaa ane Yesò Klistò la.
49003005	È li ngu tê àfɨˈa mbì, Mbɔ̧ɔ̧mà kà tuˈu ànəa ndò̧ yaa abua bɔbȩ, ka nè àfɨ̀ˈ yaa Fo Mbɔ̧ɔ̧mà è tùˈu abua bɔntu̧ Mbɔ̧ɔ̧mà nè bèndàˈàtɔŋ tò.
49003006	Ànəa ndò̧ mbɔŋ wu nê Ntu̧ Ntsɔ̧̀ Mbɔ̧ɔ̧mà è ghɨ̀ bòt kà wu Bèjû e wu li bɔ èghɨ ntsɔ̧̀ bu Mbɔ̧ɔ̧mà nàa ngɨa ane bòt Izə̀lȩ̂ la mɨ̧̂. Bɔ tsiˈi mbɨ̧̀ ènyit yemɔˈ, mè mbɔ̀ è wɔb ne èghàb ane èghɨ ntsɔ̧̀ bu Mbɔ̧ɔ̧mà kàˈa bòt bi la, ndɨ̀ wu bɔ̀ tsiˈi àghɨ yeamɔˈ nè Yesò Klistò la.
49003007	Mbɔ̧ɔ̧mà li ngɨ̀ e ngu wafàˈ a màntsɔta Ntu̧ Ntsɔ̧̀ yaa. E ntsɔ̀ta ane èghab wu tà ŋa abua am la. Tà li ŋa am èghab waa ane mètàŋ mi.
49003008	Mâ batè nkuà nè kwèn tè ntse a tandiakwèn ane bòt Mbɔ̧ɔ̧mà, ka Mbɔ̧ɔ̧mà li nkɔ̀ŋkè am, ŋà am àfàˈ yaa nê, è me tsɔ̀te Ntu̧ Ntsɔ̧̀ abua bòt kà wu Bèjû shua awɔb ànəa èwuu èghɨ ntsɔ̧̀ bu Yesò Klistò nàa ŋǎ la.
49003009	Àfàˈ am li mè ngu a màngɨa bòt bàgème aa ye ndɨ Mbɔ̧ɔ̧mà nàa ghɨ̌ ànəa ndò̧ àzi ya aa wu la. Mbɔ̧ɔ̧mà wu tà ghɨ àghɨ àgème la li ndò̧ ànə̂ yaa abua bòt tê àfɨˈa mbì.
49003010	Tà li me ghɨ̀ àyaa ngua nkɨà mbɨ̀ˈɨ̀ è wu àfɨ̀ˈ yaa tà nyɨ̀ˈte àghɨ àgème a ègwet àa mbà̧a̧ èlaˈ me ntsìta mènə̀ la ndi ye bɔ èyì ane àghɨ àgème la. Tà li ngɨ̀ bɔ ye àyaa ane èghɨ tàa ngɨ̀à ane chɔsì la.
49003011	Mbɔ̧ɔ̧mà li ngɨ̀ àyaa wû mbɨ̀ˈɨ̀ tà li ndzaŋe taŋke a mèmbùˈu la. Tà li ngɨ̀ Yesò Klistò Lefɨ̀ˈ wa ghɨ̀ a tsè wû mbɨ̀ˈɨ̀ tà li ntàŋke la.
49003012	Ndɨ̀ wu ba tsiˈi àghɨ yeamɔˈ nè Yesò Klistò mè ndzì mèntɨ̧ɨ̧ ma ane tò la, baa ko eghǎ a mbì Mbɔ̧ɔ̧mà elàˈà ba tò ba kà ye kèbɔɔ.
49003013	Mâ shu̧u̧te awɨ̧ nê bɨ̀ ka mbɨ̧̀ɨ̧̀ne ntɨ̀ yɨ̧ yu ane Mbɔ̧ɔ̧mà nkàà nê e ndzea ngoˈ ya ambo yɨ̧. Àbȩ̀ a ngoˈ ya gha jɨ bɨ̀a.
49003014	Àyaa a ghɨ̂ e teme tènjǔŋ ta̧ a si a mbì Tǎt wa Mbɔ̧ɔ̧mà
49003015	wu tà ghɨ̂ àndà̧ àgème a ègwet nè sitsǎˈ a bɔ èlen li la.
49003016	Maà ntsàˈta Mbɔ̧ɔ̧mà nê tà ghǎ ane èghɨ bi bu a ègwet e ghe la, nɨ Fo zi ngɨ̀ èŋa awɨ̧ mètàŋ mbɨ̀ˈɨ̀ mèntɨ̧ɨ̧ mɨ̧ naa me kweele.
49003017	E mè me tsàˈte nê bɨ̀ ghɨa Yesò Klistò me tseke a mèntɨ̧ɨ̧ mɨ̧, ndɨ̀ wu bɨ̀a ndzìà èntɨ̧ɨ̧ wɨ̧ ane tò la. Maà ntsàˈtà nê, tsiˈ è wu èkɔŋ wɨ̧ ka e ba̧a̧ àghɨ àgème bɨ̀a ngɨ̀à la,
49003018	mbɨ̀ˈɨ̀ bɨ bòt Mbɔ̧ɔ̧mà ko bàgème aa bɔ mètàŋ e nèète ko ndɨ Yesò Klistò nàa ndâ nkɔ̀ŋkà àwɨ̧ la ane ebà àgème,
49003019	e mě, kɨˈɨ te ndzə àdziˈa bɨ̀a ko èkɔŋ Yesò Klistò la, mbɔ̂ èkɔŋ mbɔŋ e faŋ ntsè àghɨ betsiˈa bòt e kô la. Bɨ koa èkɔŋ Yesò waa ko bɨa bɔ èntɨ̧ɨ̧ wu Mbɔ̧ɔ̧mà bɔ la nènkèm.
49003020	Bà ŋa mèngùˈte abua Mbɔ̧ɔ̧mà wu tàa faˈa ane ya nyaŋ tè ntsè ndɨ betsiˈa ba mɨ̀ɨ̀tè kò shû la.
49003021	Tsiˈ Mbɔ̧ɔ̧mà bɔ mèngùˈte nkàà bòt chɔsì nè Yesò Klistò àfɨ̀ˈ àgème ane àlia nè àlia. Àmèn.
49004001	Ale, mmɔ̌ wu è ngu wɔ̀tèfȩ nkàà ànəa Yesò Klistò la, e ngua shù̧ù̧ta wɨ̧ nê, bɨ̀ me tseke a èlɨ̀ wu Mbɔ̧ɔ̧mà li me tɔ awɨ̧ ane bòt bi nê bɨ me tseke la.
49004002	Bɨ̀ me nɨ awɨ̧ a si àfɨ̀ˈ àgème, njùa ane mènə̀ mɨ̧, nkùùla mèntɨ̧ɨ̧ mɨ̧, bɨ̀ ka mè yaŋa ntsòa ane wòt. Bɨ̀ me nkɔ̀ŋkà bɔnyɨ bɨ̧ nɨa wɔb mbɨ̀ˈɨ̀ bɔ̀ɔ la.
49004003	Fo Mbɔ̧ɔ̧mà ghɨ̂ bɨ tsiˈi ane ètsə̂ wemɔˈ, è wu ale bɨ̀ la ndze nê bɨa ntsèka ane àlàŋkè yu a fete awɨ̧ ngɨ̀ bɨ tsiˈi àghɨ yeamɔˈ la.
49004004	Mbɨ̧̀ ènyit nàà yemɔ̀ˈ, Fo Mbɔ̧ɔ̧mà mè ngu yemɔ̀ˈ, wû mbɨˈɨ̀ àghɨ yu Mbɔ̧ɔ̧mà tɔ awa ba me chɨ̀ˈà la àa yeamɔˈ la.
49004005	Lefɨ̀ˈ nàà wemɔ̀ˈ, alu̧ màndzia èntɨ̧ɨ̧ ane Yesò e wu wemɔˈ, èlɨ màndzia a èdzî e wu wemɔˈ.
49004006	Mbɔ̧ɔ̧mà nàà wemɔ̀ˈ, Tǎt wa bàgème, tà wu àtsə wòt ègème, ngɨ̀à bòt bàgème e ghɨ̀à àghɨa tàa nkɨà la, tà mè me tseke ane bòt bàgème.
49004007	Waa waa ane ya è bɔ azi ne àghɨ Yesò Klistò nàà nɨa ntsɔ̧̀ vi ŋǎ àyea wòt ègème mbɨ̀ˈɨ̀ tà ye nê a kùˈù la.
49004008	Eyaa wu àghɨa Àkata Mbɔ̧ɔ̧mà a shu la, nê, “Tà li me kɔˈa ngà a ègwet Nɨ bòt nyaŋ tà ba̧a̧ la nɨŋ ngà nè bùà Mè ŋà mèghàb abua bòt.”
49004009	Èngà̧ wàa nê, “Tà li nkɔˈ nga a ègwet la,” è shua nê ghàà? E wua shua nê, tà li mbɨ̀ nchu nga a èbem sitsǎˈ.
49004010	Wòt wu tà li nchu a sitsǎˈ la è bèle wu tòà tà li nkɔˈ ngà tè ntsè ègwet la, mbɨ̀ˈɨ̀ ewu àdzìˈ àgème.
49004011	Wu tòà tà li ŋà mèghàb abua bòt la. Tà li ngɨ̀ bòt ko ane bɔntu̧ Yesò, ngɨ̀ èbeko ane bèndàˈàtɔŋ Mbɔ̧ɔ̧mà, ngɨ̀ èbeko ane bòt bɔ̀ɔ ntsɔ̀tà Ntu̧ Ntsɔ̧̀ Yesò la, ngɨ̀ èbeko ane bèmbaabà bòt Mbɔ̧ɔ̧mà, nè bènyɨˈta èngǎ̧ Mbɔ̧ɔ̧mà.
49004012	Tà li ngɨ̀ àyaa mbɨ̀ˈɨ̀ e ghɨ̌ bòt Mbɔ̧ɔ̧mà bàgème aa kùˈu a màngɨa àfaˈa bɔ bɔ ndɨ bɔ̀ɔ ghɨ̀ la, ngɨ̀à bòt bu bɔ̀ wu mbɨ̧̀ ènyit Yesò Klistò la e kweelà.
49004013	Bɔɔ me ghɨ̀ ale, tè waa waa ane ya naa tsiˈi bɨ̧ɨ̧ne àghɨ yeamɔˈ, e zǐ mèntɨ̧ɨ̧ ma ane Yesò Klistò ane èlɨ̀ wemɔˈ mè nè ndɨ baa neetè nko Wa̧ Mbɔ̧ɔ̧mà la. Èghɨ ba ègème aa ghɨ̌ baa tsiˈi mbɨ̀ˈɨ̀ bòt bɔ tsə tê nkùˈ tè ntsìˈi mbɨ̀ˈɨ̀ Yesò Klistò nàa la ane balu̧ bàgème.
49004014	Ba tsiˈi anè ko bà ka tsi ewu mbɨ̀ˈɨ̀ bɔtechɨɨle, bòt mèfà̧ àa nɨa kèghebte fɨ̀ta wɔb mpàà wɔb mbɨ̀ˈɨ̀ àfeme maˈa àbâ abà, ngɨ̀à èbeko ane yɨ̧ e bɨ̧̀ɨ̧̀nà mènə̀ fɨ̀te la a.
49004015	Baa tsiˈi me nɨ èkɔŋ ndàˈà mènə̀ nkǔŋ, etsə ane balu̧ bàgème te tsiˈi mbɨ̀ˈɨ̀ Yesò Klistò wu tà wu àtsə la.
49004016	Wu tòà ka tàa ngɨ̀à èdziˈi ènyit ègème e tsəˈnà ntsìˈa àghɨ yeamɔˈ la, è mè ngu mbɔ̀ɔ̀la ègème a mbɨ̧̀ ènyit nàa fèta mbɨ̧̀ ènyit mbɔŋ nènkèm mbà̧a̧ la. Ale, àdziˈa ènyit àgème a me ghɨ̀ àghɨa a bɔ ndɨ àa ghɨ̀ la, ko bòt aa me kɔ̀ŋkè bɔnyɨ bɔb, mbɨ̧̀ ènyit ègème naa me tsəa nkwèèla.
49004017	Ale, e ngua sə̀ŋkà ètǔ̧ bɨ̧ ane àtɔŋ yu Yesò Klistò ŋa abua am la shua nê, bɨ̀ ka tsi me ghɨ̀ mènə̀ mɨ̧ mbɨ̀ˈɨ̀ bòt bu kà ko a Mbɔ̧ɔ̧mà la. Mèmɨ̀ɨ̀te mɔb wu àku.
49004018	Àkwàˈte àyɔb a kwene ndzěm. Bɔ bakà bɔ mèntsèke fi mu Mbɔ̧ɔ̧mà nàa ŋǎ abua bòt la, nkàà nê bɔɔ ngɨ̀à mèntɨ̧ɨ̧ mɔb kweelà, bɔ̀ ka ko àghɨ, bɔ̀ ka mê ngua nkɨ eyute ànəa Mbɔ̧ɔ̧mà shua la.
49004019	Àghɨa ko a te ntsě àa mè ngɨ̀à bɔ bɔ àtsəa kɔˈɔ la. Bɔɔ ngɨ̀à wû èghɨ mbɨ̧te ènyit tɔb tèa nkɨà la, nè èwuu èbɨˈte ènə̂ ègème, tè àghɨa ko à ka tsi ngû àa nkèla wɔb la.
49004020	Èwuu mèntsèke màà ntsě àghɨa bɔ li nyɨ̀ˈte awɨ̧ ane ànəa Yesò Klistò la.
49004021	Mâ ko nê bɔ li shu awɨ̧ ànəa tò, mè nko nê ndɨ̀ wu bɨ̀ wu bòt tò la bɔ li nyɨ̀ˈte awɨ̧ nkǔŋ yu adù̧ Yesò la.
49004022	Ale, bɨ̀ waˈa mènə̀ nyǎˈ mu bɨ̀ le ya̧ ngua ntsèka ngɨ̀à la. Wu mèntsèke nyǎˈ màa bɨ li ngua ntsèka la ka è li ngua ntsòkà wɨ̧, fɨ̀ta wɨ̧ bɨ ghɨ̀à mènə̀ kà kùˈ la.
49004023	Mèntɨ̧ɨ̧ mɨ̧ nè mènkwàˈte mɨ̧ è bɔ ndɨ nàa tsiˈi me fi la.
49004024	Bɨ̀ bɔ mè ntsìˈi bòt fi Mbɔ̧ɔ̧mà ghɨ̀ àwɔb nê bɔ̀ wu mbɨˈɨ̀ zia, me kùŋè alu̧ nkǔŋ, è wǔ ndɨŋndɨ̀ŋ nè màmbɔ mèntɨ̧ɨ̧ kèfə la.
49004025	Bà ka tsi ndàˈà mèfà̧. Waa waa me làˈa nkǔŋ abua wanyɨ vi, nkàà nê, bàagème etsiˈi bòt mbɨ̧̀ ènyit yemɔ̀ˈ ane Yesò.
49004026	À me tsoo ane wanyɨ wè, à ka mbɨ̧̀ɨ̧̀ne ntsǒ mbɔŋ ŋwèèlè awê à ghɨa kàbɔ̀ŋ. A ka ngɨ̀ ndzěm kwen ane ntsǒ a èntɨ̧ɨ̧ wê. À ka ŋà èlu̧ abua Satàn.
49004027	À ka ŋà èlu̧ abua Satàn tà ghɨ̀ à ghɨa kàbɔ̀ŋ.
49004028	Wòt tàa ntsɔa la ka te ntsɔŋ, ka tà me nɨ èbu bi fàˈà àfaˈa àa tɨŋe atò, taa mèe ko etɨŋe bòt bu bɔ̀ɔ nkɨ̀ŋkà la.
49004029	Wòt ka me làˈa èbɨˈte mèngǎ̧, wòt me làˈà wû mèngǎ̧ nàa me tɨŋe bòt ane mènə̀ ndzea wɔb la. Eyaa wu ndɨ bɨ̀a ghɨa ntsɔ̧̀ ane bòt bu bɨ laˈa abua yɔb la.
49004030	Bɨ̀ ka ngɨ̀ àghɨa àa me saa Fo Kèfə Mbɔ̧ɔ̧mà la. Fo ya wu àlȩ̂ yu Mbɔ̧ɔ̧mà li ndzi ane yɨ̧ nê bɨ wu bòt bi la. Fo mbɔŋ wua nyɨ̀ˈta nê àli yu aa li nkɨ̀ˈɨ̂ Mbɔ̧ɔ̧mà ghɨ̀ bɨ pem.
49004031	Bɨ̀ ka mbèà bòt a mèntɨ̧ɨ̧ mɨ̧, bɨ̀ ka me bɔ èntɨ̧ɨ̧ nendu̧ nè ntsootsə, bɨ̀ ka ntsi me ŋȩte bòt, bɨ̀ ka ntsi me làˈa kàbɔ̀ŋ ane bòt, bɨ̀ waˈa mèmɨ̀ɨ̀te kàbɔ̀ŋ ègème.
49004032	Ka bɨ̀ me ghɨa ntsɔ̧̀ ane bɔnyɨ bɨ̧, njùa ane mènə̀ mɨ̧ mè ngwaˈà bèkàbɔ̀ŋ bɔnyɨ bɨ̧ wû mbɨ̀ˈɨ̀ Yesò Klistò ghɨ̂ Mbɔ̧ɔ̧mà me waˈa bɨ̧ la.
49005001	Ndɨ̀ wu bɨ̀ wu bɔ̧ Mbɔ̧ɔ̧mà tàa ndâ nkɔ̀ŋkà àwɨ̧ la, bɨ̀ nyɔˈta ngu mbɨ̀ˈɨ̀ tàa la.
49005002	Bɨ̀ me ghɨ̀ mènə̀ mɨ̧ nè èkɔŋ wû mbɨ̀ˈɨ̀ Yesò Klistò li nkɔ̀ŋkà wa mpfə ambo ya la. Tà li ŋà àtsəa zi ambo ya, ale a wu mbɨ̀ˈɨ̀ àghɨ bɔ tô̧ ŋǎ abua Mbɔ̧ɔ̧mà a me nəˈə àghaa ntsɔ̧̀ nkɔ̀ˈɔ nga a ègwet mbɔ̀ a Mbɔ̧ɔ̧mà la.
49005003	Bɨ wu bòt Mbɔ̧ɔ̧mà, è wu ale bɨ̀ ka mbê nkèm ànəa mànkuŋa bèzi kò mbâ̧tsə leˈ a kètsìà wɨ̧, bɔ̀ ka mè ndàˈà ànəa kàbɔ̀ŋ kò aghàbà leˈ a kètsìà la.
49005004	Bɨ̀ ka me làˈà mèngǎ̧ àtsəa kɔˈɔ, nè mèngǎ̧ àkèghɨ̧̀, nè èbɨˈte mèngǎ̧. Eyaa wu mèngǎ̧ kà kùˈ. Ka bɨ̀ me kɔ̀ŋka Mbɔ̧ɔ̧mà ane àghɨa tà ghɨ ane yɨ̧ la.
49005005	Bɨ̀ ko ayaa nê wòt me kùŋè bèzi kò mbâ̧tsə leˈ, ngɨ̀à èbɨˈte èghɨ, kò ngu wòt aghàbà leˈ, (na àyaa à wua nyɨ̀ˈta nê wòt nɨ èghɨ mbɔŋ ane mbɔ̧ɔ̧mà vi la) ko tà ka bɔ àdziˈ a èbem kèfɔ̧̀ wu Yesò Klistò bɔ̂ Mbɔ̧ɔ̧mà àa bà̧a̧ la.
49005006	Bɨ̀ ka mbɨ̧̀ɨ̧̀ne wòt fɨ̀te awɨ̧ ngɨ̀ bɨ bɨ̧ɨ̧ne mèngǎ̧ èkèghɨ̧̀. Ntsǒ Mbɔ̧ɔ̧mà nàà ènkɨ̀ˈa enɔ̀ŋke àtsəa bòt bu bɔ̀ɔ ngɨ̀à èghɨ bàa ntu̧ me zə atò la.
49005007	È wu ale, bɨ̀ ka fɔ̀te àka nè èwuu bòt baa.
49005008	Bɨ̀a mbɔŋ bɨ li ngu mbɨ̀ˈɨ̀ ndzěm, ka àfɨ̀ˈ yaa bɨ̀ tsiˈi bòt Tè Yesò la, bɨ tsiˈi mbɨ̀ˈɨ̀ èkaˈà. Ale, bɨ̀ me tseke mbɨ̀ˈɨ̀ bòt bɔ̀ wu a èbem èkaˈà la.
49005009	Wu èkaˈà waa ka àa ngɨ̀à bòt e ghɨ̀à àghɨ àgème è wù àyea ntsɔ̧̀ la, nè àyea a kùˈù la, nè àyea è wǔ nkǔŋ la.
49005010	Bɨ̀ nyɔˈta nko àghɨa Mbɔ̧ɔ̧mà nàa nkɔ̀ŋkà la, me ghɨ̌ yùà.
49005011	Bɨ̀ ka ntèm àka nè bòt me ghɨ̌ èghɨ ndzěm bu kà wua ntɨ̀ŋa wòt, bòt àa ngɨ̀à la, ka bɨ̀ ghɨa bòt è ko nê èghɨ mbɔŋ aa mbɨ̀a.
49005012	Wu kwàˈ ànəa àtsəa kɔˈɔ a màndaˈa ànəa èghɨ bu bòt àa ndò̧ò̧tà ngɨ̀à la.
49005013	Àghɨ àa ngɨ̀ à wu a èbem èkaˈà ka bɔ lâ nko ndɨ àghɨa ngaa àa la,
49005014	nkàà nê, àghɨ àa ngɨ̀ à wu a èbem èkaˈà àghɨa mbɔŋ a tsiˈi mbɨ̀ˈɨ̀ èkaˈà mɨ̧̂. Eyaa wu lə bɔ̀ɔ shua nê, “Àwɔ̀ wu ndia la, lɔ̀ˈɔ a si a èbem èvə! Ko Yesò Klistò naa ghɨ̌ èkaˈà aa beˈe a ègwet lè.”
49005015	Ale, bɨ̀ me ko awɨ̧ ane ndɨ bɨ̀a ngɨ̀à mènə̀ mɨ̧ la. Bɨ̀ ka me ghɨ̀ mènə̀ mɨ̧ mbɨ̀ˈɨ̀ bòt kà bɔ èyì, bɨ̀ me ghɨ̀ mbɨ̀ˈɨ̀ bòt bɔ bɔ èyì la.
49005016	Bɨ̀ me ghɨ a ntsɔ̧̀ àfɨ̀ˈ àgème èlu̧ e dzə a si la, nkàà nê kàbɔ̀ŋ ghe àbȩ àfɨ̀ˈ yaa.
49005017	È wu ale, bɨ̀ ka me ghɨ̀ mènə̀ mbɨ̀ˈɨ̀ èkèghɨ̧̀, ka bɨ̀ nyɔˈta nko àghɨa Tè Yesò nàa nkɨà nê bɨ̀ me ghɨ̀ la.
49005018	Bɨ̀ ka tsi mbè mèlùˈ, è wù àghɨa àa ngɨ̀à bɨ ghɨ̀à mènə̀ mbɨ̀ˈɨ̀ èkèghɨ̧̀ la, ka bɨ̀ tsiˈ Fo Mbɔ̧ɔ̧mà lu̧u̧ a mèntɨ̧ɨ̧ mɨ̧.
49005019	Bɨa me làˈa abua bɔnyɨ bɨ̧, bɨ me kɔ̧ɔ̧ mètsəkǔ̧ è dzə a èbem Àkata Mbɔ̧ɔ̧mà la, nkɔ̧̌ mètsəkǔ̧ Yesò, mè nkɔ̧̌ mètsəkǔ̧ Fo Mbɔ̧ɔ̧mà zi a mèntɨ̧ɨ̧ mɨ̧ la. Bɨa me kɔ̧ɔ̧ bɨ me kɔ̧ɔ̧ ne èntɨ̧ɨ̧ wɨ̧ ègème, ŋǎ mèngùˈte abua Yesò Klistò.
49005020	Bɨ̀ me kɔ̀ŋka Tǎt wa Mbɔ̧ɔ̧mà àfɨ̀ˈ àgème ane àghɨ àgème a ghɨ̀ la ane èlen Yesò Klistò Lefɨ̀ˈ wa.
49005021	Bɨ̀ me zə bɔnyɨ bɨ̧ nkàà nê bɨa nkùkta Yesò Klistò.
49005022	Bèzi, bɨ̀ me zə bèlu̧ bɨ̧ mbɨ̀ˈɨ̀ bɨ zə a Lefɨ̀ˈ.
49005023	Ngu nê, mbâ̧ wu àtsəa àvi wû mbɨ̀ˈɨ̀ Yesò Klistò wu àtsəa chɔsì la. Yesò zìambɔŋ wu Mpemnà chɔsì, è wu mbɨˈɨ̀ mbɨ̧̀ ènyit tò la.
49005024	Ale, bèzi è me zə bèlu̧ bɔb ane balu̧ bàgème wû mbɨ̀ˈɨ̀ chɔsì nàa ndzəa Yesò Klistò la.
49005025	Bèlu̧, bɨ̀ me kɔ̀ŋkè bèzi bɨ̧ wû mbɨ̀ˈɨ̀ Yesò Klistò li nkɔ̀ŋkè chɔsì tè mpfə ambo wùà la.
49005026	Tà li mpfə mbɨ̀ˈɨ̀ e zi a chɔsì a tèkitebu Mbɔ̧ɔ̧mà ane èngǎ̧ vi àfɨˈa tà shùu a chɔsì ane mèleb è fə la.
49005027	Tà li ngɨ̀ anè mbɨ̀ˈɨ̀ enɨ a chɔsì waa ane ndzà zi è ghe nàa mbɔ̀ la, kà ye a kàbɔ̀ŋ adù̧, àghɨ à ka wû betsiˈa bɔ fèèle atò adù̧ la. Bɔɔ mbɨ̀ˈɨ̀ wòt kà ye àlɔˈ ane zi, kà ye ka wû adziˈi kàbɔ̀ŋ ane zi nè àghɨa ko tsa betsiˈa a tsòkè wòt la.
49005028	Eyaa wu ndɨ bèlu̧ be bɔ ndɨ bɔ̀ɔ me kɔ̀ŋkè bèzi bɔb mbɨ̀ˈɨ̀ bɔ̀ɔ nkɔ̀ŋkà mbɨ̧te ènyit tɔb la. Wòt tàa nkɔ̀ŋkà vi vi la nàà nkɔ̀ŋkà àvi zìambɔŋ.
49005029	Wòt nàà kà paabe mbɨ̧̀ zi zìambɔŋ, ka tàa ngɨ̀ tà me jɨa mè nàŋa yùà, mbɨ̀ˈɨ̀ Yesò Klistò nàa ngɨa ane chɔsì la.
49005030	Ba wu èdziˈi ènyit tò.
49005031	“Eyaa wu lə bɔ shɨŋ nê, mbâ̧ bɔ ndɨ tàa sǎ tǎt vi bɔ̂ nyɨ̌ vi eghǎ tsəˈne ane vi vi, bɔ̂ tò aa tsiˈi àghɨ yeamɔˈ la.”
49005032	Bɔ ghaˈa taˈà nkǔŋ shu a èbem èngà̧ waa, mâ ko nê e wua ndàˈà ànəa Yesò Klistò bɔ̂ chɔsì.
49005033	Ka a wua ndaˈa abua yɨ̧ mɨ̧̂, nê waa waa ane yɨ̧ bɔ ndɨ tàa me kɔ̀ŋkè vi vi mbɨ̀ˈɨ̀ tàa nkɔ̀ŋkà àvi zìambɔŋ la, bèzi mɨ̧̂ è ye nê bɔɔ ndzəa bèlu̧ bɔb.
49006001	Bɔ̧, ndɨ̀ wu bɨ̀ wu bòt Tè Yesò la, bɨ̀ me zə bètǎt bɨ̧ bɔ̂ bènyɨ̌ bɨ̧, nkàà nê wu àghɨa bɨ bɔ ndɨ bɨ̀a me ghɨ̀ la.
49006002	Mbɨ̧ mbì è bɔ mènkàˈa adù̧ la wu nê, “Bɨ̀ me zə bètǎt bɨ̧ nè bènyɨ̌ bɨ̧.”
49006003	Mènkàˈa mbɔŋ wu nê “Aa bɔ̌ àbâ yê, aa mě tseke a sitsǎˈ ane àfɨ̀ˈ à seè.”
49006004	Bètǎt, bɨ̀ ka me ghɨ̀ àghɨa bɔ̧ bɨ̧ àa me tsoo la, mbɔ̂ bɨ̀ me ba̧a̧ awɔb ntsɔ̧̀ mè shua wɔb àghɨa Tè Yesò è laˈa nê bòt è me ghɨ̀ la.
49006005	Èbùˈ, bɨ̀ me zə bòt bu bɔ bɔ awɨ̧ a sitsǎˈ ŋàa la nè kèbɔɔ, mèntɨ̧ɨ̧ mɨ̧ mèe me bente. Bɨ̀ me ghɨ̀ ne èntɨ̧ɨ̧ kèfə mbɨ̀ˈɨ̀ bɨ wua ngɨa abua Yesò Klistò.
49006006	Bɨ̀ ka me fàˈa abua yɔb wû àfɨˈa bɔ̀ɔ ndzea wɨ̧ la, nɨa nkɨà nê bɔ̀ me kɔ̀ŋkè àwɨ̧. Bɨ̀ me fàˈà abua yɔb mbɨ̀ˈɨ̀ bɔfàˈ Yesò Klistò, ngɨ̀à àghɨa Mbɔ̧ɔ̧mà nàa nkɨà la nè èntɨ̧ɨ̧ wɨ̧ wemɔˈ.
49006007	Bɨa me fàˈà abua yɔb mbɨ̀ˈɨ̀ èbùˈ bɨ tsiˈ mèntɨ̧ɨ̧ mɨ̧ me bɔ̌ mbɨ̀ˈɨ̀ bɨ wua faˈa abua Lefɨ̀ˈ kà wu abua bɔbȩ.
49006008	Kò wòt wu àbùˈ kò tà ntse àbùˈ leˈ, ko bɨa me ghɨ̌ bɨ ko nê Tè Yesò naa li eŋa àbȩ̀ a waa waa wû mbɨ̀ˈɨ̀ àfaˈa ntsɔ̧̀ atò a nyɨˈte la.
49006009	Bɨ̀a wu bɨ bɔ èbùˈ la, bɨ̀ me ba̧a̧ wɔb ntsɔ̧̀ mɨ̧̂, bɨ̀ ka me kàà wɔb, nko nê tǎt wu tà bɔ awɨ̧ bàgème la wu a ègwet. Tàà saˈa bòt kà lȩ mèsi.
49006010	Enɨ lìa, bɨ̀ me kweele ndɨ̀ wu bɨ̀ tsiˈi àghɨ yeamɔˈ nè Tè Yesò la, mè tsiˈ tà ŋa awɨ̧ mètàŋ kèkweelè mi.
49006011	Bɨ̀ wèè àwɨ̧ nè èghɨ èbet bu ègème Mbɔ̧ɔ̧mà nàa ŋǎ la, mbɨ̀ˈɨ̀ me ko nùà nkèla àghɨa Satàn nàa nkɨ e ghɨ̀ ne nɨ̧̀ la.
49006012	Baa ntsea nùà bɔbȩ. Ba wua nùà fote kàbɔ̀ŋ tu tèa mbà̧a̧ èlaˈ, mè ntsìta mènə̀ la, nè bènàmbəa bu a ngɔ̀ŋ ŋaa bòt àa ngùˈtà la, ndɔ̀ˈ nè fo tu a ègwet tèa ngɨa kàbɔ̀ŋ la.
49006013	Bɨ̀ ŋeˈe èghɨ èbet Mbɔ̧ɔ̧mà àfɨ̀ˈ yaa, mbɨ̀ˈɨ̀ è wu ane àlia kàbɔ̀ŋ kɨˈɨ la, bɨ kô nù wùà tè è me lìa bɨ bela nkwèèla wû kweele.
49006014	Ale, bɨ̀ tɨ̧ɨ̧ ntsɔ̧̀, ngɨ̀ mènə̀ nkǔŋ mɨ̧̂ wû mbɨ̀ˈɨ̀ àleb bɨ kuule a èloŋ lɨ̧ la, mè nɨ̀ mènə̀ è kùˈù la mbɨ̀ˈɨ̀ àbǎ àtɨ̧ɨ̧na a kaba ghàmnà wɨ̧ la.
49006015	Bɨ̀ mèe ntàŋke awɨ̧ a màntsɔta Ntu̧ Ntsɔ̧̀ àlàŋkà èntɨ̧ɨ̧ yu Mbɔ̧ɔ̧mà nàa ŋǎ la. Naa wu mbɨ̀ˈɨ̀ gùbtsə bɨ kwa̧a̧ la.
49006016	Bɨ̀ me zì mèntɨ̧ɨ̧ mɨ̧ ane Yesò Klistò àfɨ̀ˈ àgème, è wu mbɨ̀ˈɨ̀ àbǎ àghɨ yu bèshujà àa ngɨ̀ bɔ bea a èbu bɔb me nɨa ndòˈa àti a èwet la. Àghɨ yaa aa tɨŋa wɨ̧ e ghɨ̌ bɨa me koa nkèla tèghɔŋke Satàn tu nè èwet adù̧ la.
49006017	Mèmpème mu Mbɔ̧ɔ̧mà ŋa abua yɨ̧ la bɔ ndɨ nàa wu mbɨ̀ˈɨ̀ ntà̧ èbet yu bèshujà àa nɨa nkàbta ètsə bɔb la. Bɨ̀ mèe nɨ èngǎ̧ Mbɔ̧ɔ̧mà wu Fo tò nàa ŋǎ la è wu mbɨˈɨ̀ nyi èbet abua yɨ̧.
49006018	Bɨ̀ me tsàˈte a Mbɔ̧ɔ̧mà mbɨ̀ˈɨ̀ Fo tò nàà ŋwèta àwɨ̧ la, ndò̧a ètɨŋe abua tò. Bɨ̀ me tsàˈta Mbɔ̧ɔ̧mà ane èghɨ ègème bɨ ba̧a̧ me ghɨ̀ la. Bɨ̀ ka ngwàˈà ndo̧o̧na bɨ̀ ka nka̧. Bɨ̀ me tsaˈta Mbɔ̧ɔ̧mà àfɨ̀ˈ àgème ane bòt tò bàgème.
49006019	Bɨ̀ me tsàˈta Mbɔ̧ɔ̧mà ane ya̧ mɨ̧̂, nê àfɨ̀ˈ àgème màa ndàˈà la Mbɔ̧ɔ̧mà me shu am àghɨa màa me làˈà la, mbɨ̀ˈɨ̀ maa làˈà kà ye kèbɔɔ e ghɨ̌ bòt aa ko ànə̂ ndò̧ yu ane Ntu̧ Ntsɔ̧̀ Yesò Klistò la.
49006020	Mâ tɨ̧ɨ̧ ane èlen Yesò, mbɔ̂ ngu a tèfȩ nkàà ànəa Ntu̧ Ntsɔ̧̀ yaa. Bɨ̀ tsàˈta Mbɔ̧ɔ̧mà nê tà tsì kèbɔɔ ane ya̧ mbɨ̀ˈɨ̀ maa tsɔ̀te Ntu̧ Ntsɔ̧̀ yaa ane ndɨ mâ bɔ ndɨ màa tsɔ̀tè la.
49006021	Tȩ̀kɨkùs, wanyɨ wa wu ba taˈa wua nkɔ̀ŋkà tò, tà mè ngu ngule wɔ̀fàˈ Tè Yesò Klistò la naa shu awɨ̧ ànə̂ am àgème, mbɨ̀ˈɨ̀ bɨa ko ndɨ màa la e mě ko àghɨ màa ngɨ̀à la.
49006022	Eyaa wu lə è ngua ntsaa tò abua yɨ̧ la, mbɨ̀ˈɨ̀ taa ghɨ̌ bɨa ko ndɨ bàa la, e ghɨ̌ àyea mbɔŋ aa zì mèntɨ̧ɨ̧ mɨ̧.
49006023	Maà ntsàˈtà nê, Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ è ghɨa bɔnyɨ ba è me tseke ane àlàŋkè, nkɔ̀ŋkà wɔb bɔ̀ɔ mbɔŋ, mè ndzìà mèntɨ̧ɨ̧ mɔb ane Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ.
49006024	Maà ntsàˈtà nê, Tǎt wa Mbɔ̧ɔ̧mà nyɨˈte a ntsɔ̧̀ vi ane bòt bàgème bɔ̀ɔ nkɔ̀ŋkà Yesò Klistò Lefɨ̀ˈ wa nè èkɔŋ kà wu lìa la.
50001001	Letà Pɔ̂l bɔ̂ Tɔ̀màtià bɔfàˈ Yesò Klistò, Abua bòt Mbɔ̧ɔ̧mà bu bàgème a Filìpȩ bɔ̂ Yesò Klistò ba è tsiˈi àghɨ yeamɔˈ la. Ba shɨa fɔ̀ɔ̀le abua bɔɔjuŋ nè bèdikɨ̀n bu ayɔɔ yɨ̧ la.
50001002	Baa shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ nê bɔ̀ me nyɨˈte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè.
50001003	Màa ngɨ̀ è mɨ̀ɨ̀tè àwɨ̧ àfɨ̀ˈ àgème, e ntaˈa kɔ̀ŋke a Mbɔ̧ɔ̧mà am.
50001004	Màa ngɨ̀ è me tsàˈte a Mbɔ̧ɔ̧mà àtsəa yɨ̧ bɨ̀agème, èntɨ̧ɨ̧ am e lu̧u̧ ne kèŋwaŋ,
50001005	nkàà nê bɨ li ndzaŋe wua ntɨ̀ŋa am a màntsɔta Ntu̧ Ntsɔ̧̀ Yesò Klistò, e bùˈu àfɨˈa bɨ li mbɨ̧̀ɨ̧̀ne èngǎ̧ tò la, ekɨˈɨ edzə̀ laane waa.
50001006	Mâ lâ nkô nkǔŋ nkǔŋ nê, Mbɔ̧ɔ̧mà wu tà li mbùˈ àfàˈa ntsɔ̧̀ àzi a èbem mèntɨ̧ɨ̧ mɨ̧ la, naa me ghɨa nɨa ngà nè mbì te tsiˈi epaate ane àli yu Yesò Klistò nàa li mě ekɨˈɨ la.
50001007	Mâ bɔ̂ ndɨ màa me tseka mɨ̀ɨ̀tà àwɨ̧ wû anè la, nkàà nê bɨ wu èntɨ̧ɨ̧ am. Aa ale, nkàà nê ba nɨ̧̀ ba e ye a ntsɔ̧̀ wu Mbɔ̧ɔ̧mà è ghɨ abua ya la. Ba ye a ntsɔ̧̀ mbɔŋ àfɨ̀ˈ yaa è ngu a tèfȩ la, fɔ̀ɔ̀le ne àfɨ̀ˈ yu e ndi ngua ngèèba ntsɔ̀tà Ntu̧ Ntsɔ̧̀ Yesò Klistò nyɨ̀ˈta ndɨ è wǔ nkǔŋ la.
50001008	Mbɔ̧ɔ̧mà è ko nkǔŋ nkǔŋ nê, maa ndâ nkɔ̀ŋkà àwɨ̧ nè èkɔŋ wu e dzəa abua Yesò Klistò zìa mbɔŋ la.
50001009	Maà ntsàˈtà Mbɔ̧ɔ̧mà àtsəa yɨ̧ nê, èkɔŋ wɨ̧ è me tsəa ngà wû nè mbì, a màmbɔ èyì, e mě lâ eko ndɨ bɨ̀a me ghɨ̌ àghɨ àgème la.
50001010	A wu ale, ko bɨa me ntsèka nkoa àghɨa è wù àyea ntsɔ̧̀ la. Ko bɨa tsiˈi bòt mèntɨ̧ɨ̧ kèfə, kà wòt wû ko eshu nê bɨ ghɨa kàbɔ̀ŋ te eghǎ edzə ane àli yu Yesò Klistò nàa li e mě ekɨˈɨ la.
50001011	A wu anè, ko bɨa tsiˈa ngɨ̀à wû mènə̀ Mbɔ̧ɔ̧mà nàa nkɨà la, ye mu Yesò Klistò nàa ŋǎ bòt bi mètàŋ bɔ ghɨ̀à la. Bɨ me ghɨ̌ ko bòt aa lɔ̀kè èlen Mbɔ̧ɔ̧mà etsàa ègwet e mě ewùˈte atò.
50001012	Bɔnyɨ bɔ̧, maa nkɨ̀a bɨa ko nê, mènə̀ maa ndze am la è paà ntsiˈi ghaˈa èlu̧ bòt e me zə Ntu̧ Ntsɔ̧̀ Yesò Klistò nɨa ngà nè mbì.
50001013	Àghɨa a ghɨ̀ la wu nê, mbɨ̀ˈɨ̀ è ngu a tèfȩ a èbem ntɔˈ anè la, a ghɨ̂ bèshujà bu mbààba ntɔˈ mbɔŋ la, nè wòt ègème a si ŋàa e ko nê bɔ kȩ̀ am nkàà ànəa Yesò Klistò.
50001014	Ànəa ko yeamɔˈ wu nê, tèfȩ tàa è ngu a èbèm la, te ghɨ̂ bɔnyɨ ba nyaŋ e paà nkweele ane ànəa Lefɨ̀ˈ, tè ntsìˈa ndàˈà èngǎ̧ tò kà bɔ̀ɔ̂.
50001015	Wu nkǔŋ nê, bòt ko ane yɔb aà ntsɔ̀tà Ntu̧ Ntsɔ̧̀ Yesò Klistò nè ghòˈnà nùà nkɨ enɨ àdziˈa am ka bòt ko e bɔ̂ ngû bɔ̀ɔ ntsɔ̀tà ntu̧ yu nè èntɨ̧ɨ̧ kèfə,
50001016	nkàà nê bɔ̀ɔ nkɔ̀ŋkà am la. Bɔ ko nê wu Mbɔ̧ɔ̧mà ka tà tsàà am a si ŋàa nê è nyɨˈte ndɨ Ntu̧ Ntsɔ̧̀ yu wu nkǔŋ la.
50001017	Bòt ghòˈnà bu è ka laˈà èngǎ̧ Yesò Klistò nè èntɨ̧ɨ̧ kèfə. Bɔɔ mɨ̀ɨ̀tà nê betsiˈa bɔ kwèˈne ngoˈ adù̧ ya̧ mbɨ̀ˈɨ̀ è ngu a tèfȩ anè la.
50001018	Èsaˈa e ntsě. Kò mèmɨ̀ɨ̀te mɔb wu me ntsɔ̧̀ kò me kàbɔ̀ŋ leˈ, ko ndɨ̀ wu bɔ̀ wua ndàˈà wû mènə̀ Yesò Klistò ane balu̧ bàgème la, ànəa ngaa aà mbɔ̀ am. Ane nkǔŋ, maa me wùˈtè am ngà wû nè mbì,
50001019	nkàà nê mâ ko nê, maa peme ngoˈ ndɨ̀ wu bɨ̀a ntsàˈtà Mbɔ̧ɔ̧mà àtsəa am, Fo Yesò Klistò mè me ŋa etɨŋe la.
50001020	Maa nchɨ̀ɨ̀mâ nkɨ̀a, mè mbɔ ntɨ̀ nê, è nka bê lɔ̀ˈɔ ebɔ àtsəa kɔˈɔ ane ànəa Yesò a. Ka maa lɔ̀kè èlen Yesò Klistò etsaa ègwet àfɨ̀ˈ yaa mbɨ̀ˈɨ̀ màa ndzìà ngɨ̀à la, kà bɔ̀a. E màà ngu bele wû a sitsǎˈ ŋàa, kò mpfə leˈ, ko maa me lɔ̀kè wû èlen tò.
50001021	Ale, abua am, e ntsekè a sitsǎˈ ŋàa ko àtsəa ànə̂ am wu màngua àghɨ yeamɔˈ nè Yesò Klistò, mbə è mpfə a bɔ̀ŋ tè ntsè.
50001022	Ka è wu nê, e ntsèke a sitsǎˈ ŋàa ko maa ghɨ àfaˈa betsiˈa a tɨŋe bòt la, ko e mbakà tsi nko àbâ màa ghà la.
50001023	A ba̧a̧ am ebà bebe. Maa nchɨ̀ɨ̀ma nkɨ esǎ ngɔ̀ŋ yaa eghǎ kwene ane Yesò Klistò è wǔ kwàˈ ànəa ntsɔ̧̀ la.
50001024	Ka, aà mbɔ̀ nyaŋ nê e mě tseke a sitsǎˈ ŋàa nkàà awɨ̧.
50001025	Mâ ko nê, àyaa wu nkǔŋ, è wu ale, e ngu tseke a sitsǎˈ ba nɨ̧̀ ba mbɨ̀ˈɨ̀ etɨŋe awɨ̧ bɨa me zì mèntɨ̧ɨ̧ mɨ̧ ane Yesò Klistò ngà wû nè mbì, e mě bɔ mèngùˈte.
50001026	Naa li ngu ane àlia mâ kɨˈɨ̀ ba mè ndzè awa la, bɨ taˈa wùˈte a Yesò Klistò nkàà am.
50001027	Ànəa nɨ̧ àfɨ̀ˈ yaa wu nê, bɨ̀ me ghɨ̀ mènə̀ mɨ̧ ègème wû mbɨ̀ˈɨ̀ Ntu̧ Ntsɔ̧̀ Yesò Klistò nàa nkɨà la. Bɨ̀ ghɨ̀ ale, mbɨ̀ˈɨ̀ è nkɨˈɨ e ndze awɨ̧, kò è mbaka nkɨ̀ˈɨ̂ leˈ, e ndzə ndɨ bɨ̀a nèètà mbǎ̧ èngǎ̧ Yesò Klistò nè èntɨ̧ɨ̧ wɨ̧ wemɔˈ la. Mè ndzə̌ ndɨ bɨ̀a fàˈà nè ètsə̂ wemɔˈ mbɨ̀ˈɨ̀ bɨ fɔtà nùà nê Ntu̧ Ntsɔ̧̀ Yesò Klistò me ghà nê mbì la.
50001028	Ko mbɨ̀ˈɨ̀ bɨ bê mbɔ̀ɔ bɔmbù̧ bɨ̧. Bɨ bakà bɔɔ̀, ko àyaa aa nyɨˈte awɔb nê, bɔɔ leme, ka bɨ bɔ̂ ngu epeme, nkàà nê wu Mbɔ̧ɔ̧mà ka tàa ŋǎ mèmpème mbɔŋ abua yɨ̧ la.
50001029	Aa ale nkàà nê, Mbɔ̧ɔ̧mà è ŋa awɨ̧ èlu̧ a màfaˈa abua Yesò Klistò nê bɨ̀ ka me zì wû ndàˈ mèntɨ̧ɨ̧ mɨ̧ ane tò, tà ŋǎ nê bɨ̀ me ye ngoˈ ambo ànəa tò mɨ̧̂.
50001030	Tà ŋǎ èlu̧ wàa mɨ̧̂ nê, bɨ̀ zì àbu ba nɨ̧̀ ba è nù èbet waa àfɨ̀ˈ yaa. Eyaa bele wû èbet wu bɨ li ndzè am nùà la, mbɨ̀ˈɨ̀ bɨ ko nê è bèle wùà è ngua nua àfɨ̀ˈ yaa la.
50002001	Mâ ko nê ndɨ̀ wu bɨ Yesò Klistò ba è tsiˈi àghɨ yeamɔˈ la, tàà ndɔ̀ktà mèntɨ̧ɨ̧ mɨ̧, mèntɨ̧ɨ̧ mɨ̧ mè me fi nkàà nê tàà nkɔ̀ŋkà àwɨ̧. Mâ ko mɨ̧̂ nê bɨ Fo Mbɔ̧ɔ̧mà ba e tsiˈi àghɨ yeamɔˈ, bɨ mè me kɔ̀ŋkè bɔnyɨ bɨ̧ ndɔ̀ˈ nkua tèsȩte waa waa.
50002002	Ale, bɨ ghɨa èntɨ̧ɨ̧ am è paa me bɔ̌ a màngɨa mènə̀ mɨ̧ nè èntɨ̧ɨ̧ wemɔˈ, nè mànkɔŋka waa waa ndɨŋndɨ̀ŋ, mè nè màndaŋka mènə̀ nè ètsə̂ wemɔˈ.
50002003	Wòt ka me ghɨ̌ àghɨ nkɨà nê bɔ̀ me ye wû avi kò shua nè ye ghe leˈ. Ka waa waa nɨ avi a si a mbì bɔnyɨ bi, mè me nɨ awɔb mbɨ̀ˈɨ̀ bòt bɔ tsè àvi la.
50002004	Wòt ka me ghɨ̀ wû àghɨa betsiˈa a tɨŋe avi zìa ndziˈne la, bɨ̀ me mɨ̀ɨ̀tè wû àghɨa betsiˈa a tɨŋe bòt ko mɨ̧̂ la.
50002005	Bɨ̀ me ghɨ̀ mènə̀ wû mbɨ̀ˈɨ̀ Yesò Klistò li ngua ngɨ̀à la.
50002006	Tà li mbàte ngu àzi Mbɔ̧ɔ̧mà mɨ̧̂, ka tà kà ŋweele laˈnê yea wu wû ane akɔ̀ˈ wemɔ̀ˈ bɔ̂ Mbɔ̧ɔ̧mà.
50002007	Tà sà àdziˈa mbɔŋ ntsiˈi nɨ ayea àbùˈ bɔ bi atò, tà tsiˈi mbɨ̀ˈɨ̀ wɔ̀bȩ̌.
50002008	Tà ghɨ̀ ale, nɨ̀ àvi a si, ndzə ànəa Mbɔ̧ɔ̧mà shu la, mbɨ̧̀ɨ̧̀ne epfə, tè mpfə̀ èwuu èvə lu bɔ̀ɔ ngù̧ù̧ta wòt a mbɨ̧̀ mbasa la.
50002009	Mbɨ̀ˈɨ̀ tà ghɨ̀ ale la, Mbɔ̧ɔ̧mà è lɔke atò ntsàà àdziˈa a tsě èdziˈ ègème la, ŋǎ atò èlen e tsè tèlen tègème la.
50002010	Enɨ ŋa mèngùˈte ane èlen Yesò lu, Mbɔ̧ɔ̧mà wu nê, àghɨ àgème à wu a ègwet, nè àyea à wu a sitsǎˈ la, ndɔ̀ˈ nè àyea à wu a èbem ngɔ̀ŋ yu a si la, a bɔ ndɨ àa teme tènjǔŋ ti a si a mbì Yesò Klistò la.
50002011	Èghɨ baa ègème e mè ngu elàˈa ane mètsə̂ mɔb nê, Yesò Klistò wu Tǎt a ègwet àghɨ àgème, mbɨ̀ˈɨ̀ àghɨ àgème aa wùˈtè èlen Tǎt tò Mbɔ̧ɔ̧mà.
50002012	Ngule bèshu̧ bɔ̧, mbɨ̀ˈɨ̀ àa anè la, ndɨ̀ wu bɨ li ngua ndzə̀a am àfɨ̀ˈ yu e ndi ngu ba nɨ̧̀ ba la, a bɔ̂ŋ nê bɨ̀ paa me zə am àfɨ̀ˈ yaa e nte ntsě a ngèt yɨ̧ la. Bɨ̀ me ghɨ̀ mènə̀ mɨ̧ mbɔ̀ɔ a Mbɔ̧ɔ̧mà, mèntɨ̧ɨ̧ mɨ̧ mě me bente mbɨ̀ˈɨ̀ bɨa paa bɔ mèmpème.
50002013	Bɨ̀ me ghɨ̀ ale, nkàà nê wu Mbɔ̧ɔ̧mà ka tàa ŋa awɨ̧ mètàŋ mè ngɨ̀à bɨ kɔ̀ŋka a màngɨa èghɨ ntsɔ̧̀ bu tàa nkɨà la.
50002014	Bɨ̀ me ghɨ̀ mènə̀ ègème kà wua nkùùla mèsi mɨ̧, bɨ̀ ka mè me kààne ànə̂.
50002015	Bɨ ghɨ ale, ko bɨa tsiˈi bòt kà fâ̧ ànə̂ a mbì Mbɔ̧ɔ̧mà, bòt è ka meè ngu ye àghɨa bɔ̀ɔ nɨ efèèlè àwɨ̧ la, bɨ mè ngu etsiˈi ngule bɔ̧ Mbɔ̧ɔ̧mà kà ye àlɔˈ a èbem ngɔ̀ŋ yaa, è lu̧u̧ ne bòt mènə̀ mɔb è toŋke la, nè bòt kàbɔ̀ŋ la. Bɨ̀ me beˈe ayɔɔ yɔb mbɨ̀ˈɨ̀ těnto̧tsə tèa nkaˈa a èbem ndzěm la,
50002016	mbɨ̀ˈɨ̀ bɨ̀a ngɨ̀à mènə̀ mɨ̧ ane ndɨ èngà̧ wu àa ŋǎ mèmpème la àa nkɨà la. Bɨ ghɨ̀ ale, ko naa li ngu ane àlia Yesò Klistò è mê nkɨ̀ˈɨ̂ la, e me wu̧u̧ nkùˈ ya̧ ngùˈtè am, nkàà nê àfàˈ yu e ndi ngua ndèmnà ngɨ̀à la a bakà tse àku.
50002017	Mèntɨ̧ɨ̧ mɨ̧ mu bɨ zǐ ane Yesò Klistò la nàà mbɨ̀ˈɨ̀ àghɨa bɨ̀ wua ŋǎ abua Mbɔ̧ɔ̧mà ngùˈtà wɨ̧ la. Tà bɨ̧̀ɨ̧̀na nê bɔ̀ bùŋè am àfɨ̀ˈ yaa, ko maa me wùˈtè wû am, e mě fɔte awɨ̧ ane mèngùˈte mɨ̧.
50002018	È wu ale, bɨ̀ambɔŋ è wùˈtè àwɨ̧ mè fɔ̀te am ba nɨ̧̀ ba è me wùˈtè awa nɔ̂.
50002019	Yesò Lefɨ̀ˈ bɨ̧̀ɨ̧̀na mbɨ̀ˈɨ̀ màa mɨ̀ɨ̀tà la, ko maa tsàa a Tɔ̀màtià kwàla taa kɨˈɨ eye awɨ̧ mbɨ̀ˈɨ̀ tà kua tà shu am ndɨ bɨ̀a la, èntɨ̧ɨ̧ am e me bɔ̌.
50002020	Tà wu ndàˈà wòt tàa nkwàˈtà mènə̀ mbɨ̀ˈɨ̀ mmɔ̌, mè ntaˈa wua mɨ̀ɨ̀tè àwɨ̧ la.
50002021	Bòt ko nyaŋ mâ ye la bɔɔ ndzə̀a wû mɔb nè mènə̀, wòt kà wû ane yɔb tàa nkwàˈtà ànəa Yesò Klistò la.
50002022	È me wu Tɔ̀màtià, ko tà nyɨˈte mènə̀ ntsɔ̧̀ mi tè bɨ̀ambɔŋ e ye. Ba tò e li ngua fàˈà nɔ̂ wû mbɨ̀ˈɨ̀ wòt bɔ̂ wa̧ vi a màntsɔta Ntu̧ Ntsɔ̧̀ Yesò.
50002023	Maa mɨɨta etsàa atò abua yɨ̧ kwàˈ àfɨˈa mâ ko ndɨ ànə̂ am àa ghɨ̌ ewu la.
50002024	Mâ lâ nkô nê, Tǎt wa Yesò Klistò naa tɨŋe am maa yàŋe ekɨˈɨ eye awɨ̧ mɨ̧̂.
50002025	Mâ kwaˈtè nê, a wu ntsɔ̧̀ nê, è mvə̀ə̀ wanyɨ wa Èpaflɔ̀ditùs tà kɨˈɨ ndzè àwɨ̧ mɨ̧̂. Ba tò aa fàˈà nɔ̂ mè me fɔta nùà ànəa Yesò nɔ̂. Wu tòà wu bɨ li ntsà nê, tà kɨˈɨ me tɨŋe am la.
50002026	Èntɨ̧ɨ̧ tò aà ŋweele atò nê, tà kɨˈɨ mè ndzè àwɨ̧ bɨ̀agème. A li à ka bɔ atò ndɨ̀ wu bɨ li ndzə nê tàà ngò̧ò̧nà la.
50002027	Ane nkǔŋ, tà li mbɔ̂ ntaˈa ghɔ̧̀ɔ̧̀nè tê ndǎ epfə. Ka Mbɔ̧ɔ̧mà li nkù tèsȩte tò, mè nkù èta̧ mɨ̧̂, mbɨ̀ˈɨ̀ ngoˈ kèkweelè kǒ mè ndzè am.
50002028	Mbɨ̀ˈɨ̀ àa anè la, e ngua ntsaa atò kwàla taa kɨˈɨ ekwene ane yɨ̧, mbɨ̀ˈɨ̀ bɨ̀ mee bɨ̀ ye atò bɨ wùˈtè àwɨ̧, mè ndzɔ̀ mèsi mu àghɨ am la.
50002029	È wu ale, taa kɨˈɨ, bɨ taˈa sèe atò nè mèngùˈte, ndɨ̀ wu bɨ tò ba è wu bòt Yesò Klistò la. Bɨ ye a wòt mbɨ̀ˈɨ̀ tòà ale, bɨ ŋa kènuke abua tò,
50002030	nkàà nê tà li ndaa epfə ane àghɨa tà li ngua ngɨ̀à ane ya̧ ane èlen Yesò Klistò la. Tà li ngua ngɨ̀à ale mbɨ̀ˈɨ̀ eŋa am ètɨŋe wu bɨ̀ambɔŋ e li ngu eŋa ka bɨ̀ ka wu a si ŋaa la.
50003001	Bɔnyɨ bɔ̧, ànəa e nkɨ lìa eshu awɨ̧ la wu nê, bɨ̀ wùˈtè àwɨ̧ ndɨ̀ wu bɨ Yesò Klistò ba è tsiˈi àghɨ yeamɔˈ la. E màà me shɨ wû mènə̀ mu e ndi shɨŋ abua yɨ̧ la, à ka lem sàà am. E mè shɨa mùà, ko nàà ngà ekele mbɨ̀ˈɨ̀ ànəa kàbɔ̀ŋ a ye awɨ̧.
50003002	Bɨ̀ me ko awɨ̧ ane bòt kàbɔ̀ŋ bu bɔ̀ wu mbɨˈɨ̀ babə bɔ̀ɔ ŋwèèla shua nê bɔ naŋe wòt mbɨ̀ˈɨ̀ mbɨ̧te Bèjû tèa shua la, ka tà bɔ̂ ngu wòt Mbɔ̧ɔ̧mà la.
50003003	Bàa ka bà wu ngule bòt Mbɔ̧ɔ̧mà la. Aa anè nkàà nê wu Fo Mbɔ̧ɔ̧mà ka è ŋa awa mètàŋ ba me tsàˈte atò la, ba mè ngua ngùˈtà àwa ndɨ̀ wu ba Yesò Klistò ba è tsiˈi mbɨˈɨ̀ àghɨ yeamɔˈ la. Mèntɨ̧ɨ̧ ma ntsě ane èghɨ bu bɔbȩ àa ngɨa ane mɔb ne mètàŋ la.
50003004	Èghɨ mbɔŋ wu èghɨ mâ ghɨ̀ ale ngua nkɨ ewu̧u̧ nkùˈ ya̧ adù̧ ko maa ndâ ngù̧a la. Wòt kǒ mɨ̀ɨ̀tà nê betsiˈa ye me ŋeˈe avi a ègwet ane èghɨ mbɔŋ, tà ko nê mâ tse atò ane bùà.
50003005	Bɔ li mbi am, è me wu kwàˈ ane èli befà̧a̧ bɔ naŋe am. E ngu wòt Izə̀lȩ̂ mâ dzə àndǎ̧ Benjamèn la. E ngu wòt Ebùlù ane èbâ ègème. È wu nè, mànɔŋa mbɨ̧te Bèjû, ko e ndi ngua ngɨ̀à mènə̀ mbɨ̀ˈɨ̀ Bèfalèsiì.
50003006	Ànəa mbɨ̧te Bèjû a li ngu àtsə am tè e me gheeba nkɨà àtsəa bòt chɔsì enɨ. È wu ànəa màntɨ̧a ndɨŋndɨ̀ŋ a mbì Mbɔ̧ɔ̧mà mbɨ̀ˈɨ̀ mbɨ̧te Bèjû tèa nkɨà la, ko e ndi è nka ghɨ̂ àghɨa ko bòt àa fèèlè am adù̧ la.
50003007	Ka èghɨ mbɔŋ bu e ndi ngua ndzèa mbɨ̀ˈɨ̀ àbȩ̀ la, e te ntsě èghɨ abua am àfɨ̀ˈ yaa, ndɨ̀ wu màa nkɨ eko a Yesò Klistò la.
50003008	Ane nkǔŋ, è ndem ntsě wû ndàˈ èbùà. Mâ ntsiˈa ndzèa èghɨ ègème àfɨ̀ˈ yaa mbɨ̀ˈɨ̀ e te ntsě èghɨ, mbɨ̀ˈɨ̀ e lâ eko wòt Tǎt am Yesò Klistò wǔ wùà la. Àyaa a bɔ̀ tê ntsè èghɨ tsa bu ègème. Mâ sǎ èghɨ bu ègème e ndi ngua ngɨ̀à la nkaa atò. Mâ ntsiˈa ndzèa èghɨ ngaa ègème mbɨ̀ˈɨ̀ tabtsə, mbɨ̀ˈɨ̀ è ngu e tsiˈi wû ba Yesò Klistò,
50003009	e mě lâ etsiˈi àghɨ yeamɔˈ ba tò. Mmɔ̌ mbɔŋ e mbakà tsi ntɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà mbɨ̧te Bèjû tu màa nkùŋà la. Mâ tsiˈi tɨ̧ɨ̧ ndɨŋndɨ̀ŋ a mbì Mbɔ̧ɔ̧mà àfɨ̀ˈ yaa nkàà nê mâ zǐ èntɨ̧ɨ̧ am ane Yesò Klistò.
50003010	Ndàˈ àghɨa è ntsiˈa nkɨ̀a la wu nê, è ndâ nko a Yesò Klistò, mè bɔ mètàŋ mu tà li mbɔ̀ mbɨˈɨ̀ wòt tà yu̧u̧me la. Maà nkɨ kùŋe atò eye ngoˈ mɨ̧̂, e mě pfə nkàà nê tà li mpfə mɨ̧̂.
50003011	Maà nkɨ e ghɨ̌ ale mbɨ̀ˈɨ̀ Mbɔ̧ɔ̧mà naa li eyu̧u̧me am ayɔɔ bèmpfəà eŋa am mèmpème.
50003012	Betsiˈa è nka shu nê mâ ghɨ àghɨa mâ bɔ ndɨ màa ghɨ̀ la tè ndɔ̀ˈ, è nka meè ngu eshu nê mâ kùˈù àghɨa mâ bɔ ndɨ màa wu yùà la. Ka, maa ndùùlà ngà nè mbì mbɨ̀ˈɨ̀ ebɔ èghɨ bàa mâ nɔ̀ŋè èghɨ la̧ adù̧ la, è wù àghɨa a li ngɨ̀ ka Yesò Klistò zìambɔŋ tɔ am ane wòt vi la.
50003013	Bɔnyɨ bɔ̧, mâ kwaˈtè nê e mbakà luula te eghǎ ewu adzìˈa màa bɔ èghɨ bàa la. Ndàˈ àghɨa màa ngɨ̀à la wu nê, maa kà tsi ndɨ̀ŋkè àghɨa a tsè tê ndɔ̀ˈ la, mâ tsiˈa ndɨ̀ŋkà wû àyea à wu ne mbì la.
50003014	Maà ŋwèèlà ngà wû nè mbì, mbɨ̀ˈɨ̀ à gha à me lìa, e mbɔ àghɨ yu, è wù mèmpème mu Mbɔ̧ɔ̧mà tɔ am nê è nkɨˈɨ a ègwet mbɔŋ ndɨ̀ wu ba Yesò Klistò è tsiˈi àghɨ yeamɔˈ la.
50003015	A bɔ̂ŋ nê, bàa wu ba tsə tê ntsìˈi bɔɔjuŋ ane èngǎ̧ Mbɔ̧ɔ̧mà la è me kwàˈtè mènə̀ ane èlɨ̀ waa. Mbə è wu nê bòt ko ane yɨ̧ aà nkwàˈtà èlɨ tsa, ko Mbɔ̧ɔ̧mà naa ghaˈte ètsə bɔb.
50003016	A màà ngu wû nà leˈ, ko bɨ̀ tsiˈ bà ghȩ̀ȩ̀nè wû ane alu̧ wu baa wua ndzìà ngȩ̀ȩ̀nà te kɨˈɨ ewu àfɨ̀ˈ yaa la.
50003017	Bɔnyɨ bɔ̧, waa waa nɨ àka lèghȩ̀ȩ̀nè àzi ane ya̧. Bɨ̀ me lɨ̀ŋke bòt bu bɔ̀ɔ ngɨ̀à ntsɔ̧̀ anè la, na ba tò ba e nyiˈte awɨ̧ ndɨ bɨ wu me ghȩ̀ȩ̀nè la.
50003018	Mâ taˈa elàˈa èngà̧ waa abua yɨ̧, mè ngu anè nkɨ me làˈa ne mèsi àghɨ am. Nê, bòt ko aà və a kètsìà wɨ̧, bɔ̀ɔ ngɨ̀à mènə̀ mɔb mbɨ̀ˈɨ̀ bòt bɔ̀ɔ mpaaba ezə nê Yesò Klistò li mpfə a mbɨ̧̀ mbasa la.
50003019	Bɔɔ li nyɔ, nkàà bɔ nɨ èghɨ mbɨ̧te ènyit tɔb tèa nkɔ̀ŋkà la ngɨ̀ e tsiˈi mbɨ̀ˈɨ̀ mbɔ̧ɔ̧mà. Bɔɔ ngɨ̀à tè ngù̧a nkùˈ tɔb ane àghɨa ètsə bɔb e wu me kɔˈɔ adù̧ la. Bèŋǔt aà nkwàˈtà wû èghɨ ngɔ̀ŋ yaa.
50003020	Ka è wu awa, ko àpfəa ya a wu nè kèfɔ̧̀ Mbɔ̧ɔ̧mà. Baa nchɨ̀ˈà nê Yesò Klistò Lefɨ̀ˈ, Mpemnà wa chu a ègwet və nkwène ane ya.
50003021	Taa li nkɨ̀ˈɨ̂, nɨ̀ mètàŋ kèkweelè mi mu tàa nɨ e ghɨ̌ àghɨ àgème aa tsiˈi a èten tò la, enɨ ghɨ̌ mbɨ̧te ènyit ta tàa tèa fìà la, tea kubte etsiˈi mbɨ̀ˈɨ̀ ngule ye tò.
50004001	Mbɨ̀ˈɨ̀ àa anè la à bɔnyɨ bɔ̧, maà nkɔ̀ŋkà àwɨ̧, mè ndâ me kɨ eye awɨ̧. Bɨà ngɨ̀à èntɨ̧ɨ̧ am e bɔ̀, e mè me wu̧u̧ nkùˈ ya̧ nkàà wɨ̧. Ngule bèshu̧ bɔ̧, mbɨ̀ˈɨ̀ àa anè la, bɨ̀ ba̧a̧ ànəa Tè Yesò me kweele.
50004002	Maà shù̧ù̧ta awê à Èyodià bɨ Sintichè nê, bɨ̀ wu ane ètsə̂ wemɔˈ ndɨ̀ wu bɨ̀ wu bòt Yesò la.
50004003	Mè me shu abua yê, shu̧ ya̧ wafàˈ ba nè àa fàˈà nɔ̂ la nê, à tɨŋe bèzi baa mpaâ nèètè ànəa yɔb. Ba tò ba nè Klemin, nè bòt ko bu bàgème bɔ li ngua nkùŋà àwa la e li ntaˈa fàˈà a màntsɔta Ntu̧ Ntsɔ̧̀. Mbɔ̧ɔ̧mà shɨ tèlen tɔb bɔ̀ɔgème a èbem àkata mèmpème.
50004004	Bɨ̀a wu bɨ̀ wu bòt Tè Yesò la, bɨ̀ me wùˈtè àwɨ̧ àfɨ̀ˈ àgème. Tsiˈ è mèe shu awɨ̧ nê, bɨ̀ wùˈtè àwɨ̧.
50004005	Bɨ̀ me yu ane mènə̀ mɨ̧ a mbì waa waa mbɨ̀ˈɨ̀ nê Tǎt wa bele yàŋe ekɨˈɨ.
50004006	Ko mbɨ̀ˈɨ̀ èntɨ̧ɨ̧ wòt e bentè ane ànəa ko. Ka bɨ̀ me tsàˈte a Mbɔ̧ɔ̧mà àfɨ̀ˈ àgème, ŋǎ mènkɔ̀ŋke abua tò mè ndò̧a àghɨ àgème bɨ̀a nkɨ̀a la abua to.
50004007	Bɨ ghɨ̀ ale ko Mbɔ̧ɔ̧mà naa ŋa awɨ̧ àlàŋkè a tsè ayea betsiˈa wɔ̀bȩ̌ kô la, aa kaba mèntɨ̧ɨ̧ mɨ̧, nè mèmɨ̀ɨ̀te mɨ̧ mbɨ̀ˈɨ̀ àghɨa ko a ghɨ̀ adù̧, ndɨ̀ wu bɨ Yesò Klistò ba è tsiˈi àghɨ yeamɔˈ la.
50004008	Bɔnyɨ bɔ̧, ànəa e nkɨ elìa eshu awɨ̧ la wu nê, bɨ̀ me mɨ̀ɨ̀tè wû mènə̀ è wǔ nkǔŋ la, nè mènə̀ bòt àa nkùkta la, mè nè mènə̀ è kùˈù la. Bɨ̀ me mɨ̀ɨ̀te mènə̀ kà ye àŋɔˈte adù̧, nè mènə̀ nàa mbɔ̀, bòt e mè me kɔ̀ŋke la. Èghɨ bu e taˈa wua mbɔ̀, bòt e mè me wùˈte bùà la wu èbe bɨ̀a me mɨ̀ɨ̀tè la.
50004009	Bɨ̀ me ghɨ̀ mènə̀ mu mâ nyɨˈte awɨ̧ mè ndzì à tèkitebu tɨ̧ la, nè mènə̀ mu bɨ li ndzə a ètsə̂ am mè ndzě ndɨ e ngɨ̀à la. Bɨ ghɨ̀ ale, ko Mbɔ̧ɔ̧mà wu tàa ŋàa awa àlàŋkè la naa wu ne nɨ̧̀.
50004010	Maà ngùˈtà am ànyaˈne mè nkɔ̀ŋkà Tè Yesò Klistò nkàà nê, bɨ mee mbùˈ tè me tɨŋe am mbɨ̀ˈɨ̀ bɨ li ndâ ngua ngɨ̀à la. È nka shua nê, bɨ li ndèènè am, wu nê èlu̧ e li è ka wû bɨ̀a tɨŋe am la.
50004011	Ko mbɨ̀ˈɨ̀ e me shu anè, wòt kǒ mɨ̀ɨ̀tè nê maà mbùa àghɨa ko. A nyi àtsə am nê, àghɨa mâ bɔ la à kùˈ am.
50004012	Mâ ko ndɨ betsiˈa e ntsèke àfɨˈa è mbaka bɔ àghɨ la, mè nko ndɨ betsiˈa e ntsekè àfɨˈa mâ bɔ nyaŋ la. Mâ ko ntsèm yaa mbɨ̀ˈɨ̀ è maa è ngà wû a ka àdziˈa, ka wû a ka àfɨ̀ˈ leˈ, mâ bɔ àghɨ kò è mbaka bɔŋ la, e nko ntsèkê. Kò ndzì ta̧ teà nkua, kò teà kà ku leˈ, ko maa tseke ale.
50004013	Betsiˈa e nko ngɨ̀ àghɨ àgème, nkàà mètàŋ mu Yesò Klistò nàa ŋǎ abua am la.
50004014	Mâ batè ndàˈ anè, mbɔ̂ ntaˈa kɔ̀ŋkè àwɨ̧ ndɨ̀ wu bɨ tɨŋe am àfɨ̀ˈ yaa è ngu a ngoˈ la.
50004015	Bɨ̀a bòt Filìpȩ e ko nê, e ndi sà àbâ àlaˈ a Màsèdonìà ane èli mbì bu màa ntsɔ̀tà Ntu̧ Ntsɔ̧̀ yu la ale, bɨ wu ndàˈà chɔsì è li ntɨ̀ŋe am la. Wu wû ba nɨ̧̀ ba, ba li ngua ngàbtà èghɨ bàa nkɨ̀ŋkà la.
50004016	È li ngû fɔ̀ɔ̀le àfɨ̀ˈ yu e ndi ngua Tèsàlonikà la, bɨ me ntsàà èghɨ màa nkɨ̀ŋkà la abua am a ngo̧ a ngò̧.
50004017	È ntsě wû èghɨ bu bɨ li ntsaa abua am la ka èntɨ̧ɨ̧ am àa adù̧ la. Àghɨa àa ngɨ̀à èntɨ̧ɨ̧ am e bɔ̀ kwàˈ ànyaˈne la wu èghɨ bu bɨ̀a ngɨ̀à, àa ghɨ̌ Mbɔ̧ɔ̧mà naa kwèˈne àbȩ̀ a yɨ̧ la.
50004018	E ngu anè nkɨ eshu awɨ̧ nê, mâ ye èghɨ bu ègème bɨ tsàà Èpaflɔ̀ditùs tà nɨŋ nkɨ̀ˈɨ̂ la, e bɔ̂ ndzà̧ tê me bə̀ˈtè am. Èghɨ ngaa bu aà mbɨ̀ˈɨ̀ àghɨa àa mbɔ̀ bɔ tô̧ a me nəˈə àghaa ntsɔ̧̀ nkɔˈɔ nga a ègwet Mbɔ̧ɔ̧mà naa nɨ la.
50004019	Mbɔ̧ɔ̧mà am naa nɨ èghɨ kèfɔ̧̀ vi eŋa èghɨ ègème bɨ̀a nkɨ̀ŋkà la kà kuˈte àbu, ndɨ̀ wu bɨ Yesò Klistò ba è tsiˈi àghɨ yeamɔˈ la.
50004020	Tsiˈ mèngùˈte wu abua Tǎt wa Mbɔ̧ɔ̧mà ane àlia nè àlia. Àmèn.
50004021	Bɨ̀ tsàˈte bòt Mbɔ̧ɔ̧mà bu bàgème bɔ̀ tsiˈi àghɨ yeamɔˈ bɔ̂ Yesò Klistò ba la. Bɔnyɨ ba bòt Yesò bu bɔ̀ wu a si ŋàa nè nà̧ la aà ntsàˈtà wɨ̧.
50004022	Bòt Mbɔ̧ɔ̧mà bu a si ŋàa la bàgème e tsàˈtè àwɨ̧ mɨ̧̂, tè mpàâ ngu èbu a ntɔˈɔ empelɔ̀ la.
50004023	Maà ntsàˈtà nê, Yesò Klistò Lefɨ̀ˈ è me nyɨˈte a ntsɔ̧̀ vi abua yɨ̧ bɨ̀agème mè ngu nè nɨ̧̀.
51001001	Letà Pɔ̂l wantu̧ Yesò Klistò, Mbɔ̧ɔ̧mà ghɨ̂ ane mènkɔ̀ŋke mi la, bɔ̂ wanyɨ wa Tɔ̀màtià,
51001002	Abua bɔnyɨ ba bòt Mbɔ̧ɔ̧mà bu a Kɔ̀losìà, bɔ zì mèntɨ̧ɨ̧ mɔb ane Yesò Klistò, ntsiˈi àghɨ yeamɔˈ nè tò. Baa ntsàˈtà nê Tǎt wa Mbɔ̧ɔ̧mà è me nyɨˈte a ntsɔ̧̀ vi abua yɨ̧, mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
51001003	Bàa ngɨ̀ bà me tsàˈte a Mbɔ̧ɔ̧mà wu tà wu Tǎt Yesò Klistò Lefɨ̀ˈ wa la ane ànəa yɨ̧ àfɨ̀ˈ àgème, ba me kɔ̀ŋke atò.
51001004	Bàa ngɨ̀ ba wua ngɨ̀à ale nkàà nê ba zə ndɨ bɨ zi èntɨ̧ɨ̧ wɨ̧ ane Yesò Klistò, mè me kɔ̀ŋkè bòt Mbɔ̧ɔ̧mà bàgème la.
51001005	È li ngu àfɨˈa bɔ li mbɨ̀ ntsɔ̀tè èngǎ̧ nkǔŋ wu è wu Ntu̧ Ntsɔ̧̀ Mbɔ̧ɔ̧mà, abua yɨ̧ la, bɨ zə ànəa ntu̧ mbɔŋ shua la. È li ngua ndàˈà ànəa ntsɔ̧̀ wu betsiˈa bɨ bɔŋ mbɨ̀ˈɨ̀ bɨ nɔ̀ŋè mèntɨ̧ɨ̧ mɨ̧ adù̧ me chɨ̀ˈɨ̀ la. Wu ànəa ntsɔ̧̀ waa Mbɔ̧ɔ̧mà neetè nɔŋe abua yɨ̧ a ègwet bɨ mè me chɨ̀ˈɨ̀ la, ka a ghɨ̂ bɨ zì mèntɨ̧ɨ̧ mɨ̧ ane Yesò mè me kɔ̀ŋkè bòt Mbɔ̧ɔ̧mà la.
51001006	Ntu̧ Ntsɔ̧̀ yaa bɔ tsɔte abua yɨ̧ la nàà ngà̧a̧ a èdzìˈ ègème a ngɔ̀ŋ ŋaa mɨ̧̂, ngɨ̀à bòt e zəa ntsɔ̧̀, wû mbɨ̀ˈɨ̀ nàa ngɨ̀à èghɨ ngaa ègème a kètsìà wɨ̧ la. E li ngua ngɨ̀à anè e bùˈù tê ane àlia mbì yu bɨ li ndzə ànəa ntsɔ̧̀ Mbɔ̧ɔ̧mà ndɔ̀ˈ a me lìa bɨ mè ndâ nko ndɨ nàa la.
51001007	Bɨ li mbɨ ndzə ànəa ntsɔ̧̀ Mbɔ̧ɔ̧mà mbɔŋ abua Èpaflàs, shu̧ ya wafàˈ Yesò Klistò wu tà ŋà avi abua Yesò me tɨŋa awa la.
51001008	Tà li shu awa ndɨ Fo Mbɔ̧ɔ̧mà ghɨ̂ bɨ me kɔ̀ŋkè bòt la.
51001009	Mènə̀ maa ègème ghɨ̂ ba me tseka ntsàˈta Mbɔ̧ɔ̧mà ane yɨ̧ àfɨ̀ˈ àgème, ebùˈù tê ane àlia mbì yu ba li ndzə ànəa yɨ̧ la. Baa ndzìa ntsàˈta Mbɔ̧ɔ̧mà nê Fo tò ghɨa bɨ̀ bɔ èyì, mè nko mènə̀, mbɨ̀ˈɨ̀ eko àghɨa Mbɔ̧ɔ̧mà nàa nkɨà nê bɨ̀ me ghɨ̀ la.
51001010	Bɨ ko ale ko bɨa me tseke mbɨˈɨ̀ Mbɔ̧ɔ̧mà nàa nkɨà la, mè ngɨ̀à àghɨa àa mbɔ̀ abua tò la àfɨ̀ˈ àgème. Ko bɨa mèe me ghɨa ntsɔ̧̀ ane balu̧ bàgème, mè nkoa Mbɔ̧ɔ̧mà ngà nè mbì.
51001011	Maà ntsàˈtà nê Mbɔ̧ɔ̧mà nɨ mètàŋ mi mu è ghe la ngɨ̀ mèntɨ̧ɨ̧ mɨ̧ neeta nkwèèlê, mbɨ̀ˈɨ̀ bɨa me kuule mèntɨ̧ɨ̧ mɨ̧ nkìà mènə̀ ègème nè mèngùˈte,
51001012	mè nkɔ̀ŋkà a Tǎt wa Mbɔ̧ɔ̧mà. Tà ghɨ̂ bɨ kùˈù bòt bɔ̀ɔ nɨ ayɔb ne àghɨ ayɔɔ èghɨ bu tà nɔŋe abua bòt bi bu bɔ̀ɔ ngȩȩna a èbem kèfɔ̧̀ èkaˈà tò la.
51001013	Tà li ntsì àwa a èbem ndzěm yu è li mbɔ̀ mètàŋ a ègwet la la, nèètè ndzì àwa a èbem kèfɔ̧̀ Wa̧ vi wu tà taˈa wua nkɔ̀ŋkà la.
51001014	Wu Wa̧ tò waa ka tà li nchùˈ ètsə ba la. Àyaa a wua shua nê, Mbɔ̧ɔ̧mà è waˈa a kàbɔ̀ŋ wa.
51001015	Yesò Klistò wu bà le wua ndzèa tò la nàà mbɨ̀ˈɨ̀ Mbɔ̧ɔ̧mà wu bàa ka ye atò la. Tà lè wû ka bɔɔ ghɨ̌ èghɨ ègème, tà mè ngu àtsə àghɨ àgème bɔ li ngɨ̀ la.
51001016	Mbɔ̧ɔ̧mà li ntsè ane tò ka ngɨ̀ èghɨ ègème. Tà li ngɨ̀ èghɨ àa a ègwet la, nè èbe àa a sitsǎˈ la, èbe bɔ̀ɔ ndzea la nè èbe kà bɔ wua ndzea. Tà li ngɨ̀ fɔ̀ɔ̀le fo tu a ègwet te bɔ mètàŋ nyaŋ, ngǔ àtsəa bòt, mbɔ̀ àtɔŋ, mè ntsìta mènə̀ la. Mbɔ̧ɔ̧mà li ntsè ane Yesò ngɨ̀ èghɨ ègème, èghɨ ngaa ègème e wu abua to.
51001017	Yesò li ngû ka àghɨ àgème aa li lɔ̀ˈɔ ewu, è mè ngu tòà ka tàa fèta àghɨ àgème ngɨ̀à a wu adzìˈa zi la.
51001018	Tà mè ngu àtsəa chɔsì wu è wu mbɨ̀ˈɨ̀ mbɨ̧̀ ènyit Yesò Klistò zìambɔŋ la. Wu tòà tà li ngɨ̀ bɔ bɔ mèmpème la. Tà wu wòt mbì Mbɔ̧ɔ̧mà li njù̧ù̧me mbɨ̀ˈɨ̀ e ghɨ̌ taa wu àtsəa èghɨ ègème la.
51001019	Aa ale nkàà nê, Mbɔ̧ɔ̧mà li nkɔ̀ŋkè e ghɨ̌ Wa̧ vi naa bê wu wû mbɨ̀ˈɨ̀ zia zìambɔŋ ane èghɨ ègème.
51001020	Mbɔ̧ɔ̧mà li ntse ane Wa̧ vi mbɔŋ ka ngɨ̀ èghɨ ègème e mè ngwènè a èten Mbɔ̧ɔ̧mà wu. Èvə Wa̧ Mbɔ̧ɔ̧mà a mbɨ̧̀ mbasa ka e li ngɨ̀ Mbɔ̧ɔ̧mà ghɨ̀ àlàŋkè, èghɨ ègème a ègwet nè sitsǎˈ e mè ngwènè a èten tò la.
51001021	È lè wu àfɨ̀ˈ àko, bɨ teme kwen tɨ̧ ŋǎ abua Mbɔ̧ɔ̧mà tè ntsìˈi bɔmbù̧ tò, nkàà mènə̀ kàbɔ̀ŋ mu bɨ̀ le wua ngɨ̀à mè nkwàˈtà la.
51001022	Ka àfɨ̀ˈ yaa Wa̧ tò kɨˈɨ ntsìˈi wɔ̀bȩ̌ mpfə la, Mbɔ̧ɔ̧mà nɨ èvə Wa̧ vi mbɔŋ ngɨ̀ bɨ tsiˈi bèshu̧ tò, mbɨ̀ˈɨ̀ taa nɨ awɨ̧ enɨ kɨˈɨ a mbì li mbɨ̀ˈɨ̀ ngule bòt bi, kà ye àlɔˈ nè àghɨa ko bɔ̀ɔ fèèlè àwɨ̧ adù̧ la.
51001023	Aa wu anè, ane yɨ̧ na bɨ me zì mèntɨ̧ɨ̧ mɨ̧ ane Ntu̧ Ntsɔ̧̀ yu, me kweele mbɨˈɨ̀ àtetsi àkekweelè, mè mbakà sàŋ àghɨa ko aa nyìˈì ntɨ̀ yu bɨ li mbɔŋ àfɨ̀ˈ yu bɨ li mbɨ̀ ndzə̌ Ntu̧ Ntsɔ̧̀ yu la. Bɔ li ntsɔ̀tè Ntu̧ Ntsɔ̧̀ ya abua waa waa a sitsǎˈ ŋàa. Mmɔ̌ Pɔ̂l e ndi ntsìˈi wafàˈ Yesò Klistò mbɨ̀ˈɨ̀ me tsɔ̀te Ntu̧ Ntsɔ̧̀ yaa, abua waa waa.
51001024	Maà ngùˈtà am àfɨ̀ˈ yaa nê betsiˈa e ndze ngoˈ nkàà wɨ̧. Ngoˈ yaa e dzea àfɨ̀ˈ yaa la wua ntɨ̀ŋa epaa ngoˈ tu Yesò Klistò li ndze ambo mbɨ̧̀ zi yu è wu chɔsì la.
51001025	Wu Mbɔ̧ɔ̧mà ka tà li ndzì am ane wɔ̀fàˈ bòt Yesò nê è me fàˈa ntɨ̀ŋa wɔb la. Àfaˈa mbɔŋ wu ndɨ màa me tsɔ̀te Ntu̧ Mbɔ̧ɔ̧mà yu mbɨ̀ˈɨ̀ bòt aa paa eko la.
51001026	Ntu̧ mbɔŋ wu ànəa ndò̧ yu tà li ndò̧ abua bòt bàgème ebùˈù tê a mèngùˈu mbì la. Ka àfɨ̀ˈ yaa, tà tùˈu yùà abua bòt bi.
51001027	Mbɔ̧ɔ̧mà kɔ̀ŋkè nê yea tùˈu ànəa ndò̧ zi yu abua yɔb mbɨ̀ˈɨ̀ nɨ enyɨˈte ndɨ yea mbà̧a̧ bòt èlaˈ ègème ntsɔ̧̀, ngɨ̀à bɔ bɔ èghɨ ntsɔ̧̀ bu ègème àa ndzəa ane ntsèm yaa la. Ntsèm mbɔŋ wu nê, Yesò Klistò wu a mèntɨ̧ɨ̧ mɨ̧. Àyaa a wua shua nê, bɨà li ewu ne Mbɔ̧ɔ̧mà a èbem ènɨ̧ tò.
51001028	Baà shua waa waa ànəa Yesò, nɨa èyì nyɨ̀ˈta waa waa, mè sə̀ŋkà ètǔ̧ bɔb mbɨ̀ˈɨ̀ bà me nɨ wòt ègème tà tsiˈi àghɨ yeamɔˈ nè Yesò Klistò la nkɨ̀ˈa a mbì Mbɔ̧ɔ̧mà, ŋut kuˈu ane ebà ègème.
51001029	Maa ndâ fàˈà ànyaˈne nè mètàŋ mu è ghe Yesò Klistò e ŋǎ abua am la, mbɨ̀ˈɨ̀ eye nê mâ ghɨ èghɨ bàagème.
51002001	Maà nkɨà bɨa ko ndɨ màa ndèbà ènyit ya̧ mbɨ̀ˈɨ̀ è ngu etɨŋe awɨ̧ nè bòt Làôdisìà, nè bòt ko bu bàgème kà li tè mè ye am la.
51002002	E ngɨ̀à ale mbɨ̀ˈɨ̀ enɨ lɔ̀ktè mèntɨ̧ɨ̧ mɨ̧, e ghɨ̌ bɨa tsiˈi bòt bɔ̀ɔ ndâ nkɔ̀ŋkà bɔnyɨ bɔb tè ntsìˈi àghɨ yeamɔˈ la. A wu anè ko bɨa lâ eko nkǔŋ ane ànə̂ yu Mbɔ̧ɔ̧mà li ndò̧, ka me wu àfɨ̀ˈ yaa ngɨ̀ ba ko la. Nkǔŋ ya wu ane ànəa Yesò Klistò zìambɔŋ.
51002003	Wu Yesò waa ka tà ghɨ̂ bòt e ko èyǐ Mbɔ̧ɔ̧mà, nè àghɨa àa àtsəa tò la, è wù èghɨ ntsɔ̧̀ bu e li ndò̧ò̧tè la.
51002004	E shua wɨ̧ àyaa mbɨ̀ˈɨ̀ ka wòt kǒ nɨ ètsə̂ nendɨ̧ fɨ̀te awɨ̧ ngɨ̀ bɨ fà̧à̧tè èka bɨ̧.
51002005	Bɨ̀ ko nê, mâ batè è nka wu adzìˈ yu ba nɨ̧̀ ba ale, mbɔ̂ mbèla mɨ̀ɨ̀tà wɨ̧ àfɨ̀ˈ àgème. Aa mbɔ̀ am ndɨ̀ wu mâ ye bɨ lâ fɔtè ntɨ̧̀ɨ̧ me kweele ane mèntɨ̧ɨ̧ mɨ̧ mu bɨ zi ane Yesò Klistò la.
51002006	Ndɨ̀ wu bɨ bɨ̧ɨ̧ne nê Yesò Klistò wu Tǎt wɨ̧ la, bɨ̀ tsiˈi me ghɨ̀ mènə̀ mɨ̧ mbɨ̀ˈɨ̀ bɨ tò ba e tsiˈi àghɨ yeamɔˈ.
51002007	Bɨ̀ neeta ndzì àwɨ̧ ane tò me kweele, mè ngɨ̀ mèntsèke mɨ̧ wu mbɨˈɨ̀ tàa nkɨà la. Bɨ̀ mèe me zì mèntɨ̧ɨ̧ mɨ̧ ane tò nɨa ngà nè mbì. Eyaa wu èghɨ bɔ li nyɨ̀ˈte awɨ̧ la. Bɨ̀ me ghɨ̀ ale, bɨ me ŋa mènkɔ̀ŋke abua Mbɔ̧ɔ̧mà.
51002008	Bɨ̀ me ko awɨ̧ mbɨ̀ˈɨ̀ ka wòt kǒ nɨ mèmɨ̀ɨ̀te àkǔ mu nàa fɨ̀ta bòt la ngɨ̀ bɨ tsiˈi èbùˈ. Èwuu mèmɨ̀ɨ̀te maa dzə ane èghɨ bu bɔbȩ àa nyɨ̀ˈta nê bòt è me ghɨ̀ la, mè ndzə abua fo tu tèa mbǎ̧ ngɔ̀ŋ yaa la. Mènə̀ mbɔŋ ka dzə abua Yesò Klistò.
51002009	Bɨ̀ lùùlà èwuu mènə̀ maa nkàà nê Yesò Klistò wu bɔ bi atò mbɨ̀ˈɨ̀ wɔ̀bȩ̌ la, bê ngu wû mbɨ̀ˈɨ̀ Mbɔ̧ɔ̧mà ane balu̧ bàgème,
51002010	Mbɔ̧ɔ̧mà mè ŋa wɨ̧ ngule mèmpème ndɨ̀ wu bɨ tò ba è tsiˈi àghɨ yeamɔˈ la. Tà tsě fo tègème tèa mbà̧a̧ èlaˈ mè ntsìta mènə̀ la.
51002011	Mbɨ̀ˈɨ̀ bɨ Yesò Klistò ba è tsiˈi àghɨ yeamɔˈ la, tà naŋe awɨ̧ ane ènɔ̧̂ bòt Mbɔ̧ɔ̧mà, ka tà kà naŋe ane èwuu èlɨ̀ wu bɔbȩ àa nàŋa bòt la. Tà tsiˈi naŋe awɨ̧ ane e vi ne èlɨ̀, è wu ndɨ̀ wu bɨ̀a ka tsi ngɨ̀ èbɨˈte ènə̂ bu è le wua ndzəa a èbem mèntɨ̧ɨ̧ mɨ̧ la.
51002012	Bɔ li ndzì àwɨ̧ a èdzî ale a wu nê bɨ pfəˈtè bɔ tu awɨ̧ bɨ Yesò Klistò ba nɔ̂, bɔ mè ntsì àwɨ̧ ale a wu nê Mbɔ̧ɔ̧mà yu̧u̧me awɨ̧ bɨ Yesò ba nɔ̂. A li ngu anè nkàà nê, bɨ li ndzì èntɨ̧ɨ̧ wɨ̧ ane mètàŋ Mbɔ̧ɔ̧mà mu tà li nɨŋ njù̧ù̧me a Yesò la.
51002013	È lè wu àfɨ̀ˈ àko, bɨ wu mbɨ̀ˈɨ̀ bòt bɔ pfəˈte la a mbì Mbɔ̧ɔ̧mà ndɨ̀ wu bɨ̀ le wua ngɨa kàbɔ̀ŋ, mè ngu bòt kà ko a Mbɔ̧ɔ̧mà, bɨ̀ ka ko mbɨ̧te Musì la. Ka Mbɔ̧ɔ̧mà è yu̧u̧me àwɨ̧ àfɨ̀ˈ yaa, ŋà wɨ̧ mèmpème bɨ Yesò Klistò ba. Mbɔ̧ɔ̧mà li ngwaˈa mènə̀ kàbɔ̀ŋ ma bǎgème.
51002014	Tà lè sa̧a̧tè àkatè njǔ ta tu ba li mbɔ̌ ndɨ bàa tsə nkàà nê ba pààte mbɨ̧te Mbɔ̧ɔ̧mà la. Bɔ li ngù̧ù̧te a Yesò a mbɨ̧̀ mbasa nko nê ànəa njǔ ta tu a mî, tè tè ka tsi mbɔ̀ mètàŋ a ègwet la.
51002015	Yesò Klistò li mpfə a mbɨ̧̀ mbasa ale ngɨ̀ fo tu tèa mbà̧a̧ èlaˈ mè ntsìta mènə̀ la tè ka tsi mbɔ̀ mètàŋ. Tà li ntsè awɔb tè nkùùla awɔb ngɨ̀ bɔ tsiˈa ngȩȩna akwen tò waa waa yea.
51002016	È wu ale, bɨ̀ ka mbɨ̧̀ɨ̧̀nê wòt tsìte mbɨ̧tsə ane èghɨ bɨ̀a njɨ̀a mè nua la. Bɨ̀ ka mè mbɨ̧̀ɨ̧̀ne wòt tsìte mbɨ̧tsə ane ànəa èli èpfə̀ bu bɨ bɔ ndɨ bɨ̀a nɔ̀ŋe ane e be Mbɔ̧ɔ̧mà la, kò wu àli a èpǎ̧ ko leˈ, kò ntseit èŋu nè àliapfə̀a Bèjû leˈ.
51002017	Èwuu èghɨ mbɔŋ li ngu wû àlɨ̀ŋka èghɨ nga li ekɨˈɨ la. Nkǔŋ yu ane èghɨ mbɔŋ la wu Yesò Klistò à.
51002018	Bɨ̀ ka mbɨ̧̀ɨ̧̀nê wòt kǒ tà mɨɨtè nê ye tsě bòt nkàà ndzò̧ tu tàa ndzèa la è fɨ̀ta awɨ̧. Eyaa èwuu bòt bu bɔ̀ɔ shɨ̀ɨ̀bà nê, bòt è me nɨa wɔb a si mè shua nê, bòt è me ŋa kènuke wû abua bɔntu̧ Mbɔ̧ɔ̧mà la. Mènkwàˈte tò mbɨ̀ˈɨ̀ è me bòt ko nàà ngɨ̀à tà wu̧a nkùˈ zi kà ye lə.
51002019	Ŋut nàà kà tsi ndzə̀a Yesò wu tà wu àtsəa ènyit yu è wu bòt Mbɔ̧ɔ̧mà la. Wu Yesò Klistò ka tàa ngɨ̀à ènyit mbɔŋ e bɔ èghɨjɨ, mè ngɨ̀à èdziˈ ènyit ègème e tsəˈnà ngua mbɨ̧̀ yemɔ̀ˈ, ale ngɨ̀à è tsəa ndɨ Mbɔ̧ɔ̧mà nàa nkɨà nê è me tsə la.
51002020	Ndɨ̀ wu bɨ pfəˈte ne Yesò Klistò, tè bɨ̀ ka tsi ngu a èten fo tu tèa mbǎ̧ ngɔ̀ŋ yaa la, è ghǎ ghɨ̂ ka bɨ mè me ghɨ̀ mènə̀ mɨ̧ mbɨ̀ˈɨ̀ bòt ngɔ̀ŋ ya à? Bɨ ghɨ̀ na ka mbèla nkùŋà mbɨ̧ tu tèa shua nê,
51002021	“Ka mbèa èghɨ bàa”, “Ka njùte èghɨ bìa”, “Ka mbà̧à̧te èghɨ ko bìa” la à?
51002022	Mbɨ̧ tàa tègème te wu adù̧ èghɨ bòt àa mbà̧à̧ta ka è ka wua ngù̧ù̧nà la. Wu bɔbȩ ka bɔ ghɨ mbɨ̧te mbɔŋ mè me nyɨˈte bòt la.
51002023	Bòt aa mɨ̀ɨ̀tà nê, ngule èyì ko aa ane èwuu mbɨ̧te mbɔŋ ka è ka lem ngû. Mbɨ̧te mbɔŋ teà nyɨ̀ˈta nê, bòt e bɔ ndɨ bɔ̀ɔ me ŋa kènuke wû abua bɔntu̧ Mbɔ̧ɔ̧mà la, mè nyɨ̀ˈta èlu̧ bòt e bɔ ndɨ bɔ̀ɔ me nɨ ènyit yɔb a si, ka è kà wu we ntsɔ̧̀ la. Teà nyɨ̀ˈta mɨ̧̂ nê, bòt è me nɔ̀ŋè ènyit yɔb ane ngɨ̧̀ɨ̧̀nè nê bɔ wua nkuŋa Mbɔ̧ɔ̧mà. Ka mbɨ̧te mbɔŋ te bakà lem mbɔ̀ mètàŋ ekale wòt laˈ nê tà ka ngɨ̀ èbɨˈte èghɨ bu mbɨ̧̀ ènyit tò nàa nkɨà la.
51003001	Mbɔ̧ɔ̧mà li njù̧ù̧me awɨ̧ nè Yesò, è wu ale bɨ̀ nɔ̀ŋè mèntɨ̧ɨ̧ mɨ̧ ane èghɨ è wu a ègwet adzìˈa Yesò Klistò è tseke adù̧ àtɨ̧a kèfɔ̧̀ vi, àbâ àbualu̧ a Tǎt vi Mbɔ̧ɔ̧mà la.
51003002	Bɨ̀ me mɨ̀ɨ̀te mè nkɨ̀a wû èghɨ bu a ègwet la, bɨ̀ ka ndzì mèntɨ̧ɨ̧ mɨ̧ ane èghɨ ba a sitsǎˈ ŋàa la.
51003003	Bɨ li mpfə̀ˈte mèntsèke mbì mu è lìà, tè mèntsèke mɨ̧ tsiˈi a tèkitebu Yesò Klistò mbɨ̀ˈɨ̀ Mbɔ̧ɔ̧mà nɔ̀ŋè la.
51003004	Wu Yesò Klistò ka betsiˈa tà ghɨ̀ mèntsèke ma lâ ngu àghɨ la. Naa li ngu àfɨˈa tà mê mpuula a sitsǎˈ ŋàa la, bɨ̀ambɔŋ e wu nè tò, mè mbɔ̀ èwuu ènɨ̧ wu tà bɔ la.
51003005	Ale, bɨ̀ waˈa èghɨ sitsǎˈ bu ègème mbɨ̧te ènyit tɨ̧ tèa nkɨà la. Èghɨ mbɔŋ wu mànkuŋa bèzi kò mbâ̧tsə leˈ ane balu̧ bàgème, nè mèmɨ̀ɨ̀te kàbɔ̀ŋ, nè mànkɨa nê ye wu me nɨ nɨ, na àyaa à wua nyɨ̀ˈta nê wòt kɔ̀ŋke èghɨ mbɔŋ tè e tsiˈi mbɨ̀ˈɨ̀ a mbɔ̧ɔ̧mà tò la.
51003006	Ntsǒ Mbɔ̧ɔ̧mà nàà nkɨ̀ˈa [enɔ̀ŋke àtsəa bòt bu bɔ̀ɔ ka zə atò la, nkàà èghɨ bàa bɔ̀ɔ ngɨ̀a la.]
51003007	È lè wu àfɨ̀ˈ àko mèntsèke mɨ̧ bê ndù̧ ne èwuu mènə̀ kàbɔ̀ŋ mbɔŋ.
51003008	Ka bɨ bɔ ndɨ bɨ̀a waˈa èwuu èghɨ bàagème àfɨ̀ˈ yaa la. Èghɨ mbɔŋ wu ntsǒtsə, nè èntɨ̧ɨ̧ nendu̧, nè màmbɔ mèmɨ̀ɨ̀te kàbɔ̀ŋ adù̧ bòt, nè màndaˈa kàbɔ̀ŋ adù̧ bòt, kò màndaˈa mèngǎ̧ àtsəa kɔˈɔ leˈ. Èwuu mèngà̧ maa ka ndɔ̀ˈ ane àlia ndzə a ètsə̂ wòt kǒ ane yɨ̧.
51003009	Bɨ̀ ka me fɨte bɔnyɨ bɨ̧ ndɨ̀ wu bɨ te ntsě àghɨa bɨ̀ le wu yùà afɨˈa mbì la, bɨ̀ ka tsi ngua ngɨ̀à àghɨa bɨ̀ le wua ngɨ̀à la.
51003010	Bɨ tsiˈi bòt fi. Mbɔ̧ɔ̧mà wu tà ghɨ̀ àwɨ̧ ale la nàà ntsèka àfɨ̀ˈ àgème ngɨ̀à a èlɨ bɨ̀a tsiˈi mbɨˈɨ̀ zìambɔŋ, mbɨ̀ˈɨ̀ eko avi te paa la.
51003011	Mbɔ̧ɔ̧mà ghɨ a èlɨ̀ waa ale, Bèjû è ka tsi ngu tsa, bòt kà wu Bèjû aa wu tsa. Bòt bɔ naŋè àwɔb la è ka wu tsa, èbe kà bɔ naŋè àwɔb aa wu tsa. Bòt Sintìà è ka mê ngu tsa, bòt tèbemtebàˈ aa wu tsa, èbùˈ è ka wu tsa, bòt kà wu èbùˈ aa wu tsa. Wòt bɔ yea àfɨ̀ˈ yaa la wu ndàˈ Yesò Klistò, è mè ngu tòà tà wu ane yɨ̧ bɨ̀agème la.
51003012	Ale, ndɨ̀ wu bɨ̀ wu bòt Mbɔ̧ɔ̧mà tà kɔ̀ŋkà wɨ̧ ndàà àwɨ̧ la, bɨ̀ me ku tèsȩte bòt, mè ngɨa ntsɔ̧̀ abua bòt ko. Bɨ̀ me nɨ awɨ̧ a si, njùa ane mènə̀ mɨ̧, bɨ̀ ka mè me yàŋa ntsòa ane bòt.
51003013	Bɨ̀ me ba̧a̧ mèntɨ̧ɨ̧ mɨ̧, mè ngwaˈà bèkàbɔ̀ŋ bɔnyɨ bɨ̧ ane àghɨ àgème bɔ ghɨ̂ bɨ me fèèlè àwɔb adù̧ la. Bɨ̀ me waˈa bèkàbɔ̀ŋ bɔnyɨ bɨ̧ wû mbɨ̀ˈɨ̀ Yesò Klistò Lefɨ̀ˈ waˈa è bɨ̧ la.
51003014	Waa waa me kɔ̀ŋkè wanyɨ vi nɨ̀a nkweˈna ane èghɨ bàa ègème, nkàà nê èkɔŋ aa fèta bòt ngɨ̀à bɔ tsiˈa àghɨ yeamɔˈ, wû mbɨ̀ˈɨ̀ a wu ewu la.
51003015	Bɨ me kɨ èghɨ àghɨ, bɨ ye nê bɨ ghɨ̀ ne àlàŋkè yu a kètsìà wɨ̧ a dzə abua Yesò Klistò la. Mbɔ̧ɔ̧mà lâ ntɔ awɨ̧ nê bɨ̀ kɨˈɨ ntsìˈi mbɨ̧̀ ènyit yemɔ̀ˈ mbɨ̀ˈɨ̀ ebɔ èwuu àlàŋkè yaa. È wu ale bɨ me ŋa mènkɔ̀ŋke abua Mbɔ̧ɔ̧mà.
51003016	Bɨ̀ tsiˈ èngǎ̧ Yesò Klistò è ghe a mèntɨ̧ɨ̧ mɨ̧. Bɨ̀ me nɨ èyì ègème ndàˈà èngǎ̧ mbɔŋ abua bɔnyɨ bɨ̧ nkɨ̀ɨ̀ta awɔb. Bɨ̀ me kɔ̧ɔ̧ mètsəkǔ̧ è dzə̌ a èbem àkata Mbɔ̧ɔ̧mà la, nkɔ̧̌ mètsəkǔ̧ Yesò, mè nkɔ̧̌ mètsəkǔ̧ Fo Mbɔ̧ɔ̧mà ghɨ̀ la. Bɨa me kɔ̧ɔ̧, bɨ me ŋa mènkɔ̀ŋke abua Mbɔ̧ɔ̧mà a èbem mèntɨ̧ɨ̧ mɨ̧.
51003017	Bɨ̀ me ghɨ̌ àghɨ àgème, mè ndàˈà ànə̂ àgème wû ane èlen Yesò Lefɨ̀ˈ, mbɨ̀ˈɨ̀ bɨ̀a ntsea ane tò ŋǎ mènkɔ̀ŋke abua Tǎt wa Mbɔ̧ɔ̧mà la.
51003018	Bèzi, bɨ̀ me zə bèlu̧ bɨ̧ nkàà nê wu àghɨa bɨ̀a bòt Tè Yesò ebɔ ndɨ bɨ̀a me ghɨ̀ la.
51003019	Bèlu̧, bɨ̀ me kɔ̀ŋkè bèzi bɨ̧, bɨ̀ ka me tsoote ane yɔb.
51003020	Bɔ̧, bɨ̀ me zə bètǎt bɨ̧ bɔ̂ bènyɨ̀ bɨ̧ ane àghɨ àgème, nkàà nê wu àghɨa Mbɔ̧ɔ̧mà nàa nkɔ̀ŋkà nê bòt Yesò è me ghɨ̀ la.
51003021	Bètǎt, bɨ̀ ka me ghɨ̌ bɔ̧ bɨ̧ e me tsoo, mbɨ̀ˈɨ̀ mèntɨ̧ɨ̧ mɔb dzə ane mènə̀.
51003022	Èbùˈ, bɨ̀ me zə bòt bu bɔ bɔ awɨ̧ la ane mènə̀ ègème. Bɨ̀ ka me fàˈa abua yɔb wû àfɨˈa bɔ̀ɔ ndzèa wɨ̧ la nɨa nkɨà nê bɔ̀ me kɔ̀ŋkè àwɨ̧. Ka bɨ̀ me fàˈa abua yɔb nè èntɨ̧ɨ̧ kèfə nkàà nê bɨa nkùkta Tè Yesò.
51003023	Bɨ̀ ba̧a̧ àghɨ àgème bɨ̀a ngɨ̀à la nè èntɨ̧ɨ̧ wɨ̧ wemɔˈ, fàˈà mbɨ̀ˈɨ̀ bɨ faˈa abua Tè Yesò, kà wua faˈa abua wɔ̀bȩ̌.
51003024	Bɨ̀ me ghɨ ale ndɨ̀ wu bɨ ko nê, Tè Yesò naa li eŋa wɨ̧ àghɨa tà paŋe abua bòt bi la ane àbȩ̀ a yɨ̧, nkàà nê wu Tè Yesò Klistò ka tà wu ngule wòt bɨ faˈa abua tò la.
51003025	Waa Waa tàa ngɨa kàbɔ̀ŋ la naa li ye ngoˈ nkàà kàbɔ̀ŋ vi, ka ŋut màà ngu wu wà leˈ, nkàà nê Mbɔ̧ɔ̧mà nàà sàˈa bòt kà lȩ mèsi.
51004001	Bɨ̀a wu bɨ̀ wu bètǎt a ègwet èbùˈ la, bɨ̀ me ba̧a̧te èbùˈ bɨ̧ ntsɔ̧̀. Bɨ̀ ka ndèènè nê bɨ bɔ a Tǎt a ègwet mɨ̧̂.
51004002	Tsiˈ è shu abua yɨ̧ bàgème àfɨ̀ˈ yaa nê bɨ̀ me tsàˈte Mbɔ̧ɔ̧mà àfɨ̀ˈ àgème. Bɨ̀ ghɨ̀ bɨ̀ me tsàˈte, bɨ me zə wû ànəa bɨ shua abua tò la, mè me ŋa mènkɔ̀ŋke abua tò.
51004003	Bɨ̀ me tsàˈte a Mbɔ̧ɔ̧mà ane ya mɨ̧̂, mbɨ̀ˈɨ̀ tà wu ghaˈa wa èlu̧ baa me làˈa èngǎ̧ tò wu è wǔ ànəa ndò̧ ane ànəa Yesò Klistò la abua bòt. Wu ànəa èngǎ̧ mbɔŋ ka a ghɨ̂ e ngu a tèfȩ anè la.
51004004	È wu ale, bɨ tsàˈta Mbɔ̧ɔ̧mà nê, è nko ntsɔ̀tè ntu̧ yaa ane ndɨ mâ bɔ ndɨ màa làˈa bòt àa nèète ezə la.
51004005	Bɨ̀ me ghɨ̀ mènə̀ mɨ̧ a mbì bòt bu kà zi mèntɨ̧ɨ̧ mɔb ane Yesò la nè èyì. Àfɨ̀ˈ àgème èlu̧ e dzə̌ a si la, bɨ nyɔ̀ˈtè ndze nê, bɨ ghɨ̂ bɔ ko nê bɨ wu bòt Yesò. Àfɨ̀ˈ a dzə a si, bɨ nyɔ̀ˈtè ndaˈa abua bòt mbɔŋ.
51004006	Bɨ̀ tsiˈ mèngǎ̧ mɨ̧ wu me nàa mbɔ̀, bòt e mè me kɔ̀ŋke eyute la. Bɨ̀ me ghɨ̀ ale, mbɨ̀ˈɨ̀ me koa ntsɔˈɔ èngǎ̧ waa waa ane ndɨ bɔ̀ɔ zə la.
51004007	Tȩ̀kɨkùs, wanyɨ wa wu ba taˈa wua nkɔ̀ŋkà tò la naa shua wɨ̧ ànə̂ am àgème. Tà wu ngule wɔ̀fàˈ ba tò ba àa fɔ̀ta faˈa abua Tè Yesò la.
51004008	Lə e ntsaa tò abua yɨ̧ la wu nê, tà kɨˈɨ ndzì mèntɨ̧ɨ̧ mɨ̧, mè ngɨ̀ bɨ̀ ko àghɨa àa ngɨa ane ya la.
51004009	Tà gha ekɨˈɨ bɔ̂ wanyɨ wa Ònesìmùs wu tà wu wòt kǒ ayɔɔ yɨ̧, mè nèètè ndzì èntɨ̧ɨ̧ vi ane Yesò la. Bɔɔ shu awɨ̧ ànə̂ àgème àa ntsea a si ŋàa la.
51004010	Àlistakùs wu ba tò è wu a tèfȩ nɔ̂ la nàà ntsàˈtà wɨ̧. Mak wu tà wù wa̧ wanyɨ Bànabasì la nàà ntsàˈtà wɨ̧ mɨ̧̂. Bɨ ko nê mâ yaŋe shua wɨ̧ ndɨ bɨ yea Mak bɨ ghɨ̀ la. Ale, taa kɨˈɨ bɨ sèe atò.
51004011	Yesò wu èlen tò ko wu Justùs la nàà ntsàˈtà wɨ̧ mɨ̧̂. Ane Bèjû bu bɔ zì mèntɨ̧ɨ̧ mɔb ane Yesò Klistò la, wu ndàˈà bòt baa batat ba tò ba àa fàˈà nɔ̂ mbɨ̀ˈɨ̀ e ghɨ̌ Kèfɔ̧̀ Mbɔ̧ɔ̧mà naa kɨˈɨ la. Bɔ taˈa tɨŋe am.
51004012	Èpaflàs wu tà wu wòt kǒ ayɔɔ yɨ̧, mè ngu wafàˈ Yesò Klistò la nàà ntsàˈtà wɨ̧. Tà taˈa wua ntsàˈta Mbɔ̧ɔ̧mà ane yɨ̧ nè èntɨ̧ɨ̧ vi ègème. Tàa ngɨ̀ tà me tsàˈte nê Mbɔ̧ɔ̧mà ghɨa mèntɨ̧ɨ̧ mɨ̧ kweele ane ànəa Yesò Klistò, tè àghɨ à ka tsi mbǔ ane yɨ̧, bɨ̀ mèe nko ndɨ bɨ̀a me ghɨ̌ àghɨ àgème Mbɔ̧ɔ̧mà nàa nkɨà la.
51004013	Mmɔ̌ mbɔŋ mâ ye ndɨ tà lâ fàˈ a màntɨŋa wɨ̧ bɨ bòt bu a Làôdisìà la, nè èbu a Èlapolìs la.
51004014	Ngule shu̧ ya Lûk wu tàa mbə̀a bòt la bɔ̂ Demàs aa ntsàˈtà wɨ̧.
51004015	Bɨ̀ tsàˈtè bɔnyɨ ba bu a Làôdisìà la, mè ntsàˈtè wanyɨ wa waàvi Nimfà nè bòt chɔsì bu bɔ̀ɔ mbu̧u̧ta a lob tò la.
51004016	Bɨa tɔ letà waa, bɨ nyɔ̀ˈtè ngɨ̀ bɔ tɔ yùà a èbem chɔsì wu a Làôdisìà la. Bɨ̀a mbɔŋ è nyɔˈta ntɔ wùà nè letà bòt Làôdisìà àa tsàà abua yɨ̧ la wu a èlɨ mbɔŋ.
51004017	Bɨ̀ shu abua Achipùs nê, “Ye nê à paa àfàˈ yu bɔ̀ le ŋa abua ye nê faˈa mbɨ̀ˈɨ̀ wòt ntɨ̀ŋa Tè Yesò la.”
51004018	E ntsiˈa shɨa àdziˈ ya ane àbu am mmɔ̌ mbɔŋ nê: Mmɔ̌ Pɔ̂l maà tsàˈtà àwɨ̧. Bɨ̀ ka ndèènè nê e ngu a tèfȩ. Maà ntsàˈtà nê Mbɔ̧ɔ̧mà me nyɨˈte a ntsɔ̧̀ vi abua yɨ̧.
52001001	Letà Pɔ̂l bɔ̂ Silvanùs nè Tɔ̀màtià, Abua bòt chɔsì wu a Tèsàlonikà, bɔ̀ wu bòt Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ la. Baa ntsàˈtà nê Tǎt wa wu me nyɨˈte a ntsɔ̧̀ vi abua yɨ̧ mè ngɨ̀ bɨ̀ bɔ àlàŋkè.
52001002	Bàa ngɨ̀ bà me tsàˈte a Tǎt wa Mbɔ̧ɔ̧mà àfɨ̀ˈ àgème, ba me ku̧u̧te awɨ̧, mè nkɔ̀ŋka tò ane ànəa yɨ̧ bɨ̀agème.
52001003	Bàa ngɨ̀ baa me ku̧u̧te mènə̀ mu bɨ̀a ngɨ̀à ndɨ̀ wu bɨ zì mèntɨ̧ɨ̧ mɨ̧ ane Yesò la. Baa nkù̧ù̧ta mɨ̧̂ ndɨ bɨ taˈa wua fàˈà nkàà nê bɨ̀a nkɔ̀ŋkà tò la, mè me ku̧u̧te ndɨ bɨ nɔ̀ŋe ntɨ̀ yɨ̧ ane Yesò Klistò Lefɨ̀ˈ wa la.
52001004	Bɔnyɨ ba, ba ko nê Mbɔ̧ɔ̧mà nàà nkɔ̀ŋkà àwɨ̧, mè ndàà àwɨ̧ nê bɨ̀ wu bòt bi.
52001005	Ba li bàà ka nɨ Ntu̧ Ntsɔ̧̀ yu ekɨˈɨ abua yɨ̧ wû ane èngǎ̧ ètsə̂. È li nkɨ̀ˈɨ̂ nè mètàŋ nè Fo Kèfə ndâ kùbte awɨ̧. Bɨ ko ndɨ ba li ngu ayɔɔ yɨ̧ ale me tseke la. Ba li ngua ngɨ̀à ale ane ntsɔ̧̀ wɨ̧.
52001006	Bɨ li ngua fɨ̀ŋa mènə̀ ma, nè me Tè Yesò. Bɨ li mbàtè ntàˈa ye ngoˈ, a tèkitebu bòt, ka mbɔ̂ mbɨ̧̀ɨ̧̀nê wû Ntu̧ Ntsɔ̧̀ yu nè mèngùˈte mu Fo Kèfə nàa ŋǎ la.
52001007	Bɨ li ngɨ̀ a èlɨ̀ waa ale a nyɨˈte ndɨ bòt Yesò bàgème a Màsèdonìà bɔ̂ Akayà e bɔ ndɨ bɔ̀ɔ me tseke la.
52001008	Ntu̧ Ntsɔ̧̀ Yesò yaa lè kaˈa dzə abua yɨ̧ e ghà wû ndaˈa Màsèdonìà bɔ̂ Akayà. Bòt èdziˈ ègème e zə fɔ̀ɔ̀le ndɨ bɨ zì mèntɨ̧ɨ̧ mɨ̧ ane Mbɔ̧ɔ̧mà la, tè ànəa ko à ka tsi ngu bàa mě shu awɔb la.
52001009	Bòt ngaa bàgème aà ndàˈà ndɨ bɨ li mbà̧à̧ àwa àfɨ̀ˈ yu ba li nkɨ̀ˈɨ̂ emù àwɨ̧ la, mè shua ndɨ bɨ sà bènàmbəa bɨ̧, tè ntsìˈa ntsàˈtà wû ngule Mbɔ̧ɔ̧mà yǔ̧ la.
52001010	Bɔ ko mɨ̧̂ nê, bɨà nchɨ̀ˈà Wa̧ tò taa chu a ègwet. Wa̧ tò waa wu Yesò Klistò wu Mbɔ̧ɔ̧mà lè yu̧u̧me atò la, è mè ngu tòà tà tsì àwa a èbem ntsǒ Mbɔ̧ɔ̧mà yu tàa li nɨ esaˈa bòt kàbɔ̀ŋ la.
52002001	Bɔnyɨ ba, bɨ ko bɨ̀ambɔŋ nê, lèghȩ̀ȩ̀nè wa àpfə̀a yɨ̧ li è ka tsě àku.
52002002	Bɨ ko ndɨ bɔ li mbɨ̀ ngɨ̧̀ɨ̧̀nè àwa mè ntsɔ̧̀ɔ̧̀tè àwa a Filìpȩ ka ba kɨˈɨ̀ abua yɨ̧ a Tèsàlonikà la. Bòt è li mbàte ndɔ̀ˈte a si àpfəa yɨ̧ mɨ̧̂ me pààbè àwa, ka Mbɔ̧ɔ̧mà bɔ̂ ŋà àwa mèntɨ̧ɨ̧ kèkweelè ba tsɔ̀tè Ntu̧ Ntsɔ̧̀ yu è dzə̀ abua tò la abua yɨ̧.
52002003	Ba li me nyɔ̀ˈta nkɨà bòt aa bɨ̧ɨ̧ne ànəa Ntu̧ Ntsɔ̧̀ Mbɔ̧ɔ̧mà ale, mèfà̧ kà wu adù̧, bà ka bɔ mèmɨ̀ɨ̀te kàbɔ̀ŋ, bà ka mê ngua fìbla wòt kǒ.
52002004	Bàa ngɨ̀ ba wua ndàˈà wû mènə̀ Mbɔ̧ɔ̧mà nàa nkɨà nê bà laˈa la, nkàà nê tà lɨ̀ŋkè àwa ba kùˈù èbe tàa zǐ Ntu̧ Ntsɔ̧̀ yu a tèkitebu ta la. Bà ka laˈà àghɨa bɔbȩ àa nkɨà la. Baa ndàˈà wû ndɨ àa bɔ̌ abua Mbɔ̧ɔ̧mà wu tà ko mèntɨ̧ɨ̧ ma la.
52002005	Bɨ ko ntsɔ̧̀ Mbɔ̧ɔ̧mà mè nko mɨ̧̂ nê ba li bà ka làˈà abua yɨ̧ ne ètsə̂ nendɨ̧, bà ka làˈà èngà̧ àfible mbɨ̀ˈɨ̀ enɨ àghɨa ko abua wòt.
52002006	Ba li bà ka wua nyɔ̀ˈtà nkɨà bòt aa me kukte awa ka wû bɨ̀a kò bòt ko tsa leˈ, è wu àghɨa bàa mbɨ̀ˈɨ̀ bɔntu̧ Yesò Klistò e wu ko e ghɨ̀ la.
52002007	È li ngu àdziˈa ya mbɨ̀ˈɨ̀ bɔntu̧ Yesò Klistò e ghɨ̌ bɨa me kukte awa, ka bà ka wua ngɨ̀à ale. Ba li mbɔ̀ɔ̀le awa a si me ba̧a̧ awɨ̧ wû mbɨ̀ˈɨ̀ àvi nàa ngɨ̀ tà bɔ̀ɔ̀le avi me nyɔŋe bɔ̧ bi mè ndìà wɔb la.
52002008	Ba li ngua nkɔ̀ŋkà àwɨ̧ nyaŋ tè bà ka wua nkɨ etsɔ̀tè wû ndàˈ Ntu̧ Ntsɔ̧̀ yu è dzə̀ abua Mbɔ̧ɔ̧mà la abua yɨ̧. Ba li ŋà àwa nènkèm abua yɨ̧, nkàà nê bɨ li ndâ ngu a mèntɨ̧ɨ̧ ma.
52002009	Bɔnyɨ ba, ba ko nkǔŋ nê bɨ bakà leenè ndɨ ba li ndâ ngua fàˈà mbɔ̌ tèbəˈtsə la. Ba li ngua fàˈà ètsəˈ bɔ̂ nèngǔ̧ mbɨ̀ˈɨ̀ bà me tsɔ̀te Ntu̧ Ntsɔ̧̀ yu è dzə̀ abua Mbɔ̧ɔ̧mà la, bà ka ŋa ngoˈ abua wòt kǒ ane yɨ̧.
52002010	Bɨ ye mè nkô, Mbɔ̧ɔ̧mà mè nkô nê, mènə̀ ma a kètsìà wɨ̧ bɨ̀a bòt Yesò li ngua mbɔ̀. Ba li mbê ngua ngɨ̀à mbɨ̀ˈɨ̀ ba wû ghɨ̀ la. Àghɨa ko wòt nàa fèèlè awa adù̧ la à ka wû.
52002011	Bɨ ko nê, ba li ngua mbà̧a̧ waa waa ane yɨ̧ wû mbɨ̀ˈɨ̀ tǎt nàa mbà̧a̧ bɔ̧ bi la.
52002012	Ba li ngua ndɔ̀ktà wɨ̧, ndzìà mèntɨ̧ɨ̧ mɨ̧, mè nkɨ̀ɨ̀ta wɨ̧ nê bɨ̀ me ghɨ̀ mènə̀ mɨ̧ wû mbɨ̀ˈɨ̀ Mbɔ̧ɔ̧mà nàa nkɨà la. Wu tòà tà tɔ awɨ̧ nê bɨ̀ kɨˈɨ bɔ̂ nɨ̧̀ ba è fɔte ngu a èbem kèfɔ̧̀ vi nè ènɨ̧ vi la.
52002013	Lə kǒ bàa mè ntsèka nkɔ̀ŋkà a Mbɔ̧ɔ̧mà la wu nê, ba li ndàˈà èngà̧ wu e dzə abua Mbɔ̧ɔ̧mà la abua yɨ̧ ale, bɨ zə mbɨ̧̀ɨ̧̀nê. Bɨ li mbɨ̧̀ɨ̧̀nê nê, è ntsě èngǎ̧ wɔ̀bȩ̌, nê wu èwe Mbɔ̧ɔ̧mà, è bɔ̂ ngu kwàˈ èngǎ̧ Mbɔ̧ɔ̧mà. Wu èngǎ̧ mbɔŋ Mbɔ̧ɔ̧mà nɨŋ me fàˈa ane yɨ̧ wu bɨ zì mèntɨ̧ɨ̧ mɨ̧ ane tò la.
52002014	Bɔnyɨ bɔ̧, àghɨ yu a li ngɨ̀ ane bèchɔsì Mbɔ̧ɔ̧mà bu a Jùdià bè wu àghɨ yeamɔˈ nè Yesò Klistò la, a bê ngɨ ane yɨ̧. Bòt àlaˈ ayɨ̧ e li ngua nkɨà àtsəa yɨ̧ enɨ wû mbɨ̀ˈɨ̀ Bèjû e li ngua nkɨà àtsəa bòt Jùdià enɨ la.
52002015	Bèjû ngaa e li mbuŋe a Yesò Lefɨ̀ˈ, mbɨ̀ˈɨ̀ bɔ̀ le lɔ̂ˈ mbùŋè bèndàˈàtɔŋ Mbɔ̧ɔ̧mà, mè me kɨ ètsə ba enɨ àfɨ̀ˈ yaa la. Bɔɔ ngɨ̀à ale, a bɨa Mbɔ̧ɔ̧mà, bɔ mè ntsìˈi bɔmbù̧ ba,
52002016	nkàà nê bɔɔ nkèla awa mbɨ̀ˈɨ̀ ba tsɔ̀ˈtè Ntu̧ Ntsɔ̧̀ Mbɔ̧ɔ̧mà yu tàa nɨa ngɨ̀à bòt e pema la abua bòt kà wu Bèjû. Àyaa wu kàbɔ̀ŋ bɔ paà ngɨ̀ wû mbɨ̀ˈɨ̀ bɔ̀ɔ ndzìà ngɨ̀à àfɨ̀ˈ àgème la. Ntsǒ Mbɔ̧ɔ̧mà bê nɔ̀ŋke àtsəa yɔb àfɨ̀ˈ yaa tè ndɔ̀ˈ.
52002017	Bɔnyɨ ba, mbɨ̀ˈɨ̀ mâ sà àwɨ̧ ane àtem àfɨ̀ˈ àko la, mèntɨ̧ɨ̧ ma me tseka nkɨà wû awɨ̧. Ba li mbàte ngà nè nkem ya ale, ka mèntɨ̧ɨ̧ ma bɔ̂ ntèˈa akwèn nè nɨ̧̀. Ba li ntaˈa nyɔ̀ˈte nê ba wu kɨˈɨ e mě ye awɨ̧.
52002018	Ba li ngua nkɨ ekua akwèn ekɨˈɨ àpfə̀ ayɨ̧. Mmɔ̌ Pɔ̂l e ndi nyɔˈte a ngo̧ a ngò̧ nê bà mě nkɨ̀ˈɨ̂, ka Satàn kèlè awa.
52002019	Ane nkǔŋ, wu bɨ̀a ka bɨ ghɨ̂ ba bɔ ntɨ̀ nè mèngùˈte mè mbɔ̀ lə bàa me ghàˈtè àwa a mbì Yesò Lefɨ̀ˈ ane àlia tàa kɨˈɨ la.
52002020	Bɨ wu àghàˈtè àya, mè ngu mèngùˈte ma.
52003001	Mbɨ̀ˈɨ̀ ba nyɔˈtè nê ba kɨ eye awɨ̧ ngɨ̀ kekaŋ a me saa wa la, ba ye nê a bɔ̂ŋ nê bà tseke Atèns,
52003002	bà tsàa wanyɨ wa Tɔ̀màtià, wɔ̀fàˈ Mbɔ̧ɔ̧mà abua yɨ̧. Ba tò ba aà fàˈà nɔ̂, a màntsɔta Ntu̧ Ntsɔ̧̀ Yesò Klistò. Ba li ntsà atò nê tà kɨˈɨ ndɔ̀ktè mèntɨ̧ɨ̧ mɨ̧, ngɨ̀ bɨ̀ me kweele ane èntɨ̧ɨ̧ wɨ̧ wu bɨ zi ane Yesò Klistò la.
52003003	Ba li ngua ngɨ̀à ale mbɨ̀ˈɨ̀ ngoˈ tu bòt e ghɨ̂ bɨ ye la te ghɨ̀ wòt kǒ ane yɨ̧ tsì èntɨ̧ɨ̧ vi ane Yesò. Bɨ̀a mbɔŋ bɨ ko nê èwuu ngoˈ tàa wu àbəˈa èghɨ e bɔ ndɨ àa ye awa bàa bòt Mbɔ̧ɔ̧mà la.
52003004	Ba li mbèle ba nɨ̧̀ ba ale ndzaŋe shu awɨ̧, nê bòt aa li me kɨ àtsəa ya ba nɨ̧̀ ba enɨ. Mènə̀ maa bê ntè wû mbɨ̀ˈɨ̀ bɨ ko la.
52003005	Mbɨ̀ˈɨ̀ à yaa a ghɨ̀ e ntsiˈa mbà̧a̧ èntɨ̧ɨ̧ am kekaŋ la, e tsàa a Tɔ̀màtià nê tà kɨˈɨ ndzě ndɨ bɨ̀a mbà̧a̧ ànəa Yesò la. Me ghɨ̀ ale ngua mbɔ̀ɔ̂ mbɨ̀ˈɨ̀ ateko Satàn è kubte mèntɨ̧ɨ̧ mɨ̧ tè ngɨ̀ àfàˈa ya yu ba li nkɨ̀ˈɨ̂ abàˈ ŋu ngɨ̀ la a tsè àku.
52003006	Ka nè àfɨ̀ˈ yaa, Tɔ̀màtià è kua àpfə̀ ayɨ̧ tè shu awa ànəa ntsɔ̧̀ a ghɨ̀ mèntɨ̧ɨ̧ ma me bɔ̀ la. Tà shu awa nê mèntɨ̧ɨ̧ mɨ̧ bele ane Yesò, bɨ mè mbèla nkɔ̀ŋkà bɔnyɨ bɨ̧ mè shu nê bɨà ntsèka mɨ̀ɨ̀tà àwa ntsɔ̧̀, mè nkɨ eye awa wû mbɨ̀ˈɨ̀ bàa nkɨà àwɨ̧ eye mɨ̧̂ la.
52003007	Bɔnyɨ ba, mbɨ̀ˈɨ̀ ba zə àfɨ̀ˈ yaa nê mèntɨ̧ɨ̧ mɨ̧ bela nkwèèla ane Yesò la, a taˈa zì mèntɨ̧ɨ̧ ma a èbem ngoˈ ta nè ngɨ̧̀ɨ̧̀nè yaa ba yea àdzìˈ yaa la.
52003008	Mèntɨ̧ɨ̧ ma fi àfɨ̀ˈ yaa na bɨ bele àghɨ yeamɔˈ nè Tè Yesò la.
52003009	Betsiˈa ba ŋa mènkɔ̀ŋke abua Mbɔ̧ɔ̧mà àfɨ̀ˈ yaa nkàà wɨ̧. Ba kɔ̀ŋka Mbɔ̧ɔ̧mà nkàà mèngùˈte mu bɨ ghɨ̂ ba bɔ a mbì tò la.
52003010	Baa shù̧ù̧ta Mbɔ̧ɔ̧mà ètsəˈ nè nèngǔ̧ nè èntɨ̧ɨ̧ wa ègème nê, tà ŋa awa èlu̧ bàambɔŋ è kɨˈɨ mè ngu nè nɨ̧̀, mbɨ̀ˈɨ̀ enyɨˈte awɨ̧ ndɨ bɨ̀a paa me nèèta ndzìà mèntɨ̧ɨ̧ mɨ̧ ane Mbɔ̧ɔ̧mà la.
52003011	Baa ntsàˈtà nê, Tǎt wa Mbɔ̧ɔ̧mà zìambɔŋ bɔ̂ Yesò Lefɨ̀ˈ wa è ghaˈa alu̧ bà kɨˈɨ ndzè àwɨ̧.
52003012	Ba mè ntsàˈtà nê Lefɨ̀ˈ ghɨa èkɔŋ wɨ̧ ane bɔnyɨ bɨ̧ è me kweela ngà nè mbì, bɨ̀ mèe me nèèta nkɔ̀ŋkà waa waa wû mbɨ̀ˈɨ̀ bàa nkɔ̀ŋkà àwɨ̧ la.
52003013	Bɨ me ghɨ̀ ane ko Mbɔ̧ɔ̧mà naa zì mèntɨ̧ɨ̧ mɨ̧ e mě ghɨ̌ bɨa tsiˈi bòt tò nènkèm mbɨ̀ˈɨ̀ è li e wu ane àli yu Yesò Lefɨ̀ˈ wa nàa kɨˈɨ ne bòt bi bàgème la, bɨ tɨ̧ɨ̧ a mbì Tǎt wa Mbɔ̧ɔ̧mà kà ye àghɨa wòt nàa fèèlè àwɨ̧ adù̧ la.
52004001	Enɨ lìa à bɔnyɨ ba, ba li nyɨ̀ˈte awɨ̧ ndɨ bɨ bɔ ndɨ bɨ̀a tseke ka aa me bɔ̌ a Mbɔ̧ɔ̧mà la. Maa shua anè, mbɔ̂ nko nê eyaa wu ndɨ bɨ̀a ntsèka la. Ka nè àfɨ̀ˈ yaa, ba wua shù̧ù̧ta awɨ̧ mè ngù̧a wɨ̧ ane èlen Yesò Lefɨ̀ˈ nê, bɨ̀ me paa ngɨ̀à wû ale ngà nè mbì.
52004002	Bɨ ko nkɨ̀a tu ba li ŋǎ abua yɨ̧ ane èlen Yesò Lefɨ̀ˈ la.
52004003	Àghɨa Mbɔ̧ɔ̧mà nàa nkɨà la wu nê bɨ̀ bɔ èntɨ̧ɨ̧ kèfə mbɨ̀ˈɨ̀ zìa, wòt ka nɔ̀ŋkè nè àvi kà wu ewe tò.
52004004	Waa waa ane yɨ̧ ba̧a̧ vi vi ndɨ Mbɔ̧ɔ̧mà nàa nkɨ̀a la, tè bòt ko è ye mè nkɔ̀ŋkè.
52004005	Ko mbɨ̀ˈɨ̀ wòt me ghɔ̀ˈɔ akwen bèzi mbɨ̀ˈɨ̀ mbɨ̧̀ ènyit tò nàa nkɨà la. Bòt kà ko a Mbɔ̧ɔ̧mà ka bɔ̀ɔ ngɨ̀à ale la.
52004006	Wòt ane yɨ̧ ka fìble wanyɨ vi ngɨ a kàbɔ̀ŋ ane tò, nkàà nê bòt bu bɔ̀ɔ ngɨa kàbɔ̀ŋ la aa li ye ngoˈ a tèkitebu Mbɔ̧ɔ̧mà mbɨ̀ˈɨ̀ ba li ndzaŋe shu awɨ̧ la.
52004007	Mbɔ̧ɔ̧mà li tà kà wua ntɔ̂ awa nê wòt me nɔ̀ŋkè ne àvi kà wu we tò. Tà li ngua ntɔ̂ awa nê bà ŋa awa nènkèm abua zi.
52004008	È wu ale, wòt tù̧a èngà̧ waa ba nyɨˈtà la, tà ko nê ye tu̧a Mbɔ̧ɔ̧mà wu tà ŋa Fo Kèfə abua yɨ̧ la, tà kà ntu̧a wɔ̀bȩ̌.
52004009	Ba bakà tsi mbɔ̌ ndɨ bàa mě eshɨ àkatè abua yɨ̧ eshu awɨ̧ ndɨ bɨ̀a me kɔ̀ŋkè bɔnyɨ bɨ̧ bòt Yesò la. Mbɔ̧ɔ̧mà zìambɔŋ è nyɨˈte awɨ̧ ndɨ bɨ̀a me kɔ̀ŋkè bɔnyɨ bɨ̧ la.
52004010	Bɨa ngɨa a èlɨ waa adù̧ bòt Yesò bàgème a Màsèdonìà ale à bɔnyɨ ba, baa shù̧ù̧ta awɨ̧ nê bɨ̀ me paa ngɨ̀à ale nɨa ngà nè mbì.
52004011	Waa waa ane yɨ̧ nyɔˈta me nyaˈa ntsèke avi bò̧ bò̧, tà ka me ŋeˈe avi nchɨ̧̀a a èbem mènə̀ bòt tsa. Bɨ̀ me nɨ èbu bɨ̧ fàˈà nkɨà ètsə̀jɨ wɨ̧ mbɨˈɨ̀ ba li ndzaŋe shu awɨ̧ la.
52004012	Bɨ me ghɨ̀ anè, ko bòt kà zi mèntɨ̧ɨ̧ mɔb ane Yesò aa me kukte awɨ̧, bɨ̀ ka mê ngu me lȩ̌ wòt kǒ ane àghɨa bɨ̀a nkɨ̀ŋkà la.
52004013	Bɔnyɨ ba, baa kà kɨ laˈ nê bɨ̀ tseke ane lèmàkè, ane ànəa bòt bu bɔ pfəˈte la. Ba kɨ eshu awɨ̧ ale, mbɨ̀ˈɨ̀ ka bɨ me dɨ̌ a èlɨ̀ wu bòt bu kà bɔ ntɨ̀ ane Yesò àa ndɨ̀à la.
52004014	Ba ko nê Yesò li mpfə mè njù̧ù̧mê. Ale, ba ko mɨ̧̂ nê Mbɔ̧ɔ̧mà naa li ghɨ̌ Yesò naa nɨ bòt bu bɔ li ndzì mèntɨ̧ɨ̧ mɔb ane Yesò wu ka mpfə̀ˈte la bɔ̂ tò ba aa ghà nɔ̂.
52004015	Ba wua shua wɨ̧ mbɨ̀ˈɨ̀ Lefɨ̀ˈ li nyɨ̀ˈte awa la nê, naa li ngu ane àli yu tàa kɨˈɨ la, bàa wu bà bele ka pfə̀ˈte la, è ka tse a mbì bòt bu bɔ pfəˈte la.
52004016	Naa li ngu ane àlia mbɔŋ, bòt è zə àtɔŋ a ŋȩ la, tǎt bɔntu̧ Mbɔ̧ɔ̧mà ŋȩ, bòt e zə èsɔndɨk Mbɔ̧ɔ̧mà e làˈà la, Tè Yesò Klistò zìambɔŋ bɔ̂ nchu a ègwet. Bòt bu bɔ li ndzì mèntɨ̧ɨ̧ mɔb ane Yesò ka mpfə̀ˈte la e bɨ̀ njù̧ù̧mê.
52004017	Afɨˈa mbɔŋ Mbɔ̧ɔ̧mà ŋèˈe awa wu bà bele ka pfə̀ˈte la, ba bòt ngaa e bu̧u̧te a kètsìà mbàˈ è ngu nè Tè Yesò a ègwet. Ba tò ba aa me tseke nɔ̂ àfɨ̀ˈ àgème.
52004018	Mbɨ̀ˈɨ̀ àa anè la, bɨ̀ nɨ mèngà̧ maa nɨŋ ndzì èntɨ̧ɨ̧ waa waa.
52005001	Bɔnyɨ, ba bakà tsi ndzè lə bàa eshɨ e shu awɨ̧ àfɨˈa èghɨ bàa àa li me ghɨ̀ la.
52005002	Bɨ̀a mbɔŋ e neetè nko nê, Tǎt wa Yesò naa li kɨˈɨ ka bòt e kô, mbɨ̀ˈɨ̀ tsɔŋ nàa ngɨ̀ tà kɨˈɨ ètsəˈ kà bòt e kô la.
52005003	Naa li ngu àfɨˈa bòt e bûˈ me shu nê èdziˈ ègème e nɔ̀ŋke ntsɔ̧̀ tè àghɨ à ka tsi ngu e ghɨ̀ la, ka ngoˈ kèkweelè bê nkwène adù̧ yɔb mbɨ̀ˈɨ̀ wa̧ nàa ngɨ̀ è lɔˈɔ ane àvi la, tè bɔ̀ ka tsi nkô ndùùlà.
52005004	Ka bɨ̀a bɔnyɨ bɔ̧ aa kà tseke mbɨˈɨ̀ bòt bu bɔ̀ wu a èbem ndzěm la. È wu ale, àlia mbɔŋ à kâ kɨ̀ˈɨ̂ kà bɨ kô mbɨ̀ˈɨ̀ tsɔŋ nàa ngɨ̀ tà kɨ̀ˈɨ̂ bə̀ˈə̀ lob wòt kà tà kô la a.
52005005	Bɨ̀agème wu bòt bɔ̀ɔ ntsèka a èbem èkaˈà, ngȩ̀ȩ̀nà a èbem àbȩ nèngǔ̧ la. Baa kà tseke mbɨˈɨ̀ bòt bɔ̀ɔ ngɨ̀à mènə̀ mɔb ètsəˈ a èbem ndzěm la.
52005006	È wu ale, bà ka me li mbɨˈɨ̀ bòt bu kà zi mèntɨ̧ɨ̧ mɔb ane Yesò àa ndìa la. Bà tseka àtatsi me chɨ̀ˈɨ.
52005007	Wu ètsəˈ ka bòt àa ndìa la, è mè ngu ètsəˈ ka bòt àa nua mbèa la.
52005008	Ka è me wu awa wu bàa ngȩ̀ȩ̀nà nèngǔ̧ la, bà me kuule ènyit ya, ndzì mèntɨ̧ɨ̧ ma ane Yesò mè mbɔ èkɔŋ. Màngɨa ale naa wu mbɨ̀ˈɨ̀ ba kwa̧a̧ ndǐ àtɨ̧ɨ̧na yu bèshujà àa nkwà̧a̧ nɨa nkàbta bèghèmnà bɔb ka nga èbet la. Mèe nɔ̀ŋè ntɨ̀ ya me chɨ̀ˈɨ̀ àli yu Yesò Klistò nàa li kɨˈɨ e ghɨ̌ baa peme la, è wu mbɨ̀ˈɨ̀ ntà̧ bɔ ghɨ ane àtɨ̧ɨ̧na baa kwa̧a̧ la.
52005009	Mbɔ̧ɔ̧mà li tà kà wua ndàà wa nê ntsǒ zi li nɔ̀ŋke àtsəa ya bà ye ngoˈ. Tà li ngua ndàà wa mbɨ̀ˈɨ̀ e ghɨ̌ Yesò Klistò Lefɨ̀ˈ wa naa ŋa awa mèmpème kàlìà.
52005010	Tà li mpfə ane ànəa ya mbɨ̀ˈɨ̀ tà li tà kɨˈɨ, è maa è wu nê ba bele èbe yu̧ kò ba pfəˈtè leˈ, ba tò ba e wu nɔ̂.
52005011	È wu ale, waa waa ane yɨ̧ me zǐ èntɨ̧ɨ̧ wanyɨ vi mè ntɨ̀ŋe atò wû mbɨ̀ˈɨ̀ bɨ̀a ngɨ̀à àfɨ̀ˈ yaa la.
52005012	Bɔnyɨ ba, baa shù̧ù̧ta awɨ̧ nê bɨ̀ me ŋa kènuke abua bòt bu bɔ̀ɔ ndâ faˈa ayɔɔ yɨ̧ la. Baa shua bòt bu Mbɔ̧ɔ̧mà tsia àtsəa yɨ̧ nê bɔ̀ me kɨɨte awɨ̧ ndɨ bɨ̀a me tseke la.
52005013	Bɨ̀ la me kukte awɔb mè nkɔ̀ŋkà àwɔb ntsɔ̧̀ ane àfàˈ yu bɔ̀ɔ fàˈà la. Bɨ̀a mbɔŋ è me tseke ane àlàŋkè bɨ bɔnyɨ bɨ̧.
52005014	Bɔnyɨ, baa shù̧ù̧ta awɨ̧ nê bɨ̀ sə̀ŋke ètǔ̧ bèlɔŋ, ndzì mèntɨ̧ɨ̧ bòt bu bɔ̀ɔ mbɔ̀ɔ la, ntɨ̀ŋe bòt bu bɔ bɔ̀ɔ njùa la, mè me bɔɔle awɨ̧ ka ngɨ̀à mènə̀ nè waa waa.
52005015	Ko mbɨ̀ˈɨ̀ bɨ bɨ̧ɨ̧nè wòt kǒ vəə a kàbɔ̀ŋ ane kàbɔ̀ŋ, ka bɨ̀ me nyɔ̀ˈte àfɨ̀ˈ àgème ngɨ̀à a ntsɔ̧̀ a kètsìà wɨ̧ fɔɔle abua waa waa.
52005016	Bɨ̀ me wùˈtè àwɨ̧ àfɨ̀ˈ àgème,
52005017	mè ntsàˈta a Mbɔ̧ɔ̧mà àfɨ̀ˈ àgème.
52005018	Bɨ̀ me kɔ̀ŋkè a Mbɔ̧ɔ̧mà ane àghɨ àgème, ka ghǎ e màà ngɨ̀à leˈ. Eyaa wu ndɨ Mbɔ̧ɔ̧mà nàa nkɨà nê bɨ̀a wu bɨ̀ tsiˈi àghɨ yeamɔˈ nè Yesò Klistò la è me ghɨ̀ la.
52005019	Bɨ̀ ka nkàle àfaˈa Fo Mbɔ̧ɔ̧mà.
52005020	Bɨ̀ ka me waa ànəa wòt làˈa ane àtɔŋ Mbɔ̧ɔ̧mà la.
52005021	Bɨ̀ lȩ̌ èngà̧ ègème waa waa làˈà la, ndze nê tè e dzə abua Mbɔ̧ɔ̧mà leˈ, mbɔ̂ mbɨ̧̀ɨ̧̀nê èwe àa mbɔ̀ la.
52005022	Bɨ̀ tsì àbu ayɨ̧ ane kàbɔ̀ŋ ègème.
52005023	Tsiˈ Tǎt wa Mbɔ̧ɔ̧mà wu tàa ngɨ̀à ba bɔ àlàŋkà èntɨ̧ɨ̧ la ghɨa bɨ̀ tsiˈi mbɨˈɨ̀ tòà ane balu̧ bàgème. Tsiˈ mèntsèke mɨ̧ nènkèm, nè mèmɨ̀ɨ̀te mɨ̧, nè mbɨ̧̀ ènyit yɨ̧ è wu ka ye àghɨa wòt nàa fèèlè àwɨ̧ adù̧ la, tè ndɨ Yesò Klistò Lefɨ̀ˈ wa nàa li mèe ekɨˈɨ la.
52005024	Tòà wu tà làà àwɨ̧ ane bòt bi la naa ghɨ̌ ale, ngu nê tàa ngɨ̀ tà kaˈa ànə̂, tè tà ghɨ̀.
52005025	Bɔnyɨ ba, bɨ̀ me tsàˈte a Mbɔ̧ɔ̧mà ane ya.
52005026	Bɨ̀ taˈa bɔnyɨ bɨ̧ bàgème ntsàˈtè àwɔb mbɨ̀ˈɨ̀ bòt Mbɔ̧ɔ̧mà.
52005027	E ngua shua wɨ̧ ane èlen Tè Yesò nê, bɨ̀ tɔ letà waa abua bɔnyɨ ba bàgème.
52005028	Maà ntsàˈtà nê, tsiˈ Yesò Klistò Lefɨ̀ˈ wa me kɔ̀ŋkè àwɨ̧ mè nyɨ̀ˈta a ntsɔ̧̀ vi abua yɨ̧.
53001001	Letà Pɔ̂l bɔ̂ Silvanùs nè Tɔ̀màtià, Abua bòt chɔsì wu a Tèsàlonikà, bɔ̀ wu bòt Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ la.
53001002	Baa ntsàˈtà nê, Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ è nyɨˈte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
53001003	Bɔnyɨ, ba bɔ ndɨ bàa me kɔ̀ŋka Mbɔ̧ɔ̧mà àfɨ̀ˈ àgème ane ànəa yɨ̧ la. A bɔ̂ŋ nê bà me ghɨ̀ ale, nkàà nê, bɨa mpaa ndzìà èntɨ̧ɨ̧ wɨ̧ ane Yesò Klistò nɨa ngà nè mbì, èkɔŋ wɨ̧ ane bɔnyɨ bɨ̧ e mè me ghà ne mbì.
53001004	Eyaa wu lə bàa ngàˈtà wa ndàˈà ànəa yɨ̧ ayɔɔ bèchɔsì Mbɔ̧ɔ̧mà la. Ba ghàˈtà wa ale ngu ndɨ̀ wu bòt àa mbàtâ nkɨà àtsəa yɨ̧ enɨ, ngɨ̧̀ɨ̧̀nà wɨ̧, ka bɨ bɔ̂ me kweela ngà wû nè mbì ane èntɨ̧ɨ̧ wɨ̧ wu bɨ zi ane Yesò la.
53001005	Ngoˈ yaa bɨ yea nyaŋ la bê nyɨ̀ˈta ndɨ Mbɔ̧ɔ̧mà nàa saˈa bòt wû mbɨ̀ˈɨ̀ bɔ bɔ ndɨ bɔ̀ɔ saˈa wɔb la. Ale, bɨa li ekùˈù èbe bɨa li ewu ne Mbɔ̧ɔ̧mà a kèfɔ̧̀ tò la, nkàà ngoˈ tu te ye awɨ̧ la.
53001006	Mbɔ̧ɔ̧mà naa bê ghɨ̀ àghɨa a kùˈù la. Taa ghɨ bòt bu bɔ̀ɔ ngɨ̧̀ɨ̧̀nà wɨ̧ la aa ye ngoˈ mɨ̧̂,
53001007	e bɔ̂ ghɨ bɨ̀a wu ndzea ngoˈ la aa yète, fɔ̀ɔ̀lè awa mɨ̧̂. Aa li ewu anè, ane àli yu Yesò Lefɨ̀ˈ nàa saˈa a ègwet a èbem èwet ngòˈà la, nè bɔntu̧ bi bu mètàŋ mɔb è ghe la.
53001008	Tà kɨˈa e ghɨ̌ bòt bu ka nɔ̀ŋe àdziˈ abua Mbɔ̧ɔ̧mà a èbem mèntɨ̧ɨ̧ mɔb la aa ye ngoˈ nkàà mènə̀ kàbɔ̀ŋ mɔb, nè èbu bɔ̀ɔ ka ghɨ mbɨ̀ˈɨ̀ Ntu̧ Ntsɔ̧̀ Yesò Lefɨ̀ˈ wa wu tà wu Tǎt wa la nàa shua la.
53001009	Mbɔ̧ɔ̧mà nàà li ghɨ̌ bɔɔ ye ngoˈ kèkweelè kà wu li e lìa. Ngoˈ yaa wu nê taa lo awɔb etsǐ ane Yesò, e ghɨ̌ bɔɔ baka ye ènɨ̧ tò wu e ghe la.
53001010	Taa li nkɨ̀ˈɨ̂ ane àlia mbɔŋ bòt Mbɔ̧ɔ̧mà bu è wu èbe tò la bàgème aa lɔ̀kè èlen tò etsàa ègwet, bòt bu bɔ bɨ̧ɨ̧ne ane tò la aa ŋa kènuke abua tò. Bɨ wu ayɔɔ bòt baa nkàà nê bɨ bɨ̧ɨ̧ne ànəa ba li shu awɨ̧ la.
53001011	Eyaa wu lə bàa ntsèka ntsàˈta Mbɔ̧ɔ̧mà ane ànəa yɨ̧ àfɨ̀ˈ àgème la. Baà tsàˈtà nê Tǎt wa Mbɔ̧ɔ̧mà ghɨa mèntsèke mɨ̧ kùˈù ndɨ tà tɔ awɨ̧ nê bɨ̀ me tseke la. Maa shù̧ù̧ta Mbɔ̧ɔ̧mà nê tà ghɨa bɨ̀ me ghɨ a ntsɔ̧̀ wu bɨ̀a nkɨ e ghɨ̀ la, nkàà nê tà bɔ mètàŋ a màngɨa ale, mè ngɨ̀ bɨ̀ paa ngɨ̀ èghɨ bu bɨ̀a ngɨ̀à ndɨ̀ wu bɨ zì mèntɨ̧ɨ̧ mɨ̧ ane Yesò la.
53001012	Bɨ ghɨ̀ anè ko bòt aa wùˈte èlen Yesò wu tà wu Tǎt wa la, taa mèe ghɨ̌ bɨa bɔ mèngùˈte. Aa wu ale nkàà nê Tǎt wa Mbɔ̧ɔ̧mà bɔ̂ Yesò Lefɨ̀ˈ wa bɔ taˈa wua nyɨ̀ˈta ntsɔ̧̀ wɔb abua yɨ̧.
53002001	È me wu ane ànəa Yesò Klistò Lefɨ̀ˈ wa, ndɨ tàa mèe gheble avi ekɨˈɨ la, nè ndɨ bàa li ebù̧ù̧te ewu ne tò la, ko e ngua shù̧ù̧ta wɨ̧ à bɔnyɨ nê,
53002002	bɨ̀ ka sàŋ ànəa ko a gheblè ètsə bɨ̧ ngɨ̀ bɨ yaŋe mbènte mbɨ̧̀ɨ̧̀ne nê, àli yu Lefɨ̀ˈ wa nàa mèe kɨˈɨ la a kɨˈɨ tê ndɔ̀ˈ. A teko wu ànəa wòt kǒ laˈnê è shua Fo Mbɔ̧ɔ̧mà abua zi la, kò èngǎ̧ wòt kǒ laˈnê e kɔˈɔ àtsəa zi la leˈ, kò wû àkatè ako bɔ laˈnê a dzə abua ya la leˈ.
53002003	Bɨ̀ ka mbɨ̧̀ɨ̧̀ne wòt kǒ fɨte awɨ̧ ka wû ane alu̧ kǒ, ngu nê betsiˈa àlia ngaa à ka kɨˈɨ̀ tè àfɨ̀ˈ yu bòt nyaŋ àa me sə̀ˈtè àwɔb ane Mbɔ̧ɔ̧mà nè mènə̀ tò la a kùˈ. Eyaa wu àfɨ̀ˈ yu wòt wu tàa ka bê nkɨ ezə ànəa Mbɔ̧ɔ̧mà ko tsa la nàa pùùlà la. Tà wu wòt wu Mbɔ̧ɔ̧mà nàa li e nyɔŋe atò a èbem èwet la.
53002004	Taa kɨˈɨ etu̧u̧ àghɨ àgème bòt àa ngùˈtà nê wu mbɔ̧ɔ̧mà la, e me ŋeˈe avi a ègwet shua nê ye tse bùà ègème. Taa ghǎ fɔɔle a èbem lob nɨ̧ Mbɔ̧ɔ̧mà, e tseke a èbem e me shu bòt nê zìambɔŋ ka ye wu Mbɔ̧ɔ̧mà la.
53002005	E ndi shu awɨ̧ mènə̀ maa ègème àfɨˈa e ndi mbèle ba nɨ̧̀ ba la kò bɨ leenè le è?
53002006	Bɨ ko àghɨa nkèla atò nê tà ka nkɨ̀ˈɨ̂ àfɨ̀ˈ yaa la. A wu anè mbɨ̀ˈɨ̀ taa tsiˈi ekɨˈɨ àfɨˈa tà bɔ ndɨ tàa kɨˈɨ la.
53002007	Bòt nyaŋ bɔ̀ɔ ka bê nkɨ ezə mènə̀ Mbɔ̧ɔ̧mà la e yaŋe ewu àbȩ tè ndɔ̀ˈ, ka ndàˈ àghɨa àa ghɨ baa ko ayea mbɔŋ la, wu àghɨa Mbɔ̧ɔ̧mà ghɨ baa ko la. Ka betsiˈa àghɨa e ndi nê aa ghɨ la à ka ghɨ tè Mbɔ̧ɔ̧mà ghɨ̀ ntsì wòt wu nkèla èlu̧ nê èghɨ ngaa ègème è ka ngɨ̀ la.
53002008	Wu àfɨˈa mbɔŋ ka wòt wu tàa ka bê nkɨ ezə ànəa Mbɔ̧ɔ̧mà la nàa pùùlà la. Ka Yesò Lefɨ̀ˈ naa me ghɨ̀ tê nkɨ̀ˈɨ̂ ane ènɨ̧ vi mbê foo atò, ngɨ̀ àyea tò a mì.
53002009	Wòt wu kà bê ngua nkɨ ezə ànəa Mbɔ̧ɔ̧mà la naa me kɨˈɨ, e kɨˈɨ nê mètàŋ Satàn e me nɨa nyɨ̀ˈta nê ye bɔ tèwuute mètàŋ tègème, ngɨ̀à tèwuute ènə̂ kà ye fɨ̀ˈ, mè ndùta tèkaŋtsə nɨa fɨ̀ta bòt.
53002010	Taa kɨˈɨ enɨ àbɨˈta èntɨ̧ɨ̧ efɨte bòt bu nga bê eleme la ane balu̧ bàgème. Bɔ gha eleme nkàà nê, bɔ li bɔ̀ ka wua nkɔ̀ŋkà nkǔŋ yu nàa ghɨ̌ bɔɔ peme la.
53002011	Ale, Mbɔ̧ɔ̧mà wu ghɨ̌ bɔɔ bɔ mènkwàˈte kàbɔ̀ŋ tè naa ghɨ bɔɔ bɨ̧ɨ̧ne mènə̀ fɨ̀te.
53002012	Àfɨta mbɔŋ aa ghɨ ndɔ̀ Mbɔ̧ɔ̧mà naa nɔ̀ŋke àtsəa yɔb wu bàgème bɔ̀ɔ nkɔ̀ŋkà e me ghɨ a kàbɔ̀ŋ, mbɔ̂ ntù̧u̧ ebɨ̧ɨ̧ne èngǎ̧ nkǔŋ la.
53002013	Bɔnyɨ, bɨ̀a wu Mbɔ̧ɔ̧mà nàa nkɔ̀ŋkà àwɨ̧ la, ba bɔ ndɨ bàa me kɔ̀ŋka Mbɔ̧ɔ̧mà ane ànəa yɨ̧ àfɨ̀ˈ àgème la. Aa ale nkàà nê Mbɔ̧ɔ̧mà li me laˈ nê yea ngɨ̀à ngɔ̀ŋ, ndàà àwɨ̧ tè ndɔ̀ˈ, mbɨ̀ˈɨ̀ e ghɨ̌ bɨa peme. Mbɔ̧ɔ̧mà li ngɨ̀ ayaa ane Fo zi yu tà li ngɨ̀ è ghɨ̀ àwɨ̧ bɨ tsiˈi mbɨ̀ˈɨ̀ tòà la, mè nè ndɨ bɨ li ndzì èntɨ̧ɨ̧ ane èngà̧ wu è wu nkǔŋ la.
53002014	Tà li nɨ Ntu̧ Ntsɔ̧̀ zi yu ba li ndaˈa abua yɨ̧ la, ntɔ awɨ̧ nê bɨ̀ wu bòt bi mbɨ̀ˈɨ̀ bɨa bɔ ènɨ̧ wu ane Yesò Klistò Lefɨ̀ˈ wa la.
53002015	Bɔnyɨ, è wu ale bɨ̀ ka mbɨ̧̀ɨ̧̀nê àghɨa ko a tsì èntɨ̧ɨ̧ wɨ̧ ane mènə̀ Yesò. Bɨ̀ neeta mbà̧a̧ nkǔŋ yu bɔ li nyɨ̀ˈte awa, bàambɔŋ e mè nyɨ̀ˈte àfɨ̀ˈ yu ba li ngua ndàˈà èngǎ̧ Mbɔ̧ɔ̧mà abua yɨ̧, mè shu a èbem àkatè yu ba li shɨ abua yɨ̧ la.
53002016	Maà ntsàˈta Yesò Klistò Lefɨ̀ˈ wa zìambɔŋ bɔ̂ Tǎt wa Mbɔ̧ɔ̧mà ane ànəa yɨ̧. Mbɔ̧ɔ̧mà nàà nkɔ̀ŋkà wa, mè nɨa ntsɔ̧̀ vi ndzìà mèntɨ̧ɨ̧ ma àfɨ̀ˈ àgème, ngɨ̀à ba kuula mèntɨ̧ɨ̧ ma nchɨ̀ˈà àghɨ yu è wù àyea ntsɔ̧̀ la.
53002017	E tsàˈtà nê tà ghɨa bɨ̀ bɔ èntɨ̧ɨ̧ kekweelè, mè ngɨ̀ ndɨ bɨ̀a me ko ntsèka àfɨ̀ˈ àgème ngɨ̀à mè ndàˈà wû mènə̀ nàa mbɔ̀ la.
53003001	Bɔnyɨ, enɨ lìa, bɨ̀ me tsàˈte a Mbɔ̧ɔ̧mà ane ya nê, èngǎ̧ Tǎt wa Yesò è gha àdzìˈ àgème, bòt è me bɨ̧ɨ̧ne wùà nè mèngùˈte, mbà̧a̧ mbɨ̀ˈɨ̀ bɔ bɔ ndɨ bɔ̀ɔ ba̧a̧ la, mbɨ̀ˈɨ̀ e li nkɨ̀ˈɨ̂ abua yɨ̧ ngu la.
53003002	Bɨ̀ mèe me tsàˈte nê, Mbɔ̧ɔ̧mà ka mbɨ̧̀ɨ̧̀ne bòt kàbɔ̀ŋ e ghɨ̀ baa ye ngoˈ, ngu nê è ntsě waa waa tà bɨ̧ɨ̧ne èngǎ̧ Mbɔ̧ɔ̧mà la.
53003003	Tǎt wa Yesò wu wòt betsiˈa bɨ lɨ̀ˈà wɨ̧ ane tò la. Tàà ghɨ̌ mèntɨ̧ɨ̧ mɨ̧ na me kweele e mèe me baabe awɨ̧ abua Satàn wòt kàbɔ̀ŋ.
53003004	Yesò ghɨ̂ ba lâ nko nê, bɨa me ghɨ èghɨ bu ègème bàa shua wɨ̧ la, nɨa ngà nè mbì.
53003005	Baa tsàˈtà nê, Yesò Klistò ghɨa bɨ̀ kuule mèntɨ̧ɨ̧ mɨ̧ me kweele ane mènə̀ tò, mè nko ndɨ Mbɔ̧ɔ̧mà nàa ndâ nkɔ̀ŋkà àwɨ̧ la.
53003006	Bɔnyɨ, ba wua shua wɨ̧ ane èlen Yesò Klistò Lefɨ̀ˈ wa nê, bɨ̀ ka mbɔ̀ àghɨa ko a màngɨa ne bɔnyɨ ba bòt Yesò bu bɔ̀ɔ ndȩȩta a màfaˈa, bɔ̀ ka wua ngɨ̀à mbɨ̀ˈɨ̀ ba li nyɨ̀ˈte awɨ̧ nê bɨ̀ me ghɨ̀ la.
53003007	Bɨ̀a mbɔŋ e lâ nko nê, bɨ bɔ ndɨ bɨ̀a me ghɨ̀ mbɨ̀ˈɨ̀ ba li ngua ngɨ̀à a kètsìà wɨ̧ la. Ba li bà ka wua ndȩ̀ȩ̀ta ane àfàˈ.
53003008	Bà le kaˈa wua njɨ̀a àghɨ àku. Ka ba li ngua fàˈà mbɔ tèbəˈtsə, ètsəˈ bɔ̂ nèngǔ̧, mbɨ̀ˈɨ̀ ka ba me ŋa ngoˈ abua wòt kǒ ane yɨ̧.
53003009	È li ngu àdziˈa ya e shu nê bɨ̀ me tɨŋe awa, ka ba li bà ka ghɨ ale. Ba li ngua ntsèka fàˈà àfɨ̀ˈ àgème mbɨ̀ˈɨ̀ bɨa ye ndɨ ba ghɨa la e me ghɨ̀ àyɨ̧ a èlɨ mbɔŋ.
53003010	È li ngu àfɨˈa bà bele ba nɨ̧̀ ba la ba shu abua yɨ̧ nê, “Wòt bakà wua nkɨ me fàˈà, tà ka njɨ àghɨ.”
53003011	Ba làˈà anè nkàà nê, bɔ shu awa nê bòt ko ayɔɔ yɨ̧ aa ndȩȩta a màfaˈa, bɔ̀ ka wua ngɨ̀à àghɨ, me ŋeˈe wû awɔb nchɨ̧̀a a èbem mènə̀ bòt tsa.
53003012	Ba wua shua mè ŋwèèlà bòt baa ane àtɔŋ yu Yesò Klistò Lefɨ̀ˈ ŋa abua ya la nê, bɔ bɔɔle awɔb me fàˈa mbɨ̀ˈɨ̀ ebɔ ètsə̀jɨ wɔb.
53003013	Ka è me wu awɨ̧ à bɔnyɨ ba, bɨ̀ ka nkà̧a̧ a màngɨa ntsɔ̧̀.
53003014	Wòt kǒ ayɔɔ yɨ̧ tu̧u̧ e ghɨ̀ mbɨ̀ˈɨ̀ ba shu a èbem àkatè ya la, bɨ nɔ̀ŋè èghɨ ane ŋut, bɨ̀ ka mbɔ̀ àghɨa ko e ghɨ̀ ne ŋut, mbɨ̀ˈɨ̀ taa bɔ àtsəa kɔˈɔ.
53003015	Mbɔ̂ bɨ̀ ka nɨ atò mbɨ̀ˈɨ̀ wɔ̀mbù̧, ka bɨ̀ me ŋa atò nkɨà mbɨ̀ˈɨ̀ wanyɨ wɨ̧ wòt Yesò.
53003016	Baa ntsàˈtà nê, Tǎt wa Yesò zìambɔŋ, wu tàa ngɨ̀à bòt e bɔ àlàŋkè la, ghɨa bɨ̀ bɔ àlàŋkè a mèntɨ̧ɨ̧ mɨ̧ ane balu̧ bàgème àfɨ̀ˈ àgeme. Baa ntsàˈtà nê, Tè Yesò wu ne nɨ̧̀ bɨ̀agème.
53003017	Wu mmɔ̌ Pɔ̂l mâ nɨ àbu am mmɔ̌ mbɔŋ ka shɨ àdziˈ ya la: “Maà ntsàˈtà wɨ̧.” Eyaa wu ndɨ màa nchɨ̀ˈà kèti fɔ̧̀ ane èkatè bɔ̧ ègème la; wu ndɨ màa shɨa la.
53003018	Baa ntsàˈtà nê, Yesò Klistò Lefɨ̀ˈ wa me nyɨˈte a ntsɔ̧̀ vi abua yɨ̧ bɨ̀agème.
54001001	Letà Pɔ̂l wantu̧ Yesò Klistò ane mengɨ̌ Mbɔ̧ɔ̧mà Mpemnà wa bɔ̂ Yesò Klistò wu ntɨ̀ ya wu ane tò la,
54001002	Abua Tɔ̀màtià, ngule wa̧ am ane Yesò. Maà shù̧ù̧ta nê Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ wa è me nyɨˈte a ntsɔ̧̀ wɔb abua yê, nkua tèsȩ tê, mè ngɨ̀ à bɔ àlàŋkè a èntɨ̧ɨ̧ wê.
54001003	Maà nkɨà nê, à tseke a Efesɔ̀s wû mbɨ̀ˈɨ̀ e ndi shu awê àfɨ̀ˈ yu e ndi ngu alu̧ ngà a Màsèdonìà la. Tseke abàˈ və mbɨ̀ˈɨ̀ e kele bòt bu bɔ̀ɔ nyɨ̀ˈta bòt mènə̀ fɨ̀te la.
54001004	Shu abua yɔb nê, bɔ̀ sà tèlète kà ye àtsə, nè ànyaˈne tèlente bètǎt nyaˈ ba tu bɔ̀ɔ ndzìa ntɔ̀ la. Àfaˈa èghɨ baa a ntsě ane èngǎ̧ Mbɔ̧ɔ̧mà wu ba wu ko, na ba zìà mèntɨ̧ɨ̧ ma ane tò la. Aà ngɨ̀à bòt e kàànà wû mènə̀ a kètsìà wɔb.
54001005	E shua nê kele awɔb anè mbɨ̀ˈɨ̀ bɔɔ me kɔ̀ŋkè bɔnyɨ bɔb nè èntɨ̧ɨ̧ kà wua fèèlè àwɔb, mè me ghɨ̀ wû èghɨ bɔ ko nê e kùˈù la, mè me nèèta ndzìà mèntɨ̧ɨ̧ mɔb ane Mbɔ̧ɔ̧mà.
54001006	Bòt ko e lùùlà mènə̀ ntsɔ̧̀ maa, ngà nyɔ a èbem mèngǎ̧ èkèghɨ̧̀.
54001007	Bɔɔ̀ nkɨ̀ ewu bènyɨˈtà mbɨ̧te Mbɔ̧ɔ̧mà, ka bɔ̀ ka ko mèngà̧ mu bɔ nyɨˈtà la, nè èghɨ bu bɔ̀ɔ ngù̧a nkùˈ tɔb ndàˈà la.
54001008	Ba ko nê mbɨ̧tsə teà mbɔ̀, na bòt e me paŋe mbɨ̀ˈɨ̀ bɔ wu me paŋe la.
54001009	Ba chɨɨme nko ntsɔ̧̀ nê, Mbɔ̧ɔ̧mà li tà kà wua ngɨ̀à mbɨ̧ taa abua bòt bɔ tɨ̧ɨ̧ ndɨŋndɨ̀ŋ la. Tà li ngùa ngɨ̀à mbɨ̧tsə abua bòt bɔ̀ɔ mpààtà mbɨ̧tsə la, nè bòt àtsə àkekweelè. Mbɨ̧tsə te wu abua bòt bu bɔ̀ɔ ntsò̧ò̧ta a Mbɔ̧ɔ̧mà, mè ngɨ̀à mènə̀ kàbɔ̀ŋ la. Mè ngu abua bòt bu mènə̀ mɔb bakà tɨ̧ɨ̧ ndɨŋndɨ̀ŋ a mbì tò la, mè nè bòt bu bɔ̀ɔ ntsòˈa èngǎ̧ tò la. Mbɔ̧ɔ̧mà li mèe ngɨ̀ mbɨ̧ taa abua bòt bu bɔ̀ɔ mbùŋà bètǎt bɔb nè bènyɨ̌ bɔb la, nè waa waa tàa mbùŋa bɔbȩ la.
54001010	Mbɨ̧ taa te wu abua bòt bu bɔ̀ɔ nɔ̀ŋkà nè bèzi kà wu ebɔb la, nè mbâ̧ tu tèa mpàˈta teko la. Mbɔ̧ɔ̧mà li ngɨ̀ mbɨ̧ taa abua bòt bu bɔ̀ɔ mbà̧a̧ bɔbȩ efɨ̧̀ɨ̧̀nà la. Mè ngɨ̀ abua bòt mèfà̧, nè bòt bu bɔ̀ɔ ndàˈà mèfà̧ àtsəa bòt ko la, nè bòt bu bɔ̀ɔ ngɨ̀à mènə̀ kà kuˈ ane èlɨ wu Mbɔ̧ɔ̧mà è nyɨˈte awa nê bà me ghɨ̌ la.
54001011	Mènə̀ maa e dzə a èbem Ntu̧ Ntsɔ̧̀ yu Mbɔ̧ɔ̧mà li ndzì a tèkitebu ta̧ nê è me tsɔ̀tè la. Ntu̧ mbɔŋ nàà nyɨ̀ˈta ènɨ̧ Mbɔ̧ɔ̧mà wu, tà wǔ ndàˈ wòt bòt àa ngùˈtà la.
54001012	Maà ŋàa mènkɔ̀ŋke abua Yesò Klistò Lefɨ̀ˈ wa wu tà ŋa am mètàŋ ane àfàˈ am la. Mâ kɔ̀ŋke atò ane ndɨ̀ wu tà ye nê, e ngu ngule wòt, mè ndȩ̀ am nê è me ghɨ̌ àfàˈ àzi la.
54001013	È li mbàte ngu àfɨˈa mbì, e me làˈa mènə̀ kàbɔ̀ŋ ane tò nkɨà àtsəa bòt tò enɨ, mè ntsò̧ò̧ta atò, tà bɔ̂ nkù tèsȩ ta̧. Me ku tèsȩ ta̧ ale ngu nê e ndi è nka ko àghɨa e ngɨ̀à la, nkàà ndɨ̀ è baka zìˈ ndzì èntɨ̧ɨ̧ am ane tò la.
54001014	Yesò Klistò Lefɨ̀ˈ wa li nèètè ndɔ̀ɔ̀lè am, ngɨ̀ e ndzì èntɨ̧ɨ̧ am ane tò, mè me kɔ̀ŋkè atò, è wù àghɨa tàa ngɨa ane bòt bu bɔ̂ tò ba e tsiˈi mbɨ̀ˈɨ̀ àghɨ yeamɔˈ la.
54001015	Èngà̧ waa e shua la wu ngule èngǎ̧ bòt e wu ebɨ̧ɨ̧ne, e mě zì mèntɨ̧ɨ̧ mɔb ègème adù̧ la. Yesò Klistò li nkɨ̀ˈɨ̂ a ngɔ̀ŋ ŋaa etsǐ bòt a èbem ndɔ̀ kàbɔ̀ŋ wɔb, e mbɔ̂ ngɨ̀a a kàbɔ̀ŋ tè ntsè bòt bàgème.
54001016	Ka Yesò Klistò li nkù tèsȩ ta̧, è ngu wòt kàbɔ̀ŋ mbì la, mbɨ̀ˈɨ̀ enɨ e nyɨˈte bɔbȩ ndɨ ye wu mbɔɔlà wòt ane àlia nè àlia la. Tà li ngùa nyɨ̀ˈta àyaa ane àlȩ̂ enɨ elɔ̀ktè àtsəa bòt bu bɔ̀ɔ zì mèntɨ̧ɨ̧ mɔb ane tò, taa ŋa awɔb mèmpème kàlìà la.
54001017	Tsiˈ bòt è wùˈte a Mbɔ̧ɔ̧mà wu tà wu Fɔ̧̀ mè ngu wòt tàa mbà̧a̧ ngɔ̀ŋ àfɨ̀ˈ àgème la. Tà wu ndàˈ Mbɔ̧ɔ̧mà wu tàa ka pfə, bɔ ka meè ngua dzea tò la. Tsiˈ mèngùˈte wu abua tò ane àlia nè àlia. Àmèn.
54001018	Wa̧ am Tɔ̀màtià, mâ zì mènə̀ maa ègème a tèkitebu tê. Me ku̧u̧te mènə̀ mu bɔ li ndzaŋe elàˈa ane yê ane àtɔŋ Mbɔ̧ɔ̧mà la, nɨ̀ mènə̀ ngaa nɨŋ nù èbele Mbɔ̧ɔ̧mà adù̧.
54001019	Me zi èntɨ̧ɨ̧ wê wû ane Mbɔ̧ɔ̧mà, mè ngɨ̀ èntɨ̧ɨ̧ wê è ka me fèèlè àwê a mbì tò. Bòt ko aà və bɔ tu̧u̧ e ghɨ̀ mènə̀ bɔ ko nê è kùˈù la, tè ntsì mèntɨ̧ɨ̧ mɔb ane Yesò Klistò la.
54001020	Èbeko ane bòt ngaa wu Ghɨ̀menɔ̀s bɔ̂ Àlèkzandà. Mâ zì àwɔb wàa a tèkitebu Satàn. Àyaa aa nyɨˈte awɔb nê, bɔ̀ ka ndi ndɔ̀ˈɔ̀ ane àli ako mè ndàˈà a kàbɔ̀ŋ adù̧ èlen Mbɔ̧ɔ̧mà.
54002001	Ànə̂ a mbì e nkɨ enɔ̀ŋe adù̧ bòt Yesò la wu nê bɔ̀ me tsàˈte a Mbɔ̧ɔ̧mà àtsəa waa waa. Bɔ̀ me shu̧u̧te a Mbɔ̧ɔ̧mà nê, tà me tɨŋe awɔb, ŋà àwɔb àghɨa bɔ̀ɔ nkɨ̀ŋkà la, ndɔ̀ˈ mè kɔ̀ŋkè a Mbɔ̧ɔ̧mà ane wòt ègème.
54002002	Bɔ mè tsàˈte a Mbɔ̧ɔ̧mà àtsəa bèfɔ̧̀, nè waa waa tàa mbà̧a̧ àlaˈ la, mbɨ̀ˈɨ̀ baa me tseke ane àlàŋkè kà ye ànəa kàbɔ̀ŋ. À wu anè mbɨ̀ˈɨ̀ baa me nèèta ndzə̀a a Mbɔ̧ɔ̧mà, mènə̀ ma naa mě me tsě ndɨŋndɨ̀ŋ.
54002003	Àyaa aà mbɔ̀ a Mbɔ̧ɔ̧mà wu tà wu Mpemnà wa la,
54002004	tà mè me kɔ̀ŋkè nê, bòt bàgème è pem nko èngǎ̧ tò wu è wǔ nkǔŋ la.
54002005	Aa ale nkàà nê Mbɔ̧ɔ̧mà nàà wemɔ̀ˈ, wòt tàa ntsə̀ˈna àyɔ̀ŋ a kètsìà Mbɔ̧ɔ̧mà bɔ̂ bɔbȩ la mè ngu wemɔ̀ˈ. Ŋut wu Yesò Klistò à.
54002006	Tà li ŋà àtsəa azi nɨŋ ngɨ̀ bòt bàgème e pem. Àyaa a li ngɨ̀ àfɨˈa ntsɔ̧̀ nɨŋ nyɨ̀ˈte nê, Mbɔ̧ɔ̧mà nàà nkɨ etsǐ wòt ègème a èbem mènə̀ kàbɔ̀ŋ tò.
54002007	Eyaa wu lə Mbɔ̧ɔ̧mà li ndzì am ane wantu̧ vi nê, è me tsɔ̀te ntu̧ yaa abua bòt kà wu Bèjû la. Tà li nê, è nyɨˈte èngǎ̧ vi wu è wǔ nkǔŋ la abua bòt, mbɨ̀ˈɨ̀ bɔɔ la ebɨ̧ɨ̧ne. È nka laˈà mèfà̧. E shua nkǔŋ.
54002008	Maà nkɨà nê, àdzìˈ àgème bòt e bù̧ù̧te etsàˈte a Mbɔ̧ɔ̧mà la, mbâ̧tsə tè lɔ̀kè èbu bɔb ntsà a ègwet ntsàˈtè a Mbɔ̧ɔ̧mà. Bɔ bɔ ndɨ bɔ̀ɔ wu mba̧te mènə̀ mɔb tɨ̧ɨ̧ ndɨŋndɨ̀ŋ e mbì Mbɔ̧ɔ̧mà bɔ̀ ka meè ngua ntsòa kò ndzɔ̀ nè bòt la.
54002009	È me wu bèzi e me kɨ nê bɔ̀ me kwa̧a̧ ndǐ tɔb ane èlɨ ntsɔ̧̀. Bɔ ka me kwa̧a̧ ndǐ tɔb mbɨ̀ˈɨ̀ bòt bɔ̀ɔ ŋeˈe awɔb a ègwet la. Bɔ̀ ka me baˈa ètsə bɔb ane ngwȩ̀tsə. Bɔ̀ ka me kwa̧a̧ mèkù nè ndìte tèa ntsoa èkab la.
54002010	Ka bɔ me ghɨ̌ wû mènə̀ ntsɔ̧̀ nàa nyɨ̀ˈte nê bɔ wu bèzi bɔ̀ɔ ngùˈtà a Mbɔ̧ɔ̧mà la.
54002011	Bèzi e buŋ nɨ̀ awɔb a si, bɔ̀ nyɨˈte awɔb.
54002012	Maà kà kɨ nê bèzi è me nyɨˈte mbâ̧tsə, bɔ̀ ka ntsèkê àtsə ayɔb, bɔ me yute awɔb.
54002013	Bɔ̀ ko nê, Mbɔ̧ɔ̧mà li mbɨ̀ ngɨa Adàm, ka ndɔ̀ˈ ngɨ̀ a Ive.
54002014	È li è kà wu Adàm Satàn è fɨte la. È lè wu àvi bɔ li fɨ̀te atò tà pààtè mbɨ̧te Mbɔ̧ɔ̧mà la.
54002015	A batè ngu anè, ka Mbɔ̧ɔ̧mà bɔ̂ ngu e ghɨ̌ bèzi aa ghǎ a èlɨ̀ wu bɔ̀ɔ mbia la e peme. Bɔɔ peme na bɔ zì mèntɨ̧ɨ̧ mɔb ane tò, me kɔ̀ŋkè bòt, mènə̀ mɔb mè ntɨ̧ɨ̧ ndɨŋndɨ̀ŋ a mbì tò, bɔ mè me ghɨ̀ mènə̀ mbɨ̀ˈɨ̀ bòt tò la.
54003001	Ànəa e shua la wu nkǔŋ. Wòt me kɨ ewu àtsəa bòt Yesò, ko wu àfaˈa ntsɔ̧̀.
54003002	Wòt àtsəa bòt Yesò kâ ngu wòt bòt àa ndàˈà kàbɔ̀ŋ adù̧ tò la. Tà bɔ̂ ndɨ tàa bɔ wû àvi wemɔ̀ˈ, mè me ba̧a̧ èntɨ̧ɨ̧ vi ka ngɨ̀à mènə̀ la. Ŋut me ghɨ̌ mènə̀ wû ane èlɨ bòt àa me zə atò la, nko a màsea bègɨ̧̀ ntsɔ̧̀, nko a mànyɨˈte mènə̀ ntsɔ̧̀ mɨ̧̂.
54003003	Wòt àtsəa bòt Yesò ka ngu àbaala mèlùˈ, tà ka ngu wòt tàa nkàà mèntɨ̧̀ la. A nyɨˈte nê, tà wu mbɔɔlè wòt tàa ndàŋkà mènə̀ la, tà ka me zǐ èntɨ̧ɨ̧ vi ane èkab.
54003004	Ŋut è bɔ̂ ndɨ tàa me koa mbà̧a̧ lob zi ntsɔ̧̀, mè ngɨ̀ ndɨ bɔ̧ tò àa me nèèta ndzə̀a atò la.
54003005	Wòt bakà wu ko eba̧a̧ lob zi, tà ghɨ̀ na ka nko mbà̧a̧ bòt Mbɔ̧ɔ̧mà à?
54003006	Ko mbɨ̀ˈɨ̀ bɨ nɨ wòt tà bèla ndzìà èntɨ̧ɨ̧ vi zǐ ane Yesò la ndzì àtsəa bòt Yesò, mbɨ̀ˈɨ̀ tà me ŋeˈe avi a ègwet Mbɔ̧ɔ̧mà tsǐ mpəəte tò, mbɨ̀ˈɨ̀ tà li ngɨ̀ nè Satàn la.
54003007	Wòt àtsəa bòt Yesò è bɔ̂ ndɨ tàa wu wòt bòt nàbȩ̌ àa ka laˈa kàbɔ̀ŋ adù̧ tò la, mbɨ̀ˈɨ̀ ka tà lòo èku vi, nkwene a èbem àta̧ Satàn.
54003008	Bèdikɨ̀n mɨ̧̂ e bɔ̂ ndɨ bɔ̀ɔ wu bòt mènə̀ ntsɔ̧̀ la, bɔ̀ ka me fible bòt. Bɔ̀ ka me nu mèlùˈ nyaŋ, bɔ̀ ka me kɨ nê àghɨ àgème wu ayɔb.
54003009	Bɔ bɔ̂ ndɨ bɔ̀ɔ wu bòt bɔ neetè mbà̧a̧ èngà̧ wu Mbɔ̧ɔ̧mà è nyɨˈte abua ya ka ba ko atò la, nè èntɨ̧ɨ̧ kà wua fèèlè àwɔb la.
54003010	Bɨ me kɨ ezǐ bòt ane bèdikɨ̀n, bɨ bàŋè àwɔb, bɨ̀ ye nê bɔ kûˈ, ka bɨ zì àwɔb.
54003011	Bèzi bɔb e bɔ̂ ndɨ bɔ̀ɔ bɔ mènə̀ ntsɔ̧̀ la, bɔ̀ ka me ghɨ̀ mènàŋ. Bɔ̀ ka me nu mèlùˈ nyaŋ. Bɔ̀ me ghɨ̀ wû mènə̀ è kùˈu ane balu̧ bàgème la.
54003012	Dikɨ̀n è bɔ̂ ndɨ tàa bɔ wu àvi wemɔ̀ˈ, e mě me koa mbà̧a̧ bɔ̧ bi nè lob zi ntsɔ̧̀ la.
54003013	Bòt e me fàˈà ntsɔ̧̀ mbɨ̀ˈɨ̀ bèdikɨ̀n, ko bòt aa me zə awɔb, bɔ mè ngu me koa ndàˈà ndɨ bɔ zì mèntɨ̧ɨ̧ mɔb ane Yesò Klistò la kà ye àtsəa kɔˈɔ.
54003014	Mbɨ̀ˈɨ̀ e shɨa letà waa abua yɨ̧ la, maà nkwàˈtà nê, e mbele eyàŋe ekɨˈɨ eye awɨ̧.
54003015	Ka e mbakà yàŋè nkɨ̀ˈɨ̂, ko letà waa naa nyɨˈte awɨ̧ ndɨ bàa bòt àndǎ̧ Mbɔ̧ɔ̧mà e bɔ ndɨ bàa me ghɨ̀ mènə̀ ma la. Eyaa wu àndǎ̧ bòt chɔsì Mbɔ̧ɔ̧mà wu tà wu yǔ̧ la. Bɔ wu èntɔ̧ nè àtetsi yu a ba̧a̧ èngǎ̧ Mbɔ̧ɔ̧mà wu è wǔ nkǔŋ la.
54003016	Ànəa ndò̧ yu ba ko ane èngǎ̧ Mbɔ̧ɔ̧mà la aà nkwèèla tè betsiˈa wòt kà ko ntu̧. Yesò Klistò li mpùùlà ntsìˈi wɔ̀bȩ̌. Fo Mbɔ̧ɔ̧mà è nyɨˈte wòt tà wu wùà la, Bɔntu̧ Mbɔ̧ɔ̧mà e mè ndzě atò. Bòt e li ndàˈà èngǎ̧ tò abua bòt èlaˈ tsa, Bòt èdzìˈ ègème a ngɔ̀ŋ ŋaa e zì mèntɨ̧ɨ̧ mɔb ane tò, Mbɔ̧ɔ̧mà nɨ atò a ègwet ntsìa a ègwet àtɨ̧a kèfɔ̧̀ àzi.
54004001	Fo Mbɔ̧ɔ̧mà nàà bê ndâ ndàˈà shua nê, ngɔ̀ŋ naa li ngà me lìa, bòt ko e tsì mèntɨ̧ɨ̧ mɔb ane Yesò, ntsiˈi me zə ànəa fote kàbɔ̀ŋ te fɨtà shua la, mè nkùŋà mènə̀ te nyɨˈtà la.
54004002	Bòt bu bɔ̀ɔ me nyɨˈte èwuu mènə̀ maa la, wu bòt bu bɔ̀ɔ fɨta nê bɔ wu bòt Mbɔ̧ɔ̧mà la. Bɔ bakà tsi nko a ntsɔ̧̀, ngu nê Satàn ghɨ̂ mèntɨ̧ɨ̧ mɔb fene tê è kà tsi ngua fèèlè àwɔb.
54004003	Èwuu bòt ngaa aà nyɨ̀ˈta bòt nê, bɔ̀ ka me yɔˈɔ bèzi, mè nê bɔ̀ me shɨ̀kè èghɨjɨ ko. Ka ba ko nê, Mbɔ̧ɔ̧mà li ngɨ̀ èghɨjɨ abua bòt bu bɔ zì mèntɨ̧ɨ̧ mɔb ane zi, mè nko mènə̀ mi mu è wǔ nkǔŋ la, nê bɔ̀ jɨ ŋǎ mènkɔ̀ŋke abua zi.
54004004	Àghɨ àgème Mbɔ̧ɔ̧mà è ghɨ̀ la aà mbɔ̀, bà ka ntù̧ àyea ko. Wû nê, baa wu bà me jɨ, ba ŋa mènkɔ̀ŋke abua Mbɔ̧ɔ̧mà.
54004005	Aa mbɔ̀ abua Mbɔ̧ɔ̧mà nkàà nê wu ndɨ èngǎ̧ tò e shu la, ba mè nko nê ba tsàˈta a Mbɔ̧ɔ̧mà adù̧.
54004006	À nyɨ̀ˈta mènə̀ maa abua bɔnyɨ ba, ko aa wu ngule wɔ̀fàˈ Yesò Klistò. À me ghɨ̀ anè, ko à wua nyɨ̀ˈta nê, à wu wòt tàa ndzəa wû èngǎ̧ Mbɔ̧ɔ̧mà wu ba zǐ èntɨ̧ɨ̧ wa adù̧ la, mè me nèèta mbà̧a̧ mènə̀ mu à li mbɨ̧̀ɨ̧̀ne mbɨ̀ˈɨ̀ bɔ nyɨˈte awê la.
54004007	Ko mbɨ̀ˈɨ̀ à yute tèlete èkèghɨ̧̀ tu bòt àa ndzèa ngoˈ ntsàà kà te bɔ ànə̂ ane èngǎ̧ Mbɔ̧ɔ̧mà la. Me taŋke awê ndɨ àa me tseke wû mbɨ̀ˈɨ̀ Mbɔ̧ɔ̧mà è kɨa la.
54004008	Wòt me nyàbtè ènyit zi, à ka bɨ, ka wòt me taŋke avi e me ghɨ̌ àfàˈa Mbɔ̧ɔ̧mà, àyea ngaa a bɔ̀ŋ ntsè àghɨ àgème, nkàà nê betsiˈa a tɨŋe a ŋut ane mèntsèke atò a ngɔ̀ŋ ŋaa, mè ngu etɨŋe atò taa bɔ mèmpème kàlìà.
54004009	Eyaa wu èngǎ̧ nkǔŋ ba wu nèète ebɨ̧ɨ̧ne e mě ezì mèntɨ̧ɨ̧ ma adù̧ la.
54004010	Eyaa wu àghɨ a ghɨ̀ ba me nyɔ̀ˈta fàˈà nyaŋ nkàà nê ba zǐ ntɨ̀ ya ane Mbɔ̧ɔ̧mà wu tà wu eyǔ̧ la. Tà wu Mpemnà wɔ̀bȩ̌ ègème, mbɔ̂ mèmpème mbɔŋ wu abua bòt bu bɔ zì mèntɨ̧ɨ̧ mɔb ane Yesò la.
54004011	Nyɨˈte awɔb nkɨ̀a tàa nè mènə̀ maa.
54004012	Ko mbɨ̀ˈɨ̀ à sàŋ wòt kǒ tà me waa awê nê à bele watèchɨɨle. Ka me ghɨ̀ mènə̀ mê ane ndɨ bòt Yesò àa me kùŋè teka tè ane ndɨ àa ndàˈà la, nè ndɨ àa ngɨ̀à mènə̀ mê la, nè ndɨ àa nkɔ̀ŋkà bòt la, ka nè ndɨ à zǐ èntɨ̧ɨ̧ wê ane Mbɔ̧ɔ̧mà e me fəə la.
54004013	E bùˈu àfɨ̀ˈ yaa e ghǎ wu àfɨˈa màa kɨˈɨ la, bɨ̀ me tseka ntɔ Àkata Mbɔ̧ɔ̧mà adzìˈ àgème bòt e bù̧ù̧te la, mè ndàˈà nyɨ̀ˈta èngǎ̧ Mbɔ̧ɔ̧mà.
54004014	À ka ngwaˈa àghɨ yu Fo Mbɔ̧ɔ̧mà è ŋa abua yê, à lè bɔ àfɨ̀ˈ yu bɔ li ndàˈà àtɔŋ Mbɔ̧ɔ̧mà, bɔɔjuŋ ayɔɔ bòt tò e nɔ̀ŋè èbu bɔb adù̧ yê la.
54004015	Me ghɨ̌ èghɨ bàagème mâ shu la nè èntɨ̧ɨ̧ wê ègème mbɨ̀ˈɨ̀ bòt bàgème aa ye ndɨ àa ngà nè mbì ane alu̧ Mbɔ̧ɔ̧mà la.
54004016	Me nèèta mbààba awê mè mbààba èngà̧ wu àa nyɨ̀ˈta la. Me ghɨ̀ wû èghɨ bàa nkàà nê, à ghɨ̀ ale, ko aa tɨŋe awê nè bòt bu bɔ̀ɔ njùtâ awê la, bɨa bɔ ngule mèmpème.
54005001	À ka ŋȩ̌ ndènè wòt. Làˈa abua tò mbɨ̀ˈɨ̀ tǎt wè. Ba̧a̧ bɔkèsà mbɨ̀ˈɨ̀ bɔnyɨ bè,
54005002	mbà̧a̧ bèzi juŋ mbɨ̀ˈɨ̀ bènyɨ̌ bê, mbà̧à̧ bɔɔ̀zi techɨɨle mbɨ̀ˈɨ̀ bɔnyɨ bè, à kà bɔ mèmɨ̀ɨ̀te ko tsa.
54005003	Me ba̧a̧ bènempfə bu bɔ̀ wu ndâ bènempfə la ntsɔ̧̀.
54005004	Ka nempfə bɔ bɔ̧ bi, kò bɔ̧ bɔ̧ tò e bi la leˈ, bɔ̧ ngaa e bɨ̀ me tɨŋe bòt bɔb, mbɨ̀ˈɨ̀ bòt bɔ̀ɔ nkùŋà a Mbɔ̧ɔ̧mà la e wu me ghɨ̀ la. Bɔ ghɨ èlɨ̀ waa, bɔ ko nê bɔ wua mvə̀à èsiˈ lu bètǎt bɔb nè bètǎt nyaˈ bɔb è li ndzì a èbem lɔb la. Eyaa wu àghɨa àa mbɔ̀ abua Mbɔ̧ɔ̧mà la.
54005005	Àvi wu tà wu ngule nempfə kà ye wòt tàa tɨŋe atò la, nàa ngɨ̀ tà me zì wû ntɨ̀ zi ane Mbɔ̧ɔ̧mà, ntsèke ntsàˈtà àli àgème ndò̧a ètɨŋe abua tò.
54005006	Ka nempfə wu tà zǐ èntɨ̧ɨ̧ vi ane èghɨ ngɔ̀ŋ la, batè mbèle kà pfə, ka mbɔ̂ ntsìˈi mbɨ̀ˈɨ̀ wòt tà pfə te ndɔ̀ˈ la.
54005007	Shu abua bòt Yesò nê, bɔ̀ me ghɨ̀ a èlɨ̀ waa mâ shu la, mbɨ̀ˈɨ̀ bòt tsa e me làˈa kàbɔ̀ŋ adù̧ yɔb.
54005008	Wòt bakà wua ndɨ̀ŋkà bòt àndà̧ àzi, tè ngwaˈ fɔ̀ɔ̀le bòt èbem lob zi, ŋut ko nê ye tu̧ alu̧ Yesò. Tà ghɨ̀ ale, tà ko nê ye bɨɨ te ntsè wòt kà zì èntɨ̧ɨ̧ vi ane Yesò.
54005009	Nempfə bele kà tse èngùˈ èghem yentùa, à ka shɨ̀ èlen tò ayɔɔ ète bènempfə bu bɔ bɔ ndɨ bɔ̀ɔ me tɨŋe awɔb la. À me shɨ èlen nempfə, à mè ndze nê, tà li me yɔˈɔ wû lu̧ wemɔ̀ˈ,
54005010	mè ngu àvi bòt e neetè nko nê tà lè wua ngɨ̀à mènə̀ ntsɔ̧̀ la. Shɨ wû èlen àvi tà li ngùa nèètà ndìà bɔ̧ bi, mè sèà bègɨ̧̀ a lob zi, shùà èka bòt Mbɔ̧ɔ̧mà, ntɨ̀ŋa bòt ngoˈ, mè ŋǎ èntɨ̧ɨ̧ vi a màngɨa èfàˈ ntsɔ̧̀ ègème la.
54005011	Ka à ka shɨ̀ tèlente bènempfə techɨɨle a si, nkàà nê naa wu àfɨˈa ètsə bɔb e lɔ̀ˈtè la bɔ lèènè àghɨa bɔ li nkaˈa Yesò Klistò la, ntsiˈi me kɨ bèlu̧ eyɔˈɔ.
54005012	Bɔ ghɨ̀ ale, bɔ wua ngɨ̀à kàbɔ̀ŋ ndɨ̀ wu bɔ bəˈə mènkàˈa mbì mu bɔ̀ li nkàˈ a mbì tò la.
54005013	Lə kǒ kà à wu shɨ tèlen tɔb wu nê, bɔɔ tsiˈa nkua èlɔŋ, mè me nyi a lob a lob ndzə̀à. Ànəa ko a mê mbɨ ntsè la wu nê, bɔɔ tseke tê mbùˈ me ghɨ̀ mènàŋ, ndzìà mètsə̂ mɔb ane mènə̀ kà wu mɔb, mèà ndàˈà mènə̀ bɔɔ bɔ̀ ka wu làˈà la.
54005014	Mbɨ̀ˈɨ̀ àa ale la, è wu nè mmɔ̌, ko bènempfə bu bɔ̀ bele bɔɔ̀zi techɨɨle la e mě ndzɔ̀ˈɔ bèlu̧, mbì bɔ̧ bɔb, mè ntsèke a si me taŋke lob tɔb. Bɔ ghɨ̀ ale, ko bɔmbù̧ ba è ka ye èlu̧ elàˈa mènə̀ kàbɔ̀ŋ adù̧ ya a.
54005015	Ko nê, bènempfə ko e sà alu̧ Yesò tè ntsìˈa kùŋe a Satàn.
54005016	Ka àvi tà zì èntɨ̧ɨ̧ vi ane Yesò la, è bɔ bènempfə a èbem ləlob zi, tà me lɨ̀ŋke àwɔb. Tà ka mɨ̀ɨ̀tè nê yea zǐ àbòˈà adù̧ chɔsì, mbɨ̀ˈɨ̀ bɔɔ tsiˈi me tɨŋe wû ndâ bènempfə.
54005017	Bɨ̀ me nèèta mbà̧a̧ bɔɔjuŋ bu bɔ̀ɔ fàˈà àfaˈa Yesò la ntsɔ̧̀. È me wu èbu bɔ̀ɔ fàˈà nyaŋ, ndàˈà mè nyɨ̀ˈta èngǎ̧ Mbɔ̧ɔ̧mà la, bɨ ba̧a̧ awɔb ntsɔ̧̀ tè ntsè bòt bàgème.
54005018	Àkata Mbɔ̧ɔ̧mà a laˈnê, “Wòt ka nkùùle ètsə̂ mpɔ̀ŋ àfɨˈa tàa mbùˈa mèku̧ la.” A mèe nê, “Wɔ̀fàˈ ègème è bɔ ndɨ tàa bɔ àbȩ̀ àfàˈ àzi la.”
54005019	Wòt wemɔ̀ˈ è shu ànə̂ àtsəa wajǔŋ kǒ ayɔɔ bòt Yesò, à ka ndzə. Tsiˈ bòt mbɔ̀ŋè babe kò batat leˈ è shu ànəa ngaa, ka à yùte.
54005020	È me wu bòt bu bɔ̀ɔ ngɨ̀à mènə̀ kàbɔ̀ŋ nɨa ngà wû nè mbì la, à me tsia wɔb a kètsìà bòt ŋȩ̀te awɔb, mbɨ̀ˈɨ̀ bòt ko aa ye e bɔɔ.
54005021	Mâ chɨɨme shù̧ù̧te awê a mbì Mbɔ̧ɔ̧mà nè Yesò Klistò nè bɔntu̧ bu tà làà la nê, yute nkɨ̀a tàa e ŋa la ntsɔ̧̀. Me ghɨ̌ àghɨ àgème kà wua ndɨ̀ŋkà mèsi, à ka mè ngɨ̀ ànə̂ nê ye kɨ efɨte etɨŋe wòt kǒ.
54005022	Ko mbɨ̀ˈɨ̀ à tèmnê, a mànɔŋa èbu bê àtsəa wòt kǒ nê, tà me fàˈa àfàˈ ako ayɔɔ bòt Yesò. Ko mbɨ̀ˈɨ̀ à zì àbu ayê a èbem mènə̀ kàbɔ̀ŋ wòt. Tsì awê a èbem mènə̀ kàbɔ̀ŋ.
54005023	Ka tsi nu wû mèleb mùà mùà. Me nu adzìˈ mèlùˈ nkàà èbèm lê lu àa ŋǎ wê ngoˈ la, nè ndɨ̀ wu àa ntsèka ngɔ̧ɔ̧̀nà la.
54005024	Bɔɔ ndzàŋà ndzea bèkàbɔ̀ŋ bòt ko àa ngɨ̀à la. Bɔ̀ɔ ngɨ̀ bɔ̀ me laˈ nê bɔɔ̀ saˈa bèŋǔt, bɔ yaŋe ebɨ̀ɨ eye mènə̀ kàbɔ̀ŋ mɔb. È wu bòt ko, a ghɨ̀ a nyɨˈtè nê, bɔ̀ saˈa awɔb, mbàŋè àwɔb ka ndzè mènə̀ kàbɔ̀ŋ mɔb.
54005025	Wu wû a èlɨ mbɔŋ bòt e taˈa wua ndzàŋà ndzèa mènə̀ ntsɔ̧̀ wòt la. È màà ngu wû mènə̀ ntsɔ̧̀ mu è lò̧ò̧tè la, ko betsiˈa è kà tseke ka mpùùla aya̧.
54006001	È me wu bòt bu bɔ wu èbùˈ la, bɔ bɔ ndɨ bɔ̀ɔ me nèèta ndzə̀a bòt bu bɔ bɔ awɔb la, mbɨ̀ˈɨ̀ wòt kǒ làˈà kàbɔ̀ŋ ane èlen Mbɔ̧ɔ̧mà nè mènə̀ tò mu bàa nyɨ̀ˈta la.
54006002	Èbùˈ bu bètǎt bɔb è wu bòt Yesò la, è ka ngà a mbɔ ndɨ bɔ̀ tsiˈi mbɨ̀ˈɨ̀ bɔnyɨ bɔb la me ghɨ àtsə àkekweelè abua bèŋǔt. Bɔ bɔ ndɨ bɔɔ me zə bètǎt bɔb bu tè ntsèà ale la, nkàà nê bòt bɔ̀ɔ njɨ̀a àbȩ̀ àfàˈ yɔb la wu bòt bu bɔ̂ tò ba e zi èntɨ̧ɨ̧ wɔb ane Yesò me kɔ̀ŋkè awɔb la. À bɔ ndɨ àa nyɨˈte mènə̀ maa e kɨɨte bòt bɔɔ me ghɨ la.
54006003	Wòt ègème tàa nyɨ̀ˈta mènə̀ tsǎ, mè ntù̧ ngule mènə̀ Yesò Klistò Lefɨ̀ˈ wa, nè ndɨ bàa nyɨ̀ˈta mènə̀ Mbɔ̧ɔ̧mà ma la,
54006004	ŋut wua ŋèˈa avi a ègwet, ntanda nê ye ko àghɨ ako ale, ka àghɨ à ka wu àtsə atò. Àfàˈ atò a kùˈu ndɨ tàa me ghɨ̧̀ɨ̧̀na ndzɔ̀ mè nkàànà mèngà̧ la. Àyaa aà ndìˈa ghòˈnà, nè àyɔ̀ŋ, bɔ̂ tèntsɔ̧̀ɔ̧̀mètsə, mè ngɨ̀à bòt e mɨ̀ɨ̀tà kàbɔ̀ŋ adù̧ bɔnyɨ bɔb.
54006005	Àyaa aà mè ngɨ̀à bòt bu mèyǐ mɔb nàa ka tsi efàˈ ntsɔ̧̀, ànəa nkǔŋ à ka tsi ngu a èbem lɔb la, e tseka nkàànà wû mènə̀, mɨ̀ɨ̀tà nê e wu wòt Mbɔ̧ɔ̧mà wu alu̧ màmbɔ èkab nè èghɨ ko tsa nyaŋ.
54006006	Ka bòt bu bɔ̀ɔ ndzə wû a Mbɔ̧ɔ̧mà, mě me yele àghɨa bɔ bɔ la, e lâ mbɔ̀ ngule àbȩ̀.
54006007	Ba li bà ka nɨ àghɨ ako enɨ kɨˈɨ a ngɔ̀ŋ ŋaa, bà ka wu li me ghǎ enɨ àghɨ ako.
54006008	È wu ale, ba bɔ èghɨjɨ ba nè ndǐ ta, ba ka tsi nkɨ àghɨa tsa.
54006009	Ka, wòt nàa ngɨ̀ tà bela nkɨ̀a èghɨ nyaŋ, tà kwene a èbem àta̧ Satàn, ntsìˈi me kɔ̀ŋkè èkèghɨ̧̀ èghɨ bu àa ntsòkà wòt ndììma tò nènkèm la.
54006010	Aa ale nkàà nê, èkɔŋ èkab ka àa nɨ̀a mènə̀ kàbɔ̀ŋ ègème nkɨ̀ˈa sitsǎˈ ŋàa la. Àtɔŋ bòt ko a kɨ èkab nyaŋ, tè bɔ tu̧ alu̧ Yesò, ngoˈtsə te ghɨ̀ mèntɨ̧ɨ̧ mɔb lootè.
54006011	Ka àwɔ̀, wòt Mbɔ̧ɔ̧mà, à ka ndzì àbu ayê ane àghɨ ako ane èghɨ ba mâ tɨ̧ɨ̧ tê ndɔ̀ˈ la. Nyɔˈta me ghɨ̀ àghɨa Mbɔ̧ɔ̧mà nàa nkɨà la mè me zə wû atò, mè ndzìà èntɨ̧ɨ̧ wê wû ane tò, mè nèètà nkɔ̀ŋkà bɔbȩ ko. Me kuule èntɨ̧ɨ̧ wê mè njùa ane mènə̀ mê.
54006012	Tsì ètɨ̧̂ wê ntsènè è nù èbele Mbɔ̧ɔ̧mà. Ghɨ̌ ndɨ àa bɔ mèmpème kàlìà la, nkàà nê Mbɔ̧ɔ̧mà li ndȩ̀ awê nê kɨˈɨ mbɔ̀ mùà, àfɨ̀ˈ yu à li mbɨ̧̀ɨ̧̀nê a mbì bòt nyaŋ nê ye zǐ èntɨ̧ɨ̧ vi ane Yesò Klistò la.
54006013	E ngu nkɨ e mě shu awê àyaa nè ànə̂. E ngua shua a mbì Mbɔ̧ɔ̧mà wu tàa ndzìà fo ane èghɨ ègème la, bɔ̂ Yesò wu tà li ntɨ̧ a mbì Pontìùs Pȩlèt ngàˈte shu wòt ye wu wùà la.
54006014	Mâ shu awê nê, ghɨ àghɨ àgème e shua nê à ghɨa la kà ŋɔˈte ànə̂ adù̧. Ko mbɨ̀ˈɨ̀ à ghɨ̀ ànə̂ àko ndɨ bòt àa fèèlè awê la, tè ndɨ Yesò Klistò Lefɨ̀ˈ wa nàa li e mě kɨˈɨ la.
54006015	Taa li kɨˈɨ àfɨˈa ntsɔ̧̀ yu Mbɔ̧ɔ̧mà è taŋke la. Wu ndàˈà tòà tà wu àtsəa bɔbȩ bàgème la. Bɔ̀ɔ ngùˈtà wû atò. Tà wu Fɔ̧̀ bèfɔ̧̀, mè ngu Tǎt bètàt.
54006016	Tà wu ndàˈà wòt kà wu li epfə, mè me tsèke a kètsìà èkaˈa vi wu betsiˈa wòt kà ko ntsě abot la. Wɔ̀bȩ̌ bakà li mè ye atò, wòt kà mè ngu eko eye atò. Tsiˈ bɔbȩ è wùˈte atò mè ŋeˈe atò a ègwet tè ndɨ ngɔ̀ŋ naa li ghǎ elìa la. Àmèn.
54006017	Shu abua bòt bu bɔ bɔ èghɨ ngɔ̀ŋ baa nyaŋ la nê, bɔ̀ ka me ŋeˈe awɔb a ègwet, mè ndzìà ntɨ̀ yɔb ane èghɨ ngɔ̀ŋ baa àa li elɔ̀ˈɔ ebɨɨ la. Bɔ̀ zǐ ntɨ̀ yɔb wû ane Mbɔ̧ɔ̧mà wu tà taˈa wua ŋǎ awa èghɨ ègème nê bà me wùˈtè ènyit ya adù̧ la.
54006018	Shu awɔb nê, bɔ̀ me ghɨ̀ mènə̀ ntsɔ̧̀, mè me nyɨˈte ènɨ̧ wɔb ane àfàˈa ntsɔ̧̀ yu bɔ̀ɔ ngɨ̀à la. Nê, bɔ̀ ka me kuˈte àbu, bɔ̀ me ghàbtè èghɨ bɔb ŋǎ èbe bòt bu bɔ̀ɔ nkɨ̀ŋkà la.
54006019	Bɔ ghɨ̀ anè, bɔ ko nê bɔ wua nɔ̀ŋà èghɨ bɔb adzìˈa ntsɔ̧̀, mbɨ̀ˈɨ̀ wòt ntàŋka mèntsèke ntsɔ̧̀ mi nàa li ewu ane àli ako la. Àfɨˈa mbɔŋ àa kɨˈɨ bɔɔ bɔ ngule mèmpème mbɔŋ.
54006020	Tɔ̀màtià, ba̧a̧ àghɨ yu Mbɔ̧ɔ̧mà è zì a èkibu lê nê me lɨ̀ŋkè la ntsɔ̧̀. Ko mbɨ̀ˈɨ̀ à zì ètsə̂ wê a èbem mèngǎ̧ àku mu kà bɔ ànə̂ ane mènə̀ Mbɔ̧ɔ̧mà la. Ko mbɨ̀ˈɨ̀ à tseke adzìˈa bòt àa ngɨ̧̀ɨ̧̀nà nkàànà ànəa àghɨ yu bòt ko àa ntɔ nê wu “Èyì”, kà e wu èyì la.
54006021	Bòt ko e tanda nê bɔ bɔ wùà, tè sà alu̧ Yesò ntsì mèntɨ̧ɨ̧ mɔb ane tò. Maà shù̧ù̧ta nê Mbɔ̧ɔ̧mà è me nyɨˈte a ntsɔ̧̀ vi abua yɨ̧ bɨ̀agème.
55001001	Letà Pɔ̂l wantu̧ Yesò Klistò, Mbɔ̧ɔ̧mà lè zì ane mènkɔ̀ŋke mi nê tà laˈa ànəa mèmpème mu ye kàˈa abua bòt bu bɔɔ fɔtè ntsìˈi àghɨ yeamɔˈ bɔ̀ Yesò Klistò ba la,
55001002	Abua Tɔ̀màtià wa̧ èkɔŋ am. Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Lefɨ̀ˈ wa nê bɔ̀ me nyɨˈte a ntsɔ̧̀ wɔb abua yê, nkua tèsȩ tê, mè ngɨ̀ à bɔ àlàŋkè a èntɨ̧ɨ̧ wê.
55001003	Maa ŋa mènkɔ̀ŋke abua Mbɔ̧ɔ̧mà wu màa faˈa abua atò nè èntɨ̧ɨ̧ kà wua fèèlè am mbɨ̀ˈɨ̀ bètǎt nyaˈ bɔ̧ è le wua ngɨ̀à la. Màa ngɨ̀ e me tsàˈte atò nèngǔ̧ nè ètsəˈ, è mɨ̀ɨ̀tè àwê, e me kɔ̀ŋkè atò.
55001004	Màa ngɨ̀ è ku̧u̧te àfɨ̀ˈ yu e ndi me sà awê mèsi chu àghɨ ayê la, e me nùa nkɨ eye awê, mbɨ̀ˈɨ̀ èntɨ̧ɨ̧ am aa lu̧u̧ nè mèngùˈte.
55001005	Maa mè nkù̧ù̧ta ndɨ à li ndzì èntɨ̧ɨ̧ wê ane Yesò, wû mbɨ̀ˈɨ̀ nyɨ̌ jǔŋ wê Lɔsì bɔ̂ nyɨ̌ wè Yunìs e li ndzì mɔb la. Mâ lâ nko nê èntɨ̧ɨ̧ wê ewu wû ane tò.
55001006	Ale, e ngua nkù̧ù̧ta awê nê, ko mbɨ̀ˈɨ̀ à sàŋ àghɨ yu Mbɔ̧ɔ̧mà li ŋǎ abua yê àfɨ̀ˈ yu e ndi nɔ̀ŋè èbu bɔ̧ adù̧ yê la, a fi.
55001007	Ko nê Fo yu Mbɔ̧ɔ̧mà ŋa abua ya la, nàà kà ghɨ̀ bòt e bɔà. Nàà ŋàa awa wû mètàŋ, ngɨ̀à ba kɔ̀ŋkà bòt, mè ngɨ̀à ndɨ bàa me ba̧a̧ mèntɨ̧ɨ̧ ma ka ngɨ̀à mènə̀ la.
55001008	Ale, à ka mbɔ̀ àtsə kɔˈɔ e làˈa ànə̂ à ko ane Lefɨ̀ˈ wa la. À ka mè ngɨ̀ ngaa mbɨ̀ˈɨ̀ à bakà ko am è ngu wòt tèfȩ nkàà ànəa Yesò la. Ka nɨ mètàŋ mu Mbɔ̧ɔ̧mà è ŋa abua yê la, ndzě ye nè ngoˈ nkàà Ntu̧ Ntsɔ̧̀ Yesò, mbɨ̀ˈɨ̀ mmɔ̌.
55001009	Mbɔ̧ɔ̧mà li ŋà àwa ngule mèmpème mi, mè ndȩ̀ àwa nê, bà wu bòt ebi. Tà li tà kà wua ndȩ̀à àwa nê, ba ghɨ ànəa ntsɔ̧̀ ako. Tà li nkɔ̀ŋkè nê yea lȩ̀ àwa mbɨ̀ˈɨ̀ eyɨˈte a ntsɔ̧̀ vi abua ya. È li ngu àfɨˈa kà ngɔ̀ŋ ya bùˈ, tà taŋke nê yea li etsàa Yesò Klistò, taa kɨˈɨ e ghɨ̌ baa wu bòt tò.
55001010	Ka ne àfɨ̀ˈ yaa, ba yea ntsɔ̧̀ Mbɔ̧ɔ̧mà mbɔŋ, nkàà nê Tǎt wa Yesò Klistò wu tà wu Mpemnà la è kɨˈɨ̀. Tà loote nkwete èvə, mè nyɨ̀ˈte nê, ba bɨ̧ɨ̧nà Ntu̧ Ntsɔ̧̀ yu, ko baa bɔ ngule mèmpème kàlìà kà wu tsi epfə.
55001011	Mbɔ̧ɔ̧mà è lȩ̀ am ane wantu̧ vi nê è nyɨˈte mè ntsɔ̀tè Ntu̧ Ntsɔ̧̀ yu abua bɔbȩ.
55001012	Eyaa wu lə yu e ndzèa ngoˈ yaa la. Ka betsiˈa è nka bɔ àtsəa kɔˈɔ ane ànəa ko nkàà nê mâ ko wòt wu mâ zì ntɨ̀ ya̧ ane tò la. Mâ ko mɨ̧̂ nê, betsiˈa tà baabe Ntu̧ Ntsɔ̧̀ yu tà ŋa abua am la tè ngà ngu ane àli yu tàa li e mě kɨˈɨ la.
55001013	Ba̧a̧ èngǎ̧ nkǔŋ waa mâ laˈa abua yê la, me làˈa abua bòt ko mɨ̧̂, me zì wû èntɨ̧ɨ̧ wê ane Mbɔ̧ɔ̧mà, nkɔ̀ŋkà tò mbɨ̀ˈɨ̀ ba wu ba tsiˈi àghɨ yeamɔˈ nè Yesò Klistò la àa ngɨ̀à la.
55001014	Neeta mbààbe èghɨ nkǔŋ bu Fo Kèfə yu nàa ntsèka ane ya la è zì a tèkitebu tê la.
55001015	À ko nê, bòt bàgème àbâ àlaˈ a Esìà, fɔ̀ɔ̀le ne Fìgelùs nè Emogìn, e waˈa am.
55001016	È wua Ònesìfolùs, ko maà ntsàˈtà nê Mbɔ̧ɔ̧mà ku tèsȩte bòt tò. Tà taˈa wua nkɨ̀ˈâ ndàˈà nè nà̧. Mâ batè ngu a tèfȩ ale, ka tà kà wua mbɔ̌ àtsəa kɔˈɔ nkàà am.
55001017	Tà li mbê nkɨ̀ˈɨ̂ nyi a Lûm ale, mbùˈ me kɨ am tè ngɨ̀ ndzè am.
55001018	Maà shù̧ù̧ta nê Tǎt wa Yesò li nkù tèsȩte tò ane àli yu Tǎt wa mbɔŋ nàa li mě ekɨˈɨ la. Àwɔ̀ mbɔŋ à ko nê, Ònesìfolùs li ntàˈa tɨŋe am àfɨ̀ˈ yu e ndi ngu a Efesɔ̀s la.
55002001	È me wu awê à wa̧ am, à me kweele ane mènə̀ Mbɔ̧ɔ̧mà mu è wû ma, ndɨ̀ wu ba tsiˈi àghɨ yeamɔˈ ane Yesò Klistò la.
55002002	Nɨ mèngǎ̧ Mbɔ̧ɔ̧mà mu à li ndzə e ndàˈ abua bòt nyaŋ la ndzì a tèkitebu ngule bòt bu bɔ kùˈu a mànyɨˈta bòt ko la mɨ̧̂.
55002003	Fɔte am ndzě yê nè ngoˈ, mbɨ̀ˈɨ̀ shujà tàa nùà èbet Yesò Klistò nè èntɨ̧ɨ̧ vi wemɔˈ la.
55002004	Ko nê, shujà nàa ngɨ̀ tà gha a èbet, tà me nùa nkɨ̀a ndɨ àà me bɔ̀ wòt wu tà wu àtsə ayɔb la. Ale, tà kà wua ndzìà àbu àzi a èbem mènə̀ bòt kà wu bèshujà.
55002005	Ko mɨ̧̂ nê, wòt me lùùla àlùùlà, tè mbakà wua ndùùlà mbɨ̀ˈɨ̀ mbɨ̧te àlùùlà yu te kɨa la, tà kà tse àyùà.
55002006	È me wu ane ànəa mbȩ ko wòt tàa mbɨ̀à njùta èghɨ mbȩ àfɨˈa e kweele la wu tòà wu tà ghɨ̌ àfàˈa kekweelè la.
55002007	Me ku̧u̧te mènə̀ maa e shu awê la, na à me ku̧u̧te, ko Tǎt wa naa tɨŋe awê aa ko mènə̀ ègème la.
55002008	Me ku̧u̧te a Yesò Klistò, tà li mpfə mè njù̧ù̧mê la. Tà lè wu wòt àndǎ̧ Fɔ̧̀ Dàbid, mbɨ̀ˈɨ̀ Ntu̧ Ntsɔ̧̀ yàa e ntsɔ̀tà la nàa nyɨ̀ˈta la.
55002009	Wu ànəa yùà ka a ghɨ̂ e me ye ngoˈ tè bɔ kuule am mbɨ̀ˈɨ̀ wòt tà ghɨ ànəa kàbɔ̀ŋ la. Bɔ batè nkùùlè am ale, ka bɔ̀ ka kuulè Ntu̧ Ntsɔ̧̀ yu.
55002010	Mbɨ̀ˈɨ̀ àa anè la, maà nkìà ngoˈ tègème nkàà bòt bu Mbɔ̧ɔ̧mà è làà àwɔb ane bòt ebi la. E nkìà ale mbɨ̀ˈɨ̀ Yesò Klistò naa ŋa awɔb mèmpème mi, bɔɔ ghǎ me tseke a èbem Kèfɔ̧̀ nɨ̧ tò wu kà wu li elìa la.
55002011	Èngà̧ waa wu èngǎ̧ nkǔŋ: “È wu nê ba pfə nè tò, ko ba tò ba aa me tseke nɔ̂ mɨ̧̂.
55002012	Nkùùla mèntɨ̧ɨ̧ ma, ko ba tò ba aa li me ba̧a̧ mènə̀ mbɨ̀ˈɨ̀ bèfɔ̧̀ mɨ̧̂. Ba tu̧u̧ atò, ko taa tu̧ awa mɨ̧̂.
55002013	Ba tsì mèntɨ̧ɨ̧ ma ane tò, ko tàà ndɨ̀ŋkà wu awa àfɨ̀ˈ àgème, mbɨ̀ˈɨ̀ nê betsiˈa tà kà kubtè ànəa tà shu zìambɔŋ la.”
55002014	Ghɨ̌ bòt bê è ku̧u̧te mèngà̧ mu e shu awê la, mè nèètè sə̀ŋkè ètǔ̧ bɔb a mbì Mbɔ̧ɔ̧mà nê, bɔ̀ ka me yɔ̌ a ègwet mèngǎ̧ àku. Nê, lə mèngǎ̧ àku è ntsě, nàà ntsòkà wû mèntɨ̧ɨ̧ bòt bu bɔ̀ɔ njùtâ mèngǎ̧ mbɔŋ la.
55002015	È wu awê, à nyɔ̀ˈtè fàˈà ndɨ Mbɔ̧ɔ̧mà nàa bɨ̧ɨ̧ne la. Fàˈà mbɨ̀ˈɨ̀ wɔ̀fàˈ kà wu li elɔ̀ˈɔ ebɔ àtsəa kɔˈɔ ane àfàˈ àzi, mè fàˈà mbɨ̀ˈɨ̀ wòt tàa nèètà nyɨ̀ˈta bòt èngǎ̧ nkǔŋ wu e dzə̌ abua Mbɔ̧ɔ̧mà la.
55002016	Ko mbɨ̀ˈɨ̀ à zì ètsə̂ wê ane mènə̀ àku mu kà bɔ àbu ane mènə̀ Mbɔ̧ɔ̧mà la. Èwuu mènə̀ mbɔŋ nàà mpàa ntsìà bòt tsǐ ane Mbɔ̧ɔ̧mà.
55002017	Mèngǎ̧ mu bɔ̀ɔ nyɨ̀ˈta la bê ngu wû mbɨ̀ˈɨ̀ taˈa fɨŋ, nàa nkwèla nyà̧ ènyit wɔ̀bȩ̌ la. Bòt babe ane bènyɨˈtà èwuu mèngà̧ maa wu Ghɨ̀menɔ̀s bɔ̂ Fìletùs.
55002018	Bɔ sà alu̧ nkǔŋ me gheeba ntsòkà ètsə bòt Yesò ko è shùa nê, Mbɔ̧ɔ̧mà è yu̧u̧me bòt bɔ pfəˈte la tè ndɔ̀ˈ.
55002019	Ka, betsiˈa àtetsi àkekweelè yu Mbɔ̧ɔ̧mà li mbɔ̧ la à ka nyiˈnè. Bɔ shɨ mèngà̧ maa adù̧ və nê, “Mbɔ̧ɔ̧mà è ko bi ne bòt.” Mè shɨŋ nê, “Wòt tà laˈnê ye wu wòt Mbɔ̧ɔ̧mà la è bɔ ndɨ tàa waˈa mènə̀ kàbɔ̀ŋ mi la.”
55002020	Àa ngɨ̀ à nyi a èbem lob nɨ̧, à ye tèwuute bapfə̀ˈ tègème, èbe bɔ ghɨ ane silbà nè gôl la, nê èbe bɔ ghɨ ane èyɨt la mè nè èbe bɔ ghɨ ane ètsaˈ la. Beko wu èbe bɔ̀ɔ mbà̧à̧ta a lob àli àgème la, beko wu èbe èpà̧.
55002021	È wu ale, wòt me kɨ ewu mbɨ̀ˈɨ̀ bapfə̀ˈ bu bɔ̀ɔ mbà̧à̧ta wû àfɨˈa ngule ànə̂ a saˈa la, tà yòò èntɨ̧ɨ̧ vi ane mènə̀ kàbɔ̀ŋ mi ègème, ko Mbɔ̧ɔ̧mà naa enɨ atò enɨ fàˈà ngule efàˈ ebi. Mbɔ̧ɔ̧mà naa ghɨ̌ ale nkàà nê ŋut tsiˈi wòt èntɨ̧ɨ̧ kèfə, mè nkùˈ abua tǎt vi a màngɨa àfaˈa ntsɔ̧̀ àgème.
55002022	Ko mbɨ̀ˈɨ̀ à zì àbu ayê a èbem èghɨ kàbɔ̀ŋ bu bɔkèsà àa nkɔ̀ŋkà a màngɨa la. Me ghɨ̀ wû àghɨa Mbɔ̧ɔ̧mà nàa nkɨà la, ndzìà èntɨ̧ɨ̧ wê ane Yesò, nkɔ̀ŋkà bòt mè ntsèka ane àlàŋkè bɨ bòt bɔ̀ɔ ntsàˈta Mbɔ̧ɔ̧mà nè èntɨ̧ɨ̧ kèfə, nê tà tɨŋe awɔb la.
55002023	Ko mbɨ̀ˈɨ̀ à zì ètsə̂ wê a èbem mèngǎ̧ àku mu bòt àa ndàˈà kà ko ànəa bɔ shua la. Ko nê, mèngǎ̧ mbɔŋ nàà ndìà wû nè àyɔ̀ŋ.
55002024	Wɔ̀fàˈ Mbɔ̧ɔ̧mà bakà bɔ ndɨ tàa me yɔ̌ bɔ̂ bòt la. Tà bɔ ndɨ tàa me ghɨ̌ a ntsɔ̧̀ abua waa waa, e mě ewu nyɨˈtà ntsɔ̧̀ tà bɔ àbɔɔla èntɨ̧ɨ̧ la.
55002025	Tà bɔ ndɨ tàa ba̧a̧ èntɨ̧ɨ̧ vi ka me kɨɨte bòt bu ntù̧a èngà̧ wu tàa nyɨ̀ˈta la. Tà ghɨ anè ko ateko Mbɔ̧ɔ̧mà naa ŋa awɔb èlu̧ bɔɔ kubte mènə̀ kàbɔ̀ŋ mɔb e mě eko nkǔŋ la.
55002026	A wu ale, ko ateko mèyǐ mɔb naa mě ekua tê bɔɔ dzə̌ a èbem àta̧ Satàn yu a li mbà̧à̧ àwɔb bɔ tsiˈa nkùŋà mènə̀ tò la.
55003001	Ko ntsɔ̧̀ nê, naa li ngu ane èli bu ngɔ̀ŋ tsìˈa nkɨ elìa la, mènə̀ kèkweelè ghe.
55003002	Naa li ngu ane èli mbɔŋ, waa waa tsiˈa kɔ̀ŋkà wû avi zìambɔŋ, nkwàˈtà wû ànəa mèkab mɔb, ngù̧a nkùˈ tɔb mè ŋèˈa tèkwȩ tɔb a ègwet. Naa li ngu ane èli mbɔŋ, bòt e tsiˈa ntsɔ̧̀ɔ̧̀tà beko, ngɨ̀à àtsə àkekweelè abua bètǎt bɔb, bɔ̀ ka tsi ngùa nkuŋà Mbɔ̧ɔ̧mà, wòt ghɨa ntsɔ̧̀ abua wòt tà kà lem ntsi nkɔ̀ŋkè atò.
55003003	Naa li ngu ane èli mbɔŋ, bòt è ka tsi ngua nkɔ̀ŋkà bòt, bɔ̀ ka tsi ngua nkua tèsȩte bòt. Bòt aa li tsiˈa ndàˈà kàbɔ̀ŋ adù̧ tèlente bòt ko, ngɨ̀à mènə̀ mbɨ̀ˈɨ̀ nya̧tebàˈ mè ngèmtà, ntsìˈa mpààbà wû a ntsɔ̧̀ ègème.
55003004	Bòt aa li tsiˈa ndàˈà mèngà̧ nɨ̀a fɨ̧̀ɨ̧̀nà beko, ngɨ̀à mènə̀ èkèghɨ̧̀ ŋèˈa tèkwȩ tɔb a ègwet kwàˈ ànyaˈne. Bɔɔ li tsiˈa nkɔ̀ŋkà wû èghɨ àa mbɔ̀ àwɔb la, tè ntse a Mbɔ̧ɔ̧mà.
55003005	Naa li ngu ane èli mbɔŋ, bòt e me shu nê bɔ wu bòt Mbɔ̧ɔ̧mà ka bɔ̀ ka wu eye àghɨa mètàŋ Mbɔ̧ɔ̧mà ghɨ̌ ane yɔb la. À yea èwuu bòt baa, à ka ngà a ngèt yɔb.
55003006	Bòt ko ane yɔb aa ngèèba nyaˈa nyia èpfə̀ bòt, fɨ̀ta bèzi bɔ bɔ mèntɨ̧ɨ̧ lèyu la, mbɨ̀ˈɨ̀ bɔɔ bɨ̧ɨ̧ne ànəa bɔ shuà la. Eyaa wu èwuu bèzi bu kàbɔ̀ŋ kuule awɔb tè bɔ tsiˈa ngɨ̀à àghɨ àgème a kɨˈɨ àtsəa yɔb la.
55003007	Bɔɔ̀ ntsèka nkɨ̌ eko mènə̀, ka bɔ̀ ka wu me pfə eko nkǔŋ.
55003008	Bòt mbɔŋ bɔ̀ɔ ngèèba ale la aa ntù̧a mènə̀ nkǔŋ wû mbɨ̀ˈɨ̀ Janèsìs bɔ̂ Jamblès è le tu̧u̧ mènə̀ mu Musì li ngua ndàˈà la. Eyaa wu bòt bɔ̀ɔ ka tsi nko nkwàˈtè mènə̀ ntsɔ̧̀, mèntɨ̧ɨ̧ mɔb ka meè ndâ ngu ane Yesò la.
55003009	Betsiˈa bòt ngaa è ka gha a endɨ̌, nkàà nê bòt ko aa ye nê, bɔ wu èkèghɨ̧̀, wû mbɨ̀ˈɨ̀ bɔ̀ li ndze nê Janèsìs bɔ̂ Jamblès wu èkèghɨ̧̀ la.
55003010	È me wu awê, ko à ko àghɨa màa nyɨ̀ˈta la ntsɔ̧̀, nko ndɨ màa ntsèka la, mè nko lə àfàˈ yu e fàˈà la. À ko ndɨ màa ndzìà èntɨ̧ɨ̧ am ane Yesò la, nko ndɨ màa mbà̧a̧ èntɨ̧ɨ̧ am la, nko ndɨ màa nkɔ̀ŋkà bòt la, mè nko ndɨ màa nkùùla èntɨ̧ɨ̧ la.
55003011	À ko ndɨ bɔ li ngua nkɨà àtsə am enɨ ane ànəa Yesò la, nè ngoˈ e ndi ndzě a Antìɔ̀k, nè Ikoniòm, bɔ̂ Lislà la. Bɔ li ntaˈa nyɔ̀ˈte a mànɨa àtsəa am, ka Tǎt wa ghɨ̀ e mpeme èvə ane mènə̀ ngaa ègème.
55003012	Wu nkǔŋ nê bòt bu bɔ̀ɔ nkɨ me tseke mbɨ̀ˈɨ̀ bòt Mbɔ̧ɔ̧mà ndɨ̀ wu bɔ̂ Yesò Klistò ba è tsiˈi àghɨ yeamɔˈ la, aa ye ngoˈ a tèkitebu bòt ko.
55003013	È me wu bòt kàbɔ̀ŋ nè bòt mèfà̧, ko bɔɔ me bɨa ngà wû nè mbì, fɨ̀ta bòt ko, mè fɨ̀ta awɔb mɨ̧̂.
55003014	Ka è wu awê àwɔ̀ mbɔŋ, ko mâ laˈnê, me kùŋè wû mènə̀ mu bɔ li nyɨ̀ˈte awê, à mè mbɨ̧̀ɨ̧̀ne nè èntɨ̧ɨ̧ wê ègème la. Me kùŋè mènə̀ mbɔŋ ndɨ̀ wu à ko èwuu bòt bu bɔ li nyɨ̀ˈte awê la,
55003015	mè nko ànəa Àkata Mbɔ̧ɔ̧mà a shua la, e bùˈù tê àfɨ̀ˈ yu à li mbèle watèchɨɨle la. Letà waa nàa nyɨ̀ˈta ndɨ betsiˈa à bɔ̌ èyì wu àa ghɨ̌ aa zǐ èntɨ̧ɨ̧ wê ane Yesò Klistò mbɨ̀ˈɨ̀ Mbɔ̧ɔ̧mà naa ŋa awê mèmpème mi la.
55003016	Wu Mbɔ̧ɔ̧mà zìambɔŋ ka tà ghɨ̂ bɔ shɨ àghɨ àgème àa a èbem Àkata tò la. Ale, betsiˈa wòt nɨ̀ letà waa me nyɨˈte mènə̀ nkǔŋ, ntù̧a mènə̀ kàbɔ̀ŋ, nyɨ̀ˈta awa mènə̀ ba fà̧à̧tè la, mè ŋà àwa nkɨ̀atsə ndɨ bàa tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la.
55003017	Mbɔ̧ɔ̧mà li ngɨ̀à anè mbɨ̀ˈɨ̀ wɔ̀fàˈ tò naa la ekùˈu e mě eko a màngɨa èwuu èfaˈ ntsɔ̧̀ ègème.
55004001	Tsiˈ è neeta shu awê ànə̂ yaa a mbì Mbɔ̧ɔ̧mà bɔ̂ Yesò Klistò wu tàa li mě ekɨˈɨ tseke a ègwet atɨ̧ kèfɔ̧̀ vi, esaˈa bòt, èbe be pfəˈte la, nè èbe be bele yǔ̧ la.
55004002	Maa shu awê nê, tsɔte Ntu̧ Ntsɔ̧̀ yu, nèètè èsènte yùà, kò àfɨ̀ˈ aà və, kò a ntsě leˈ, ko mâ shu awê nê, bòt e ghɨ a kàbɔ̀ŋ, à ŋȩ̀te awɔb. Shu awɔb mɨ̧̂ nê, bɔ̀ sà mènə̀ kàbɔ̀ŋ mɔb, mè ndɔ̀ktè ètsə bɔb nê, bɔ̀ me ghɨ̌ mènə̀ ntsɔ̧̀. Me bɔɔle awê àfɨ̀ˈ àgème nyɨ̀ˈta awɔb.
55004003	Ko nê àfɨ̀ˈ àko aa nkɨ̀ˈa kà bòt e wu tsi me yute bòt bu bɔ̀ɔ ndàˈà mènə̀ nkǔŋ la. Bɔɔ li egha ambo ndɨ bɔ̀ɔ nkɨa wû àghɨa mèntɨ̧ɨ̧ mɔb nàa nkɨà la, etsiˈi me nɨ wû bènyɨˈtà bu bɔ̀ɔ me shu awɔb èghɨ ètǔ̧ bɔb aa ntèa nkɨ ezə la, e bɔ̂ me kwèˈnè àwɔb nɨa ngà nè mbì.
55004004	Bɔɔ li tuu̧ eyute mènə̀ mu è wǔ me nkǔŋ la, etsiˈi me yute wû tèlete àku.
55004005	È wu awê, ko me baabe awê àfɨ̀ˈ àgème, nkìà ngoˈ. Ba̧a̧ àfàˈ ayê mbɨ̀ˈɨ̀ wòt màntsɔta Ntu̧ Ntsɔ̧̀ Yesò, mè me nɨ àfàˈ ayê ngà wû nè mbì mbɨ̀ˈɨ̀ ngule wɔ̀fàˈ Mbɔ̧ɔ̧mà.
55004006	È me wu am, ko eyaa wu àfɨˈa màa sǎ ngɔ̀ŋ yaa la. Afɨˈa bɔ̀ɔ bùŋe am ane ànəa Mbɔ̧ɔ̧mà la a kûˈ.
55004007	Mâ nù èbet ntsɔ̧̀, mâ lùùlà tê mpàâ, àghɨ àgème mbɨ̀ˈɨ̀ Ntu̧ Ntsɔ̧̀ shu la.
55004008	E bùˈu àfɨ̀ˈ yaa, Mbɔ̧ɔ̧mà è nɔ̀ŋe àbȩ̀ am a ègwet ndɨ̀ wu màa ngɨ̀à àghɨa tàa nkɨà la. Tǎt wa Yesò wu èsaˈa tò àa ndɨŋndɨ̀ŋ la, naa li e ŋa àbȩ̀ yaa abua am ane àli yu tàa li e mě ekɨˈɨ la. Taa li e ŋa fɔ̀ɔ̀le abua bòt bu bàgème bɔ̀ɔ ndâ nchɨ̀ˈà mè nkɔ̀ŋkà e ye ndɨ tàa mě kɨˈɨ la.
55004009	Nyɔˈta nkɨ̀ˈɨ̂ nkwène ane ya̧ kwàla.
55004010	Demàs è zì èntɨ̧ɨ̧ vi ane èghɨ ngɔ̀ŋ yaa tè ngwaˈ am ngà àvi a Tèsàlonikà. Klesèns è ghà a Gàlashìà, Tȩtɔ̀s è ghà a Dàmatìà.
55004011	Wu ndàˈà Lûk tà tsìˈì ba tò a si ŋàa la. Nɨ a Mak, bɨ tò è kɨˈɨ nɔ̂, nkàà nê taa tɨŋe am ane àfàˈ yaa.
55004012	È wu a Tȩ̀kɨkùs, ko e ndi ntu̧ atò a Efesɔ̀s.
55004013	Aa me kɨˈɨ, à nɨ taˈa ndǐ a ègwet ya̧ yu e ndi ntɔɔ abua Kapùs a Tloas la. Nɨ fɔ̀ɔ̀le èkatè bɔ̧ bu mɨ̧̂. Ko mbɨ̀ˈɨ̀ à lèènè èbu bɔ ghɨ ane gùb nyà̧ la.
55004014	Àlèkzandà, talà̧ li ndâ ngɨ̀ am àbɨˈte ànə̂. Mbɔ̧ɔ̧mà naa li etsɔˈɔ àfàˈ atò ane àghɨa tà ghɨ̀ la.
55004015	Me ko mbɨ̀ˈɨ̀ tà ghɨ ane yê mɨ̧̂, nkàà nê tà li tà kà bê ngùa nkɨ̌ eyute mèngà̧ mu ba nyɨˈtà la.
55004016	È li ngua ngò̧ mbì yu bɔ saˈa am la, wòt kǒ ka kɨˈɨ etɨ̧ɨ̧ akwene ya̧. Waa waa li ndùùlà am. Maà shù̧ù̧ta nê Mbɔ̧ɔ̧mà e lèène ànəa ngaa bɔ li ngɨ̀ la.
55004017	Ka Mbɔ̧ɔ̧mà li ngu nè nà̧, ŋa am mètàŋ, e nɨŋ ntsɔ̀tè Ntu̧ Ntsɔ̧̀ yu ègème tè bòt kà wu Bèjû bàgème e zə. Mbɔ̧ɔ̧mà li ntɨ̀ŋe ngɨ̀ e mpem èvə mbɨ̀ˈɨ̀ wòt bɔ fàa tò a ètsə̂ sambàŋ la.
55004018	Mâ ko nê, Mbɔ̧ɔ̧mà wu naa tsì am a èbem èghɨ kàbɔ̀ŋ ègème, e mě mbaabe am tè maa ghǎ enyi a èbem kèfɔ̧̀ tò a ègwet. Tsiˈ mèngùˈte wu abua tò àfɨ̀ˈ àgème! Àmèn.
55004019	Tsàˈte a Plìsilà bɔ̂ Àkwilà, nè bòt lob Ònesìfolùs ŋa abua am.
55004020	Èlastùs li ntèˈà a Kɔlìn, e saame a Tɨ̀lòfimùs a Miletùs ngu nê tà li ngua ngò̧ò̧nà.
55004021	Nyɔˈta nkɨ̀ˈɨ̂ abàˈ ŋaa ka àfɨ̀ˈ yu èdziˈ è naa fià nyaŋ la à buˈa. Yùbùlùs bɔ̂ Pudèns nè Lȩnɔ̀s, nè Klɔdìàs e tsàˈtè àwê. Bɔnyɨ ba ko bu bàgème e tsàˈtè àwê mɨ̧̂.
55004022	Maà shù̧ù̧ta Mbɔ̧ɔ̧mà nê tà wu ne nè, mè me nyɨˈte a ntsɔ̧̀ vi abua yɨ̧ bɨ̀agème.
56001001	Letà Pɔ̂l, wɔ̀fàˈ Mbɔ̧ɔ̧mà, nè wantu̧ Yesò Klistò. Mbɔ̧ɔ̧mà li ndȩ̀ atò nê nè tà tɨŋe bòt bu ye làà la, ndɨ bɔ̀ɔ nèète zì mèntɨ̧ɨ̧ mɔb ane zi, e mě ko mènə̀ nkǔŋ mu nàa nyɨ̀ˈta ndɨ betsiˈa ba tsekè tè a bɔ a Mbɔ̧ɔ̧mà la,
56001002	e mě zǐ ntɨ̀ yɔb ane Mbɔ̧ɔ̧mà mbɨ̀ˈɨ̀ taa ghɨ̌ bɔɔ bɔ mèmpème kàlìà. Ngɔ̀ŋ li me laˈ nê yeà mbùˈà, Mbɔ̧ɔ̧mà wu tàa ka fɨ̀te la yaŋe kàˈà àwa mèmpème màa.
56001003	Àfɨ̀ˈ a li nkùˈ, Mbɔ̧ɔ̧mà ghɨ̀ bɔ tsɔ̀tè èngǎ̧ tò, ngɨ̀ bòt e ko àghɨ yu tà li nkàˈ la. Wu Mbɔ̧ɔ̧mà, Mpemnà wa tà li ndzì ntu̧ yaa a tèkitebu ta̧ nê è me tsɔ̀tè la.
56001004	E shɨa letà waa abua Tȩtɔ̀s, ngule wa̧ am, ba tò e zì mèntɨ̧ɨ̧ ma ane wòt wemɔ̀ˈ la. Maà shù̧ù̧ta Tǎt wa Mbɔ̧ɔ̧mà bɔ̂ Yesò Klistò Mpemnà wa nê bɔ̀ me nyɨˈte awê a ntsɔ̧̀ wɔb, mè ngɨ̀ à bɔ àlàŋkè a èntɨ̧ɨ̧ wê.
56001005	E ndi sà awê a Klît nê à taŋke mènə̀ mu è li mbèle kà ba taŋkè la, mè ngà a èpfə̀ nɨ̧ ègème, ndzì bɔɔjuŋ àtsəa bòt Yesò mbɨ̀ˈɨ̀ e ndi shu awê la.
56001006	Ko nê, wòt tà wu àtsəa bòt Yesò la, bakà bɔ ndɨ tàa me ghɨ̀ mènə̀ bòt àa me fèèle atò la. Tà bɔ ndɨ tàa bɔ wû àvi wemɔ̀ˈ la, bɔ̧ tò mè ngu bòt bɔ zì mèntɨ̧ɨ̧ mɔb ane Yesò la. Bɔ̀ ka me ghɨ̀ mènə̀ mbɨ̀ˈɨ̀ nya̧tebàˈ, bɔ̀ ka me ghɨ̀ àtsəa kekweelè.
56001007	Ndɨ̀ wu tà wu àtsəa bòt Yesò fàˈà àfàˈa Mbɔ̧ɔ̧mà la, tà ka me ghɨ̀ mènə̀ bòt àa me fèèle atò la, tà ka mbɔ̌ ètsə̂ kàbɔ̀ŋ, tà ka me ghèmtè, tà ka me nu mèlùˈ nyaŋ, tà ka me kɨ èbet, tà ka me zǐ èntɨ̧ɨ̧ vi ane èkab nyaŋ.
56001008	Ka ŋut e bɔ ndɨ tàa wu wòt tàa nkòa èsèà bègɨ̧̀ a lob zi la, mè ngu wòt tàa nkɔ̀ŋkà wû àghɨa àa mbɔ̀ la. Ngu wòt tàa mbà̧a̧ èntɨ̧ɨ̧ vi ka ngɨ̀à mènə̀, mènə̀ tò mè ntɨ̧ɨ̧ ndɨŋndɨ̀ŋ la. Tà bɔ ndɨ tàa wu ngule wòt Mbɔ̧ɔ̧mà, e mě me ghɨ̌ mènə̀ mbɨ̀ˈɨ̀ wòt tà ko èdziˈ la.
56001009	Ŋut bɔ ndɨ tàa nèète eba̧a̧ èngǎ̧ nkǔŋ waa ba nyɨ̀ˈta la. Tà ghɨ̀ anè, ko taa ko enyɨˈte bòt ko èngà̧ wu è wǔ nkǔŋ la, e mě ghɨ̌ aa pùùla aya̧ nê bòt bu bɔ̀ɔ ntù̧a èngà̧ waa la wu bòt mèfà̧.
56001010	Bòt ko nyaŋ aà və bɔ̀ɔ ŋàa àtsə àsaa, bɔ̀ ka bê ngùa ndzə̀a ànə̂, mè me nɨ mèngǎ̧ àkǔ èfɨ̀ta bòt ko la. Bɔɔ̀ ndzea àya nyaŋ ane Bèjû bu ayɔɔ yɔb bɔ̀ɔ ŋwèèlà shua wû nê bɔ naŋe wòt ka tà wu wòt Mbɔ̧ɔ̧mà la.
56001011	Bòt bu àtsəa bòt Yesò la e bɔ̂ ndɨ bɔ̀ɔ ghɨ̌ bèŋǔt aa kate mètsə̂ mɔb la, nkàà nê bɔɔ̀ ngèèba ntsòkà lobte bòt, nyɨ̀ˈta awɔb mènə̀ bɔ ghɨ bɔ̀ ka wu nyɨˈte la. Bɔɔ̀ nyɨ̀ˈta mènə̀ maa anè ngua nkɨà wû èkab, ale nko nê bɔ loà mèkù mɔb.
56001012	Ka wû ngule wòt Klît wɔb kǒ, è wu wòt àghɨ yeakwì la li nê, “Bòt Klîtan e taˈa wua fɨ̀ta, ngɨ̀à kàbɔ̀ŋ mbɨ̀ˈɨ̀ nyà̧tebàˈ, nkùa èlɔŋ, mè nkɔ̀ŋkà wû èghɨjɨ.”
56001013	Ànə̂ yaa tà li shu la a bɔ̂ ngu nkǔŋ. Mbɨ̀ˈɨ̀ aa anè la, à bɔ ndɨ àa taˈa ŋȩte awɔb mbɨ̀ˈɨ̀ bɔɔ me nèèta nkùŋà alu̧ Mbɔ̧ɔ̧mà la.
56001014	Ŋȩte awɔb mbɨ̀ˈɨ̀ bɔ yute tèlete àku tu Bèjû àa ntsàà la. Ŋȩte awɔb nê, bɔ̀ ka tsi nkùŋè mbɨ̧ tu bòt bɔ tu̧u̧ mènə̀ mu è wǔ nkǔŋ la e tsite la.
56001015	Wòt bɔ èntɨ̧ɨ̧ kefə, ko àghɨ àgème aa me fəə àghɨ atò. Ka è wu bòt bu kà mèntɨ̧ɨ̧ mɔb wua fə̀a, bɔ̀ ka meè mbɨ̧̀ɨ̧̀ne mènə̀ Mbɔ̧ɔ̧mà la, ko àghɨa ko àà fəə abua yɔb la a ntsě. Bɔɔ̀ ndzìa nkwàˈtà wû mènə̀ kàbɔ̀ŋ, tè bɔ̀ ka tsi ngua nkòa nê, àghɨa ko wu ntsɔ̧̀ kò kàbɔ̀ŋ leˈ.
56001016	Bɔ̀ɔ ngɨ̀ bɔ me shu nê, bɔ ko a Mbɔ̧ɔ̧mà ka èghɨ bɔ̀ɔ ngɨ̀à la e me nyɨˈte nê bɔ bakà ko atò. Bèŋǔt e bê ngɨ̀ àtsəa kekweelè nge, mènə̀ mɔb mè mbɨ̀ɨ̀ nenkèm, tè ntsɔ̧̀ kà tsi ngu ane yɔb.
56002001	È me wu awê, ko mâ laˈnê, me nyɨˈte bòt wû mènə̀ mu è wù mènə̀ Mbɔ̧ɔ̧mà mu è wǔ nkǔŋ la.
56002002	Shu abua mbà̧te juŋ nê, bɔ̀ me yu ane mènə̀ mɔb, nɨ̀a èyì ka ngɨ̀à mènə̀, mè mbà̧a̧ mèntɨ̧ɨ̧ mɔb ka ngɨ̀à mùà. Bɔ̀ mě me nèèta ndzìà mèntɨ̧ɨ̧ mɔb ane Mbɔ̧ɔ̧mà, nèètà nkɔ̀ŋkà bòt, mè nkìà ngoˈtsə.
56002003	Shu abua bèzi juŋ mɨ̧̂ nê, bɔ̀ me ghɨ̀ mènə̀ mɔb wû mbɨ̀ˈɨ̀ Mbɔ̧ɔ̧mà nàa nkɨ̀a la. Bɔ̀ ka me tsòkè tèlente bòt, kò ngu èbaala mèlùˈ leˈ. Bɔ bɔ ndɨ bɔ̀ɔ me nyɨˈte mènə̀ ntsɔ̧̀ la,
56002004	mbɨ̀ˈɨ̀ elɔ̀ke bèzi techɨɨle bɔɔ ko ndɨ bɔ̀ɔ me kɔ̀ŋkè bèlu̧ bɔb nè bɔ̧ bɔb la.
56002005	Bɔ̀ nyɨˈte bèzi techɨɨle baa ndɨ̀ bɔ̀ɔ me koa mbà̧a̧ mèntɨ̧ɨ̧ mɔb ka ngɨ̀à mènə̀ la, mbààba ènyit yɔb, nko ndɨ bɔ̀ɔ me mbà̧a̧ lob tɔb ntsɔ̧̀, ngɨa ntsɔ̧̀ abua bòt, mè ndzəa bèlu̧ bɔb la. Bɔ̀ me ghɨ̀ anè mbɨ̀ˈɨ̀ wòt kǒ làˈa kàbɔ̀ŋ adù̧ èngǎ̧ Mbɔ̧ɔ̧mà.
56002006	Shu abua mbà̧te techɨɨle mɨ̧̂ nê, bɔ̀ me ba̧a̧ mèntɨ̧ɨ̧ mɔb ka ngɨ̀à mènə̀.
56002007	Àwɔ̀ mbɔŋ, à me ghɨ̀ wû mènə̀ ntsɔ̧̀ ane èfàˈa bê ègème, nɨ̀a nyɨ̀ˈta èkaˈà abua bòt ko. À me nyɨˈte ànə̂, à bê ndzì àtsə nyɨ̀ˈte nè èntɨ̧ɨ̧ wê wemɔˈ.
56002008	Làˈà wû mèngǎ̧ ntsɔ̧̀ ane ndɨ betsiˈa wòt kà kô ndaˈa kàbɔ̀ŋ adù̧ la, mbɨ̀ˈɨ̀ ètsə bɔmbù̧ bê aa kɔˈɔ ndɨ̀ wu bɔ̀ baka ye ànəa kàbɔ̀ŋ elàˈa adù̧ ya la.
56002009	È me wu èbùˈ, ko shu abua yɔb nê bɔ̀ me zə bètǎt bɔb, mè ngɨ̀à mènə̀ nàa bɔ̀ awɔb la ane mènə̀ ègème. Bɔ̀ ka mvə̀ə̀ ànə̂ a ètsə̂ bètǎt bɔb,
56002010	bɔ̀ ka ntsɔ̌ àghɨ abua yɔb. Bɔ̀ nyɨˈte wû nê, bɔ wu bòt ntsɔ̧̀, mè ngu bòt betsiˈa wòt lɨ̀ˈ àvi ane yɔb la. Mènə̀ mɔb ègème wua mbɔ̀ èlɨ̀ waa, ko bòt aa me kɔ̀ŋkè mènə̀ mu ba nyɨ̀ˈta ane Mbɔ̧ɔ̧mà wu tà wu Mpemnà wa la.
56002011	Bòt è ghɨ̌ a èlɨ̀ waa nkàà nê Mbɔ̧ɔ̧mà è nèètè nyɨ̀ˈte a ntsɔ̧̀ vi abua waa waa mbɨ̀ˈɨ̀ baa peme.
56002012	Ntsɔ̧̀ mbɔŋ nàà nyɨ̀ˈta nê, bà sà mènə̀ mu kà wua mbɔ̀ atò la a si, mè ntsì mèntɨ̧ɨ̧ ma ane èbɨˈte èghɨ ngɔ̀ŋ yaa. Mbɔ̂ bà me ba̧a̧ mèntɨ̧ɨ̧ ma ka ngɨ̀à èghɨ, ngɨ̀à mènə̀ ma tɨ̧a ndɨŋndɨ̀ŋ, mè ngɨ̀à wû è me nàa mbɔ̀ abua Mbɔ̧ɔ̧mà la mbɨ̀ˈɨ̀ bà wu a ngɔ̀ŋ ŋaa la.
56002013	Mbɨ̀ˈɨ̀ baa ngɨ̀à ale la, bà me zì wû ntɨ̀ ya nchɨ̀ˈà wû ngule àli yu bàa li eye ènɨ̧ ngɨŋa Mbɔ̧ɔ̧mà, Yesò Klistò Mpemnà wa la.
56002014	Tà li ŋà àtsəa zi mbɨ̀ˈɨ̀ enɨ echùˈù ètsə ba ane mènə̀ kàbɔ̀ŋ ma, e mě ghɨ̌ baa tsiˈi bòt tò bɔ bɔ mèntɨ̧ɨ̧ kèfə, baa ndzìà àtsə ngɨ̀à wû mènə̀ ntsɔ̧̀ la.
56002015	Nyɨˈte mènə̀ maa abua bòt. Nɨ nkȩ yê me zì mèntɨ̧ɨ̧ bòt mè nyɨˈte bòt mènə̀ bɔ fà̧à̧tè la. Ko mbɨ̀ˈɨ̀ à sàŋ wòt kǒ tà me waa awê.
56003001	Neeta shu abua bòt Yesò nê, bɔ̀ me zə bòt bɔ̀ɔ mbà̧a̧ àlaˈ la, mè ngɨ̀à àghɨa bɔ shu la, mè me taŋke à màngɨa mènə̀ ntsɔ̧̀.
56003002	Shu abua yɔb nê, wòt ka ndàˈa kàbɔ̀ŋ adù̧ wòt kǒ, wòt ka nkɨ̀ àyɔ̀ŋ, bɔ̀ nɨ a waa waa mbɨ̀ˈɨ̀ shu̧, mè me ghɨ a ntsɔ̧̀ abua wòt ègème.
56003003	À wu ale nkàà nê bàambɔŋ e li ndza̧ ngu èkèghɨ̧̀, me ghɨ̀ àtsəa kekweelè, mè ngɨ̀à mènə̀ kàbɔ̀ŋ. Ba li ndza̧ ngu èbùˈ èbɨˈte mènə̀, mè me zì mèntɨ̧ɨ̧ ma wû adù̧ tèwuute èghɨ tèa mbɔ̀ awa la. Ba li ngua ntsèka nkwàˈtà wû mènə̀ kàbɔ̀ŋ mè ngòˈnà bòt. Bòt ko e li ngua mpààbà awa, ba mèà mpààbà àwɔb mɨ̧̂.
56003004	Ka è li ngu àfɨ̀ˈ àko, Mbɔ̧ɔ̧mà Mpemnà wa nyɨˈtè nê, yeà ngɨ̀à ntsɔ̧̀, mè ntàˈa wua nkɔ̀ŋkà àwa,
56003005	ngɨ̀ ba pem, kà wu nê bàambɔŋ e ghɨ̀ àghɨa tàa nkɨà la. Tà li ngua ngɨ̀à ale ane tèsȩ ti. Fo Kèfə li shùù mènə̀ kàbɔ̀ŋ ma, mè ŋà àwa mèmpème fi tè ba tsiˈi mbɨ̀ˈɨ̀ bòt bɔ mè mbì àwɔb la.
56003006	Mbɔ̧ɔ̧mà li ntsaa Yesò Klistò Mpemnà wa, tà kɨ̀ˈɨ̂ nèètè ndzì Fo tò yu adù̧ ya,
56003007	mbɨ̀ˈɨ̀ Mbɔ̧ɔ̧mà wu naa ku tèsȩ ta, e mě ghɨ̀ mènə̀ ma naa tɨ̧ɨ̧ ndɨŋndɨ̀ŋ a mbì li. Tà li ngua ngɨ̀à ale mbɨ̀ˈɨ̀ baa bɔ mèmpème kàlìà mu ba nɔ̀ŋe ntɨ̀ ya adù̧ la.
56003008	Èngà̧ waa mâ laˈa la wu nkǔŋ. Maà nkɨà nê, neeta èsèntè mènə̀ maa mbɨ̀ˈɨ̀ bòt bu bɔ zì mèntɨ̧ɨ̧ mɔb ane Mbɔ̧ɔ̧mà la aa zì àtsə me ghɨ̀ mènə̀ ntsɔ̧̀. Mènə̀ maa nàà mbɔ̀ mè ntàˈa wua ntɨ̀ŋa bòt.
56003009	È me wu awê, ko mâ laˈnê ka ndzì ètsə̂ wê ane mèngǎ̧ èkèghɨ̧̀. Bòt e me kààne ànə̂ adù̧ èseele tèlente bètǎt nyaˈ ba, à ka ntɨ̧ɨ̧ abot, à ka ndzɔ̀ bɨ wòt. Bɨ wòt è ka nkàànè ànə̂ adù̧ mbɨ̧te Musì. Mènə̀ ngaa wu mènə̀ àku, kà wua ntɨ̀ŋa bòt.
56003010	Wòt me tsòkè àtsəa bòt Yesò nkɨ eghàbtè àwɔb, à ŋȩ̀te atò. À ŋȩte ngò̧ tebe, tà me ghɨ̀ wû ghɨ̌, à tsi atò ayɔɔ.
56003011	Ko nê, èwuu wòt ngaa e bɔ èntɨ̧ɨ̧ kàbɔ̀ŋ, mènə̀ kàbɔ̀ŋ mu tàa ngɨ̀à la me nyɨˈte nê tà wu wòt kàbɔ̀ŋ.
56003012	Maa tsàa wòt kǒ ane Àtemàs bɔ̂ Tȩ̀kɨkùs abua yê. Ŋut naa kɨˈɨ tà kwene ane yê, à nyɔ̀ˈtè nkɨ̀ˈɨ̂ nkwène ane ya̧ a Nìkopolìs, nkàà nê mâ taŋke etseke abàˈ və ane àfɨˈa àbɨ̂ŋ yaa.
56003013	Nyɔˈta ndze nê à tɨŋe a Zenàs wu tàa sàˈa mènə̀ la, bɔ̂ Àpolòs ndɨ bɔ̀ɔ bùˈu a lèghȩ̀ȩ̀nè wɔb la, mè ndze nê bɔɔ̀ ka nkɨ̀ŋkè àghɨ.
56003014	Nyɨˈte bòt Yesò baa nê, bɔ̀ me zì ètsə bɔb fàˈa èfàˈ ntsɔ̧̀, mbɨ̀ˈɨ̀ e me tɨŋe bòt bu bɔ̀ɔ nkɨ̀ŋkà èghɨ la. Nê, bɔ̀ ka me tseke mbɨˈɨ̀ bòt kà ye àtsə ànə̂ àyɔb.
56003015	Bòt bàgème ba tò ba è wu nɔ̂ la e tsàˈtè awê. Tsàˈtè bèshu̧ ba bòt Yesò ko bu ŋa abua ya. Maà shù̧ù̧ta nê Mbɔ̧ɔ̧mà è me nyɨˈte a ntsɔ̧̀ vi abua yɨ̧ bɨ̀agème.
57001001	Letà Pɔ̂l, wòt tèfȩ ane ànəa Yesò Klistò, bɔ̂ Tɔ̀màtià wanyɨ wa, Abua Fȩlemùn ngule shu̧ ya ba tò àa fàˈà nɔ̂ la.
57001002	Ba shɨa fɔ̀ɔ̀le abua wanyɨ waa waàvi wu è wu Afìà bɔ̂ Achipùs wu ba tò ba àa fɔ̀ta nua ane ànəa Yesò la, nè bòt chɔsì bu bɔ̀ɔ mbu̧u̧te a lob tò la.
57001003	Nê, Tǎt waa Mbɔ̧ɔ̧mà bɔ̂ Yesò Klistò Lefɨ̀ˈ è me nyɨˈte a ntsɔ̧̀ wɔb abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
57001004	Màa ngɨ̀ e me tsàˈte Mbɔ̧ɔ̧mà am àfɨ̀ˈ àgème, è ku̧u̧te awê, e ŋa mènkɔ̀ŋke abua tò.
57001005	Màa ngɨ̀ e ngua ngɨ ale nkàà nê, mâ zə ndɨ àa nkɔ̀ŋkà bòt Mbɔ̧ɔ̧mà bàgème la, mè ndzə ndɨ à zi èntɨ̧ɨ̧ wê ane Yesò Lefɨ̀ˈ la.
57001006	Maà ntsàˈtà nê, mbɨ̀ˈɨ̀ àa nèètà ndàˈà ànəa èntɨ̧ɨ̧ wu à zi ane Yesò la abua bòt la, àà nga enèète ko àghɨa ntsɔ̧̀ àgème èntɨ̧ɨ̧ wu à zi ane Yesò Klistò la, e ghɨ ba bɔŋ la.
57001007	Wanɔ̧, èkɔŋ wu à bɔŋ ane bòt Mbɔ̧ɔ̧mà la e taˈa lɔ̀kte èntɨ̧ɨ̧ am, mè ngɨ̀ e ntaˈa bɔ mèngùˈte, nkàà nê à ghɨ mèntɨ̧ɨ̧ bòt Mbɔ̧ɔ̧mà me bɔ̌.
57001008	Mbɨ̀ˈɨ̀ àa nè la, mâ batè ngu ko eŋwèèle awê mbɨ̀ˈɨ̀ wanyɨ wè ane Yesò Klistò aa ghɨ̀ àghɨa à bɔ̂ ndɨ àa ghɨ̀ la,
57001009	ka e ngu anè ntsìˈa shù̧ù̧te awê shù̧ù̧te nè èkɔŋ. Mmɔ̌ Pɔ̂l, maà ngɨ̀à àyaa anè mbɨ̀ˈɨ̀ wòt tà tɨ̧ɨ̧ ane èlen Yesò mbɔ̂ ngu àfɨ̀ˈ yaa fȩ ane ànəa tò la.
57001010	E ngua shù̧ù̧te awê ane ànəa wa̧ am Ònesìmùs wu mâ tsiˈi tǎt tò ane Yesò mbɨ̀ˈɨ̀ e ngu a tèfȩ anè la.
57001011	Tà lɔ̀ˈ ngu àghɨ aku abua yê, ka nè àfɨ̀ˈ yaa, tà lâ ntsìˈi wòt betsiˈa tà tɨ̀ŋe awê mè ntɨŋe am la.
57001012	E ngua anè mvə̀à tò wu tà tsiˈi kwàˈ èntɨ̧ɨ̧ am la abua yê.
57001013	È wu nè nà̧ ko mâ kɔ̀ŋkè nê tà tseke ba tò àdziˈ yaa e ngu a tèfȩ ane ànəa Ntu̧ Ntsɔ̧̀ la, me tɨŋe am mbɨ̀ˈɨ̀ àwɔ̀ mbɔŋ à wu etɨŋe la.
57001014	Ka maa kà kɨ ghɨ̌ kà à bɨ̧̀ɨ̧̀ne mbɨ̀ˈɨ̀ à me ghɨa ntsɔ̧̀ a tsiˈi fəə ngaa mbɨ̀ˈɨ̀ bɔ ŋwèèlè awê ŋwèèle, à wû ghɨ̀ wû mbɨ̀ˈɨ̀ èntɨ̧ɨ̧ wê e kɔ̀ŋkè la.
57001015	Ateko Ònesìmùs wu li me lùùlà awê ane àfɨ̀ˈ àko ale ngu mbɨ̀ˈɨ̀ tà kua akwèn tà kɨˈɨ, tà tsìˈi tèˈà teˈa.
57001016	Taa àfɨ̀ˈ yaa anè tà kà ntsi ngu wû àbùˈ, tà bɔ̀ tê ntsè àbùˈ. Tà tsiˈi ngule wanyɨ wa ane Yesò. Tà wu ngule wòt abua am, mè ngu ewu ngule wòt abua yê, te etsě fɔɔle ndɨ tàa abua am la, ndɨ̀ wu bɨ tò e wu bòt Yesò tà mè ngu wòt lob yê la.
57001017	À yea nê ba nè e wu bɔfàˈ Mbɔ̧ɔ̧mà, à nɨ atò mbɨ̀ˈɨ̀ ndɨ nàà ngu mmɔ̌ ko à nɨ am la.
57001018	È wu nê tà fǎ̧ ànə̂ abua yê, kò mbɔ̌ njǔ yè leˈ, à zi ane èlen la̧ ko maa tsə.
57001019	Mmɔ̌ Pɔ̂l ka mâ nɨ àbu am mmɔ̌ mbɔŋ nɨŋ shɨ àdziˈ yaa la nê, “Maa tsə.” E ndàˈà anè ngu nê e mbakà tsi mbɔ̌ ndɨ màa mèe ku̧u̧te awê nê, è kà wu mmɔ̌ ko ka wû àwɔ̀ mbɔŋ à te ntsě la.
57001020	Wanɔ̧, tɨŋe am ane èlen Tǎt wa. Ghɨa èntɨ̧ɨ̧ am è me bɔ̌ mbɨ̀ˈɨ̀ wanyɨ wè ane Yesò Klistò.
57001021	Maà shɨa letà waa anè mbê ndâ nko nê aa ghɨ mbɨ̀ˈɨ̀ e nkɨà la, ateko ebɔ ghɨ̀ te tsě ale.
57001022	Mbɨ̀ˈɨ̀ àà ngɨ̀à ale la, à ye nê à nèètè àtsəalob abua am nkàà nê, mâ ko nê Mbɔ̧ɔ̧mà nàà nga ezə ndɨ bɨ dɨa abua tò la e ghɨ̌ maa dzə̌ a tèfȩ ekɨˈɨ kwene ane yɨ̧.
57001023	Èpaflàs wu ba tò è wu a tèfȩ ane ànəa Yesò Klistò la laˈ nê è ntsàˈtè àwɨ̧.
57001024	Mak bɔ̂ Àlistakùs nè Demàs, nè Lûk wu ba tò ba àa fàˈà nɔ̂ la e tsaˈtè mɨ̧̂.
57001025	Maà ntsàˈtà nê Yesò Klistò Lefɨ̀ˈ me nyɨˈte a ntsɔ̧̀ vi abua yɨ̧ mè ngu nè nɨ̧̀ bɨ̀agème.
58001001	È li ngu tê àfɨˈa mbì, Mbɔ̧ɔ̧mà me tsàà bɔntu̧ bi bɔ me làˈa èngǎ̧ tò abua bètǎt nyaˈ ba a ngo̧ a ngò̧ ane balu̧ nyaŋ.
58001002	Ka nè àfɨ̀ˈ yaa ngɔ̀ŋ tsìˈa ndìa lìa la, tà tsiˈi tsàà Wa̧ vi tà me làˈa abua ya. Wa̧ mbɔŋ wu wòt wu tà tsě ane tò ngɨ̀ ngɔ̀ŋ yaa, mbɔ̂ nê taa tɨ̧ɨ̧ àtsəa èghɨ ègème la.
58001003	Ndɨ ènɨ̧ tò àa la, bê ngu wû ndɨ ènɨ̧ Mbɔ̧ɔ̧mà àa la, tà bɔ mbê mè ngu mbɨ̀ˈɨ̀ Mbɔ̧ɔ̧mà naa la mɨ̧̂. Tà nɨ èngǎ̧ vi wu àa nkwèèla la ka nɨŋ mbà̧a̧ ngɔ̀ŋ ya. È li ngu àfɨˈa tà nɨ àlo̧a zi shùù bòt bu bɔ̀ bakà kuˈu a mbì Mbɔ̧ɔ̧mà la, tà gha a ègwet ntsèke àbâ àbualu̧ a Mbɔ̧ɔ̧mà Àtsèàngɔ̀ŋ.
58001004	Mbɔ̧ɔ̧mà li ngɨ̀ tà tsè bɔntu̧ bi wû mbɨ̀ˈɨ̀ èlen lu Mbɔ̧ɔ̧mà ŋa abua tò la e tsè è tɔb la.
58001005	Mbɔ̧ɔ̧mà bakà li mè shu abua wantu̧ vi kǒ nê, “À wu wa̧ am; Laane e ngu Tǎt wè.” Tà kà li te mè shu abua wekǒ nê, “Maa nga wu tǎt tò, taa wu wa̧ am.”
58001006	Afɨˈa Mbɔ̧ɔ̧mà li ngua nkɨ tsàà Wa̧ mbì vi a sitsǎˈ la, tà mè nê, “Bɔntu̧ Mbɔ̧ɔ̧mà bàgème e bɔ ndɨ bɔ̀ɔ me wùˈte atò la.”
58001007	Tà gha ane ànəa bɔntu̧ bi tà nê, “Mbɔ̧ɔ̧mà ghɨ̀ bɔntu̧ bi mbɨ̀ˈɨ̀ àfeme, mè ngɨ̀ bɔfàˈ bi mbɨ̀ˈɨ̀ èwet àa nkòòla la.”
58001008	È bɔ è me wu ane ànəa Wa̧ tò tà nê, “À wu Mbɔ̧ɔ̧mà, kèfɔ̧̀ wê ka li lɔ̀ˈɔ elìa. Àà mbà̧a̧ kèfɔ̧̀ wê wû ane èlɨ è kùˈù la.
58001009	Àà nkɔ̀ŋkà mènə̀ ntsɔ̧̀, mpààbà mènə̀ kàbɔ̀ŋ, eyaa wu àghɨa a ghɨ̂ ka Mmɔ̌ wu e ngu Mbɔ̧ɔ̧mà wê la e ndɔ̀ɔ̀lè àwê, ŋà àwê mèngùˈte è tsě me bèshu̧ bè la.”
58001010	Mbɔ̧ɔ̧mà ghɨ̀ ale mè nê, “Àwɔ̀ Lefɨ̀ˈ, mènə̀ li me laˈ nê nàà mbùˈà, à ghɨ̀ ngɔ̀ŋ yaa, mè ngɨ̀ ègwet wû a èlɨ mbɔŋ ane èbu bê.
58001011	Naa li me wu àfɨ̀ˈ àko èghɨ ngaa è ka tsi ngû, ka aa li ewu ane àlia nè àlia, èghɨ mbɔŋ aa li lènè ègème mbɨ̀ˈɨ̀ ndǐ.
58001012	Aa li bɔte bùà mbɨ̀ˈɨ̀ wòt nàa mbɔ̀ta ndǐ la, mè ngu ekubte bùà mbɨ̀ˈɨ̀ bɔ̀ɔ nkùbta ndǐ la. Ka àà kà kùbte, à kà wu li lène.”
58001013	Mbɔ̧ɔ̧mà te bakà shu abua wantu̧ vi kǒ nê, “Tseke àbâ àbualu̧ am tè e ngɨa ngɨ̀ à tsite èka bè a ègwet bɔmbù̧ bê.”
58001014	Bɔntu̧ Mbɔ̧ɔ̧mà bu wu anè ghàà? Wu fote tèa faˈa abua Mbɔ̧ɔ̧mà la. Tà tsàà wɔb nê bɔ̀ me tɨŋe bòt bu bɔ̀ɔ li ebɔ mèmpème la.
58002001	Mbɨˈɨ àa nè la, ba neeta mbà̧à̧ mènə̀ nkǔŋ mu ba zə la ntsɔ̧̀, mbɨ̀ˈɨ̀ ka àghɨa ko a ghɨ̀ ba sà mùà.
58002002	Èngà̧ wu bɔntu̧ Mbɔ̧ɔ̧mà e li ndàˈ tê àfɨˈa Musì la, e li ndâ ngua nkwèèla tè wòt ègème tà tu̧u̧ e ghɨ̀ àghɨa e shua la bɔ ngoˈ è kuˈu ane àghɨa tà ghɨ̀ la.
58002003	Ba wu anè ntù̧u̧ ebɨ̧ɨ̧ne ngɨŋa mèmpème màa Mbɔ̧ɔ̧mà ŋa abua ya àfɨ̀ˈ yaa la, ko àghɨa ko bàa ko e ghɨ̀ tê lùùla ngoˈ mbɔŋ la a ntsě. Wu Tè Yesò ka tà li mbɨ̀ shu bòt ànəa mèmpème màa la. Bòt bɔ li ndzə ndɨ tà làˈa la, e nyɨˈte abua ya nê wu nkǔŋ.
58002004	Mbɔ̧ɔ̧mà zìambɔŋ nɨ èlȩ̂, nè ngɨŋa mènə̀, nè tèwuute ènə̂ kà ye fɨ̀ˈ nɨŋ nyɨ̀ˈte nê ànəa ngaa wu nkǔŋ mɨ̧̂, ndɔ̀ˈ mè ngàbtè èghɨ Fo Kèfə nàa ŋǎ la abua bòt. Mbɔ̧ɔ̧mà wu nàà ŋǎ èghɨ bàa abua bòt mbɨ̀ˈɨ̀ tà kɔ̀ŋkè la.
58002005	Mbɔ̧ɔ̧mà li tà kà laˈnê ngɔ̀ŋ fi yu nga ekɨˈɨ la naa wu a èten bɔntu̧ bi. Ngɔ̀ŋ yaa wu mèntsèke fi mu bà wua ndàˈà ànəa mùà la.
58002006	Ka Àkata Mbɔ̧ɔ̧mà a tsiˈi shu àdzìˈa ko nê, “Mbɔ̧ɔ̧mà, wɔ̀bȩ̌ wu gha tè à me mɨ̀ɨ̀ta tò à? Wa̧ Wòt mè ngu gha tè à bɔ àfɨ̀ˈ atò à?
58002007	A shuke atò a si ane àtem àfɨ̀ˈ àko tè ntsè bɔntu̧ bê, àfɨ̀ˈ a tsekè me wu à ghɨ̀ tà bɔ̀ ènɨ̧ tè waa waa me ŋa kènuke abua tò.
58002008	Mbɔ̂ ndzi èghɨ ègème a èten tò.” Mbɔ̧ɔ̧mà li me zǐ àghɨ àgème a èten tò ale, tà kà tɔɔ ayea ko a si. Ka baa àfɨ̀ˈ yaa bà ka wua ndzea nê àghɨ àgème a tsiˈi a èten wɔ̀bȩ̌.
58002009	Mbɔ̂ baa ndzèa Yesò wu Mbɔ̧ɔ̧mà li shùke atò a si ane àtem àfɨ̀ˈ àko tè ntsè bɔntu̧ bi la. Tà bɔ ènɨ̧ àfɨ̀ˈ yaa bɔ mè ŋa kènuke abua tò nkàà èlɨ tà li ndze ngoˈ mpfə la. Mbɔ̧ɔ̧mà li nkɔ̀ŋkè bòt ngɨ̀ Yesò pfə ambo waa waa.
58002010	Mbɔ̧ɔ̧mà wu wòt tà li ngɨ̀ ka àghɨ àgème a wu la, mè ngua ngɨ̀à èghɨ mbɔŋ ègème abua zi. Tà li ngua nkɨà nê bòt nyaŋ è wu bɔ̧ bi mbɨ̀ˈɨ̀ èghɨ bɔɔ bɔ ènɨ̧. A li mbɔ̀ŋ nê tà ghɨa wòt wu tàa ghɨ bòt aa bɔ mèmpème la ye ngoˈ mbɨ̀ˈɨ̀ ewu àghɨa tà bɔ ndɨ tàa wu yùà la.
58002011	Tàa shùà mènə̀ kàbɔ̀ŋ bòt. Tòà wa bɔ̂ bòt bu bɔ shùù mènə̀ kàbɔ̀ŋ mɔb la e bɔ a tǎt wɔb wemɔ̀ˈ. Ale, eyaa wu àghɨa a ghɨ̂ ka Yesò kà wua mbɔ̌ àtsəa kɔˈɔ a màntɔ awɔb ane bɔnyɨ bi la.
58002012	Tà laˈnê, “Mbɔ̧ɔ̧mà, maa nga elàˈa ànəa yê abua bɔnyɨ bɔ̧. Emě shu ndɨ à ghe la àdzìˈa bɔ bù̧ù̧te ane èlen lê la.”
58002013	Tà mê nê, “Maa zì am nènkèm a tèkitebu Mbɔ̧ɔ̧mà.” Mè nê, “Ye am ba bɔ̧ bu Mbɔ̧ɔ̧mà ŋa abua am la.”
58002014	Ndɨ̀ wu bòt baa tàa ntɔ awɔb nê bɔ̧ la è wu bɔbȩ la, Yesò zìambɔŋ li ntsìˈi wɔ̀bȩ̌ mbɨ̀ˈɨ̀ bɔ̀ɔ̀ba. Tà li ngɨ̀ ale mbɨ̀ˈɨ̀ etsòke wòt wu mètàŋ tò nàa ngɨ̀à bòt e pfəˈtà la. Ŋut wu Satàn.
58002015	Yesò li nɨ̀ àyaa ngɨ̀ bòt e pem èvə. Bòt baa e li ngua mbɔ̀ɔ èvə tè ntsìˈi mbɨ̀ˈɨ̀ èbùˈ a èten lùà àfɨ̀ˈ àgème.
58002016	Wu nkǔŋ nê tà li tà kà kɨˈɨ etɨŋe bɔntu̧ Mbɔ̧ɔ̧mà, tà li nkɨ̀ˈɨ̂ etɨŋe bòt àndǎ̧ Abàlàghâm.
58002017	Ale, tà li mbɔ̌ ndɨ tàa wu mbɨ̀ˈɨ̀ bɔnyɨ bi ane balu̧ bàgème la, etsiˈi àtsəa bèntsìà mèpɨ̧̀ Mbɔ̧ɔ̧mà tàa nkua tèsȩte bòt mè mbà̧a̧ àfàˈa Mbɔ̧ɔ̧mà yu tàa fàˈà la ntsɔ̧̀, ngɨ̀à Mbɔ̧ɔ̧mà wàˈa bèkàbɔ̀ŋ bòt la.
58002018	Taa ko tɨŋe bòt bu bɔ̀ɔ mbɔ̌ àkɨ̀kè la, nkàà nê tà lè lɔˈ ndzě ngoˈ àfɨˈa tà li mbɔ̌ àkɨ̀kè la.
58003001	Bɔnyɨ bɔ̧ bu Mbɔ̧ɔ̧mà làà wa ba nɨ̧̀ ba ayɔɔ bòt nɨ̀ awa ane bòt bi la, bɨ̀ kwàˈtè èwuu wòt Yesò wu wùà la. Yesò wu wantu̧ Mbɔ̧ɔ̧mà mè ngu àtsəa bèntsìà mèpɨ̧̀ a Mbɔ̧ɔ̧mà yu àa ntɨ̀ŋa wa ane mènə̀ mu ba bɨ̧ɨ̧nè nê wu nkǔŋ la.
58003002	Tà li ngua ngɨ̀à àghɨ àgème Mbɔ̧ɔ̧mà wu ta lȩ̌ atò la shu nê tà ghɨa la wû mbɨ̀ˈɨ̀ Musì li ngua nèètà ndzəa wû ànəa àfàˈ àzi a èbem lob Mbɔ̧ɔ̧mà ègème la.
58003003	Yesò kùˈu wòt bɔ̀ɔ me ŋa kènuke abua tò nyaŋ tè ntsè a Musì la wû mbɨ̀ˈɨ̀ bɔ̀ɔ nkùkta wòt tà bɔ̧ lob la, tè ntsè lob mbɔŋ la.
58003004	Lob ègème bɔ wòt tà bɔ̧ la, ka Mbɔ̧ɔ̧mà bɔ̂ ngu wòt tà ghɨ àghɨa àgème la.
58003005	Musì li ngua ngɨ̀à àghɨa Mbɔ̧ɔ̧mà è shu nê tà ghɨa la a èbem lob tò, nɨa nyɨ̀ˈta àghɨa Mbɔ̧ɔ̧mà nàa li lɔ̀ˈɔ e shu la.
58003006	Ka Yesò Klistò Wa̧ Mbɔ̧ɔ̧mà wu àtsəa lob tò, mè me ghɨ̀ wû àghɨa Mbɔ̧ɔ̧mà laˈnê tà ghɨ la a èbem lob Mbɔ̧ɔ̧mà. Bàa mbɔŋ e wu lob Mbɔ̧ɔ̧mà na ba nèètà mbà̧a̧ ànəa àghɨ yu ba chɨ̀ˈà la kà ye kèbɔɔ, ngàˈtà àwa adù̧ la.
58003007	Mbɨ̀ˈɨ̀ Fo Kèfə è shu la nê, “Bɨ zə ànəa Mbɔ̧ɔ̧mà shu la laane,
58003008	bɨ̀ ka ngɨ̀ mèntɨ̧ɨ̧ mɨ̧ me kweele mbɨ̀ˈɨ̀ bètǎt nyaˈ bɨ̧ e li ngɨ̀ la. Bɔ li ntù̧u̧ eyute ànəa Mbɔ̧ɔ̧mà shu la, àfɨ̀ˈ yu bɔ li ngu àbâ àlaˈ àyuube nyɔ̀ˈta Mbɔ̧ɔ̧mà nkɨ eye àghɨa tàa ghɨ̀ la.
58003009	Bètǎt nyaˈ bɨ̧ e li nyɔ̀ˈtè am abàˈ və, me kɨ eye àghɨa màa ghɨ̀ la tè ndzè àghɨa e ndi ngɨ adù̧ yɔb ane èngùˈebȩ èghem yekwì la.
58003010	Eyaa wu àghɨa a li ngɨ̀ e ntsoo ane bòt ngaa tè nê, ‘Mèntɨ̧ɨ̧ bòt ba te ntsě ane ya̧, bɔ mè ntǔ̧ eko àghɨa màa kɨa nê bɔ̀ me ghɨ̀ la.’
58003011	E ndi ntsǒ tê ndzì nkà̧ nê, ‘Bɔ̀ ka lɔ̀ˈ àlia ekɨˈɨ àdzìˈ yu màa ghɨ̌ bɔɔ yètè laa.’ ”
58003012	Bɔnyɨ bɔ̧, bɨ̀ me ko awɨ̧ mbɨ̀ˈɨ̀ ka wòt kǒ wu ane yɨ̧ nè èntɨ̧ɨ̧ kàbɔ̀ŋ, tè ntù̧u̧ a Mbɔ̧ɔ̧mà yǔ̧, tà kà tsi ngua nkuŋa tò.
58003013	Ka bɨ̀ me tɨŋe bɔnyɨ bɨ̧ àlia àgème, mbɨ̀ˈɨ̀ bɨ̀ bela ndzəa èngà̧ wu nê “Laane” la, mbɨ̀ˈɨ̀ ka wòt kǒ ghɨ a kàbɔ̀ŋ è kubte èntɨ̧ɨ̧ tò tà tsiˈi me kweelè àtsəa abua Mbɔ̧ɔ̧mà.
58003014	Bɨ̀ ghɨ̀ ale, nkàà nê bà tsiˈi àghɨ yeamɔˈ nè Yesò Klistò na èntɨ̧ɨ̧ wa wu ba li ndzi ane Mbɔ̧ɔ̧mà la e me kweele tê ngà ndzə a mèndìa la.
58003015	Àkata Mbɔ̧ɔ̧mà a laˈnê, “Bɨ zə ànəa Mbɔ̧ɔ̧mà shu la laane, bɨ̀ ka ngɨ̀ mèntɨ̧ɨ̧ mɨ̧ me kweele mbɨ̀ˈɨ̀ bètǎt nyaˈ bɨ̧ e li ngɨ̀ la. Bɔ li ntù̧u̧ eyute ànəa Mbɔ̧ɔ̧mà shu la.”
58003016	Bòt bu bɔ li ndzə ànəa Mbɔ̧ɔ̧mà shu la nkwèèle àtsə la wu wà ba à? Ka wu bòt bu Musì li nɨ̀a wɔb ndzə a Ejìb la à?
58003017	Bòt bu Mbɔ̧ɔ̧mà li ngua ntsoa ane yɔb ane èngùˈebȩ èghem yekwì la wu wà ba à? Ka wu bòt bu bɔ li ngɨa kàbɔ̀ŋ, mpfə̀ˈta àbâ àlaˈ àyuube la à?
58003018	Bòt bu Mbɔ̧ɔ̧mà li mè ndzì nkà̧ nê bɔ̀ ka li lɔ̀ˈɔ̀ àlia ekɨˈɨ àdziˈa yea ghɨ̌ bɔɔ yètè la wu wà ba à? Ka wu bòt bu bɔ li ntǔ̧ ebɨ̧ɨ̧ne ànəa tà shu la à?
58003019	Ale, ba ye nê bɔ li bɔ̀ ka nyi a èbem àdziˈa mbɔŋ nkàà nê bɔ li bɔ̀ ka bɨ̧ɨ̧ne ànəa Mbɔ̧ɔ̧mà shu la.
58004001	Ndɨ̀ wu Mbɔ̧ɔ̧mà bakà kùbte mènkàˈa mi nê baa li ekɨˈɨ àdziˈa yea ghɨ̌ baa yètè la, bɨ̀ me ko awɨ̧ mbɨ̀ˈɨ̀ ka wòt kǒ ane yɨ̧ bela ngɨ̀à tà kà tsi nkùˈù è we tàa nyi àdziˈa mbɔŋ la.
58004002	Ba li ndzə̌ Ntu̧ Ntsɔ̧̀ Mbɔ̧ɔ̧mà wû mbɨ̀ˈɨ̀ bɔ li ndzə la, ka ndzə ale èngǎ̧ mbɔŋ è ka ghɨ a ntsɔ̧̀ ko ane yɔb nkàà nê, bɔ li bɔ̀ ka bɨ̧ɨ̧nè a mèntɨ̧ɨ̧ mɔb nê Mbɔ̧ɔ̧mà naa ghɨ̀ mbɨˈɨ̀ tà shu la.
58004003	Bàa wu ba bɨ̧ɨ̧ne èngǎ̧ Mbɔ̧ɔ̧mà la aa nyia àdziˈa mbɔŋ ndzètà wù mbɨ̀ˈɨ̀ Mbɔ̧ɔ̧mà shu la nê, “E ndi ntsǒ tê ndzì nkà̧ nê, ‘Bɔ̀ ka lɔ̀ˈ àlia ekɨˈɨ àdziˈa màa ghɨ̌ bɔɔ yètè la a!’ ” Tà li me làˈà àyaa ale mbɔ̂ ndzaŋe taŋke àfàˈ àzi te àfɨˈa ngɔ̀ŋ li mbùˈ la.
58004004	Àkata Mbɔ̧ɔ̧mà a làˈà ànəa àli yu è wu èli besà̧à̧mbe ane nkàb la adzìˈa ko nê, “Mbɔ̧ɔ̧mà li fàˈ àfàˈ àzi àgème, è me wu ane àli yu è wu èlibȩ besà̧à̧mbe ane nkàb la tà yètè.”
58004005	Tà li mè shu a èbem àdziˈa àkata mbì yu nê, “Bɔ̀ ka lɔ̀ˈ àlia ekɨˈɨ àdziˈa màa ghɨ̌ bɔɔ yètè la a.”
58004006	Bòt bu bɔ li mbɨ̀ ndzə̌ Ntu̧ Ntsɔ̧̀ Mbɔ̧ɔ̧mà la, e li bɔ̀ ka nyi àdziˈa tàa ghɨ̌ bɔɔ yètè la, nkàà nê bɔ li ntù̧u̧ eyute ànəa tà shu la. A li mbàte ngu ale, ka bòt ko e bɔ̂ ngu bɔ̀ɔ nyi taa ghɨ̌ bɔɔ yètè la.
58004007	Ale, Mbɔ̧ɔ̧mà mê nɔ̀ŋè àli ako me tɔ nê “Laane”. Mèngùˈebȩ ko li ntaˈa tsě, tà ghɨ̀ Dàbid làˈ mèngà̧ maa ba tɔ a èbem Àkata Mbɔ̧ɔ̧mà tè ndɔ̀ˈ la nê, “Bɨ zə ànəa Mbɔ̧ɔ̧mà shu la laane, bɨ̀ ka ngɨ̀ mèntɨ̧ɨ̧ mɨ̧ me kweele.”
58004008	Joshùà li ngɨ̀ ale ngɨ̀ bɔ yètè a èlɨ̀ wu Mbɔ̧ɔ̧mà li nkàˈ nê yea ghɨ̀ la, ko Mbɔ̧ɔ̧mà li tà meè ndàˈ ànəa àli ako tsa.
58004009	Ale, bòt Mbɔ̧ɔ̧mà e bèla mbɔ̌ àliapfə̀a àko bɔ̀ɔ yètè la, mbɨ̀ˈɨ̀ Mbɔ̧ɔ̧mà li fàˈ è me wu ane èlibȩ besà̧à̧mbe tà yètè la.
58004010	Wòt gème tà nyi àdzìˈa màndzeta yaa mbɨ̀ˈɨ̀ Mbɔ̧ɔ̧mà li nkàˈ la, è paa àfàˈ àzi tè me yète mbɨ̀ˈɨ̀ Mbɔ̧ɔ̧mà li ndzètè ane àzi la.
58004011	Ale, bà nyɔ̀ˈtà ndze nê ba nyi àdzìˈ yu Mbɔ̧ɔ̧mà nàa ghɨ̌ baa yètè la. Bà ka mbɨ̧̀ɨ̧̀ne wòt kǒ ane ya tseke kà nyi mbɨ̀ˈɨ̀ bɔ li nkwèèle àtsə bɔ̀ kà kǒ nyi la.
58004012	Èngǎ̧ Mbɔ̧ɔ̧mà e wu èyu̧ mè mbɔ̀ mètàŋ. E tɔɔ te ntsè nyi èbà bebe. Aà sɔ̀ɔ̀bà tè ngà ndzə àdziˈa àlɨ̀ŋka wɔ̀bȩ̌ nè fo tò à wu abot la, mè sɔ̀ɔ̀bà tè ngà ngu a èbem èkwȩ bɔ̂ mbɔ̀ɔ̀latsə. Aa ngɨ̀à Mbɔ̧ɔ̧mà ko àghɨa wòt nàa mɨ̀ɨ̀tà la nè àyea tàa nkɨ e ghɨ̀ la.
58004013	Àghɨa ko a ntsě betsiˈa a lò̧ò̧tè a mbì Mbɔ̧ɔ̧mà la. Tàà ndzea àghɨ àgème a ngɔ̀ŋ ŋaa mbɨ̀ˈɨ̀ àa la, è mè ngu abua tò bàa li làˈà ànə̂ àghɨ àgème bàa ngɨ̀à la.
58004014	Yesò Wa̧ Mbɔ̧ɔ̧mà wu àtsəa bèntsìà mèpɨ̧̀ a Mbɔ̧ɔ̧mà àya, tà kɔˈ ngà tè ntsè ègwet la. È wu ale, bà ba̧a̧ ànəa mèntɨ̧ɨ̧ ma mu ba zi ane Yesò la ntsɔ̧̀ me nɨa ngà nè mbì.
58004015	Àtsəa bèntsìà mèpɨ̧̀ a Mbɔ̧ɔ̧mà yaa ntsě èwuu wòt wu betsiˈa tà kà ko nkù tèsȩ ta ane mènə̀ mu bàa njùa adù̧ la. Ka, tà wu wòt bɔ li nkɨke atò ane balu̧ bàgème wû mbɨ̀ˈɨ̀ bàa, ka tà kà ghɨa kàbɔ̀ŋ la.
58004016	È wu ale, bà ka mbɔ̀a a mà nkɨˈa a mbì Mbɔ̧ɔ̧mà wu tàa nyɨ̀ˈta ntsɔ̧̀ vi abua bòt la. Bà kɨˈɨ mbɨ̀ˈɨ̀ taa ku tèsȩ ta, enyɨˈte èkɔŋ vi ane ya, e mě tɨŋe awa.
58005001	Mbɔ̧ɔ̧mà nàa ngɨ̀ tà lȩ̌ wòt ayɔɔ bòt, bɔ̀ zia tò ane àtsəa bèntsìà mèpɨ̧̀, bɔ wua nkɨà taa me fàˈa abua Mbɔ̧ɔ̧mà ane èlen bòt ngaa, ŋǎ èghɨ mè nkɨ̧̀ɨ̧̀ma banyà̧ ŋǎ abua Mbɔ̧ɔ̧mà mbɨ̀ˈɨ̀ e ghɨ̌ taa waˈa bèkàbɔ̀ŋ bɔb.
58005002	Taa ko bɔɔla vi etɨŋe bòt bu bɔ̀ɔ fà̧à̧tà mènə̀ nkàà nê bɔ baka ko la, ndɨ̀ wu tàa njùa àzi ane balu̧ nyaŋ la.
58005003	Ndɨ̀ wu tàa njùa àzi mɨ̧̂ la, tà bɔ ndɨ tàa me kɨ̧ɨ̧me banyà̧ ŋǎ abua Mbɔ̧ɔ̧mà mbɨ̀ˈɨ̀ taa waˈa a kàbɔ̀ŋ tò mɨ̧̂ la.
58005004	Ba ko mɨ̧̂ nê wòt nàà kà kukte àvi zìambɔŋ e ghɨ̀ avi ane àtsəa bèntsìà mèpɨ̧̀ Mbɔ̧ɔ̧mà. Wu Mbɔ̧ɔ̧mà ka tàa ŋǎ èlen ngaa abua wòt wû mbɨ̀ˈɨ̀ tà li ŋǎ abua Alɔ̀n la.
58005005	Wu wû a èlɨ mbɔŋ Yesò Klistò li tà kà kukte àvi zìambɔŋ, e ghɨ̀ àvi ane àtsəa bèntsìà mèpɨ̧̀ Mbɔ̧ɔ̧mà la. Wu Mbɔ̧ɔ̧mà ka tà li shu abua tò nê, “À wu Wa̧ am; E ntsiˈi Tǎt wè laane.”
58005006	Mbɔ̧ɔ̧mà mê shu àdzìˈa ko a èbem àkatè àzi, nê, “À wu ntsìà mèpɨ̧̀ Mbɔ̧ɔ̧mà ane àlia nè àlia, mbɨ̀ˈɨ̀ Mèkizedèk li ngu la.”
58005007	È li ngu àfɨˈa Yesò wu a sitsǎˈ ŋàa la, tà me ŋȩ nè mèsi ntsàˈta Mbɔ̧ɔ̧mà nè èntɨ̧ɨ̧ vi ègème shua mènə̀ abua tò wu betsiˈa tà ko ngɨ̀ tè Yesò wu tseke kà pfə la. Mbɔ̧ɔ̧mà li njùte ànəa tà dɨ̀à shua la ndɨ̀ wu Yesò li ngua mbɔ̀ɔ̀le avi ndzəa tò la.
58005008	Tà li mbàte ngu Wa̧ Mbɔ̧ɔ̧mà ale, ka ngoˈ yu tà li ndze la ghɨ̀ tà lànê me zəa Tǎt vi.
58005009	Àfɨˈa Mbɔ̧ɔ̧mà li ndzèa tò tà kùˈ la, tà ghɨ̀ tà tsìˈi èlu̧ mèmpème kàlìà abua bòt bu bɔ̀ɔ ndzə̀a tò la.
58005010	Mbɔ̧ɔ̧mà mè ntsia tò ane àtsəa bèntsìà mèpɨ̧̀ wû mbɨ̀ˈɨ̀ Mèkizedèk li ngu la.
58005011	Ba taˈa bɔ mèngǎ̧ bàa làˈa ane ànə̂ yaa la, ka è me kweele awa ndɨ bàa ghaˈte shu la, nkàà nê ànə̂ aà kà yàŋè nyi àtsəa yɨ̧.
58005012	Bɨ ghɨ̂ mbɔ̌ ndɨ nàa me wu àfɨ̀ˈ yaa bɨa tsiˈi bènyɨˈtà la, ka wòt kǒ bɔ ndɨ̀ tàa mèe enyɨˈte awɨ̧ èghɨ leyu bu wòt bɔ ndɨ tàa bɨ̌ ko ane èngǎ̧ Mbɔ̧ɔ̧mà la. Bɨ bele mbɨ̀ˈɨ̀ bòt bɔ̀ɔ me nyɔŋe awɔb la, bɨ bakà zìˈ nkùˈ bòt bɔ̀ɔ me jɨ èghɨjɨ kekweelè la.
58005013	Wòt ègème tàa nyɔ̌ èbɨ̧ la bele watèchɨɨle kà zìˈ neete eko àghɨa Mbɔ̧ɔ̧mà nàa nkɨà la.
58005014	Wu ndàˈ bòt bɔ tsə la ka bɔ̀ɔ njɨ̀a èghɨjɨ kekweelè la. Bòt ngaa wu bòt bɔ ghɨ̀ mènə̀ tè èyì e nyi àtsəa yɔb ndɨ bɔ̀ɔ ko a ntsɔ̧̀ nè kàbɔ̀ŋ la.
58006001	Bà me ghɨ èghɨ bu e kùˈu abua bòt bu bɔ tsə ane mènə̀ Yesò la. Bà ka ntèˈà wû ane ànəa èghɨ leyu bu bɔ li mbɨ̀ nyɨ̀ˈte awa ane ànəa Yesò Klistò la. Bà ka tsi me làˈà wû mènə̀ mbì mu nàà shua nê bòt è waˈa mènə̀ mu nàa ngɨ̀à bɔ tsiˈi èpfəˈte bòt a mbì Mbɔ̧ɔ̧mà la. Bà ka tsi me làˈà wû ndɨ wòt nàa zǐ èntɨ̧ɨ̧ vi ane Mbɔ̧ɔ̧mà la.
58006002	Bà ka tsi mè me làˈa wû ànəa balu̧ a màndzia èbem èdzî nè ànəa mànɔŋa èbu àtsəa bòt Mbɔ̧ɔ̧mà. Bà ka tsi me làˈà wû ndɨ bèmpfəà àa li yu̧u̧me la. Bà ka mè me làˈa wû ndɨ Mbɔ̧ɔ̧mà nàa li saˈa bòt la.
58006003	Mbɔ̧ɔ̧mà bɨ̧̀ɨ̧̀na ko baa sà mènə̀ maa me ghà wû nè mbì.
58006004	Bòt bu bɔ sa èngǎ̧ Mbɔ̧ɔ̧mà la, bɔ̀ɔ ghɨ̀ na ka ekubte e mě kɨˈɨ abua tò à? Bɔ li ngua ngȩ̀ȩ̀na a èbem èkaˈà Mbɔ̧ɔ̧mà. Bɔ li njùte èghab wu àa ndzəa a ègwet la, mè mbɔ̌ Fo Kèfə mbɨ̀ˈɨ̀ bòt ko.
58006005	Bɔ li nko nê ànəa Mbɔ̧ɔ̧mà shu la aa mbɔ̀, mè ndzè mètàŋ mu nàa wu àfɨ̀ˈ yu Mbɔ̧ɔ̧mà nàa me bà̧a̧ ngɔ̀ŋ fi la.
58006006	Bɔ tsìà mèntɨ̧ɨ̧ mɔb ane Yesò ko aa taˈa kweele bɔɔ mě zì mèntɨ̧ɨ̧ mɔb ane tò, nkàà nê a wu mbɨ̀ˈɨ̀ bɔ wua mè ngù̧ù̧ta Yesò wa̧ Mbɔ̧ɔ̧mà a mbɨ̧̀ mbasa, mè ŋa àtsəa kɔˈɔ abua tò a kètsìà banɔ̧̀.
58006007	Mbɨ̀ŋ nàa me lu ane si, si mbɔŋ me ghɨ̌ èghɨ e tsəa ntɨ̀ŋa bòt bu bɔ liˈi la, Mbɔ̧ɔ̧mà me lɔ̀ɔ̀le si mbɔŋ.
58006008	Ka è wu nê, èghɨ ntsəa adù̧ la tsiˈi njiŋtsə bɔ̂ mèfə̀ˈ ko si mbɔŋ tsiˈi àku, ntsìˈi è ye betsiˈa Mbɔ̧ɔ̧mà tsò̧ a me lìa bɔ tò̧ la.
58006009	Ngule bèshu̧ bɔ̧, ba batè ndàˈ anè ale, ka mbɔ̂ nga ane ànəa yɨ̧ ndâ nko nê bɨa nga egha ane alu̧ ntsɔ̧̀ wu Mbɔ̧ɔ̧mà nàa ghɨ̌ bɨa bɔ mèmpème la.
58006010	Mbɔ̧ɔ̧mà nàà kà saˈa ànə̂ kàbɔ̀ŋ. Betsiˈa tà kà leene èfàˈ bɨ̧, nè èkɔŋ wu bɨ nyɨˈtè nkàà tò la. Bɨ li ngua ntɨ̀ŋa bɔnyɨ bɨ̧ bɔ̀ɔ nkùŋa a Mbɔ̧ɔ̧mà la, mè mbèla ngɨ̀à wû a èlɨ mbɔŋ.
58006011	Baa nkɨà nê, wòt ègème ane yɨ̧ ba̧a̧ wû a èlɨ̀ waa tè ngà ndìà, mbɨ̀ˈɨ̀ ebɔ àghɨa tà kuule èntɨ̧ɨ̧ vi me chɨ̀ˈɨ la.
58006012	Baà kà kɨ laˈnê bɨ̀ wu bòt àlȩ̀ȩ̀tè, ka baa nkɨà nê bɨ̀ wu mbɨˈɨ̀ bòt bu bɔ li ndzì mèntɨ̧ɨ̧ mɔb ane Mbɔ̧ɔ̧mà, mè nchɨ̀ˈ tè mbɔ̀ àghɨa Mbɔ̧ɔ̧mà kàˈà wɔb la.
58006013	È li ngu àfɨˈa Mbɔ̧ɔ̧mà ghɨ̀ mènkàˈa mi abua Abàlàghâm la, wòt kà wu tà tsèa Mbɔ̧ɔ̧mà wu taa nɨ èlen tò zǐ nkà̧ la, ale tà zì nkà̧ ane zi zìambɔŋ.
58006014	Tà li nê, “Ane nkǔŋ, maa lɔ̀ɔ̀lè àwê, e ghɨ̌ àndà̧ yê aa ya̧a̧.”
58006015	Ale, Abàlàghâm kùùle èntɨ̧ɨ̧ nchɨ̀ˈ tè ngɨ̀ mbɔ̀ àghɨa Mbɔ̧ɔ̧mà li nkàˈ atò la.
58006016	Wòt nàa ngɨ̀ tà me zǐ nkà̧, tà nɨ̀ èlen wòt tà tsè atò la ka nɨŋ ndzì, tà zì ale bɔ ko nê, bɔ tsia ànəa mbɔŋ, tè ndòo àyɔ̀ŋ àgème a kètsìà bòt.
58006017	Mbɔ̧ɔ̧mà li me kɨ e ghɨ̌ bòt bu bɔ li mbɔ̌ ndɨ bɔ̀ɔ bɔ àghɨa tà li nkàˈ la, aa la ko nê tà ka lɔ̀ˈ àlia ekubte èntɨ̧ɨ̧ vi a, tà zǐ nkà̧ nɨŋ sèntè ànə̂ yu ye kàˈà la.
58006018	Èghɨ aa bebe betsiˈa è ka kubtè la, Mbɔ̧ɔ̧mà kà mê ngu elàˈà mèfà̧ adù̧ la. Ale, bàa wu ba ghǎ abua Mbɔ̧ɔ̧mà mbɨ̀ˈɨ̀ epeme la, e lâ nko nê, baa bɔ àghɨ yu ba nɔ̀ŋe ntɨ̀ ya me chɨ̀ˈɨ nê Mbɔ̧ɔ̧mà nɔ̀ŋe abua ya la.
58006019	Ba bɔ ntɨ̀ yaa, è wû mbɨˈɨ̀ àlɨ̀ˈa èntɨ̧ɨ̧ ya la. Ba lâ nko nê, betsiˈa àghɨ à ka ba̧a̧tè yùà. Wu ntɨ̀ mbɔŋ nàa ghɨ̌ baa fə̀ˈə ndǐ yu bɔ tsoŋa a èbem lob nɨ̧ Mbɔ̧ɔ̧mà a Jèlusalèm a ègwet la, enyi egha tê wu àdziˈa ntsèm a Mbɔ̧ɔ̧mà la.
58006020	Yesò ghǎ a èbèm və a mbì, nkàà àwa. Tà ghǎ abàˈ və ale, ntsìˈi taˈà ntsìà mèpɨ̧̀ Mbɔ̧ɔ̧mà ane àlia nè àlia mbɨ̀ˈɨ̀ Mèkizedèk li ngu la.
58007001	Mèkizedèk waa li ngu fɔ̧̀ Salèm, mè ngu ntsìà mèpɨ̧̀ Mbɔ̧ɔ̧mà Àtsèàngɔ̀ŋ. Tà li mbù̧ a Abàlàghâm nkua a èbet tà li bùŋè bèfɔ̧̀ la, fà̧à̧te atò.
58007002	Abàlàghâm li ngàbtè èghɨ ègème tà nɨa èbet wu la ane èdzìˈ èghem, ŋǎ àdziˈ yeamɔˈ abua tò. Lə mbì èlen Mèkizedèk wu, “Fɔ̧̀ tàa ngɨa àghɨa Mbɔ̧ɔ̧mà nàa nkɨa la” mè nga ane èlɨ̀ wu tà lè wu fɔ̧̀ Salèm la, lə èlen tò mè ngu “Fɔ̧̀ tàa ngɨa àlàŋkè la.”
58007003	Mèkizedèk waa li tà kà bɔ a tàt, tà kà bɔ nyɨ̌, bɔ̀ ka meè nko ka wû bètǎt nyaˈ tò. Bɔ bakà ko àlia bɔ li mbi atò la, bɔ̀ ka ko àyea tà li mpfə la. Tàà mbɨ̀ˈɨ̀ Wa̧ Mbɔ̧ɔ̧mà. Tà wu ntsìà mèpɨ̧̀ Mbɔ̧ɔ̧mà ane àlia nè àlia.
58007004	Bɨ̀ chɨɨme ndzě ndɨ tà li nge la! Abàlàghâm wu tà li ngu tǎt mbì wa la li ngàbtè èghɨ tà nɨa èbet la ane èdzìˈ èghem ŋǎ àdziˈ yeamɔˈ abua tò.
58007005	Mbɨ̧ Mbɔ̧ɔ̧mà li nê, wòt ègème ane bòt Izə̀lȩ̂ me ghàbtè èghɨ tà fùˈù la ane èdzìˈ èghem, ŋǎ àdziˈ yeamɔˈ abua bòt àndǎ̧ Levì bu bɔ̀ wu bèntsìà mèpɨ̧̀ Mbɔ̧ɔ̧mà la. Bòt baa e li mbatè ngu bɔnyɨ bɔb mè ngu bòt àndǎ̧ Abàlàghâm, ka mbɔ̂ mbɔ ndɨ bɔ̀ɔ me ŋa èghɨ bàa abua bòt àndǎ̧ Levì bu la.
58007006	Ka mbê waa tà li tà kà wu wòt àndǎ̧ Levì mbɔŋ la, li nɨ àdziˈ yeamɔˈ ane èghɨ bu Abàlàghâm li ngàbtè ane èdzìˈ èghem la. Tà nɨ ale mbɔ̂ fà̧à̧te Abàlàghâm wu Mbɔ̧ɔ̧mà li nkàˈ nê yea lɔ̀ɔ̀le atò la.
58007007	È ntse ànəa ko bɔ̀ɔ mèe me màkè la, nê wòt tàa fa̧a̧ta bòt la è tsě wòt wu bɔ fà̧à̧te atò la.
58007008	A ghǎ ane àbâ àko bòt bɔɔ̀ mpfə̀ˈta la ka bɔ me nɨ àdziˈ yeamɔˈ ane èghɨ bu bɔ ghàbte ane èdzìˈ èghem la, nga ane ayea ko èghɨ mbɔŋ tsiˈi me nɨ wòt tà wu yǔ̧ la.
58007009	Betsiˈa wòt shu nê Abàlàghâm li ŋà àdziˈa àghɨ ya yeamɔˈ ale, a wu nê Levì wu bòt àndǎ̧ atò e li ngua nɨa àdziˈ yeamɔˈ la e ŋa mɨ̧̂,
58007010	nkàà nê Mèkizedèk li me kwene ane Abàlàghâm ale, Abàlàghâm bela ka nga ebi bòt bu bɔ̀ɔ li lɔ̀ˈɔ ebi a Levì wu la.
58007011	Mbɔ̧ɔ̧mà li ŋa mbɨ̧tsə abua bòt Izə̀lȩ̂ ane ndɨ tèa nkùˈu ane àfaˈa tà ŋa abua bèntsìà mèpɨ̧̀ Mbɔ̧ɔ̧mà bu be dzə a èbem àndǎ̧ Levì la. Ale, àfaˈa bèntsìà mèpɨ̧̀ Mbɔ̧ɔ̧mà bu bɔ dzə àndǎ̧ Levì la a li ngɨ̀ ale ngu ko e ghɨ̌ bòt aa wu mbɨ̀ˈɨ̀ bɔ wû ewu la a mbì Mbɔ̧ɔ̧mà, ko Mbɔ̧ɔ̧mà li tà kà tsi ntsàà ntsìà mèpɨ̧̀ ko tsa, tà wù mbɨˈɨ̀ Mèkizedèk kà wu mbɨˈɨ̀ Alɔ̀n la.
58007012	Ale, bɔ̀ɔ ngɨ̀ bɔ̀ kubte bèntsìà mèpɨ̧̀, bɔ mè nkùbte mbɨ̧tsə mɨ̧̂.
58007013	Wòt wu bɔ làˈà ànəa tò la, li dzə̀ a èbem àndǎ̧ ko tsa, kà wòt kǒ ane àndǎ̧ mbɔŋ li mè wu ntsìà mèpɨ̧̀ Mbɔ̧ɔ̧mà.
58007014	Waa waa lâ nko nê, Lefɨ̀ˈ wa li ndzə a èbem àndǎ̧ Judà, è wu àndǎ̧ Musì li me làˈa ànəa bèntsìà mèpɨ̧̀ Mbɔ̧ɔ̧mà ale tà kà taˈà èlen àndǎ̧ mbɔŋ la.
58007015	Baà pàa nkô nkǔŋ yu ane ànə̂ bèntsìà mèpɨ̧̀ ba la ndɨ̀ wu ntsìà mèpɨ̧̀ Mbɔ̧ɔ̧mà ko tàa mbɨˈɨ̀ Mèkizedèk la è mê ndɔˈ a si la.
58007016	Tà me wu ntsìà mèpɨ̧̀ Mbɔ̧ɔ̧mà ale, è kà wu mbɨ̧ nàà ndàˈà ànəa àndǎ̧ ntsìà mèpɨ̧̀ la ka è ghɨ̂ tà wu ale la. Wu mètàŋ mèmpème mu kà wu li lìa tà bɔ la, ka è ghɨ̀ atò ane ntsìà mèpɨ̧̀ Mbɔ̧ɔ̧mà la.
58007017	Àkata Mbɔ̧ɔ̧mà a laˈnê, “À wu ntsìà mèpɨ̧̀ Mbɔ̧ɔ̧mà ane àlia nè àlia, mbɨ̀ˈɨ̀ Mèkizedèk li ngu la.”
58007018	Ale, mbɨ̧ nyaˈ yu bakà tsi mbɔ̀ mètàŋ nkàà nê è li ngua njùà, è kà wua fàˈà.
58007019	Ngu nê mbɨ̧ Musì li è kà wu ko ghɨ àghɨa a lâ nkùˈ la. Ba bɔ ntɨ̀ è wu ye ntsɔ̧̀ la àfɨ̀ˈ yaa. Wu yùà yu ka nàa nɨa wa nkɨ̀ˈa a ngèt Mbɔ̧ɔ̧mà la.
58007020	Mbɔ̧ɔ̧mà li mè ndzì nkà̧ ane ànəa mbɔŋ. Bɔ li me ghɨ̀ bòt ko ane bèntsìà mèpɨ̧̀ Mbɔ̧ɔ̧mà ale tà kà zi nkà̧ ane ànə̂ ayɔb.
58007021	Ka è me wu a Yesò, ko tà li me wu ntsìà mèpɨ̧̀ ale, Mbɔ̧ɔ̧mà zì nkà̧ àfɨˈa tà li shu abua tò nê, “Lefɨ̀ˈ Mbɔ̧ɔ̧mà è zǐ nkà̧, tè tà kà wu tsi ekubte ànəa tà shu la, nê, ‘A wu ntsìà mèpɨ̧̀ ane àlia nè àlia.’ ”
58007022	Nkà̧ yaa ghɨ̂ Yesò tsiˈi wòt tà tɨ̧ɨ̧ a mbì, ngɨ̀ mènkàˈa kèkweelè Mbɔ̧ɔ̧mà mu è wu me ntsɔ̧̀ la.
58007023	Bèntsìà mèpɨ̧̀ Mbɔ̧ɔ̧mà nyaˈ bu be li ngua ndzà̧a̧, nkàà nê èvə e li ngua nɨa wɔb, wòt kà wua ntsèka àtsəa àfaˈa mbɔŋ ane àfɨ̀ˈ à seè.
58007024	Ka ndɨ̀ wu Yesò ka li lɔ̀ˈɔ pfə la a, betsiˈa wòt tsa ka li ndɔ̀ˈ nɨ̀ àdziˈa tò mbɨ̀ˈɨ̀ ntsìà mèpɨ̧̀.
58007025	Ale, betsiˈa Yesò ko ngɨ̀ bòt bu tà ghɨ̂ bɔ kɨˈɨ abua Mbɔ̧ɔ̧mà la, e peme nènkèm nkàà nê, tàà ntsèka ndɨ̀à ànəa yɔb a mbì Mbɔ̧ɔ̧mà àli àgème.
58007026	Èwuu àtsəa bèntsìà mèpɨ̧̀ Mbɔ̧ɔ̧mà yaa a kùˈu abua ya. Tà wu wòt tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la, àghɨ à ka wu ane tò betsiˈa wòt feele atò adù̧ la, tà kà wua ngɨa kàbɔ̀ŋ. Mbɔ̧ɔ̧mà è tsì atò ayɔɔ bòt kàbɔ̀ŋ, mè nɨ atò nkɔˈ ngà tè ntsè tègwetsə.
58007027	Tà bakà tsi mbɔ̌ ndɨ tàa mèe me kɨ̧ɨ̧me banyà̧ àli àgème ŋǎ abua Mbɔ̧ɔ̧mà ane mènə̀ kàbɔ̀ŋ mi nè è me bòt ko mbɨ̀ˈɨ̀ ètsə bèntsìà mèpɨ̧̀ Mbɔ̧ɔ̧mà ko bu e li ngua ngɨ̀à la. Tà li mbê ngɨ̀ àyaa ngò̧ yemɔ̀ˈ àfɨ̀ˈ yu tà li ŋà àtsəa zi la.
58007028	Mbɨ̧ Musì li ngua ntsia bòt kà kùˈ ane ètsə bèntsìà mèpɨ̧̀ Mbɔ̧ɔ̧mà, ka mènkàˈa Mbɔ̧ɔ̧mà mu è li ntsìˈi e kɨˈɨ akwene mbɨ̧ nè nkà̧ adù̧ la, li ngɨ̀ Wa̧ tò wu tà kùˈù la ane àtsəa bèntsìà mèpɨ̧̀ Mbɔ̧ɔ̧mà ane àlia nè àlia.
58008001	Ngule ànə̂ yu ba shua ane èngà̧ waa la wu nê, ba bɔ àtsəa bèntsìà mèpɨ̧̀ Mbɔ̧ɔ̧mà mbɨ̀ˈɨ̀ è waa tà tseke a ègwet àtɨ̧a kèfɔ̧̀ a ègwet àbâ àbualu̧ a Mbɔ̧ɔ̧mà àtsəa ngɔ̀ŋ la.
58008002	Tàà fàˈà mbɨ̀ˈɨ̀ àtsəa bèntsìà mèpɨ̧̀ àdziˈa ntsèm a Mbɔ̧ɔ̧mà, è wù ngule àdziˈa bɔɔ nguˈta Mbɔ̧ɔ̧mà, Tǎt wa Mbɔ̧ɔ̧mà zìambɔŋ və̀ə̀ ka wu wɔ̀bȩ̌ tà və̀ə̀ la.
58008003	Bɔɔ̀ ngɨ̀ bɔ̀ me zi wòt ègème ane àtsəa bèntsìà mèpɨ̧̀ Mbɔ̧ɔ̧mà, bɔ wua nkɨà mbɨ̀ˈɨ̀ taa me ŋa èghɨ, mè nkɨ̧̀ɨ̧̀ma banyà̧ ŋǎ abua Mbɔ̧ɔ̧mà. Ale, a li mbɔ̀ŋ nê àya nè àtsəa bèntsìà mèpɨ̧̀ Mbɔ̧ɔ̧mà à bɔ àghɨa ko tàa ŋa abua Mbɔ̧ɔ̧mà la mɨ̧̂.
58008004	Tà li ngɨ̀ ale ngu a sitsǎˈ, ko betsiˈa tà kà bê ngu ntsìà mèpɨ̧̀, nkàà nê, bòt e yàŋe wu bɔ̀ɔ ŋǎ èghɨ abua Mbɔ̧ɔ̧mà mbɨ̀ˈɨ̀ mbɨ̧te Bèjû tèa nkɨà la.
58008005	Àfàˈ yu bèntsìà mèpɨ̧̀ Mbɔ̧ɔ̧mà ba àa ngɨ̀à la, wu àfəa àghɨa à wu a ègwet la. Àa mbɨ̀ˈɨ̀ a li ngu ane Musì la. È li ngu àfɨˈa tàa nkɨ e ghɨ̀ àdziˈa ntsèm yu a èbem lob Mbɔ̧ɔ̧mà la, Mbɔ̧ɔ̧mà sə̀ŋkè àtǔ̧ atò nê, “Ye nê, à ghɨ̌ àghɨ àgème wû mbɨ̀ˈɨ̀ e ndi nyɨ̀ˈte awê a ègwet èbȩ la.”
58008006	Ka mbɨ̀ˈɨ̀ ndɨ àa la, àfaˈa Mbɔ̧ɔ̧mà ŋa abua Yesò Klistò la a taˈa tsè àyɔb, wû mbɨ̀ˈɨ̀ mènkàˈa kèkweelè mu Yesò tɨ̧ɨ̧ a kètsìà adù̧ la è tsě e me nyǎˈ la. Mènkàˈa màà wu adù̧ ngule èghɨ ntsɔ̧̀ bu bɔbȩ àa li bɔ bùà la.
58008007	Mènkàˈa Kèkweelè mbì maa li ngɨ̀ ale ngu ko èghɨ àghɨ àgème mbɨ̀ˈɨ̀ Mbɔ̧ɔ̧mà kɨa la ko tà li tà kà tsi ngɨ̀ è me ko tsa.
58008008	Ale, Mbɔ̧ɔ̧mà li ndze nê, bɔ bakà kuˈ a màngɨa àghɨ mbɨ̀ˈɨ̀ ye kɨa la ale, tà nê, “Naa li ngu àfɨ̀ˈ àko e ngɨ̀ mènkàˈa kèkweelè fi mɔ̧, ba bòt àndǎ̧ Izə̀lȩ̂, nè bòt àndǎ̧ Judà.
58008009	Mènkàˈa Kèkweelè Fi màa ka li wu mbɨˈɨ̀ mènkàˈa kèkweelè mu e ndi ngɨ̀ nè bètǎt nyaˈ bɔb, àfɨˈa e ndi mbà̧a̧ àbu ayɔb ndzə a èbem àlaˈ a Ejìb la a. Mmɔ̌ Tǎt wɨ̧ Mbɔ̧ɔ̧mà e ngua shua nê, bɔ lè kaˈa ghɨ̂ mbɨ̀ˈɨ̀ ba tò ba e li nɔ̀ŋè la, ale e ntsì àbu am ane yɔb.
58008010	Eyaa wu mènkàˈa kèkweelè mu màa ghɨ̀ ba bòt Izə̀lȩ̂ la. Mmɔ̌ Tǎt wɨ̧ Mbɔ̧ɔ̧mà e ngua shua nê, àfɨˈa mbɔŋ aa li nkùˈ, e ndzì mbɨ̧ ta̧ a ètsə bɔb, mè ndzì tua a mèntɨ̧ɨ̧ mɔb. Maa li wu Mbɔ̧ɔ̧mà wɔb, bɔɔ wu bòt bɔ̧.
58008011	Wòt kǒ ane yɔb ka li wu nyɨˈtà wanyɨ vi a, wòt kà meè ngu li eshu abua wanyɨ vi nê, tà ko a Mbɔ̧ɔ̧mà. Aa ale nkàà nê, bɔɔ li enɨ am bàgème ane Mbɔ̧ɔ̧mà wɔb, e bùˈu ane e we tèchɨɨle ane yɔb, e gha wu ane bɔɔjuŋ.
58008012	Maa nga eku tèsȩ tɔb ane mènə̀ bɔ fà̧à̧tè la, mè ngwaˈa mènə̀ kàbɔ̀ŋ mɔb.”
58008013	Mbɔ̧ɔ̧mà me làˈa ànəa mènkàˈa kèkweelè fi ale, ngɨ̀ me mbì mu è tsìˈi àku. Bɔ̀ɔ ngɨ̀ bɔ̀ baka tsi ngua mbà̧à̧ta àghɨ, tè à tsìˈa ndènà lène bɔ ko nê, bɔ bele elèène ànəa yùà.
58009001	È màà ngu wû mènkàˈa kèkweelè mbì mu ko è li mbɔ̀ balu̧ bɔ̀ɔ nɨa ka ntsàˈta Mbɔ̧ɔ̧mà la, me mbɔ̂ àdziˈ a sitsǎˈ bɔ̀ɔ ntsàˈta Mbɔ̧ɔ̧mà abot la.
58009002	Bɔ li mvə̀ àyò àko, mbɔ̂ nga a èbem àtsəa mbì yu bɔ̀ɔ ntɔ nê àdziˈa ntsèm a Mbɔ̧ɔ̧mà la, ngɨ̀ àghɨa bɔ̀ɔ ntsia èkaˈà a ègwet la, nè èkɔˈ mè nè bled wu bɔ tɔ èlen Mbɔ̧ɔ̧mà adù̧ la.
58009003	Àyea ko nè àtsə a èbem àyò a mbɔŋ a li ngu akwen taˈà ndǐ kwèn yu bɔ tsoŋa la, bɔ me tɔ nê, àdziˈa ntsèm a mbì a Mbɔ̧ɔ̧mà.
58009004	Bɔ li mbɔ̧̌ àdziˈ a èbèm ndɔ̀ɔ̀be ane gôl me tò̧ èghɨ ko àa nə̀ˈa mbɔ̀ la ŋa abua Mbɔ̧ɔ̧mà. Èkɔb mènkàˈa kèkweelè Mbɔ̧ɔ̧mà mu bɔ lɔɔbe èbâ ègème ane gôl la e li ngu a èbèm mɨ̧̂. Bɔ li ndzì kětsə̀ bɔ ghɨ ane gôl la a èbèm. Èghɨjɨ bu bɔ̀ɔ ntɔ nê manà la e li ngu a èbem kětsə̀ fa. Ambàŋ Alɔ̀n wu tèfəˈtsə te li ntùùte adù̧ la, nè tèbaate àti tu bɔ li shɨ̀ mènkàˈa kèkweelè Mbɔ̧ɔ̧mà mu adù̧ la e li ngu a èbèm èkɔb mbɔŋ mɨ̧̂.
58009005	Banyà̧ ko bèa nyɨ̀ˈta nê ènɨ̧ Mbɔ̧ɔ̧mà aa bòt la e li ngu a kɔ̧̀ èkɔb wu mbɔ̂ sà̧à̧mè tèbaabè tɔb nkàbte àdziˈ yu Mbɔ̧ɔ̧mà nàa ngwaˈà bèkàbɔ̀ŋ bòt la. Ba baka bɔ àfɨ̀ˈ a bàa yaatè mènə̀ maa ègème àfɨ̀ˈ yaa e làˈa la.
58009006	Bɔ li ngu bɔ̀ɔ ngɨ̀ bɔ̀ taŋke èghɨ bàa tè bɔ paa, bèntsìà mèpɨ̧̀ Mbɔ̧ɔ̧mà e me nyi àtsəa mbì àyò yu àlia àgème fàˈà àfàˈ àyɔb.
58009007	È bɔ è wu àtsəa kwèn yu, ndàˈ wòt tà me nyi a èbèm la wu àtsəa bèntsìà mèpɨ̧̀ Mbɔ̧ɔ̧mà. Tàa ngɨ̀ tà me nyi wû ngò̧ yemɔ̀ˈ ane èngùˈebȩ. Tàa ngɨ̀ tà me nyi tà nɨ àlo̧ tàa ŋa abua Mbɔ̧ɔ̧mà ane àtsəa zi, nè àyea banɔ̧̀ ane mènə̀ kàbɔ̀ŋ bɔ ghɨ ka ko la.
58009008	Fo Kèfə wua nɨa èghɨ bàa nyɨ̀ˈta wa nê alu̧ a mànga àdziˈa ntsèm a mbì a Mbɔ̧ɔ̧mà yu bakà zìˈ ngàˈa mbɨ̀ˈɨ̀ àyò yu à bele la.
58009009	Èghɨ baa ègème e nyɨˈta àlȩ̂ àfɨ̀ˈ yaa bà wu adù̧ la. E wua nyɨ̀ˈta nê èghɨ bu bɔ̂ banyà̧ baa bɔ wua nkɨ̧̀ɨ̧̀ma ŋǎ abua Mbɔ̧ɔ̧mà la e li è ka kô ngɨ̀ wòt ngùˈtà Mbɔ̧ɔ̧mà la nàà wu mbɨ̀ˈɨ̀ tà wu ewu la, tè èntɨ̧ɨ̧ tò aa bakà tsi fèèlè atò.
58009010	Èghɨ mbɔŋ e wu wû ane èghɨjɨ nè èghɨ bɔ̀ɔ nu la, nè balu̧ bòt àa nɨa shùà ènyit mbɨ̀ˈɨ̀ lèsɔ̀t la. Èghɨ baa wu mbɨ̧te nàbȩ̌ tèa me fàˈà te egha wu àfɨˈa Mbɔ̧ɔ̧mà nàa ghɨ̌ àghɨa àgème aa tsiˈi ayea fi la.
58009011	Ka Yesò Klistò li nkɨ̀ˈɨ̂ mbɨ̀ˈɨ̀ wòt tà wu àtsəa bèntsìà mèpɨ̧̀ Mbɔ̧ɔ̧mà ane èghɨ ntsɔ̧̀ bu adzìˈ yaa la. Àyò yu tàa faˈa a èbèm la wu àyea a ghe mè ndâ ngu wu mbɨ̀ˈɨ̀ a wu ewu la. Àyò mbɔŋ ka ghɨa wɔ̀bȩ̌, è kà mèe ngu àghɨa bɔ ghɨ̀ mbɨˈɨ̀ bɔ ghɨ̀ èghɨ ko a sitsǎˈ la.
58009012	Yesò li nyi a èbem àyò ya ngò̧ yemɔ̀ˈ, ntsè nga a èbem àdziˈa ntsèm a mbì a Mbɔ̧ɔ̧mà yu. Tà li tà kà nɨ àlo̧ a dzətsə nè mpɔ̀ŋtsə ka nɨ enyi. Tà li ŋà àlo̧ azi zìambɔŋ, nɨŋ ngɨ̀ ba bɔ mèmpème nàa li ewu ane àlia nè àlia la.
58009013	Bɔ̀ɔ ngɨ̀ bɔ nɨ àlo̧ dzətsə nè àyea mpɔ̀ŋtsə fɔ̀te nè muttsə te dzəa ane wa̧ mpɔ̀ŋ bɔ tò̧ la, nchɨ̧̀ɨ̧̀te shùù bòt bu bɔ̀ baka kùˈ e mbì Mbɔ̧ɔ̧mà la, ngɨ̀ bɔ fəə nkàà nê bɔ shùù a kàbɔ̀ŋ wu ane yɔb la.
58009014	Tè a wu ewu anè, ko àlo̧ Yesò Klistò à ka faˈa te tsè ale a? Fo Mbɔ̧ɔ̧mà àlia nè àlia li ngɨ̀ tà ŋà àtsəa zi mbɨ̀ˈɨ̀ nkɔ̀ˈ èpɨ̧̀ kà ye àlɔˈ, mbɨ̀ˈɨ̀ enɨ àlo̧ azi e shùù mèntɨ̧ɨ̧ ma ane èghɨ bàa kà nɔŋe lə la, mbɨ̀ˈɨ̀ baa me ghɨ̀ àghɨa Mbɔ̧ɔ̧mà yǔ̧ nàa nkɨà nê bà me ghɨ̀ la.
58009015	Ale, Yesò wu wòt tà tɨ̧ɨ̧ a kètsìà ka ngɨ̀ Mbɔ̧ɔ̧mà ghɨ̀ mènkàˈa kèkweelè fi, mbɨ̀ˈɨ̀ bòt bu bɔ̀ tsiˈi e be Mbɔ̧ɔ̧mà la, aa ye a ntsɔ̧̀ Mbɔ̧ɔ̧mà ane àlia nè àlia, mbɨ̀ˈɨ̀ tà kàˈà la. Betsiˈa àyaa a wu ale nkàà nê, Yesò Klistò li ŋà àtsəa zi mbɨ̀ˈɨ̀ e ghɨ̌ bòt aa peme ane mènə̀ kàbɔ̀ŋ mu bɔ li ngua ngɨ̀a àfɨˈa bɔ li mbèle a èten mènkàˈa kèkweelè mu Mbɔ̧ɔ̧mà li ngɨ a mbì la.
58009016	Wòt nàa ngɨ̀ tà tɨɨ èpfə̀ li, wòt ka ba̧a̧tè àghɨa tò tè tà ghɨ̀ mpfə.
58009017	Wòt nàa ngɨ̀ tà tɨɨ èpfə̀ li, tà bakà pfə, bɔ̀ ka ghabtè èghɨ tò. Ka tà pfə, bɔ ghɨ̀ mbɨ̀ˈɨ̀ tà li shu la.
58009018	Eyaa wu lə yu bɔ li nɨ̀ àlo̧ ka mbà̧à̧ mènkàˈa kèkweelè mbì mu Mbɔ̧ɔ̧mà li ngɨ̀ la.
58009019	Musì li tà ghɨ̀ tà shu ànəa àgème mbɨ̧te mènkàˈa kèkweelè mu bòt e bɔ ndɨ bɔ̀ɔ me nɔ̀ŋè la, abua bòt bu bàgème, tà nɨ̀ àlo̧ mpɔ̀ŋtsə nè àyea dzətsə fȩ̀ȩ̀tè nè mèleb, mbɔ̂ nɨ ènta̧a̧ ayɨ̌t kǒ bɔ̀ɔ ntɔ ane Isɔ̀b bɔ tsela àdziˈa ndǐ a mèmbaŋ àtsə la, me nɨa nchɨˈa adù̧ miita ane àkatè mbɨ̧ tu nè bòt mbɔŋ bàgème.
58009020	Tà ghɨ̀ tà me ghɨ̀ ale, tà me shu nê, “Àlo̧ yaa wu àghɨa Mbɔ̧ɔ̧mà nɨŋ nkùùle mènkàˈa kèkweelè mi bɔ̂ bòt bi nê bɔ̀ me ghɨ̀ mbɨˈɨ̀ bɔ̂ tò ba e nɔ̀ŋè la.”
58009021	Tà ghɨ̀ ale, tà nɨ àlo̧ yu mii ane àyò wu, nè èghɨ bu a lob Mbɔ̧ɔ̧mà bɔ̀ɔ nɨa ngùˈtà tò la wû a èlɨ mbɔŋ.
58009022	Ane nkǔŋ, mbɨ̧tsə te nyɨˈtè nê bɔɔ nɨa àlo̧ ka nɨa ngɨ̀à èghɨ nyaŋ e kuˈa a mbì Mbɔ̧ɔ̧mà, tè àlo̧ a bakà chɨ̧ɨ̧te a si Mbɔ̧ɔ̧mà kà waˈa mènə̀ kàbɔ̀ŋ bòt.
58009023	A li mbɔ̀ŋ nê bɔ̀ nɨ àlo̧ èghɨ bàa shùù èghɨ bu è wù àfəa bu a ègwet la è fə. Aà nyɨ̀ˈta nê bɔ̀ nɨ àlo̧ èghɨ e tsè baa la ka nɨŋ shùù èghɨ bu a ègwet la.
58009024	Yesò Klistò li tà kà nyi àtsəalob ntsèm a Mbɔ̧ɔ̧mà yu wɔ̀bȩ̌ è ghɨ̂, a fəə ngule a yu a ègwet la. Tà li nkɔˈ ngà a ègwet, àdziˈa tà wu a mbì Mbɔ̧ɔ̧mà àfɨ̀ˈ yaa ambo ya la.
58009025	Tà li tà ka bɔ ndɨ tàa me ŋà àtsəa zi a ngo̧ a ngò̧, mbɨ̀ˈɨ̀ àtsəa bèntsìà mèpɨ̧̀ Mbɔ̧ɔ̧mà a li ngua nyia nkɨ̧̀ɨ̧̀ma banyà̧ èngùˈ ègème nyia a èbem àtsəalob ntsèm a mbì a Mbɔ̧ɔ̧mà nè àlo̧ kà wu azi la.
58009026	Tà li me wu ale ngɨ̀ ale, ko tà li mbɔ̌ ndɨ tàa ye ngoˈ a ngo̧ a ngò̧ ebuˈu àfɨ̀ˈ yu Mbɔ̧ɔ̧mà li ngɨ̀ ngɔ̀ŋ la. Ka mbɨ̀ˈɨ̀ àa la, tà bê nkɨ̀ˈɨ̂ ngò̧ yemɔ̀ˈ, àfɨ̀ˈ yaa ngɔ̀ŋ tsìˈa ndìà lìa la, ŋà àtsəa zi mbɨ̀ˈɨ̀ eyòò mènə̀ kàbɔ̀ŋ mu bòt àa ngɨ̀à la.
58009027	Waa waa bɔ ndɨ tàa pfə ngò̧ yemɔ̀ˈ, e me lɔ̀ˈɔ Mbɔ̧ɔ̧mà naa saˈa atò la.
58009028	Yesò Klistò zìambɔŋ li ŋà àtsəa zi ngò̧ yemɔ̀ˈ mɨ̧̂ nɨŋ shùù mènə̀ kàbɔ̀ŋ bòt nyaŋ. Tàa mèe ekɨˈɨ a ngo̧ kwèn, mbɔ̂ ngu kɨˈɨ ale, tà kà tsi ngua nkɨ̀ˈa e ghɨ̌ Mbɔ̧ɔ̧mà naa waˈa mènə̀ kàbɔ̀ŋ bòt, tà tsìˈa nkɨ̀ˈa e ghɨ̌ bòt bu bɔ̀ɔ nchɨ̀ˈà atò la aa peme.
58010001	Mbɨ̧ Musì ndâ ntsě ngule èghɨ ntsɔ̧̀ bu nga ekɨˈɨ la, wu wû àfəa èghɨ mbɔŋ. Mbɨ̀ˈɨ̀ àa ale la, banyà̧ bu bòt e li ngua nɨa nkɨ̀ˈa a ngo̧ a ngò̧ èngùˈebȩ ègème nkɨ̧̀ɨ̧̀ma mbɨ̀ˈɨ̀ mbɨ̧tsə tèa nkɨà la be li be ka lâ ngua ngɨ̀à bòt e wua àghɨa bɔ bɔ ndɨ bɔ̀ɔ wu yùà la a mbì Mbɔ̧ɔ̧mà.
58010002	Bòt bu bɔ li ngua ngùˈta Mbɔ̧ɔ̧mà la, e li me wu ale pème ane kàbɔ̀ŋ wɔb, ko mèntɨ̧ɨ̧ mɔb nàa ka tsi fèèlè àwɔb ane ànəa kàbɔ̀ŋ. Ko bɔ̀ɔ kà tsi nkɨ̧̀ɨ̧̀me banyà̧.
58010003	Mbɨ̀ˈɨ̀ àa anè la, a wu nê, banyà̧ ba bɔ li ngua nkɨ̧̀ɨ̧̀ma èngùˈ ègème la be li ngua ngɨ̀à bòt e ku̧u̧tà nê bɔɔ ngɨa kàbɔ̀ŋ.
58010004	Nkàà nê, àlo̧ mpɔ̀ŋtsə nè àyea dzətsə aa kà ghɨ̀ Mbɔ̧ɔ̧mà waˈa mènə̀ kàbɔ̀ŋ bòt.
58010005	Ale, Yesò Klistò li me kɨˈɨ a sitsǎˈ ale shu abua Mbɔ̧ɔ̧mà nê, “Èntɨ̧ɨ̧ wê e ntsě ane banyà̧ bu bòt àa nkɨ̧̀ɨ̧̀ma la, nè èghɨ bu bòt àa ŋǎ abua yê la, mbɔ̂ à ghɨ̂ e mbɔ mbɨ̧̀ ènyit màa ŋa la.
58010006	Ànəa banyà̧ bu bɔ̀ɔ ntò̧ la, fɔɔle nè è bu bɔ̀ɔ nkɨ̧̀ɨ̧̀ma mbɨ̀ˈɨ̀ e ghɨ̌ aa waˈa bèkàbɔ̀ŋ bòt la à ka mê ngua mbɔ̀ àwê.
58010007	Ale e nê, ‘Mbɔ̧ɔ̧mà, ye am e wu, mâ kɨˈɨ e ghɨ̀ àghɨa àa nkɨà la, wû mbɨ̀ˈɨ̀ bɔ shɨ a èbem mbɨ̧ tê ane èlen la̧ la.’ ”
58010008	Yesò Klistò li mbɨ̀ shu abua Mbɔ̧ɔ̧mà nê, “Èntɨ̧ɨ̧ wê e ntsě ane banyà̧ bu bɔ̀ɔ nkɨ̧̀ɨ̧̀ma la, nè èghɨ bu bòt àa ŋǎ abua yê la, nè banyà̧ bu bɔ̀ɔ ntò̧à ŋǎ abua yê la, ndɔ̀ˈ nè èbu bɔ̀ɔ nkɨ̧̀ɨ̧̀ma mbɨ̀ˈɨ̀ e ghɨ̌ aa waˈa bèkàbɔ̀ŋ bòt la. Èghɨ baa aà kà bɔ awê.” Tà li mbɔ̂ me shu ale, bɔ wua ŋa mbɨ̀ˈɨ̀ mbɨ̧ è shu la.
58010009	Yesò mè nê, “Mbɔ̧ɔ̧mà, ye am e wu, mâ kɨˈɨ e ghɨ̀ àghɨa àa nkɨà la.” Ale, Mbɔ̧ɔ̧mà tsɔˈɔ mènkàˈa mbì mu mbɨ̀ˈɨ̀ ezǐ me Yesò Klistò abot.
58010010	Ndɨ̀ wu Yesò Klistò li nkɨ̀ˈɨ̂ ŋà àtsəa zi ngò̧ yemɔ̀ˈ mbɨ̀ˈɨ̀ Mbɔ̧ɔ̧mà kɨa la, ba tsiˈi mbɨ̀ˈɨ̀ bòt kà ghɨa kàbɔ̀ŋ.
58010011	Ntsìà mèpɨ̧̀ Mbɔ̧ɔ̧mà ègème li ngua ngɨ̀à àfàˈ àzi àli àgème, nkɨ̧̀ɨ̧̀ma banyà̧ ŋǎ abua Mbɔ̧ɔ̧mà a ngo̧ a ngò̧, ka banyà̧ mbɔŋ bè ka wua nkoà ngɨ̀à Mbɔ̧ɔ̧mà waˈa bèkàbɔ̀ŋ bòt.
58010012	Ka Yesò Klistò li ŋà àtsəa zi ngò̧ yemɔ̀ˈ, ane mènə̀ kàbɔ̀ŋ bòt, a bê nkùˈ ale ane àlia nè àlia, mbɔ̂ ngà ntsèke àbâ àbualu̧ a Mbɔ̧ɔ̧mà.
58010013	È bùˈu àfɨˈa mbɔŋ me ghà ne mbì, tà wua nchɨ̀ˈà àfɨˈa Mbɔ̧ɔ̧mà nàa ghɨ̌ taa tsite èka bi a ègwet bɔmbù̧ bi la.
58010014	Tà ŋà àtsəa zi ngò̧ yemɔ̀ˈ ale, ngɨ̀ bòt bu Mbɔ̧ɔ̧mà shùù mènə̀ kàbɔ̀ŋ mɔb la e tsiˈi àghɨa bɔ wu ewu yùà la ane àlia nè àlia.
58010015	Fo Kèfə shua wa mènə̀ maa mɨ̧̂. Tà bɨ̀ nê,
58010016	“Eyaa wu mènkàˈa kèkweelè mu màa nga e ghɨ̀ ba bòt Izə̀lȩ̂ la, mbɨ̀ˈɨ̀ Mbɔ̧ɔ̧mà shu la. Àfɨˈa mbɔŋ aa li nkùˈ, e ndzì mbɨ̧ ta̧ a mèntɨ̧ɨ̧ mɔb, mè shɨ tùà a ètsə bɔb.”
58010017	Tà mè nê, “È ka tsi ku̧u̧te mènə̀ kàbɔ̀ŋ mɔb bɔ̂ èbɨˈte ènə̂ bɔb a.”
58010018	Mbɔ̧ɔ̧mà nàa ngɨ̀ tà waˈa mènə̀ kàbɔ̀ŋ bòt, bɔ̀ ka tsi mbɔ̌ ndɨ bɔ̀ɔ mèe me kɨ̧ɨ̧me banyà̧ ŋǎ ambo mènə̀ kàbɔ̀ŋ bòt la.
58010019	Bɔnyɨ bɔ̧, ale betsiˈa ba ko nyi àdziˈa ntsèm a mbì a Mbɔ̧ɔ̧mà kà bɔ̀a nkàà àlo̧ a Yesò.
58010020	Tà ghaˈa èlu̧ fi abua ya, è wù èlu̧ mèmpème la. Tà sà̧à̧ taˈà ndǐ yu, a lob Mbɔ̧ɔ̧mà è kaba àdziˈa ntsèm a mbì a Mbɔ̧ɔ̧mà la. Tà ghɨ̀ àyaa ane mbɨ̧̀ ènyit zi.
58010021	Ba bɔ taˈà ntsìà mèpɨ̧̀ tà wu àtsəa lob Mbɔ̧ɔ̧mà la.
58010022	Ale, bà ghǎ ndàˈà a ngèt Mbɔ̧ɔ̧mà nè èntɨ̧ɨ̧ kèfə kà màkè ànə̂ àko ane èngǎ̧ tò. Bà gha a ngèt tò nè mèntɨ̧ɨ̧ bɔ shùù è fə tê è kà tsi ngua fèèlà wa nê ba wu bòt kàbɔ̀ŋ la, mè nkɨ̀ˈɨ̂ nè mbɨ̧te ènyit tèa mbɨˈɨ̀ è te bɔ shùù ne mèleb ntsɔ̧̀ la.
58010023	Bɨ̀ ghɨa bà neeta nɔ̀ŋè ntɨ̀ ya adù̧ àghɨ yu bàa ndàˈà ànəa yùà la ntsɔ̧̀, nkàà nê Mbɔ̧ɔ̧mà nàa nkàˈà ànə̂ tè tà ghɨ̀.
58010024	Bà bɔ èntɨ̧ɨ̧ ane bɔnyɨ ba, me tɨŋe awɔb nyɨ̀ˈta èkɔŋ, ngɨ̀a ntsɔ̧̀ ane yɔb.
58010025	Bà ka me tseke ka wua mbù̧ù̧tà mbɨ̀ˈɨ̀ bòt ko àa ngɨ̀à la. Bɨ̀ ghɨa bà me lɔ̀ktè mèntɨ̧ɨ̧ bɔnyɨ ba tè ntsè ndɨ bàa ndzìà ngɨ̀à la, ndɨ̀ wu bàa ndzèa nê, Àlia Mbɔ̧ɔ̧mà aà nkɨ̀ˈa la.
58010026	Ba ko nkǔŋ tè ndɔ̀ˈ, mbɔ̂ mè me ghɨ̀ wû a kàbɔ̀ŋ, ko àghɨa ko a te ntsě bɔ̀ɔ mèe kɨ̧ɨ̧me ane mènə̀ kàbɔ̀ŋ ma la.
58010027	Àghɨa bàa tsiˈi me chɨ̀ˈɨ̀ ne kèbɔɔ la wu èsaˈa Mbɔ̧ɔ̧mà, nè èwet kekweelè wu àa nga etǒ̧ bɔmbù̧ Mbɔ̧ɔ̧mà la.
58010028	Wòt li ngû tàa ngɨ̀ tà bəˈə mbɨ̧ Musì, tè bòt babe kò batat leˈ, è làˈà nê bɔ ye, bɔ mbuŋe a ŋut kà ku tèsȩ.
58010029	Tè a wu ewu anè ane bòt baa, ko bɨ mɨɨtè nê, àa wu na ane wòt wu tà waa Wa̧ Mbɔ̧ɔ̧mà la à? Àa wu na nè wòt wa tà nɨ̀ àlo̧ yu bɔ nɨŋ ngɨ̀ mènkàˈa kèkweelè mu è shùa kàbɔ̀ŋ tò la, mbɨ̀ˈɨ̀ è ntsě àghɨ, mè ndaˈa kàbɔ̀ŋ adù̧ Fo Mbɔ̧ɔ̧mà yu nàa nyɨ̀ˈta a ntsɔ̧̀ Mbɔ̧ɔ̧mà la à? Bɨ̀ la nkwàˈtè èwuu ngoˈ ŋut wu nàa eye la!
58010030	Ba ko wòt wu tà li nê, “E ngu wòt màa və̀ə̀ èsiˈ la, maà nga və̀ə̀ àghɨa bɔ ghɨ̀ la.” Ŋut li mè nê, “Mbɔ̧ɔ̧mà naa saˈa bòt bi.”
58010031	Wu ànəa àwèntè abua wòt taa kwene a tèkitebu Mbɔ̧ɔ̧mà yu̧.
58010032	Bɨ̀ ku̧u̧te èli mbì bu bɨ li mbɨ̀ nko nê èngǎ̧ Mbɔ̧ɔ̧mà wu nkǔŋ la. Bɨ li ntàˈa ye ngoˈ ka bɨ̀ ka tsi mèntɨ̧ɨ̧ mɨ̧ ane Mbɔ̧ɔ̧mà.
58010033	Bɔ li ngua ntsɔ̧̀ɔ̧̀tà wɨ̧ àfɨ̀ˈ àko ayɔɔ banɔ̧̀, è wu àfɨ̀ˈ àko bɨ me kɔ̀ŋke e tɨ̧ɨ̧ a mbɨ̧̀ bòt bu bɔ li ngua ngɨ̧̀ɨ̧̀nà wɔb a èlɨ waa la.
58010034	Bɨ li ndzě ngoˈ nè bòt bu bɔ zì àwɔb a tèfȩ la, bɔ mè fà èghɨ bɨ̧ ègème, ka àyea ngaa à ka ye awɨ̧, bɨ me wùˈtè wû awɨ̧ nkàà nê, bɨ li nko nê bɨ bela mbɔ̌ ngule èghɨ ntsɔ̧̀ bu Mbɔ̧ɔ̧mà li nkàˈ la, è wù èghɨ àa tèˈa ane àlia nè àlia la.
58010035	Ale, bɨ̀ ka ntsì èntɨ̧ɨ̧ wɨ̧ nkàà nê, bɨa nga bɔ taˈà àbȩ̀.
58010036	Bɨ bɔ ndɨ bɨ̀a kuule èntɨ̧ɨ̧ wɨ̧ mbɨ̀ˈɨ̀ ghɨ̀ àghɨa Mbɔ̧ɔ̧mà nàa nkɨà la, ebɔ àbȩ̀ yu tà kàˈà la.
58010037	Àkata Mbɔ̧ɔ̧mà a laˈnê, “Adzìˈ naa me wù̧ù̧ne, wòt wu nga ekɨˈɨ la naa kɨˈɨ, tà ka tsòke àfɨ̀ˈ a.
58010038	Mbɔ̂ bòt bɔ̧ bu bɔ̀ɔ ngɨ̀à mènə̀ ndɨŋndɨ̀ŋ la aa peme nkàà èntɨ̧ɨ̧ wu bɔ zi ane ya̧ la. Ka wòt tà tsǐ èntɨ̧ɨ̧ vi ane ya̧ la, ba tò è ka tsi wu ane ntsɔ̧̀ a.”
58010039	Ba ntsě èwuu bòt bu bɔ̀ɔ ntsìà èntɨ̧ɨ̧ wɔb ane Mbɔ̧ɔ̧mà ndema la. Ka ba wu èwuu bòt bu bɔ̀ɔ ndzìà mèntɨ̧ɨ̧ mɔb ane Mbɔ̧ɔ̧mà mbɔ̌ mèmpème la.
58011001	Ba zìà èntɨ̧ɨ̧ wa ane Mbɔ̧ɔ̧mà, è wu mànkoa nkǔŋ nkǔŋ nê baa bɔ èghɨ bu ba chɨ̀ˈà la, mè nko nkǔŋ nkǔŋ nê èghɨ bu bàa ka ye la aà və.
58011002	Wu èntɨ̧ɨ̧ wu baliambì e li ndzi ane Mbɔ̧ɔ̧mà la ka e li ngɨ̀ èntɨ̧ɨ̧ tò e me bɔ̌ ane yɔb la.
58011003	Èntɨ̧ɨ̧ wu ba zi ane Mbɔ̧ɔ̧mà la e ghɨ̂ ba bɨ̧ɨ̧nè nê tà li nɨ èngǎ̧ vi ka nɨŋ ngɨ̀ ngɔ̀ŋ yaa, nko nê ye nɨ àghɨa bɔ̀ɔ ka ye la nɨŋ ngɨ̀ àghɨa bɔ̀ɔ ndzèa la.
58011004	Èntɨ̧ɨ̧ wu Abèl li ndzi ane Mbɔ̧ɔ̧mà la e li ngɨ̀ tà ŋà èghɨ e bɔ̂ŋ ntsè èbe Kên la abua Mbɔ̧ɔ̧mà. Èntɨ̧ɨ̧ mbɔŋ tà li ndzi ane Mbɔ̧ɔ̧mà la, e li ngɨ̀ Mbɔ̧ɔ̧mà nɨ atò mbɨ̀ˈɨ̀ wòt tà tɨ̧ɨ̧ ndɨŋndɨ̀ŋ a mbì li la. Ba ko anè nkàà nê Mbɔ̧ɔ̧mà li mbɨ̧̀ɨ̧̀ne nɨ èghɨ bu tà ŋa abua tò la. Abèl li mbàte mpfə ale ka ba bɔ̂ mbèla ndzəa ànəa àghɨa tà li ngɨ̀ la, nkàà èntɨ̧ɨ̧ wu tà li ndzi ane Mbɔ̧ɔ̧mà la.
58011005	Èntɨ̧ɨ̧ wu Enɔ̀k li ndzi ane Mbɔ̧ɔ̧mà la, e li ngɨ̀ tà nɨ atò nɨŋ nga a ègwet kà tà pfə, tè wòt kà tsi ndze atò nkàà nê Mbɔ̧ɔ̧mà li nɨa tò nɨŋ nga a ègwet. Àkata Mbɔ̧ɔ̧mà a laˈnê, Mbɔ̧ɔ̧mà li me nɨ Enɔ̀k enɨ ghǎ a ègwet ale ngu ndɨ àghɨa tà li ngɨ̀ la a li mbɔ̀ a Mbɔ̧ɔ̧mà la.
58011006	Wòt bakà zi èntɨ̧ɨ̧ vi ane Mbɔ̧ɔ̧mà ko aa kweele ka èntɨ̧ɨ̧ Mbɔ̧ɔ̧mà e me bɔ̌ ane tò. Aa ale nkàà nê, wòt ègème tà kɨˈɨ abua Mbɔ̧ɔ̧mà la, è bɔ ndɨ tàa bɨ̧ɨ̧ne nê tàà və la, mè ngu wòt tàa ŋǎ àbȩ̀ bòt bu bɔ̀ɔ nkɨà tò nè èntɨ̧ɨ̧ wɔb wemɔˈ la.
58011007	Èntɨ̧ɨ̧ wu Noà li ndzi ane Mbɔ̧ɔ̧mà la e li ngɨ̀ tà zə ànəa Mbɔ̧ɔ̧mà sə̀ŋkè àtǔ̧ atò shu ane àghɨa à bele ne mbì kà tà ye la. Tà zə ale, ngɨ̀ ànkànuˈ bɔ̂ àndà̧ zi a nyi a èbèm mpem. Tà li ngɨ̀ àyaa ale a nyɨ̀ˈte nê bòt ngɔ̀ŋ wu bòt kàbɔ̀ŋ. Tà li ngɨ̀ àyaa ale ntsìˈi wòt ntsɔ̧̀ a mbì Mbɔ̧ɔ̧mà è wu àbȩ̀ a wòt nàa mbɔ̌ nkàà èntɨ̧ɨ̧ wu tà zi ane Mbɔ̧ɔ̧mà la.
58011008	Èntɨ̧ɨ̧ wu Abàlàghâm li ndzi ane Mbɔ̧ɔ̧mà la, e li ngɨ̀ tà zə ànəa Mbɔ̧ɔ̧mà shu la, ndzə àlaˈ zi nga àlaˈ ako Mbɔ̧ɔ̧mà li nkàˈ nê yea ŋa abua tò la. Tàà ndzəa ngà ale, tà kà lem nko àdziˈa ye ghà la.
58011009	Èntɨ̧ɨ̧ wa tà li ndzi ane Mbɔ̧ɔ̧mà la e li ngɨ̀ tà me tseke mbɨ̀ˈɨ̀ gɨ̧̀ a èbem àlaˈ yu Mbɔ̧ɔ̧mà li nkàˈ atò la. Tà li ngua tseke a tèbêmte bayò bɔ̂ wa̧ vi Asàk nè Jàkɔ̂b wa̧ Asàk wu Mbɔ̧ɔ̧mà li nê bɔɔ bɔ àghɨa ye kàˈà la mɨ̧̂.
58011010	Tà li ngua nchɨ̀ˈà e ghɨ̌ tseke a èbem àpfə̀à nɨ̧ yu Mbɔ̧ɔ̧mà fɨ̀ˈtè mbɔ̧̀ɔ̧ zìambɔŋ la, è wu àpfəa àa wu ane àlia nè àlia la.
58011011	Sàda mɨ̧̂ li ndzì èntɨ̧ɨ̧ ane Mbɔ̧ɔ̧mà tà ghɨ̀ tà bi wa̧ àfɨˈa tà li ntsìˈi kwàˈ ndènè àvi la, nkàà nê tà li nko nê Mbɔ̧ɔ̧mà naa ghɨ̀ àghɨa tà kàˈà la.
58011012	Ale, Abàlàghâm wu li mbàte ndèn kwat tè ntsìˈi mbɨ̀ˈɨ̀ wòt tà pfə la, ka àndǎ̧ a li ndzə ane tòà waa wemɔ̀ˈ la, a li ndzà̧à̧ tê ngu mbɨ̀ˈɨ̀ těnto̧ tu a ègwelebuule la, mè ndzà̧à̧ te ngu mbɨ̀ˈɨ̀ těsɔŋ tu a ngèt èdzî betsiˈa wòt kà ko mpà̧ la.
58011013	Bòt baa bàgème bɔ tɨ̧ɨ̧ tèlen tɔb la e li me pfəˈte mèntɨ̧ɨ̧ mɔb bele wû ane Mbɔ̧ɔ̧mà, mbɔ̂ me pfəˈte ale èghɨ bu Mbɔ̧ɔ̧mà li nkàˈ la e bele kà ko àfɨˈa àa li lɔ̀ˈɔ̀ ewu la. Ka bɔ li ndzaŋe eye bùà tea a endɨ̌ sèè. Mbɨ̀ˈɨ̀ bɔ ye ale la, bɔ bɨ̧ɨ̧nè nê bɔ wu bègɨ̧̀, mè ngu bòt ntsèa tsě a sitsǎˈ ŋàa la.
58011014	Bòt àa ngɨ̀ bɔ me laˈ nê bɔ wu bègɨ̧̀ àdzìˈ àko, bɔ wua shua nê bɔ wua nchɨ̀ˈà e li tseke a èbem àlaˈ a tsa è wu ndaŋa ayɔb la.
58011015	Bèŋǔt e ghɨ̀ ale, ngua mbèla mɨ̀ɨ̀tà àlaˈ yu bɔ dzə adù̧ la, ko betsiˈa bɔ mè nko nkua akwèn.
58011016	Ka mbɨ̀ˈɨ̀ àa la, bɔ li ngua nkɨà àlaˈ a bɔŋ te ntsè àyùà la, è wu àlaˈ yu à wu a ègwet la. Ale, àtsəa Mbɔ̧ɔ̧mà aà kà kɔˈ màmbɨ̧ɨ̧na laˈnê ye wu Mbɔ̧ɔ̧mà wɔb nkàà nê tà tàŋke àpfə̀à nɨ̧ abua yɔb.
58011017	Èntɨ̧ɨ̧ wu Abàlàghâm li ndzi ane Mbɔ̧ɔ̧mà la e li ngɨ̀ tà ŋa Asàk afɨˈa Mbɔ̧ɔ̧mà li nyɔˈta tò la, tòà wu tà li mbɔ̀ mènkàˈa mu la tsiˈa nkɨ kɨ̧ɨ̧me ndàˈ wa̧ vi,
58011018	wu Mbɔ̧ɔ̧mà li nkàˈ atò nê, “Asàk ka tàa li ghɨ̌ aa bɔ àndǎ̧ yê la.”
58011019	Abàlàghâm li nko nê betsiˈa Mbɔ̧ɔ̧mà ghɨ̀ bòt e yu̧u̧me. Wû mbɨ̀ˈɨ̀ betsiˈa wòt shu la, Asàk wu ghà tè ndzè èvə, Mbɔ̧ɔ̧mà ghɨ̀ tà mè njù̧ù̧mê nkua akwèn nkɨ̀ˈɨ̂ abua tǎt vi.
58011020	Èntɨ̧ɨ̧ wu Asàk li ndzi ane Mbɔ̧ɔ̧mà la e li ngɨ̀ tà fà̧à̧te a Jàkɔ̂b bɔ̂ Esaɔ̀, ndàˈ ànəa ntsɔ̧̀ wu Mbɔ̧ɔ̧mà nàa li lɔ̀ˈɔ ghɨ̌ bɔɔ ye la.
58011021	Èntɨ̧ɨ̧ wu Jàkɔ̂b li ndzi ane Mbɔ̧ɔ̧mà la e li ngɨ̀ tà me pfə fà̧à̧te wa̧ ègème ane bɔ̧ Jòsêb ane èlen Mbɔ̧ɔ̧mà, nkàble a ègwet ambàŋ vi ngùˈtè a Mbɔ̧ɔ̧mà.
58011022	Èntɨ̧ɨ̧ wu Jòsêb li ndzi ane Mbɔ̧ɔ̧mà la e li ngɨ̀ tà me pfə, ndàˈ ndɨ bòt Izə̀lȩ̂ àa nga li edzə̌ a Ejìb la, mè shu nê bɔɔ me dzə̌ bɔ nɨ èkwȩ bi ngà ntu àdziˈa bɔ gha etseke la.
58011023	Èntɨ̧ɨ̧ wu bètǎt Musì e li ndzì ane Mbɔ̧ɔ̧mà la e li ngɨ̀ bɔ bi atò ndò̧ atò ane èŋu yetat, nkàà nê bɔ li ndze nê tàà mbɔ̀, bɔ̀ ka meè ngua mbɔ̀ɔ etu̧u̧ ànəa fɔ̧̀ shu la.
58011024	Èntɨ̧ɨ̧ wu Musì li ndzi ane Mbɔ̧ɔ̧mà la e li ngɨ̀ tà tsə ntu̧u̧ nê bɔ̀ ka me shu nê nyɨ̌ vi wu wa̧ Felɔ̀.
58011025	Tà li nkɔ̀ŋkè nê yea ye ngoˈ bɔ̂ bòt Mbɔ̧ɔ̧mà, tè ntsè ndɨ yèa me ghɨ a kàbɔ̀ŋ, ndzəa ntsɔ̧̀ ane àfɨ̀ˈ à tentem la.
58011026	Tà li nko nê ye tseka ane ngɨ̧̀ɨ̧̀nè nkàà ànəa Yesò Klistò, ko aa taˈa bɔ̀ te ntsě ndɨ yea bɔ èghɨ ntsɔ̧̀ ègème a Ejìb la. Tà li ngɨ̀ anè nkàà nê èntɨ̧ɨ̧ tò e li ngu wû ane àbȩ̀ yu tàa li lɔ̀ˈɔ ebɔ la.
58011027	Èntɨ̧ɨ̧ wu tà li ndzi ane Mbɔ̧ɔ̧mà la e li ngɨ̀ tà dzə a Ejìb kà bɔ̀a laˈnê fɔ̧̀ naa me tsoo ane zi. Tà li nkùùle èntɨ̧ɨ̧ vi ngà, mbɨ̀ˈɨ̀ wòt tà ye a Mbɔ̧ɔ̧mà wu kà bɔ wua ndzea tò la.
58011028	Èntɨ̧ɨ̧ wàa Musì li ndzi ane Mbɔ̧ɔ̧mà la e li ngɨ̀ tà ghɨ̀ bòt Izə̀lȩ̂ e bùˈ me jɨ èpǎ̧ Màntsea a ègwet, mè ngɨ̀ bɔ nɨ̀ àlo̧ mììte a mètsələ̀ˈ mɔb, mbɨ̀ˈɨ̀ wantu̧ Mbɔ̧ɔ̧mà wu nkɨ̀ˈa bùŋe bɔ̧ mbì, è wu bɔmbâ̧ la kɨˈɨ tà ye, tà kà ba̧a̧tè bɔ̧ bɔb.
58011029	Èntɨ̧ɨ̧ wu bòt Izə̀lȩ̂ e li ndzi ane Mbɔ̧ɔ̧mà la e li ngɨ̀ bɔ tu̧u̧ èdzî wu bɔ̀ɔ ntɔ nê Èdzî Mèmbaŋ la a si è tsìˈi si yùùbe la, ka àfɨˈa bòt Ejìb e kɨˈɨ nê bɔ kɨ etu̧u̧ ayɔb mɨ̧̂ la, èdzî wu e fə̀ə̀lè àwɔb a si bɔ lem.
58011030	Èntɨ̧ɨ̧ wu bòt Izə̀lȩ̂ e li ndzi ane Mbɔ̧ɔ̧mà la e li ngɨ̀ àka̧ yu bɔ bɔ̧ nɨŋ ngààle àpfə̀à nɨ̧ a Jèlikò la a kwèà nkwèle a si, àfɨˈa bɔ li ntɔ̀ˈ ngààle àyùà ane èlibȩ besà̧à̧mbe la.
58011031	Èntɨ̧ɨ̧ wu ghȩ̀ȩ̀nè ghȩ̀ȩ̀ne wu èlen tò li ngu Leghàb la li ndzi ane Mbɔ̧ɔ̧mà la, e li ngɨ̀ tà bà̧à̧ bɔntu̧ bu bòt Izə̀lȩ̂ e li ntsàà bɔɔ kɨˈɨ eye abot egha shu awɔb la ntsɔ̧̀. Àyaa a li ngɨ̀ bɔ̀ ka bùŋe atò ayɔɔ bòt bu bɔ li ngua nkwèèla àtsə abua Mbɔ̧ɔ̧mà la.
58011032	Màa mèe shu nê ghà tsa à? E mbakà tsi mbɔ̌ àfɨˈa màa mèe me làˈa ane ànəa Gidìòn nè Balàk nè Samsèn nè Jebtà nè Dàbid bɔ̂ Samùèl ndɔ̀ˈ nè bèndàˈàtɔŋ Mbɔ̧ɔ̧mà la.
58011033	Èntɨ̧ɨ̧ wu bɔ̀ɔ wàa e li ndzi ane Mbɔ̧ɔ̧mà la e li ngɨ̀ bɔ nù èlaˈ ntsè, ngɨ̀ àghɨa Mbɔ̧ɔ̧mà nàa nkɨa la, tà ŋà àwɔb àghɨa tà li nkàˈ la. Bɔ li mè ngɨ̀ bèsambàŋ e katè mètsə̂ mɔb,
58011034	ndììme mèwet kèkweelè, ndɔ̀ˈ ndùùlà bòt nkɨ ebùŋè àwɔb nè nyitsə la. Bòt baa e li mbàte ngua njùa ka mbɔ̂ ntsìˈi bòt kekweelè a mànua èbet tè ndènè bèshujà èlaˈ tsa ngɨ̀ bɔ lùùlà.
58011035	Èntɨ̧ɨ̧ mbɔŋ bɔ zi ane Mbɔ̧ɔ̧mà la e ghɨ̀ bèzi e mè ndze bòt bɔb bɔ li mpfə̀ˈte Mbɔ̧ɔ̧mà mè ngɨ̀ bɔ yu̧u̧me la. Bɔ li ngɨ̧̀ɨ̧̀nè èbeko tè bɔ pfəˈtè, ngu ndɨ bɔ tu̧u̧ ebɨ̧ɨ̧ne bɔɔ sà àwɔb la, bɔ̀ɔ nkɨ mbɨ̀ˈɨ̀ li eyu̧u̧me e bɔ mèntsèke ntsɔ̧̀ la.
58011036	Bɔ li ngwȩ̀ȩ̀tè èbeko, shù̧ù̧ àwɔb mè nkùùle èbeko ane fȩtsə màˈà wɔb a lob tèfȩ.
58011037	Bɔ li ntèmte awɔb ane àti, sa̧a̧ awɔb èbâ bebe, mè nɨ nyi mbùŋè àwɔb. Bɔ li ngua ngèèba wû nè ngubte njɨ̀tsə bɔ̂ ngubte dzətsə a mbɨ̧̀ tɔb, ntsèka kà bê ndzè àyɔb, bòt e kɨa àtsəa yɔb enɨ mè ngɨ̧̀ɨ̧̀nà àwɔb.
58011038	Bòt baa e li mbɔ̀ŋ tè ntsè èbe bɔ̀ɔ mèe me tseke a sitsǎˈ ŋàa la. Bɔ li ntsìˈa ngèèba mbɨ̀ˈɨ̀ bòt èbet etaa awɔb la a èbem àlaˈ àyuube, bɔ̂ tègwet tèbȩtsə, ntsèka a èbem mbə̀ˈtsə nè mèlə̀ˈ a èbem si.
58011039	Èntɨ̧ɨ̧ wu bòt baa e li ndzi ane Mbɔ̧ɔ̧mà la e li mbàte ngɨ̀ bɔ bɔ èlen ntsɔ̧̀, ka bɔ̀ ka lem mbɔ̀ àghɨa Mbɔ̧ɔ̧mà li nkàˈ àwɔb la.
58011040	A li ngu ale nkàà nê Mbɔ̧ɔ̧mà taŋkè àghɨa ntsɔ̧̀ àko abua ya, mbɨ̀ˈɨ̀ bɔɔ fɔte ba tò ba ka ebɔ, è wù àghɨa bɔ bɔ ndɨ bɔ̀ɔ wu yùà la.
58012001	È me wu awa ko ba bɔ taˈà ènɔ̧̂ bòt baa bɔ li ndzì mèntɨ̧ɨ̧ mɔb ane Mbɔ̧ɔ̧mà la, bɔ ghaale awa ndzi a kètsìà la. Ale, bɨ̀ tsiˈ bà waˈ àghɨ àgème àa nkèla wa nê bà ka ngɨ̀ àghɨa ba wu e ghɨ̀ la, mè ngwàˈà mènə̀ kàbɔ̀ŋ mu è kuule awa la. Bà kuule mèntɨ̧ɨ̧ ma ndùùlà àlùùlà yu ba bɔ ndɨ bàa lùùla àyùà la.
58012002	Bà neeta ntsìte àghɨ aya ane Yesò wu tà wu mèmbùˈu nè mèndìa ànə̂ yu ba zǐ èntɨ̧ɨ̧ wa adù̧ la. Tà li nga ambo mèngùˈte mu nchɨˈa tò la, nkùùle èntɨ̧ɨ̧ vi mpfə a mbɨ̧̀ mbasa kà bɔ àtsəa kɔˈɔ. Tà wu àfɨ̀ˈ yaa àbâ àbualu̧ àtɨ̧a kèfɔ̧̀ Mbɔ̧ɔ̧mà tà tseke la.
58012003	Bɨ̀ ye ànəa a li ndze atò la. Bòt kàbɔ̀ŋ e li ngɨ̧ɨ̧ne atò, ka tà bɔ̂ nkùùle wû èntɨ̧ɨ̧ vi. È wu ale, bɨ̀ambɔŋ è ka nka̧ ntsì mèntɨ̧ɨ̧ mɨ̧ ane Mbɔ̧ɔ̧mà.
58012004	Èbet wu bɨ̀a ntsèka nùà ane ànəa mènə̀ kàbɔ̀ŋ la e bakà ziˈ nga te wu àdziˈa àlo̧ wòt kǒ àa chɨ̧ɨ̧te a si la.
58012005	Bɨ lèènè mèngà̧ mu Àkata Mbɔ̧ɔ̧mà àa shua nɨa ndɔ̀ktà mèntɨ̧ɨ̧ mɨ̧, ntɔ awɨ̧ nê bɨ wu bɔ̧ la à? Àkata mbɔŋ aa shua nê, “Wa̧ am, Mbɔ̧ɔ̧mà me ba̧a̧te àwê ane èbu kekweelè nkàà mènə̀ à fà̧à̧tè la, à ka ngwàa ànəa mbɔŋ. À mè fà̧à̧ ànə̂ tà me ŋȩ awê, èntɨ̧ɨ̧ wê è ka fi ane tò.
58012006	Aa ale nkàà nê, wa̧ ègème Mbɔ̧ɔ̧mà nàa mbà̧à̧te atò ane èbu kekweelè la wu we tàa nkɔ̀ŋkà la, è we tàa shu̧a atò la wu we tà nɨ atò mbɨ̀ˈɨ̀ wa̧ vi la.”
58012007	Wòt me ye ngoˈ tà kuule èntɨ̧ɨ̧ vi, nkàà nê ngoˈ mbɔŋ wua nyɨ̀ˈta nê, Mbɔ̧ɔ̧mà wua mbà̧à̧te ŋut mbɨ̀ˈɨ̀ wa̧ vi. Wa̧ kǒ nàà və kà tǎt tò wua mbà̧à̧te atò ane èbu kekweelè?
58012008	Mbɔ̧ɔ̧mà bakà wua mbà̧à̧te awɨ̧ ane èbu kekweelè mbɨ̀ˈɨ̀ tàa mbà̧à̧ta bɔ̧ bi la, bɨ ko nê bɨ ntsě bɔ̧ tò, bɨ wu mbɨ̀ˈɨ̀ bɔ̧ mèdùùbè.
58012009	Enɨ ghà ne mbì, ba li mbɔ̀ bètǎt ba a sitsǎˈ ŋàa bɔ̀ɔ mbà̧à̧te awa ane èbu kekweelè la, ba bɔ̂ me zə wû awɔb. A wu ewu anè, bà ka ghɨ ane Tǎt wa Mbɔ̧ɔ̧mà wu ègwet la tè ntsè, mbɨ̀ˈɨ̀ ebɔ mèmpème?
58012010	Bètǎt ba mbɔŋ e li ngua mbà̧à̧te awa ane èbu kekweelè mbɨ̀ˈɨ̀ bɔ kɔ̀ŋkè la. Ka Mbɔ̧ɔ̧mà nàa ngɨ̀ tà me ba̧a̧te awa èlɨ mbɔŋ, tà wua nkɨà mbɨ̀ˈɨ̀ baa wu ane ntsɔ̧̀, etsiˈi mbɨˈɨ̀ tòà.
58012011	Bɔ̀ɔ ngɨ̀ bɔ̀ me ba̧a̧te wòt ane èbu kekweelè à ka wua mbɔ̀ ŋut àfɨˈa mbɔŋ, a me saa tò, ka àfɨ̀ˈ à tseke tê à me wu, bòt bu bɔ ba̧a̧te awɔb èlɨ mbɔŋ la e bɔ àbȩ̀ àlàŋkè, me ghɨ̀ àghɨa Mbɔ̧ɔ̧mà nàa nkɨˈa la.
58012012	Mbɨ̀ˈɨ̀ àa ale la, mèntɨ̧ɨ̧ mɨ̧ ka fi ane ànə̂ yaa.
58012013	Bɨ̀ ŋwètè èka bɨ̧ a si ntsɔ̧̀ mbɨ̀ˈɨ̀ èka mbɔŋ e loŋ bɨ debte a si. Ka bɨ̀ bɔ me kweele.
58012014	Bɨ nyɔta ndze nê bɨà ntsèke ane àlàŋkè nè waa waa, mè me tseke mbɨ̀ˈɨ̀ bòt mènə̀ ntsɔ̧̀ nkàà nê, wòt bakà wua ngɨ̀à ale, tà kà ye a Mbɔ̧ɔ̧mà.
58012015	Bɨ̀ me ko awɨ̧ mbɨ̀ˈɨ̀ ka bɨ tsì èntɨ̧ɨ̧ wɨ̧ ane Mbɔ̧ɔ̧mà wu tàa nyɨ̀ˈta èkɔŋ vi ane ya la. Bɨ̀ mèe me ko awɨ̧ mbɨ̀ˈɨ̀ ka wòt kǒ ane yɨ̧ liˈa kàbɔ̀ŋ mbɨ̀ˈɨ̀ afə̀ˈ nàa ndìà la, è koˈ ntsòkè bòt ko.
58012016	Bɨ̀ me ko awɨ̧ mbɨ̀ˈɨ̀ ka wòt kǒ ane yɨ̧ me jɨ ngò̧ò̧tètsə, kò ntsìà èntɨ̧ɨ̧ vi ane mènə̀ Mbɔ̧ɔ̧mà leˈ. Wòt ghɨ̀ ale, ko taa tsiˈi mbɨ̀ˈɨ̀ Esaɔ̀ wu tà li ŋà àdziˈa zi mbɨ̀ˈɨ̀ wa̧ mbì abua wanyɨ vi ambo apfə̀ˈ èghɨjɨ la.
58012017	Bɨ ko ndɨ àfɨˈa li me wu tà nê ye kɨa tǎt vi naa fà̧à̧te àvi, tǎt tò tu̧ la. Tà li mbàte ngua ndɨ̀à nè mèsi nkɨà nê tà fà̧à̧te avi, ka èlu̧ è ka tsi ngu, nkàà nê tà li tà kà tsi ngu ko ekubte àghɨa tà ghɨ̀ la.
58012018	Bɨ bakà kɨˈɨ te dzə̌ a mbɨ̧̀ àghɨ ako betsiˈa bɨ ba̧a̧tè mbɨ̀ˈɨ̀ èbȩ Sinȩ̀ lu bòt Izə̀lȩ̂ e li nkɨ̀ˈɨ̂ a mbɨ̧̀ e me koole la. Ndzěm nè kèbìˈà li ngu abot, àfeme àkekweelè a me tsě,
58012019	èsɔndɨk e làˈ, bɔ zə àtɔŋ Mbɔ̧ɔ̧mà. Bòt mbɔŋ e zə ànəa tà shu la, shù̧ù̧te nê, bɔɔ kà tsi nkɨ ezə ànə̂.
58012020	A li ngu ale nkàà nê, bɔ li bɔ̀ ka wu ko ekaabe èntɨ̧ɨ̧ wɔb ezə ànəa Mbɔ̧ɔ̧mà shu la, nê, “Wɔ̀bȩ̌, eghǎ dzə̌ ka wû ane anyà̧bàˈ è bà̧à̧ta èbȩ làà, bɔ temte atò ane àti mbùŋè.”
58012021	Àdziˈa mbɔŋ a li ntàˈà wua nkwèèla, tè Musì nê, “Mâ bɔa tê ènyit ya̧ e tsiˈa mbènta bente.”
58012022	Ka bɨ kɨˈɨ tê ntsìˈi a mbɨ̧̀ èbȩ lu bɔ̀ɔ ntɔ nê Zayɔ̀n la, è wu àpfə̀à nɨ̧ a Mbɔ̧ɔ̧mà yǔ̧ la. Eyaa wu Jèlusalèm wu a ègwet, nè bɔntu̧ Mbɔ̧ɔ̧mà bu kà pà̧ bɔ bù̧ù̧te ane mèngùˈte la.
58012023	Bɨ kɨˈɨ àdziˈa bòt bu bɔ̀ wu mbɨˈɨ̀ bɔ̧ mbì Mbɔ̧ɔ̧mà bɔ shɨ tèlen tɔb a ègwet la, e bù̧ù̧tè la. Bɨ kɨˈɨ abua Mbɔ̧ɔ̧mà wu tàa saˈa wòt ègème la, mè nkɨ̀ˈɨ̂ abua bòt mbì bu bɔ li ngu bòt ntsɔ̧̀, Mbɔ̧ɔ̧mà ghɨ̀ àwɔb bɔ tsiˈi àghɨa tàa nkɨà nê bɔ̀ wu yùà la.
58012024	Bɨ kɨˈɨ abua Yesò wu tà tɨ̧ɨ̧ a kètsìà ka ngɨ̀ Mbɔ̧ɔ̧mà ghɨ̀ mènkàˈa kèkweelè fi mi la. Wu tòà wu àlo̧ atò yu bɔ li mìì la a tɨ̧ɨ̧ ane ànəa èghɨ ntsɔ̧̀ tè tsè àyea Abèl la.
58012025	Bɨ̀ ko mbɨ̀ˈɨ̀ ka bɨ tu̧u̧ eyute wòt wu ndàˈà la. Bòt bu bɔ li ntù̧u̧ eyute wòt wu a sitsǎˈ tà li ndàˈà èngǎ̧ Mbɔ̧ɔ̧mà la e li bɔ̀ ka ko ndùùlà. A wu wu anè ane bòt baà, ko bàa wu ba tu̧u̧ eyute wòt wu tà dzə a ègwet la è ka li ko elùùlà a.
58012026	Àtɔŋ atò a li nyìˈì sitsǎˈ àfɨˈa mbɔŋ, ka àfɨ̀ˈ yaa tà kâˈ nê, “E mbele mèe nyiˈi sitsǎˈ, ka è nka wû tsi nyìˈì wû sitsǎˈ yùà, yùà. Maà nga enyìˈì fɔ̀ɔ̀lè ne ègwet.”
58012027	Èngà̧ waa nê, “E mbele mèe” la, e wua shua nê, bɔɔ̀ nga enyiˈi èghɨ bu Mbɔ̧ɔ̧mà ghɨ̀ la etsǐ, mbɨ̀ˈɨ̀ tsiˈi etɔɔ wû è bu kà bɔ wu ko enyiˈi la.
58012028	Ndɨ̀ wu Mbɔ̧ɔ̧mà ŋa awa àdziˈ a èbem kèfɔ̧̀ vi wu kà bɔ wu ko enyiˈi la, bɨ̀ tsiˈ bà me ŋa kènuke abua Mbɔ̧ɔ̧mà, ngùˈtà tò mè mbɔ̀ɔ atò ane ndɨ àa bɔ̌ atò la.
58012029	Nkàà nê, Mbɔ̧ɔ̧mà wa wu ngule èwet àa shɨ̀à èghɨ la.
58013001	Bɨ̀ me kɔ̀ŋkè bɔnyɨ bɨ̧ bu è wu bòt Yesò la nɨa ngà wû nè mbì.
58013002	Bɨ̀ ka ndeene a màndia bègɨ̧̀, nkàà nê bòt ko e li mbèla ngɨa a èlɨ mbɔŋ ndì bɔntu̧ Mbɔ̧ɔ̧mà kà kô.
58013003	Bɨ̀ me ku̧u̧te bòt bu bɔ̀ wu a tèfȩ la, mbɨ̀ˈɨ̀ bɨ wu a fȩ bɨ tò ba, mè nkù̧ù̧ta bòt bu bɔ̀ɔ ngɨ̧̀ɨ̧̀nà wɔb la nkàà nê wu ànəa betsiˈa a ye awɨ̧ la mɨ̧̂.
58013004	Wòt ègème me nɨ èyɔˈɔ mbɨ̀ˈɨ̀ ànəa ntsɔ̧̀. Mbâ̧ kò àvi leˈ ka mpàˈte àbɨ̧ nè wòt tsa, nkàà nè Mbɔ̧ɔ̧mà naa li saˈa bòt bu bɔ̀ɔ mpàˈta bòt kà yɔˈɔ awɔb la, nè bòt bu bɔ̀ɔ njɨ̀a àbȩ la.
58013005	Bɨ̀ ka ndzì èntɨ̧ɨ̧ wɨ̧ nyaŋ ane ànəa èkab. Àghɨa wòt bɔ la à kùˈa abua tò, nkàà nê, Mbɔ̧ɔ̧mà zìambɔŋ laˈnê, “È nka waˈa awɨ̧ a, è nka wu elèènè àwɨ̧.”
58013006	Ale, betsiˈa waa waa ane ya shu ka bɔ̀a nê, “Mbɔ̧ɔ̧mà ka tàa ntɨ̀ŋa am la, betsiˈa è nka bɔà. Àghɨ yu betsiˈa wɔ̀bȩ̌ ghɨ ane ya̧ la wu ghàà?”
58013007	Bɨ̀ ku̧u̧te ànəa bòt bu bɔ li ngu àtsəa yɨ̧ la, ye bu bɔ li ndàˈ èngǎ̧ Mbɔ̧ɔ̧mà abua yɨ̧ la. Bɨ̀ kwàˈte ndɨ bɔ li ngua ntsèka tè ndɨ pfə la, ndzì èntɨ̧ɨ̧ wɨ̧ ane Mbɔ̧ɔ̧mà mbɨ̀ˈɨ̀ bɔ li ndzì è wɔb la.
58013008	Yesò Klistò nàà kà kùbtê. Tà bele wû àghɨa tà li ndɔ̀ˈ ngu la àfɨ̀ˈ yaa, mè ngu ewu yùà ane àlia nè àlia.
58013009	Bɨ̀ me ko mbɨ̀ˈɨ̀ bɔ nɨ mèngǎ̧ è kubte ane Ntu̧ Ntsɔ̧̀ Mbɔ̧ɔ̧mà la ntsòkè ètsə bɨ̧. Aà mbɔ̀ nê tsiˈ è wu ntsɔ̧̀ Mbɔ̧ɔ̧mà wu tàa nyɨ̀ˈta abua ya la ka nàa ntɨ̀ŋa ngɨ̀à mèntɨ̧ɨ̧ ma kweelà la. È ka ngu mbɨ̧tsə ane ànəa èghɨjɨ kà wua ntɨ̀ŋa bòt bu bɔ̀ɔ nɔ̀ŋà mbɨ̧te mbɔŋ la.
58013010	Ba bɔ àdziˈa màŋa èghɨ abua Mbɔ̧ɔ̧mà, è wu àdziˈa bòt bu bɔ̀ɔ faˈa a èbem àyò a mbɔŋ la è bakà kuˈu e be bɔ̀ɔ jɨ àghɨa a dzə a èbèm la.
58013011	Àtsəa bèntsìà mèpɨ̧̀ àa ngɨ̀ tà ŋèˈê àlo̧ banyà̧ nɨŋ nga àdziˈa ntsèm a mbì a Mbɔ̧ɔ̧mà, ŋà mbɨ̀ˈɨ̀ àghɨa èpɨ̧̀ ane mènə̀ kàbɔ̀ŋ bòt. È me wu èpfəˈte banyà̧ mbɔŋ, bɔ nɨŋ ndzə àdziˈa bòt àa ntsèka la ka ntò̧.
58013012	Yesò li ndzě ngoˈ nàbȩ̌ mɨ̧̂, a èlɨ mbɔŋ, mpfə mbɨ̀ˈɨ̀ enɨ àlo̧ azi e ghɨ̌ bɔɔ tsiˈi mbɨ̀ˈɨ̀ zìa.
58013013	Ale, bɨ̀ ghɨa bà dzə a èbem àpfə̀ nga àbȩ nkwene ane tò, mbɔ̀ àtsəa kɔˈɔ, mbɨ̀ˈɨ̀ tà li mbɔŋ la.
58013014	Bà ghɨ̀ ale, nkàà nê ba bakà bɔ àlaˈ ako a sitsǎˈ ŋàa àa li ewu aya ane àlia nè àlia la, ba wua nchɨ̀ˈà àpfə̀ yu nga ekɨˈɨ la.
58013015	Ale, bɨ̀ tsiˈ bà me nɨ èlen Yesò ŋǎ mèngùˈte abua Mbɔ̧ɔ̧mà àfɨ̀ˈ àgème. Eyaa wu èwuu àghɨa betsiˈa ba ko ŋa abua Mbɔ̧ɔ̧mà la. Èghɨ bàa ŋǎ abua Mbɔ̧ɔ̧mà la wu mèngǎ̧ mu bàa ndàˈà nɨa shua nê tà wu Tǎt wa la.
58013016	Bɨ̀ ka ntsèke kà wua ngɨa ntsɔ̧̀ mè ngàbtà èghɨ bɨ bɔ la, nkàà nê, Mbɔ̧ɔ̧mà nàà nkɔ̀ŋkà èwuu èghɨ mbɔŋ.
58013017	Bɨ̀ me zə bòt bu bɔ̀ wu àtsəa yɨ̧ la, ngɨ̀à àghɨa bɔ̀ɔ shua la. Bɔɔ̀ mbààba awɨ̧ àfɨ̀ˈ àgème kà yètè nkàà nê, bɔɔ li shu a Mbɔ̧ɔ̧mà ndɨ bɔ ghɨ àfàˈ àyɔb la. Bɨ me zə awɔb ko bɔɔ me ghɨ àfàˈ àyɔb nè mèngùˈte, mbə bɨ̀ baka wua ndzəa wɔb, ko bɔɔ me fàˈa èntɨ̧ɨ̧ wɔb è ka wua mbɔ̀, àyea mbɔŋ à ka wû etɨŋe awɨ̧.
58013018	Bɨ̀ me tsàˈte a Mbɔ̧ɔ̧mà àtsəa ya. Mèntɨ̧ɨ̧ ma nàà kà feele awa nê ba fâ̧ ànə̂. Ba nkɨa e ghɨ̀ àghɨa a kùˈù la àfɨ̀ˈ àgème.
58013019	Mâ lâ shù̧ù̧te awɨ̧ nè èntɨ̧ɨ̧ am ègème nê, bɨ̀ tsaˈta mbɨ̀ˈɨ̀ Mbɔ̧ɔ̧mà naa ghɨ̀ maa mèe yaŋe kɨˈɨ ekwene ane yɨ̧.
58013020	Tsiˈ Mbɔ̧ɔ̧mà àlàŋkè wu, tà li njù̧ù̧ma Yesò Lefɨ̀ˈ, Taˈà Mbaabà njɨ̀tsə la, è tsě ane àlo̧ a mènkàˈa kèkweelè mu kà wu èli lìa la,
58013021	ŋà àwɨ̧ àghɨa ntsɔ̧̀ àgème mbɨ̀ˈɨ̀ bɨa me ghɨ̀ àghɨa tàa nkɨà la. Tsiˈ tà tsě ane Yesò ngɨ̀ àghɨa àa mbɔ̂ atò la. Mèngùˈte wu abua tò ane àlia nè àlia! Àmèn.
58013022	Bɔnyɨ bɔ̧, bɨ̀ yute èngà̧ waa e nɨa nkɨ̀ɨ̀ta wɨ̧ la ntsɔ̧̀. Letà waa mâ shɨ abua yɨ̧ la wu kètem àkatè.
58013023	Bɨ̀ ko nê bɔ tsɔˈɔ wanyɨ wa Tɔ̀màtià wu tàà wu a tèfȩ la tè sàŋ. Tà yàŋà nkɨ̀ˈa ko wu ba tò nga ekɨˈɨ ye awɨ̧ la.
58013024	Bɨ̀ tsàˈte bòt bu bɔ̀ wu àtsəa yɨ̧ la bàgème, mè nè bòt Mbɔ̧ɔ̧mà bàgème. Bɔnyɨ baa bu a Itàlì la aà ntsàˈtè awɨ̧.
58013025	Maà ntsàˈtà nê Mbɔ̧ɔ̧mà nyɨˈte a ntsɔ̧̀ vi abua yɨ̧ bɨ̀agème. Àmèn.
59001001	Letà Jimsì wafàˈ Mbɔ̧ɔ̧mà bɔ̂ Yesò Klistò Lefɨ̀ˈ, Abua bòt Mbɔ̧ɔ̧mà bu bɔ taatè me tseke a èdziˈ èdziˈ a ngɔ̀ŋ ŋaa la. Maà ntsàˈtà àwɨ̧.
59001002	Bɔnyɨ bɔ̧, ngoˈtsə te kwene ane yɨ̧, ka te màà ngu wû nà leˈ, bɨ wùˈtè àwɨ̧,
59001003	nkàà nê èwuu ngoˈte mbɔŋ tèa ngɨ̀ tè nyiˈi èntɨ̧ɨ̧ wu bɨ zi ane Yesò la, à gha à me lìa mèntɨ̧ɨ̧ mɨ̧ kweelè.
59001004	Tsiˈ mèntɨ̧ɨ̧ mɨ̧ nèète nkweele ntsɔ̧̀ mbɨ̀ˈɨ̀ bɨa tsə te kùˈu, tè àghɨa ko aa baka tsi ngua mbùa ane yɨ̧.
59001005	Wòt bùa èyì, tà lò̧o̧ abua Mbɔ̧ɔ̧mà wu tàa ŋǎ èyì abua wòt ègème la, ko tàa ŋa abua tò. Tàà kà kuˈte àbu, tà kà wua ŋȩ̀ta.
59001006	Ka ŋut me lo̧o̧ tà bɨ̧̀ɨ̧̀ne a èntɨ̧ɨ̧ vi nê Mbɔ̧ɔ̧mà naa ŋa, tà ka me màkè, nkàà nê wòt wu tàa màkà la wu mbɨ̀ˈɨ̀ àtsə àyɨt àfeme àa mpàà maˈa aba abà la.
59001007	-
59001008	Àfəa wòt waa tà bɔ èntɨ̧ɨ̧ tebe, tà kà wua mbà̧a̧ ànə̂ ntɨ̧̀ɨ̧ adù̧ la ka mɨ̀ɨ̀tè nê betsiˈa ye bɔ àghɨa ko abua Mbɔ̧ɔ̧mà.
59001009	Wanyɨ wa wu tà wu wòt mbuŋ bòt e mè me waa tò la, wùˈtè àvi na Mbɔ̧ɔ̧mà è ŋeˈe a atò a ègwet la.
59001010	È wu tà wu wòt èkab la wùˈtè àvi nê Mbɔ̧ɔ̧mà shuke atò a si, nkàà nê tà ko nê yea pfə wû mbɨˈɨ̀ ètesɔɔ bafə̀ˈ àa ngɨ̀ e yu̧ nkwènte a si la.
59001011	Aa ale nkàà nê nyèm nàa ngɨ̀ è chu ne àzəˈ àkekweelè, è tò̧ bafə̀ˈ mbɔŋ tè ètesɔɔ bu e yu̧ nkwènte a si tè è ka tsi ngua mbɔ̀ a màndzea. Kwàˈ ane èlɨ mbɔŋ, wu ndɨ wòt èkab nàa pfə àfɨˈa tàa ngèèba ntsɔˈta mènə̀ mi la.
59001012	Ntsɔ̧̀ wu wòt wu tàa nkùùla èntɨ̧ɨ̧ vi àfɨˈa ngoˈ la, nkàà nê tà kuula èntɨ̧ɨ̧ vi tè ngà ndìà ko taa bɔ mèmpème, è wu àbȩ̀ yu Mbɔ̧ɔ̧mà kàˈa abua bòt bu bɔ̀ɔ nkɔ̀ŋkè atò la.
59001013	Wòt, kwen a èbem àkɨ̀kè tà ka nê a vi kɨ̀kà Mbɔ̧ɔ̧mà nkàà nê Mbɔ̧ɔ̧mà nàà kà kɨke wòt.
59001014	Ka kàbɔ̀ŋ nàà nkɨ̀kà wòt ègème àfɨˈa àghɨa èntɨ̧ɨ̧ tò àa nkɨà la, a sə atò ndzia a si la.
59001015	Àghɨa ngaa a ghɨ̀ à lu̧u̧ a èntɨ̧ɨ̧ tò, è tsìˈi dzə̌ kàbɔ̀ŋ. Àfɨˈa kàbɔ̀ŋ ngaa ghe la, è nɨ̀ èvə nɨŋ nkɨ̀ˈɨ̂.
59001016	Ngule bɔnyɨ, bɨ̀ ka fɨte awɨ̧ bɨ̀ambɔŋ.
59001017	Àghɨa ntsɔ̧̀ àgème nè àghɨ àgème a ghe la àa ndzə̀à nè ègwet abua Tǎt wa Mbɔ̧ɔ̧mà wu tà ghɨ mèkàˈà mu a ègwet la. Ka tòà zìambɔŋ nàà kà kùbtê, tà kà mèe ngua ngèbla mbɨ̀ˈɨ̀ mèkàˈà mbɔŋ àfɨˈa ko e ghɨ̌ ndzěm naa kwene.
59001018	Tà li ndàˈ èngǎ̧ nkǔŋ vi, mbi awa ane mènkɔ̀ŋke mi nê bàa tɨ̧ɨ̧ a mbì àghɨ àgème ye ghɨ̀ la.
59001019	Ngule bɔnyɨ, bɨ̀ me ku̧u̧te èngà̧ waa nê, wòt ègème me yàŋa ndzəa ànə̂, ka tà ka me làˈa kwàla, tà ka mè me tsoo kwàla.
59001020	Aa ale nkàà nê wòt nàa me tsoo tà kà ko nyɨ̀ˈte mèntsèke ntsɔ̧̀ mu Mbɔ̧ɔ̧mà nàa nkɨà la.
59001021	È wu ale, bɨ waˈa èbɨˈte ènə̂ ègème nè mpàb yu è ghe a kètsìà wɨ̧ la, ŋɔ̀ˈne a si mbɨ̧̀ɨ̧̀ne èngǎ̧ Mbɔ̧ɔ̧mà wu tà liˈi a mèntɨ̧ɨ̧ mɨ̧ e bɔ mètàŋ e ghɨ̌ bɨa peme la.
59001022	Bɨ̀ ka me fɨte awɨ̧ bɨ̀ambɔŋ ndzə̀a àghɨa èngǎ̧ Mbɔ̧ɔ̧mà e shua la zə, bɨ̀ me ghɨ̀ mbɨ̀ˈɨ̀ e shua la.
59001023	Wòt wu wòt tàa ndzəa èngǎ̧ Mbɔ̧ɔ̧mà tà kà wua ngɨ̀à àghɨa e shua la, tà ko nê ye wu mbɨ̀ˈɨ̀ wòt tàa ndȩ̀à èsi vi a èbem àlùgɨ̀lâ la.
59001024	Tà ghɨ̀ tà lȩ̀ ale tà lɔˈɔ tà me ghǎ, tà bê ndèène ndɨ èsi vi wu e ghɨ̂ ngu la.
59001025	Ka wòt me zə wû ngule mbɨ̧ Yesò yu è fete mbɨ̧tsə tègème la, e yu nàa ndzàà wɔ̀bȩ̌ sà la, nkù̧ù̧ta wû yùà, tà kà zə e bê lèène, mbɔ̂ me ghɨ wû mbɨ̀ˈɨ̀ è shua la, ko Mbɔ̧ɔ̧mà naa li lɔ̀ɔ̀le atò ane àghɨa tàa ngɨ̀à la.
59001026	Wòt mɨ̀ɨ̀tè nê ye wu wòt Mbɔ̧ɔ̧mà, ka mbakà wua mbà̧a̧ èlɨ̧ li, tà ko nê ye fɨte avi zìambɔŋ, me tò nè mènkǒ Mbɔ̧ɔ̧mà wu àku.
59001027	Wòt Tǎt wa Mbɔ̧ɔ̧mà nɨa tò mbɨ̀ˈɨ̀ wòt tà nèètè nko avi la, wu wòt tàa ntɨ̀ŋa batsi bɔ̂ bènempfə a èbem ngoˈ tɔb, mè me baabe avi mbɨ̀ˈɨ̀ ngɔ̀ŋ zi a kàbɔ̀ŋ ane zi la.
59002001	Bɔnyɨ bɔ̧, ndɨ̀ wu bɨ zì mèntɨ̧ɨ̧ mɨ̧ ane Yesò Klistò Lefɨ̀ˈ wa wu ènɨ̧ tò e ghe la, bɨ̀ ka me ba̧a̧te bòt ndȩ̀à mèsi.
59002002	Bà nɨŋ nê wòt kǒ kwa̧a̧ kèmbàˈa èkab nè ngule ndìte ntsɔ̧̀, nkɨ̀ˈɨ̂ àdziˈa bɨ̀a mbù̧ù̧tà ane èlen Mbɔ̧ɔ̧mà la, wòt ntseb kwa̧a̧ èbɨˈte ndǐ nkɨ̀ˈɨ̂ àzi mɨ̧̂.
59002003	Bà nɨŋ nê bɨ lȩ wòt wu nè ngule ndìte ntsɔ̧̀ la shu abua tò nê, “Kɨˈɨ ntsèke a ègwet atɨ̧ waa”, mbɔ̂ shu abua wòt ntseb wu nê, “Tɨ̧ɨ̧ a si ŋu mbə à kɨ̀ˈɨ̂ ntsèke a ngèt èka bɔ̧.”
59002004	Bɨ ghɨ̀ ale, ko aa wua nyɨ̀ˈta nê, bɨa mbà̧à̧ta bòt a kètsìà wɨ̧ ndȩ̀à mèsi, mè sàˈa bòt ane èlɨ kàbɔ̀ŋ.
59002005	Ngule bɔnyɨ bɔ̧ bɨ̀ zə, Mbɔ̧ɔ̧mà tɔ bòt bu bɔ̀ wu bòt ntseb a ngɔ̀ŋ ŋaa la, ngɨ̀ bɔ tsiˈi ngule bòt, nkàà èntɨ̧ɨ̧ wu bɔ zi ane Yesò la, mè ngɨ̀ bɔ jɨa àbȩ̀ kèfɔ̧̀ wu tà kàˈa bòt bu bɔ̀ɔ nkɔ̀ŋkà àvi la.
59002006	Ka bɨa ngwàa bòt ntseb, awɨ̧ bɔ̂ ngua ngɨ̧̀ɨ̧̀nà bòt èkab. Wu bɔ̀ɔ̀ba ka bɔ̀ɔ sə̀ŋnà wɨ̧ nɨ̀a nga a èbem lob èsaˈa la.
59002007	Tè è ntsě bɔ̀ɔ̀ba ka bɔ̀ɔ ndàˈa kàbɔ̀ŋ adù̧ èlen Yesò Klistò lu bòt àa ntɔ awɨ̧ ane lùà la à?
59002008	È wu nê bɨà nchɨɨma ngɨ̀à àghɨa mbɨ̧ Kèfɔ̧̀ Mbɔ̧ɔ̧mà nàa shua la, mbɨ̀ˈɨ̀ Àkata Mbɔ̧ɔ̧mà a nyɨˈte la nê, “Me kɔ̀ŋkè wanyɨ wè mbɨ̀ˈɨ̀ àwɔ̀ mbɔŋ”, ko bɨà ngɨ̀à ntsɔ̧̀.
59002009	Ka è wu nê, bɨà mbà̧à̧ta bòt ndȩ̀à mèsi, ko bɨ ghɨa kàbɔ̀ŋ, mbɨ̧te Mbɔ̧ɔ̧mà te mè mbà̧à̧ àwɨ̧ mbɨ̀ˈɨ̀ bòt bɔ̀ɔ mpààtà mbɨ̧tsə la.
59002010	Aa ale nkàà nê, wòt me ghɨ̀ àghɨa mbɨ̧tsə tègème te kɨa la, mbɔ̂ kwene ka wû yemɔ̀ˈ, tà ko nê ye kwene tùà tègème.
59002011	Mbɔ̧ɔ̧mà wu tà li nê “A ka njɨ̀ àbȩ la” li mè nê, “A ka mbùŋè wòt.” A bakà jɨ àbȩ, mbɔ̂ mbùŋè wòt, à ko nê, ye kwene mbɨ̧.
59002012	Bɨa me làˈa mè ngɨ̀à mènə̀ bɨ ko nê, bɔɔ li nɨ mbɨ̧ yu nàa ndzàà bòt sà la ka enɨ saˈa awɨ̧.
59002013	Aa ale nkàà nê, Mbɔ̧ɔ̧mà naa li saˈa bòt bu bɔ̀ɔ ka ku tèsȩ la kà ku tèsȩ. Ka bòt bu bɔ̀ɔ nkua tèsȩ la e bakà tsi mbɔ̌ ndɨ bɔ̀ɔ mèe me bɔɔ èsaˈa Mbɔ̧ɔ̧mà la.
59002014	Bɔnyɨ bɔ̧, wòt nê ye zi èntɨ̧ɨ̧ vi ane Mbɔ̧ɔ̧mà, ka àfaˈa tò a bakà wua nyɨ̀ˈta èlɨ mbɔŋ, àbȩ̀ wu ghà à? Tè betsiˈa èntɨ̧ɨ̧ mbɔŋ e ghɨ̀ tà bɔ̀ mèmpème?
59002015	Bà nɨŋ nê wanyɨ wɨ̧ kǒ tà wu wòt Yesò la è kɨˈɨ̀, tàa nkɨ̀ŋkà ndǐtsə, nè èghɨjɨ la,
59002016	wòt kǒ ane yɨ̧ shu abua tò nê, “Ghȩ̀ȩ̀ne ntsɔ̧̀, fo ka mbà̧à̧te awê, ndzitsə tè ka nkùà wê.” Tè tà shu ale ka mbakà ŋa èghɨ bu ŋut kɨ̀ŋkà la, tà ko nê ye ghɨ̌ ka ànəa ntsɔ̧̀ à?
59002017	Eyaa bê ngu wû ndɨ wòt zìà èntɨ̧ɨ̧ vi ane Mbɔ̧ɔ̧mà, tè mbakà wua nyɨ̀ˈta wua ane àfàˈ àzi, tà ko nê èntɨ̧ɨ̧ mbɔŋ wu àpfəˈte la.
59002018	Wòt kǒ naa laˈnê, “A zi èntɨ̧ɨ̧ wê ane Mbɔ̧ɔ̧mà, e me fàˈa èfaˈa ntsɔ̧̀.” À bɨ̀ɨ̀lè am wu nê “Nyɨˈte am èntɨ̧ɨ̧ wu à zi ane Mbɔ̧ɔ̧mà la, è nɨ èfaˈa ntsɔ̧̀ bɔ̧ nyɨ̀ˈte awê èntɨ̧ɨ̧ wu mâ zi ane Mbɔ̧ɔ̧mà la.”
59002019	Bɨ bɨ̧ɨ̧ne nê Mbɔ̧ɔ̧mà nàà wemɔ̀ˈ ale nko nê bɨ ghɨ ntsɔ̧̀. Ka wû fote kàbɔ̀ŋ tè bɨ̧ɨ̧ne ayɔb mɨ̧̂, tè me benta mbɔ̀ɔ.
59002020	Àkèghɨ̧̀a wɔ̀bȩ̌, àà nkɨà nè è nyɨˈte awê nê wòt zìà èntɨ̧ɨ̧ vi ane Mbɔ̧ɔ̧mà tè àfaˈa tò a bakà wua nyɨ̀ˈta, èntɨ̧ɨ̧ mbɔŋ wu àku?
59002021	Ka mâ ye nê, tǎt wa Abàlàghâm li nyɨ̀ˈte nè ye tɨ̧ɨ̧ ndɨŋndɨ̀ŋ e mbì Mbɔ̧ɔ̧mà nkàà àfàˈ àzi, àfɨˈa tà li nɨ̀ wa̧ vi Asàk nɔ̀ŋè àdziˈa màŋa èghɨ abua Mbɔ̧ɔ̧mà, ŋa tò mbɨ̀ˈɨ̀ nkɔ̀ˈ èpɨ̧̀ la à?
59002022	Bɨ ye nê èntɨ̧ɨ̧ wu tà li ndzi ane Mbɔ̧ɔ̧mà la e li ngua ngȩ̀ȩ̀nà bɔ̂ èfaˈa tò nɔ̂. Àghɨ yu tà li ngɨ̀ la a li ngɨ̀ èntɨ̧ɨ̧ wu tà li ndzi ane Mbɔ̧ɔ̧mà la e tsiˈi àghɨ.
59002023	Àyaa a li ngɨ̀ ànəa bɔ li shɨ a èbem Àkata Mbɔ̧ɔ̧mà la a wu nkǔŋ nê, “Abàlàghâm li ndzì èntɨ̧ɨ̧ vi ane Mbɔ̧ɔ̧mà tà nɨ̀a tò mbɨ̀ˈɨ̀ wòt tàa ngɨ̀à àghɨa yèa nkɨà la,” ale bɔ tsiˈa ntɔ atò ane shu̧ Mbɔ̧ɔ̧mà.
59002024	Bɨ ye àfɨ̀ˈ yaa nê, àfaˈa wòt aà nyɨ̀ˈta nê tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà kà wu wû màndzia èntɨ̧ɨ̧ ane Yesò.
59002025	Wu wû a èlɨ mbɔŋ àvi wu tà li ngua njɨ̀a àbȩ la, e wu èlen tò li ngu Leghàb la li nyɨ̀ˈte nê ye tɨ̧ɨ̧ ndɨŋndɨ̀ŋ a mbì Mbɔ̧ɔ̧mà nkàà àghɨa tà li ngɨ̀ la. Tà li nɨ bɔntu̧ Bèjû ndì àwɔb, ndɔ̀ˈ nyɨ̀ˈte awɔb alu̧ tsǎ bɔ tse adù̧ ndùùlà.
59002026	Ale, mbɨ̀ˈɨ̀ ndɨ mbɨ̧̀ ènyit kà ye fo wu àpfəˈte àghɨ la, wu wû a èlɨ mbɔŋ wòt zìà èntɨ̧ɨ̧ vi ane Mbɔ̧ɔ̧mà ka mbàkà wua fàˈà mbɨ̀ˈɨ̀ Mbɔ̧ɔ̧mà kɨa la èntɨ̧ɨ̧ mbɔŋ e wu àpfəˈte mɨ̧̂ la.
59003001	Bɔnyɨ bɔ̧, ko mbɨ̀ˈɨ̀ waa waa ane yɨ̧ me kɨ ewu nyɨˈtà nkàà nê, bɔɔ li saˈa awa wu bà wu bènyɨˈtà la te tsě ndɨ bɔ̀ɔ saˈa bòt ko la.
59003002	Bàa gème aà fà̧à̧tà mènə̀. Ale, wòt me làˈa mbakà wua fà̧à̧tà mènə̀, tà ko nê, mènə̀ mi ègème lâ nkùˈ, ye mè ngu ko ebaabe mbɨ̧̀ ènyit zi ègème.
59003003	Nàa ngɨ̀ è wu àfɨˈa wòt zì afȩ a ètsə loà mbɨ̀ˈɨ̀ ghɨ̌ naa me zə atò la, tà fiile ko enɨ atò enɨ eghǎ àdziˈa ye kɔ̀ŋkè la.
59003004	Bɨ̀ ye ndɨ taˈà ànkànuˈ àa la mɨ̧̂. Aa ngɨ̀ a batè ntaˈa wua fǎ tè àfeme àkekweelè ka a me pàa yùà a ghȩ̀ȩ̀nà, mbɔ̂ awa atɨ̧̀ɨ̧̀na kǒ nàa ngèbta a èten la, bɔ̂ fiile ko eŋwèèlè yùà tè aa ghǎ àbâ wòt màsəa wu kɨa la.
59003005	Eyaa bê ngu wû ndɨ èlɨ̧ wɔ̀bȩ̌ àa la mɨ̧̂. E taˈa wua nkòa mbɔ̂ betsiˈa e kô èŋwèèle atò ta làˈà taˈà mèngà̧. Bɨ̀ ye ndɨ awa àdziˈ èwet nàa ngɨ̀ è tò̧ èbàˈ e faŋ nge la.
59003006	Èlɨ̧ aa mbɨ̀ˈɨ̀ èwet. E wu àdziˈa ènyit yaa ko, mbɔ̂ ŋèˈa kàbɔ̀ŋ wu a ngɔ̀ŋ ŋaa la me sàŋe wua a mbɨ̧̀ ènyit ya. Àa ngɨ̀ e tsəˈtè èwet betsiˈa e tò̧ò̧ mènə̀ ma a ngɔ̀ŋ ŋaa la. Èwet waa ane èlɨ̧ la mbɔŋ la e dzəa adzìˈa èwet Satàn.
59003007	Betsiˈa wɔ̀bȩ̌ ko njùu tèwuute banya̧bàˈ tègème, bɔ̂ banɨ̧̀, nè nya̧tedzì nè basə, è wù àghɨa tà ghɨ̀ te ndɔ̀ˈ la.
59003008	Ka betsiˈa wɔ̀bȩ̌ ka ko njǔ èlɨ̧ li. Èlɨ̧ aa ale ngu kwàˈ àghɨa kàbɔ̀ŋ. E kweele àtsə ngè tè betsiˈa e bùŋè fɔ̀ɔ̀le wɔ̀bȩ̌.
59003009	Baà nɨa lùà nɨa ŋǎ mèngùˈte abua Tǎt wa Mbɔ̧ɔ̧mà, mè nɨa lùà ntsɔ̧̀a bòt bu Mbɔ̧ɔ̧mà ghɨa wɔb mbɨ̀ˈɨ̀ zia la.
59003010	Èlɔ̂t bɔ̂ kèntsɔ̧̀ɔ̧̀mè aà ndzə̀à wû a èbem ètsə̂ wemɔˈ. Bɔnyɨ bɔ̧, a ghɨ à ka wu ewu ale.
59003011	Betsiˈa mèleb ntsɔ̧̀ bɔ̂ àbɨˈta mèleb e fɔtè ndzə a èbem èləˈə adzì wemɔˈ?
59003012	Bɔnyɨ bɔ̧, ndɨ̀ wu betsiˈa àyɨt yeamɔˈ à ka fɔtè nkɔ̀ɔ̀le àgu̧u̧me nè bèanchakàlù̧ la, è bê ngu wû ndɨ betsiˈa mèleb ntsɔ̧̀ kà dzə a èbem àbɨˈte adzì la.
59003013	Wòt wu ane yɨ̧ tà bɔ èyì mè me nèèta nkoa mènə̀ la, ŋut wu nyɨˈte ane mèntsèke ntsɔ̧̀ mi, nè èfaˈa ntsɔ̧̀ tò tàa nɨ̀a èyì mbɔŋ mbɔ̀ɔ̀la avi fàˈà la.
59003014	Ka wòt me ghòˈne bòt a èntɨ̧ɨ̧ vi nyaŋ mè nge ane èghoˈ, tà ka me ŋeˈe tèkwȩ ti ègwet ndàˈà àfɨte ane ànəa è wǔ nkǔŋ la.
59003015	Èwuu èyì waa è ka dzə abua Mbɔ̧ɔ̧mà, e dzə a sitsǎˈ, Fo Mbɔ̧ɔ̧mà kà meè ngu adù̧. E dzə abua Satàn.
59003016	Aa ale nkàà nê, ghòˈnà nè èghoˈ àa ngɨ̀ è wu adzìˈ, bòt e tsiˈi me tseke a mètsə̂ tsa tsa, èwuu èbɨˈte ènə̂ ègème e mè ngu abot.
59003017	Ka èyì wu e dzə̌ abua Mbɔ̧ɔ̧mà la wu ndâ èyì. Wòt tà bɔ èyì mbɔŋ la è bɨ̂ ngu wòt tàa ka zi àbu àzi a èbem mènə̀ kàbɔ̀ŋ la, mbɔ̂ me ghɨ̌ àlàŋkè, me bɔɔle avi, njùtâ ànəa bòt ko tsa àa shua la, ntaˈa wua nkua tèsȩ, mè me ghɨ̀ mènə̀ ntsɔ̧̀, tà kà wua mbà̧à̧ta bòt ndȩ̀à mèsi, tà kà meè ngua fɨ̀tâ.
59003018	Bòt bu bɔ̀ɔ ngɨ̀à àlàŋkè la àa ngɨ̀ bɔ̀ liˈi àghɨ ane àlàŋkè mbɔŋ, bɔ fuˈa ntsɔ̧̀.
59004001	Àghɨ yu àa ngɨ̀à bɨ nùà mèbet mè ndzɔ̀à a kètsìà wɨ̧ la wu ghà à? Ka wu mèmɨ̀ɨ̀te kàbɔ̀ŋ mu nàa ŋǎ wɨ̧ ngoˈ a èbem mèntɨ̧ɨ̧ mɨ̧ la à?
59004002	Bɨ̀a ngɨ̀ bɨ̀ kɨ àghɨ bɨ̀ baka bɔŋ, bɨ bùŋè wòt. Bɨ̀ mee bɨ̀ ghòˈne àghɨ bɨ̀ baka bɔŋ, bɨ me yɔ̌ mè nùà mèbet. Bɨ̀a ngɨ̀ bɨ̀ me baka bɔ àghɨ ale, è wu ndɨ bɨ̀ baka lo̧ abua Mbɔ̧ɔ̧mà la.
59004003	Bɨ̀a ngɨ̀ bɨ̀ lo̧ àghɨ bɨ̀ ka bɔŋ ngu nê, mènkwàˈte mɨ̧ bakà bɔ̀ŋ, bɨ̀a ngɨ̀ bɨ wua nkɨ nɨ e ghɨ̀ àghɨa èntɨ̧ɨ̧ wɨ̧ e kɔ̀ŋkè la.
59004004	Bɨ wu mbɨ̀ˈɨ̀ bòt mànjɨa àbȩ. Bɨ bakà ko laˈ nê wòt nàa me kɔ̀ŋkè èghɨ sitsǎˈ tà tsiˈi wɔ̀mbù̧ Mbɔ̧ɔ̧mà à? Ale, wòt me kɨ me kɔ̀ŋkè èghɨ sitsǎˈ tà ko nê ye wu wɔ̀mbù̧ Mbɔ̧ɔ̧mà.
59004005	Kò bɨ mɨɨtè nê Àkata Mbɔ̧ɔ̧mà a làˈà mèfà̧ à? A laˈ nê “Fo yu Mbɔ̧ɔ̧mà zi a mèntɨ̧ɨ̧ ma la nàà kà bê nkɨ laˈ nê àghɨa ko tsa à nyi a mèntɨ̧ɨ̧ ma.”
59004006	Mbɔ̧ɔ̧mà bê nge tàa ngɨa a ntsɔ̧̀ la. Ale, Àkata tò a laˈnê, “Mbɔ̧ɔ̧mà nàà shuka bòt bu bɔ̀ɔ ŋèˈa tèkwȩ tɔb a ègwet la a si, mbɔ̂ me nyɨˈte a ntsɔ̧̀ vi abua bòt bu bɔ̀ɔ nɨ̀a wɔb a si la.”
59004007	È wu ale, bɨ zì àwɨ̧ a èten Mbɔ̧ɔ̧mà. Bɨ̀ teme kwèn tɨ̧ ŋǎ abua Satàn, ko taa lùùlà àwɨ̧.
59004008	Bɨ̀ tente awɨ̧ nga a mbɨ̧̀ Mbɔ̧ɔ̧mà, ko taa sə̀ˈtè àvi kɨˈɨ a mbɨ̧̀ yɨ̧. Bɨ̀a bòt mènə̀ kàbɔ̀ŋ, bɨ̀ tsì èbu bɨ̧ a èbem mènə̀ kàbɔ̀ŋ. Bɨ̀a bòt èntɨ̧ɨ̧ tebe è shùù mèntɨ̧ɨ̧ mɨ̧.
59004009	Bɨ̀ màˈà tèsȩtsə ane yɨ̧ me shùù mèsi mè ndɨ̀à. Bɨ̀ ka tsi ntsoˈ, bɨ̀ tsiˈi me dɨ̀ dɨ, bɨ̀ ka tsi ngùˈtè àwɨ̧, bɨ̀ tsiˈi tseke ane tèsȩtsə.
59004010	Bɨ̀ ŋɔˈne a si a mbì Mbɔ̧ɔ̧mà ko taa lɔ̀kè àwɨ̧ a ègwet.
59004011	Bɔnyɨ bɔ̧, bɨ̀ ka me làˈà kàbɔ̀ŋ adù̧ bɔnyɨ bɨ̧. Wòt me làˈà kàbɔ̀ŋ adù̧ wanyɨ vi kò saˈa atò leˈ, tà ko nê ye wua ndaˈa kàbɔ̀ŋ ane mbɨ̧ mè ngua saˈa mbɨ̧ mbɔŋ. À me saˈa mbɨ̧, à ko nê yea kà ghɨ mbɨ̀ˈɨ̀ mbɨ̧ mbɔŋ kɨa la, a bê nko nê ye tsiˈa wòt tàa sàˈa mbɨ̧ saˈa la.
59004012	Wòt nàà ndàˈ wemɔ̀ˈ tàa ŋǎ mbɨ̧tsə mè sàˈa bòt la. Ŋut wu Mbɔ̧ɔ̧mà wu betsiˈa tà ko ŋà mèmpème abua bɔbȩ mè nko ngɨ̀ bɔ pfəˈte la. Ale, àwɔ̀ wu sàˈa wanyɨ wè la àa nè nko nê yè wu wàà?
59004013	Bɨ̀ zə, bɨ̀a wu bɨ̀a ngɨ̀ bɨ me shu nê, “Baa lɔ̀ˈɔ̀ laane kò atetsɔˈ leˈ eghǎ àlaˈ yàa kò àzia leˈ, etseke abàˈ və ane èngùˈebȩ eta èwen mbɨ̀ˈɨ̀ ebɔ èkab la.”
59004014	Bɨ̀a ngɨ̀ bɨ̀ me ghɨ̀ ale, bɨ̀ ka lem nko ndɨ tètsɔˈ nàa sàˈa wu la. Mèntsèke mɨ̧ a sitsǎˈ ŋàa wu ghà à? Bɨ bê ngu wû mbɨ̀ˈɨ̀ lèbaŋa wu wòt nàà ngɨ̀ ye, àdziˈ me wù̧ù̧ne è kà tsi ngû la.
59004015	Ànəa bɨ ghɨ̂ ngu me shu la wu nê, “Mbɔ̧ɔ̧mà bɨ̧̀ɨ̧̀na ko baa tseke tê e ghɨ̌ àghɨ yàa, kò àzia leˈ.”
59004016	Ka bɨa ŋèˈe tèkwȩ tɨ̧ a ègwet, ngù̧a nkùˈ tɨ̧, ka bɔ̂ tèkwȩ tɨ̧ ngaa bɨ ŋeˈe a ègwet la wu ànəa kàbɔ̀ŋ.
59004017	Wòt koa ànəa ntsɔ̧̀ tà wu ghɨ̀ la, mbakà ghɨ̀ yùà, tà ko nê ye ghɨa kàbɔ̀ŋ.
59005001	Bɨ̀a bòt èkab bɨ̀ zə, bɨ̀ me shùù mèsi mè ndɨ̀à nkàà nê bɨa li ye taˈa ngoˈ.
59005002	Èghɨ èkab bɨ̧ e bɨ, èsoˈo e mè nkwèle ndǐ tɨ̧.
59005003	Àwèlàka a ba̧a̧ èkab wɨ̧. Àwèlàka mbɔŋ a nyɨˈtè àlȩ̂ ndɨ àa tǒ̧ nya̧te ènyit tɨ̧ wû mbɨ̀ˈɨ̀ èwet àa ntò̧à àghɨ la. Bɨ fete èkab nɔŋe àfɨ̀ˈ yaa ngɔ̀ŋ tsìˈa nkɨ elìà la.
59005004	Bɨ̀ ye na bòt bu bɔ li faˈa a mbȩ tɨ̧, bɨ fɨte awɔb ntu̧ eŋa èkab wɔb la àa ŋȩ̀a ndɨ̀à ane àghɨa bɨ ghɨ̀ la. Bòt mbɔŋ e dɨ̀ tê Mbɔ̧ɔ̧mà Àtsèàngɔ̀ŋ zə̀ àtɔŋ yɔb.
59005005	Bɨ tseke a sitsǎˈ ntsɔ̧̀, mè me ghɨ̀ mbɨ̀ˈɨ̀ èntɨ̧ɨ̧ wɨ̧ e kɔ̀ŋkè la. Bɨ jɨ te fàŋkê ntsìˈi mbɨ̀ˈɨ̀ mpɔ̀ŋtsə nchɨ̀ˈà àlia bɔ̀ɔ wààlè àwɔb la.
59005006	Bɨ saˈa wòt kà fâ̧ ànə̂ nê tà kwen, mbuŋe atò, tà kà lem mbɔ̀ èlu̧ tàa ŋwèèle etu̧u̧ la.
59005007	Bɔnyɨ bɔ̧, bɨ̀ kuule mèntɨ̧ɨ̧ mɨ̧ tè Yesò li nkɨ̀ˈɨ̂. Bɨ̀ ye ndɨ wòt tàa faˈa a mbȩ la nàa ngɨ̀ tà kùùle èntɨ̧ɨ̧ vi nchɨ̀ˈ tè èghɨjɨ tò e ghɨ̀ nkwèèlê nkùˈ a màfuˈa la. Tàa ngɨ̀ tà chɨ̀ˈ tè mbɨ̀ŋ mbì lu, èye kwèn mè ndi ndu.
59005008	Bɨ̀a mbɔŋ è kuule mèntɨ̧ɨ̧ mɨ̧ mɨ̧̂. Bɨ̀ taŋke mèntɨ̧ɨ̧ mɨ̧ nkàà nê, àfɨˈa Yesò nàa kɨˈɨ la aà nkùˈà.
59005009	Bɔnyɨ bɔ̧, bɨ̀ ka me lèmtè bɔnyɨ bɨ̧ mbɨ̀ˈɨ̀ ka Mbɔ̧ɔ̧mà sàˈà wɨ̧ nê bɨ kwen. Tòà wu tàa sàˈa la, è kɨˈɨ tê ntsìˈi a ètsələ̀ˈ.
59005010	Bɔnyɨ bɔ̧, bɨ̀ ku̧u̧te bèndàˈàtɔŋ Mbɔ̧ɔ̧mà bu bɔ li ngua ndaˈa ane èlen tò la, nɨ̀a wɔb mbɨ̀ˈɨ̀ àlȩ̂ bòt bu bɔ li nkùùle mèntɨ̧ɨ̧ mɔb, ndzě ngoˈ la.
59005011	Baa nɨa wɔb nê bɔ wu bòt mèngùˈte, nkàà nê bɔ li nkùùle mèntɨ̧ɨ̧ mɔb tè ngà ndìà. Bɨ zə ndɨ Job li nkùùle èntɨ̧ɨ̧ vi la, mè nko ndɨ a li ngà me lìà Mbɔ̧ɔ̧mà lɔɔle atò la, nkàà nê Mbɔ̧ɔ̧mà taˈa wua nkua tèsȩ, tà kà meè ngua nkɔ̀ŋkà nê wòt ye ngoˈ.
59005012	Bɔnyɨ bɔ̧, ànəa ko a tɨ̧ɨ̧ a mbì la wu nê, wòt me kàˈà wòt ànə̂, tà ka ndzì nkà̧ ka wû ane ègwet, kò ane sitsǎˈ leˈ, tà ka ndzì nkà̧ ka wu ane àghɨa ko tsa. Wòt bɨ̧̀ɨ̧̀ne ànə̂, tà ko yê bɨ̧ɨ̧nè, wòt tu̧ ànə̂, tà ko nê ye tu̧, mbɨ̀ˈɨ̀ ka Mbɔ̧ɔ̧mà sàˈà wɨ̧ nê bɨ fâ̧.
59005013	Wòt wu ane yɨ̧ tàa ndzèa ngoˈ la, tà tsaˈte a Mbɔ̧ɔ̧mà, èwe èntɨ̧ɨ̧ to aa mbɔ̀ la, ta kɔ̧ mètsəkù̧ nɨŋ ngùˈtà Mbɔ̧ɔ̧mà.
59005014	Wòt wu ane yɨ̧ tàa ngò̧ò̧nà la, tà tɔ bɔɔjuŋ a chɔsì bɔ kɨˈɨ̀ ntsàˈta Mbɔ̧ɔ̧mà àtsəa tò, bɔ̀ me tsàˈtè ale, bɔ me zì mèwet ane tò ane èlen Yesò Klistò.
59005015	Bɔ me tsàˈte ale, ndzì èntɨ̧ɨ̧ wɔb ane Mbɔ̧ɔ̧mà ko aa ghɨ̌ ngò̧ò̧nà wu naa kweele. Bɔ ghɨ ale ko Mbɔ̧ɔ̧mà naa lɔ̀ke atò, e mèe waˈa a kàbɔ̀ŋ tò, na è wu nê tà ghɨ̀à kàbɔ̀ŋ la.
59005016	È wu ale, bɨ̀ me shu mènə̀ kàbɔ̀ŋ mɨ̧ abua bɔnyɨ bɨ̧, mè ntsàˈta Mbɔ̧ɔ̧mà àtsəa waa waa mbɨ̀ˈɨ̀ ekweele. Wòt wu tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la nàa ngɨ̀ tà tsàˈte atò, mèntsàˈte mu bɔ mètàŋ, ànəa tà kɨa la a bê mè ngu wû yùà.
59005017	Èlȩjà li ngu wɔ̀bȩ̌ wû mbɨ̀ˈɨ̀ bàa. Tà li ndâ ntsàˈta Mbɔ̧ɔ̧mà nè èntɨ̧ɨ̧ vi wemɔˈ nê mbɨ̀ŋ ka ndu, èngùˈebȩ yetat nè àbà e me tsě, kètabe mbɨ̀ŋ kè ka chɨ̧ a si.
59005018	Tà mè ntsàˈta Mbɔ̧ɔ̧mà, ègwelebuule e ghaˈà, mbɨ̀ŋ chu èghɨ ekɔɔlè a sitsǎˈ.
59005019	Bɔnyɨ bɔ̧, wòt ane yɨ̧ sà alu̧ nkǔŋ è nyɔ̂, wòt kǒ tsa mèè tɨ̀ŋe atò nɨ̀a tò nɨŋ nkɨ̀ˈɨ̀ adù̧,
59005020	bɨ ko nê, wòt tɨŋe wòt ntsia tò a èbem mènə̀ kàbɔ̀ŋ, tà ko nê ye ghɨ̂ ŋut peme èvə. Àyea mbɔŋ a mè ngɨ̀ Mbɔ̧ɔ̧mà waˈa mènə̀ kàbɔ̀ŋ wòt nyaŋ.
60001001	Letà Pità, wantu̧ Yesò Klistò, Abua bòt Mbɔ̧ɔ̧mà bu bɔ taa awɔb bɔ sàbtè ntsìˈa ntsèkâ mbɨ̀ˈɨ̀ bègɨ̧̀ a Pontùs, nè Gàlashìà, nè Kàpàdosìà bɔ̂ Esìà nè Bìtinìà la.
60001002	Tǎt wa Mbɔ̧ɔ̧mà li ndàà wɨ̧ ane mènkɔ̀ŋke mi, nɨ Fo zi ngɨ̀ bɨ tsiˈi mbɨ̀ˈɨ̀ tò, mbɨ̀ˈɨ̀ bɨa me zəa Yesò Klistò, àlo̧ atò aa mèe shùù àwɨ̧. Maà shù̧ù̧ta nè Mbɔ̧ɔ̧mà me nyɨˈta ntsɔ̧̀ vi abua yɨ̧ mè ngɨ̀ bɨ̀ bɔ àlàŋkè a mèntɨ̧ɨ̧ mɨ̧.
60001003	Bà wùˈte a Mbɔ̧ɔ̧mà, Tǎt Yesò Klistò Lefɨ̀ˈ wa. Tà li nkù tèsȩ ta nyaŋ ale, mbi àwa a membǐ fi, ndɨ̀ wu tà li ngɨ̀ Yesò yù̧ù̧me ndzə a èbem èsî la. À yaa a ghɨ̂ ba bɔ ngule ntɨ̀ kà wu li eyu.
60001004	Mbɨ̀ˈɨ̀ àa ale la, ba tsiˈa anè nchɨ̀ˈà èghɨ bu Mbɔ̧ɔ̧mà nɔ̀ŋe a ègwet abua bòt bi la. Betsiˈa èghɨ mbɔŋ è ka bɨ, àghɨ à ka wû etsòke, è ka meè ngu efəa.
60001005	Èghɨ mbɔŋ e wu abua yɨ̧ wu bɨ̀ zì mèntɨ̧ɨ̧ mɨ̧ ane Yesò Klistò la. Mbɔ̧ɔ̧mà nɨ̀ mètàŋ mi nkàbte awɨ̧ me chɨ̀ˈɨ̀ àli yu ngɔ̀ŋ nàa li elìà la. Taa li eŋa wɨ̧ mèmpème màa tà taŋke la.
60001006	Ànəa ngoˈ tu bɨ̀a ndzea àfɨ̀ˈ yaa la a màà ngu me saa wɨ̧ ane àtem àfɨ̀ˈ àko, bɨ̀ me wùˈtè wû awɨ̧.
60001007	Ngoˈte mbɔŋ te ye awɨ̧ anè, mbɨ̀ˈɨ̀ bɔɔ ye nê bɨ zì mèntɨ̧ɨ̧ mɨ̧ ane Yesò nkǔŋ nkǔŋ. Ka è màà ngu wû gôl wu è wù àghɨa betsiˈa a bɨ la, ko bɔ̀ɔ ngɨ̀ bɔ to̧ a èbem èwet, ngɨ̀ mèkɔb mu adù̧ la dzə̀. Mèntɨ̧ɨ̧ mɨ̧ mu bɨ zi ane Yesò la, è taˈa tsèa gôl. Ale, ngoˈtsə te bɔ ndɨ tèa nyìˈì àwɨ̧ mbɨ̀ˈɨ̀ bɨa paa ezì mèntɨ̧ɨ̧ mɨ̧ ane Yesò la. A wu ale, ko Mbɔ̧ɔ̧mà naa li ewùˈtè àwɨ̧, e mèe lɔ̀kè èlen lɨ̧ a ègwet ane àli yu Yesò Klistò nàa li kɨˈɨ la.
60001008	Bɨ bakà ye atò, mbɔ̂ me kɔ̀ŋkè atò, mè ndzì mèntɨ̧ɨ̧ mɨ̧ ane tò kà ye atò. Mèntɨ̧ɨ̧ mɨ̧ è lu̧u̧ àfɨ̀ˈ yaa nè mèngùˈte è ghe tê fɨ̀ˈ kà wu la,
60001009	nkàà nê bɨ ko nê mbɨ̀ˈɨ̀ bɨ zì mèntɨ̧ɨ̧ mɨ̧ ane Yesò Klistò la, Mbɔ̧ɔ̧mà nàà ŋǎ wɨ̧ mèmpème.
60001010	Bèndàˈàtɔŋ Mbɔ̧ɔ̧mà be li ndàˈà ànəa èlɔ̂t waa Mbɔ̧ɔ̧mà nàa li eŋa abua yɨ̧ la. Bɔ li ndâ ntùŋnê nkɨ ndɨ ànəa mèmpème màa àa la.
60001011	Fo Yesò Klistò li ngu ane yɔb, nyɨ̀ˈte awɔb ndɨ Yesò nàa li kɨˈɨ eye ngoˈ naa ghǎ me lìa Mbɔ̧ɔ̧mà naa ghɨ̌ taa bɔ ènɨ̧ la. Ale, bɔ me nyɔ̀ˈta nkɨ eko àfɨˈa èghɨ bàa àa ghɨ̀ la, mè nè ndɨ àa li ghɨ̀ la.
60001012	Ale, Mbɔ̧ɔ̧mà nyɨ̀ˈte awɔb nê àfàˈa yɔb a li à ka wû ane ntsɔ̧̀ wɔb, ka a li ngu ane ntsɔ̧̀ wɨ̧. Èghɨ mbɔŋ wu èghɨ bàa bɨ zə àfɨ̀ˈ yaa a ètsə̂ bòt bu bɔ̀ kɨˈɨ̀ ntsɔ̀tè Ntu̧ Ntsɔ̧̀ Yesò Klistò abua yɨ̧ la. Bɔ li ngua ndàˈà ane mètàŋ Fo Kèfə yu è dzə a ègwet la. Èghɨ bàa wu èghɨ ka wû bɔntu̧ Mbɔ̧ɔ̧mà àa ndâ ndɨ̀à nkɨ eko ndɨ àa la.
60001013	Mbɨ̀ˈɨ̀ àa nè la, bɨ̀ taŋke awɨ̧ ntsɔ̧̀ ndɨ betsiˈa bɨ ko ngɨ̀ àghɨ la, me baabe ènyit yɨ̧, mè nɔ̀ŋè ntɨ̀ yɨ̧ ègème ane mèmpème mu bɨ̀a bɔ ane àli yu Yesò Klistò nàa kɨˈɨ la.
60001014	Bɨ̀ me zə wû a Mbɔ̧ɔ̧mà mbɨ̀ˈɨ̀ bɔ̧ tò, bɨ̀ ka tsi ngɨ̀ mènə̀ kàbɔ̀ŋ mu mèntɨ̧ɨ̧ mɨ̧ li ndza̧ ngua nùà nkɨà àfɨˈa kà bɨ ko a Mbɔ̧ɔ̧mà la.
60001015	Bɨ̀ tɨ̧ɨ̧ wû ndɨŋndɨ̀ŋ ane mènə̀ ègème bɨ̀a ngɨ̀à la, mbɨ̀ˈɨ̀ Mbɔ̧ɔ̧mà wu tà nɨ awɨ̧ ane bòt bi la nàa ndɨŋndɨ̀ŋ la.
60001016	Tà shu a èbem Àkatè zi nê, “Bɨ̀ tɨ̧ɨ̧ ndɨŋndɨ̀ŋ, nkàà nè mmɔ̌ mbɔŋ maà ndɨŋndɨ̀ŋ.”
60001017	Ndɨ̀ wu bɨ̀a ntɔa Mbɔ̧ɔ̧mà ane Tǎt wɨ̧ la, e wu tàa saˈa wòt ègème kà lȩ mèsi mbɨ̀ˈɨ̀ mènə̀ tò nyɨˈte la, bɨ̀ me ŋa kènuke abua tò, ndzəa tò ane mèntsèke mɨ̧ adzìˈ yaa mbɨ̀ˈɨ̀ bègɨ̧̀.
60001018	Bɨ ko àghɨa Mbɔ̧ɔ̧mà li ŋa nɨŋ nchùˈù àtsəa yɨ̧ ngɨ̀ bɨ peme ane èbɨˈte ènə̂ bu bètǎt nyaˈ bɨ̧ e li sa abua yɨ̧ la. È li è kà wu àghɨa ko mbɨ̀ˈɨ̀ silbà kò gôl leˈ, betsiˈa a bɨ la.
60001019	È li ngu àlo̧ a Yesò Klistò yu a tse àghɨ àgème la. Ale, Yesò wu mbɨ̀ˈɨ̀ wanjɨ̀ kà ye àlɔˈ bɔ li nkɨ̧̀ɨ̧̀me àtsəa bòt la.
60001020	Mbɔ̧ɔ̧mà li me laˈnê yea ngɨ̀à ngɔ̀ŋ, ndaa Yesò mbɨ̀ˈɨ̀ wòt tàa li kɨˈɨ e ghɨ̌ bɨa bɔ mèmpème la. Tà li ngua nkɨ̀ˈa mbɨ̀ˈɨ̀ e ghɨ̌ bɨa bɔ mèmpème àfɨ̀ˈ yaa ngɔ̀ŋ tsiˈa ndìà lìa la.
60001021	Yesò ghɨ̂ bɨ zì èntɨ̧ɨ̧ wɨ̧ ane Mbɔ̧ɔ̧mà wu tà li njù̧ù̧me atò àfɨˈa tà pfə la, ngɨ̀ tà bɔ̀ ènɨ̧ vi la. Eyaa wu àghɨa a ghɨ̂ ka bɨ zì mèntɨ̧ɨ̧ mɨ̧ ane Mbɔ̧ɔ̧mà, mè nɔ̀ŋè ntɨ̀ yɨ̧ ane tò la.
60001022	Àfɨ̀ˈ yaa bɨ tsiˈa ngɨ̀à mbɨ̀ˈɨ̀ nkǔŋ yu è dzə abua Mbɔ̧ɔ̧mà la nàa shua la, bɨ bɔ mèntɨ̧ɨ̧ kèfə tè ntsìˈa ndâ nkɔ̀ŋkà bɔnyɨ bɨ̧ bòt Mbɔ̧ɔ̧mà. È wu ale, bɨ̀ me kɔ̀ŋkè bɔnyɨ bɨ̧ nɨa ngà nè mbì nè èntɨ̧ɨ̧ wɨ̧ ègème.
60001023	Èngǎ̧ Mbɔ̧ɔ̧mà wu àa ŋǎ mèmpème, mè ngu ane àlia nè àlia la, e ghɨ̂ bɔ bi awɨ̧ a membǐ fi. Bɨa nè ntsìˈi bɔ̧ Mbɔ̧ɔ̧mà wu tà wu ane àlia nè àlia kà wu epfə la.
60001024	Aa ale mbɨ̀ˈɨ̀ Àkata Mbɔ̧ɔ̧mà a shu la, nê, “Bòt bàgème aa mbɨ̀ˈɨ̀ mèfə̀ˈ, ènɨ̧ wɔb e wu mbɨ̀ˈɨ̀ ètesɔɔ mèfə̀ˈ. Mèfə̀ˈ mbɔŋ nàa ngɨ̀ è yu̧, ètesɔɔ bu e kwente a si,
60001025	Ka èngǎ̧ Mbɔ̧ɔ̧mà e bɔ̂ ngu etèˈa ane àlia nè àlia.” Èngǎ̧ mbɔŋ wu Ntu̧ Ntsɔ̧̀ yu bɔ li ndàˈ abua yɨ̧ la.
60002001	Mbɨ̀ˈɨ̀ àa nè la, bɨ̀ waˈa mènə̀ kàbɔ̀ŋ ègème bɨ̀a ngɨ̀à la. Bɨ̀ ka tsi ndàˈ mèfà̧; bɨ̀ ka me ghɨ̀ mènə̀ nɨa mvə̀ə̀là àghɨ a bòt; bɨ̀ ka tsi ngòˈnè bòt; bɨ̀ ka tsi me làˈa ntsò̧ò̧tà bòt mɨ̧̂.
60002002	Bɨ̀ la me nkɨ ngule èghɨjɨ bu Fo Mbɔ̧ɔ̧mà nàà ŋǎ la, wû mbɨ̀ˈɨ̀ bɔkefi àa ngɨ̀ bɔ me kɨ èbɨ̧ bènyɨ̌ bɔb la, mbɨ̀ˈɨ̀ me tsə ane mèmpème mu Mbɔ̧ɔ̧mà ŋa abua yɨ̧ la.
60002003	Eyaa wu àghɨa bɨ bɔ ndɨ̀ bɨ̀a me kɨ la, ndɨ̀ wu bɨ yute tê ndzě ndɨ Yesò Klistò nàa nkɔ̀ŋkà àwɨ̧ la.
60002004	Bɨ̀ kɨˈɨ abua tò. Tà wu èti lu bòt e li ngwaˈ, Mbɔ̧ɔ̧mà bɔ̂ ndàà lùà nɨ ane ele ntsɔ̧̀ la. Ale, tà wu èti è wu ele yu̧ la.
60002005	Bɨ̀a anè ntsìˈi àti a yu̧ mɨ̧̂. È wu ale, bɨ̀ sə̀ˈtè àwɨ̧ ngà mbɨ̧̀ tò tà nɨ awɨ̧ mvə̀ə̀ lob Mbɔ̧ɔ̧mà, è wu ye Fo tò yu ane yɨ̧ la. À wu ale mbɨ̀ˈɨ̀ bɨa me fàˈa a èbèm mbɨ̀ˈɨ̀ bèntsìà mèpɨ̧̀ èntɨ̧ɨ̧ kèfə, e me tsì mèpɨ̧̀ Fo Mbɔ̧ɔ̧mà, è kùˈu a mbì tò nkàà àghɨa Yesò Klistò è ghɨ̀ la.
60002006	A bê ngu wû mbɨ̀ˈɨ̀ Mbɔ̧ɔ̧mà shu a èbem Àkatè zi la nê: “Bɨ̀ ye; E ngua nɔ̀ŋà èti a Zayɔ̀n è wù èti àa tɔ̀ke tɔ̀ˈɔ̀ lob la. Mmɔ̌ ka mâ làa lùà, e bɔ̂ ntaˈa wua mbɔ̀ la. Wòt zì èntɨ̧ɨ̧ vi ane wòt waa mâ làà la ŋut li tà kà bɔ àtsəa kɔˈɔ.”
60002007	Tà wu ngule wòt abua yɨ̧ wu bɨ zi èntɨ̧ɨ̧ wɨ̧ ane tò la. È me wu bòt bu bɔ̀ baka zi èntɨ̧ɨ̧ wɔb ane tò la ko Àkata Mbɔ̧ɔ̧mà a làˈa ànəa yɔb nê, “Èti lu bèmbɔ̧ɔ̧ lob e li ngwaˈ la, e tsiˈi ngule èti tɔ̀ˈà lob.”
60002008	Mè nê, “Eyaa wu èti lu àa ghɨ̌ bòt aa sèmne la, mè ngu èwu lu àa ghɨ̌ bɔɔ sèmne ekwene la.” Bòt bu bɔ tu̧u̧ ebɨ̧ɨ̧ne èngǎ̧ Mbɔ̧ɔ̧mà la, àa sèmnà nkwèna a èlɨ̀ waa. A bê ngu wû mbɨ̀ˈɨ̀ Mbɔ̧ɔ̧mà li nê aa li ewu ane èwuu bòt mbɔŋ la.
60002009	Ka bɨ wu bòt Mbɔ̧ɔ̧mà làà la, mè ngu bɔɔntɔˈ Mbɔ̧ɔ̧mà bɔ̀ɔ ngɨ̀à mènə̀ tò la. Bɨ wu ngule àlaˈ a Mbɔ̧ɔ̧mà, ale bɨ wu bòt Mbɔ̧ɔ̧mà. Tà tsì àwɨ̧ a èbem ndzěm nɨŋ nkɨ̀ˈɨ̂ a èbem èkaˈà vi wu e ghe la, mbɨ̀ˈɨ̀ bɨa me làˈà ànəa èghɨ bu ègème tàa ngɨ̀à, è wù èghɨ e ghe la.
60002010	È li ngu àfɨ̀ˈ àko bɨ̀ ka wu bòt Mbɔ̧ɔ̧mà, ka nè àfɨ̀ˈ yaa bɨ̀ tsiˈi bòt tò. È li ngu àfɨ̀ˈ àko Mbɔ̧ɔ̧mà kà wua nkua tèsȩ tɨ̧, ka nè àfɨ̀ˈ yaa tà ku tèsȩ tɨ̧.
60002011	Bèshu̧ bɔ̧, bɨ̀ wu bègɨ̧̀ mè ngu bòt ntsèa ntsě a ngɔ̀ŋ ŋaa la, è wu ale e me shu̧u̧te awɨ̧ nê bɨ̀ ka tsi ngɨ̀ èghɨ mbɨ̧te ènyit tɨ̧ tèa nkɨà la. Èghɨ mbɔŋ wu èghɨ bu àa nùà mèntɨ̧ɨ̧ mɨ̧ la.
60002012	Bɨ̀ wu bòt mènə̀ ntsɔ̧̀ ayɔɔ bòt bu kà ko a Mbɔ̧ɔ̧mà la, mbɨ̀ˈɨ̀ bɔ̀ me shu nê bɨ wu bòt kàbɔ̀ŋ, bɔ ye mènə̀ ntsɔ̧̀ mu bɨ̀a ngɨ̀à la, ngùˈtè a Mbɔ̧ɔ̧mà ane àli yu tàa li esaˈa ngɔ̀ŋ la.
60002013	Bɨ̀ ghǎ ambo Mbɔ̧ɔ̧mà me zə bòt bu bɔ zì àwɔb bɔ me ba̧a̧ àlaˈ la. Bɨ̀ me zə a empelɔ̀ wu tàa mbà̧a̧ àlaˈ mè ngu àtsə àlaˈ la.
60002014	Bɨ̀ mèe me zə bèkěm bu Fɔ̧̀ nɨ̧ wu tsaà nê bɔ̀ me ghɔɔ bòt bɔ̀ɔ ngɨ̀à èbɨˈte ènə̂, ngùˈtà bòt bɔ̀ɔ ngɨa ntsɔ̧̀ la.
60002015	Àghɨa Mbɔ̧ɔ̧mà nàa nkɨà la wu nê bɨ̀ nɨ mènə̀ ntsɔ̧̀ mu bɨ̀a ngɨ̀a la nɨŋ ndììme mètsə̂ èkèghɨ̧̀ bòt bu kà ko ànə̂ la.
60002016	Bɨ̀ me tseke mbɨˈɨ̀ bòt Yesò yàà àwɔb la, ka bɨ̀ ka nɨ̀ àyea ngaa mbɨ̀ˈɨ̀ alu̧ a màngɨa kàbɔ̀ŋ. Bɨ̀ tsiˈi ŋa awɨ̧ abua Mbɔ̧ɔ̧mà mbɨ̀ˈɨ̀ èbùˈ tò.
60002017	Bɨ̀ me kukte a waa waa mè nkɔ̀ŋkà bɔnyɨ bɨ̧ bu bɔ̀ wu bòt Yesò la. Bɨ̀ me mbɔ̀a Mbɔ̧ɔ̧mà mɨ̧̂, ndɔ̀ˈ nkùkta Fɔ̧̀ nɨ̧.
60002018	Bɨ̀a wu bɨ̀ wu bɔfàˈ la, bɨ̀ me zə bètǎt àfàˈ bɨ̧ mè nèètà mbɔ̀a wɔb. Wòt ka me zə wû wòt wu tàa ngɨa ntsɔ̧̀ mè njùa ane mènə̀ mi la. Tà me zəa fɔ̀ɔ̀la wòt tàa ntsòòta la.
60002019	Aa ale nkàà nê Mbɔ̧ɔ̧mà naa lɔ̀ɔ̀le bòt bu bɔ ghǎ ambo ndɨ bɔ̀ɔ nkɨ e ghɨ̀ àghɨa tàa nkɨà la, ndzě ngoˈ kà wu yɔb la.
60002020	Bɨ wu anè ngɨ̀ ànəa kàbɔ̀ŋ bɔ shu̧u̧ awɨ̧ bɨ me kìi, ko àbȩ̀ yɨ̧ wu ghàà? Ka bɨ yea ngoˈ nkàà ànəa ntsɔ̧̀ bɨ ghɨ̀ la, ko Mbɔ̧ɔ̧mà naa lɔ̀ɔ̀lè àwɨ̧ ane ayùà.
60002021	Mbɔ̧ɔ̧mà li ntɔ awɨ̧ nê mènə̀ maa ye awɨ̧, mbɨ̀ˈɨ̀ è li ndzea Yesò Klistò la. Tòà zìambɔŋ li ndzě ngoˈ ane yɨ̧ nɨŋ nyɨ̀ˈte nê bɨ̀ me ghɨ̀ mbɨˈɨ̀ ye li ngɨ̀ la.
60002022	Tà li tà kà ghɨa kàbɔ̀ŋ, èngǎ̧ fɨte è ka li mè dzəa ètsə̂ tò.
60002023	Bɔ li bɔ ghɨ̀ bɔ̀ tsò̧ò̧te atò, tà kà vəə ane kèntsɔ̧̀ɔ̧̀mè. Bɔ̀ me ghɨ̧̀ɨ̧̀ne atò tà kà kaà wòt. Mbɔ̂ tà li nɔ̀ŋè ntɨ̀ zi wû ane Mbɔ̧ɔ̧mà wu tàa saˈa ànəa wòt wû mbɨ̀ˈɨ̀ àa la.
60002024	Yesò Klistò zìambɔŋ li ŋèˈe a kàbɔ̀ŋ wa àtsəa zi nɨŋ nga a mbɨ̧̀ mbasa mbɨ̀ˈɨ̀ e ghɨ̌ kàbɔ̀ŋ naa bakà tsi mbɔ̀ mètàŋ a ègwet la, baa me tseke mbɨˈɨ̀ Mbɔ̧ɔ̧mà nàa nkɨà la. Tèfɨŋ tu tà li mbɔŋ la te ghɨ̂ bɨ pem.
60002025	Bɨ li ndza̧a̧ ngua ndèma mbɨ̀ˈɨ̀ njɨ̀te tèa ngà tèbaˈ tèbaˈ la, ka nè àfɨ̀ˈ yaa bɨ kua akwèn tè nkɨ̀ˈɨ̂ abua mbaabà njɨ̀ wu è wu wòt tàa mbààba awɨ̧ la.
60003001	Bɨ̀a wu bɨ̀ wu bèzi nè bèlu̧ la, bɨ̀ me zə bèlu̧ bɨ̧. Bɨ̀ me ghɨ̀ ale, mbɨ̀ˈɨ̀ wòt wu ane yɔb kà bɨ̧ɨ̧ne èngǎ̧ Mbɔ̧ɔ̧mà, tà ye mènə̀ ntsɔ̧̀ mu bɨ̀a ngɨ̀à la ndzì èntɨ̧ɨ̧ vi ane Mbɔ̧ɔ̧mà. Bɨ bakà lem mbɔ̌ ndɨ bɨ̀a làˈa èngà̧ ka wòt naa kubte la.
60003002	Bɔɔ ye ndɨ mènə̀ mɨ̧ nàa mbɔ̀, bɨ mè me zə bèlu̧ bɨ̧ la, ekubte.
60003003	Bɨ̀ ka ndzì èntɨ̧ɨ̧ wɨ̧ ane kèbɔ̂ŋ fu bòt àa ndzea, è wǔ màneeta ètsə, nè mànkwa̧a̧ èghɨ ngwȩ̀, nè ndìte tèa ntsòa èkab la.
60003004	Bɨ̀ tsiˈ è wu mèntɨ̧ɨ̧ mɨ̧ ka nàa ndâ nyɨ̀ˈta nê bɨa mbɔ̀ la. Bɨ̀ me bɔɔle ènyit, mè njùa ane mènə̀ mɨ̧. Eyaa wu kèbɔ̂ŋ fu kèa ka lɔ̀ˈ mbɨ mè me bɔ̌ a Mbɔ̧ɔ̧mà la.
60003005	Eyaa wu ndɨ bèzi bu àfɨˈa mbì bɔ li ngu bòt Mbɔ̧ɔ̧mà, nɔ̀ŋè ntɨ̀ yɔb ane tò la e li ngua nèètè àwɔb la. Bɔ li ngua dzəa bèlu̧ bɔb
60003006	mbɨ̀ˈɨ̀ Sàda li ngua ndzəa Abàlàghâm ntɔ atò ane tǎt lob vi la. Bɨa anè ntsìˈi bɔ̧ Sàda na bɨ me ghɨ̀ mènə̀ ntsɔ̧̀ kà wua mbɔ̀ɔ àghɨa ko la.
60003007	Bɨ̀a mbâ̧tsə, bɨ̀ me tseke ntsɔ̧̀ nè bèzi bɨ̧ mɨ̧̂. Bɨ̀ me mba̧a̧ wɔb ntsɔ̧̀, nɨa wɔb mbɨ̀ˈɨ̀ bòt bɔ̀ɔ njùa la. Bɨ̀ me ba̧a̧ wɔb ntsɔ̧̀ ndɨ̀ wu Mbɔ̧ɔ̧mà nyɨˈte a ntsɔ̧̀ vi ane yɨ̧ bɨ̀agème mbɨ̀ˈɨ̀ eŋa awɨ̧ mèmpème kàlìà la. Bɨ̀ ghɨ̀ ale mbɨ̀ˈɨ̀ bɨ̀ me tsàˈte a Mbɔ̧ɔ̧mà, àghɨa ko à ka nket nê tà ka ndzə.
60003008	Enɨ lìà àyaa nè ànə̂, tsiˈ è shu abua yɨ̧ bɨ̀agème nê, bɨ̀ wu ane ètsə̂ wemɔˈ, me ku tèsȩte bɔnyɨ bɨ̧, mè nkɔ̀ŋkà wɔb. Bɨ̀ me yu ane mènə̀ mɨ̧, mè mbɔ̌ èntɨ̧ɨ̧ ntsɔ̧̀ ane bòt.
60003009	Wòt ghɨa kàbɔ̀ŋ ane yê, à ka mvə̀ə̀ ane kàbɔ̀ŋ. Wòt tsɔ̧̀ɔ̧̀ àwê, à ka mvə̀ə̀ ane kèntsɔ̧̀ɔ̧̀mè. Ka wòt ghɨ̀ ànəa kàbɔ̀ŋ ane yê, à tsàˈtè nê Mbɔ̧ɔ̧mà nyɨ̀ˈte a ntsɔ̧̀ vi abua tò. Bɨ̀ ko nê, Mbɔ̧ɔ̧mà li ngua ntɔ awɨ̧ mbɨ̀ˈɨ̀ e ghɨ̌ bɨa zə a ntsɔ̧̀.
60003010	Aà mbɨ̀ˈɨ̀ Àkata Mbɔ̧ɔ̧mà a shu la, nê, “Wòt tàa nkɨà nê ye wu etseke ntsɔ̧̀ e mèe bɔ èli ntsɔ̧̀ la, ka tsi ndàˈà mènə̀ kàbɔ̀ŋ, tà ka tsi ndàˈà mèfà̧ mɨ̧̂.
60003011	Ŋut wu bɔ ndɨ tàa lùùla kàbɔ̀ŋ etsiˈi me ghɨa ntsɔ̧̀ la; tà me kɨ àlàŋkè mè ngɨ̀à ayùà.
60003012	Aa ale nkàà nê Mbɔ̧ɔ̧mà nàà ndzea bòt bu bɔ tɨ̧ɨ̧ ndɨŋndɨ̀ŋ a mbì li la, mè ndzəa ànəa bɔ̀ɔ ntsàˈta atò shua la. Ka è wu bòt bu bɔ̀ɔ ngɨa kàbɔ̀ŋ la, Mbɔ̧ɔ̧mà kà wu nè nɔ̀b.”
60003013	Wòt me kɨ lâ e ghɨ a ntsɔ̧̀, ko wòt wu tàa zi àlɔˈ ane tò la wu wàà?
60003014	Ka wòt màà me ye ngoˈ nkàà ndɨ tàa ngɨa àghɨa Mbɔ̧ɔ̧mà nàa nkɨà la, tà nɨ̀ àvi mbɨ̀ˈɨ̀ wòt èsi ntsɔ̧̀. Bɨ̀ ka me bɔɔ bòt, mèntɨ̧ɨ̧ mɨ̧ ka me bente.
60003015	Ka bɨ tsiˈ mèntɨ̧ɨ̧ mɨ̧ me kweele ane Yesò Klistò, bɨ̀ mě me ŋa kènuke abua tò mbɨ̀ˈɨ̀ Tǎt wɨ̧. Bɨ̀ taŋke awɨ̧ ane ndɨ wòt bììte awɨ̧ ànəa ntɨ̀ yu bɨ bɔ ane Yesò la, ka wû a ka àfɨ̀ˈà leˈ, bɨ̀ ka bu ànə̂ eshu la. Ka bɨ̀ me làˈa bɨ nyaˈà mbɔ̀ɔ̀le awɨ̧ me làˈa bò̧ bò̧.
60003016	Bɨ̀ ka ngɨ̀ àghɨa èntɨ̧ɨ̧ wɨ̧ àa fèèlè awɨ̧ la, mbɨ̀ˈɨ̀ wòt tsɔ̧̀ awɨ̧ nkàà mènə̀ ntsɔ̧̀ mu bɨa ngɨ̀à mbɨ̀ˈɨ̀ bòt Yesò Klistò la, ŋut bɔ wû àtsəa kɔˈɔ.
60003017	Aa mbɔ̀ nê, wòt ye ngoˈ nkaa ntsɔ̧̀ tà ghɨ̀ la, na a wu mbɨ̀ˈɨ̀ Mbɔ̧ɔ̧mà nàa nkɨà la, tè ntsè ndɨ wòt nàa ye ngoˈ nkaa kàbɔ̀ŋ tà ghɨ̀ la.
60003018	Aa ale nkàà nê, Yesò Klistò wu tà li ngu wòt ntsɔ̧̀ la li mpfə ambo mènə̀ kàbɔ̀ŋ bòt. Tà li mbê mpfə anè ngò̧ yemɔ̀ˈ a kùˈ ale, mbɨ̀ˈɨ̀ enɨ awɨ̧ enɨ kɨˈɨ abua Mbɔ̧ɔ̧mà. Bɔ li mbuŋe atò nè mbɨ̧̀ ènyit yu è wǔ eye wɔ̀bȩ̌ la, tà yu̧u̧me ane Fo Mbɔ̧ɔ̧mà.
60003019	Mbɨ̀ˈɨ̀ tà yu̧u̧me la, tà ghà ndaˈa abua èlɨ̀ŋkè bòt e li ngu a tèfȩ la.
60003020	Èlɨ̀ŋkè baa wu èlɨ̀ŋkè bòt bu bɔ li bɔ̀ ka yute ànəa Mbɔ̧ɔ̧mà li shu àfɨˈa Noà la. Mbɔ̧ɔ̧mà li ndâ ngua nchɨ̀ˈà wɔb bɔɔ kubte ane mènə̀ kàbɔ̀ŋ mɔb, tè ngà ndzəa àfɨˈa Noà li mpàa ngɨ̀ ànkànuˈ yu la. A li ngà me lìa è wu ndàˈ bòt bafà̧a̧ bɔ li nyi a èbem ànkànuˈ yu mèleb ŋeˈe awɔb ngɨ̀ bɔ pem la.
60003021	Mèleb mu è li ŋèˈe ànkànuˈ yu la wu mbɨ̀ˈɨ̀, bɔ̀ɔ ngɨ̀ bɔ̀ zì àwa a èdzî àfɨ̀ˈ yaa, a nyɨˈte nê bàà pem, mbɨ̀ˈɨ̀ Yesò Klistò li mpfə mè njù̧ù̧me la. Nàà kà tsi mèkɔb a mbɨ̧̀ ènyit wòt, mbɔ̂ me lo̧o̧ èntɨ̧ɨ̧ kà wua fèèlà wòt abua Mbɔ̧ɔ̧mà. Nàà ngɨ̀à ba pema ndɨ̀ wu Yesò Klistò li mpfə mè njù̧ù̧me la.
60003022	Yesò ghǎ a ègwet, tè ngu àbâ àbualu̧ a Mbɔ̧ɔ̧mà tà tseke la, nè bɔntu̧ Mbɔ̧ɔ̧mà nè ghàa ghàa a ègwet a bɔ àtɔŋ nè mètàŋ la a wu a èten tò.
60004001	Ba ko nê Yesò Klistò li ntsìˈi wɔ̀bȩ̌, ndzě ngoˈ. Ale, bɨ̀ bɔ èwuu mèmɨ̀ɨ̀te mbɔŋ ntàŋka awɨ̧ eye ngoˈ mbɨ̀ˈɨ̀ tà li ndze la. Bɨ̀ ghɨ̀ ale, nkàà nê wòt tà bɨ̧ɨ̧ne eye ngoˈ la, bakà tsi mbɔ̀ àghɨa ko tàa ghɨ̀ nê kàbɔ̀ŋ la.
60004002	Bɨ ghɨ̀ ale, ko bɨ̀ ka tsi me tseke a sitsǎˈ ŋàa ngɨ̀à àghɨa mbɨ̧te ènyit tɨ̧ te kɨa la, ko bɨa tsiˈi me ghɨ̀ àghɨa Mbɔ̧ɔ̧mà nàa nkɨà la.
60004003	Bɨ li ntaˈa tsoke àfɨ̀ˈ a màngɨa èghɨ bu bòt kà ko a Mbɔ̧ɔ̧mà àa ngɨ̀à la. Bɨ li ngua njɨ̀a mèpǎ̧ màpaˈta àbɨ̧, mpfəa akwen èghɨ bu mbɨ̧te ènyit tɨ̧ tèa nkɨà la, mbea mèlùˈ, ngɨ̀à àghɨa àgème èntɨ̧ɨ̧ wɨ̧ àa nkɨà la, mè nɨa èghɨ tsa ane bèmbɔ̧ɔ̧mà bɨ̧, è wu kwàˈ àbɨˈte ànə̂ la.
60004004	A taˈa tsě bòt ngaa kà ko a Mbɔ̧ɔ̧mà la ndɨ̀ wu bɨ̀a ka tsi nkùŋè àwɔb a màngɨa èwuu èbɨˈte ènə̂ kèkweelè baa la, ale bɔ tsiˈi me tsɔ̧̀ɔ̧̀tè àwɨ̧ tsɔ̧̀ɔ̧̀te.
60004005	Ka bɔɔ li làˈa ànəa èghɨ ngaa bɔ̀ɔ ngɨ̀à la abua Mbɔ̧ɔ̧mà wu tàa saˈa bòt yu̧ nè bèmpfəà la.
60004006	Eyaa wu lə Yesò Klistò li ntsɔ̀tè Ntu̧ Ntsɔ̧̀ Mbɔ̧ɔ̧mà fɔ̀ɔ̀le abua bòt bɔ pfəˈte la. Bɔ li mpfə̀ˈte mbɨ̀ˈɨ̀ bɔbȩ àa mpfə̀ˈta la, nkàà nê wu ngoˈ Mbɔ̧ɔ̧mà nɔ̀ŋe a ègwet bòt bàgème a sitsǎˈ la. Ka bɔ li ntsɔ̀tè Ntu̧ Ntsɔ̧̀ yaa abua yɔb, mbɨ̀ˈɨ̀ bɔ̀ wu epeme e me tseke nê Mbɔ̧ɔ̧mà.
60004007	Àfɨˈa ngɔ̀ŋ nàa lìà la a tsiˈa nkùˈà, è wu ale bɨ̀ zì àtsə me baabe ènyit yɨ̧ ntsɔ̧̀ mbɨ̀ˈɨ̀ me ko ntsàˈta Mbɔ̧ɔ̧mà.
60004008	Ànəa mbì wu nê bɨ̀ me kɔ̀ŋkè bɔnyɨ bɨ̧ nè èntɨ̧ɨ̧ wɨ̧ ègème, nkàà nê èkɔŋ e taˈa wua nkàba mènə̀ nyaŋ bòt e fà̧à̧tè la.
60004009	Bɨ̀ me lì bègɨ̧̀ ntsɔ̧̀ kà wua nkɨ̀ɨ̀là mèsi mɨ̧.
60004010	Mbɔ̧ɔ̧mà ŋa èyì a màngɨa èghɨ tsa tsa abua waa waa ane yɨ̧. È wu ale, wòt ègème me ghɨ̀ àzi ne àfàˈ mbɨ̀ˈɨ̀ tà faˈa abua Mbɔ̧ɔ̧mà, nɨ̀a ntɨ̀ŋa bòt ko.
60004011	Àfaˈa wòt wu màndaˈa èngǎ̧ Mbɔ̧ɔ̧mà, tà làˈà wû mbɨ̀ˈɨ̀ e dzə abua Mbɔ̧ɔ̧mà la. Àyea wòt wu màntɨŋa banɔ̧̀, tà me tɨŋe wû ane mètàŋ mu è dzə abua Mbɔ̧ɔ̧mà la. Bɨ̀ me ghɨ̀ ale mbɨ̀ˈɨ̀ waa waa naa wùˈte Mbɔ̧ɔ̧mà ane àghɨ àgème bɨ̀a ngɨ̀à la ane èlen Yesò Klistò. Mèngùˈte nè mètàŋ è wu abua Yesò Klistò ane àlia nè àlia. Àmèn.
60004012	Bèshu̧ bɔ̧, bɨ̀ ka nɨ ngoˈte kekweelè tu ndzèa awɨ̧, nkɨ enyìˈì àwɨ̧ la, mbɨ̀ˈɨ̀ ànəa fi ako.
60004013	Ka bɨ̀ wùˈtè àwɨ̧ nê bɨa ndzea ngoˈ mbɨ̀ˈɨ̀ Yesò Klistò li ndze la, mbɨ̀ˈɨ̀ e li taˈa ewùˈtè àwɨ̧ àfɨˈa tàa kɨˈɨ bɨa ye ènɨ̧ tò la.
60004014	Bɔ tsɔ̧̀ɔ̧̀tè àwɨ̧ nkàà nê bɨ wu bòt Yesò Klistò, ko ntsɔ̧̀ wu bɨ̀a nkàà nê Fo Mbɔ̧ɔ̧mà yu è ghe la, wu nè nɨ̧̀.
60004015	Ka wòt ane yɨ̧ ka ndzě ngoˈ nkàà a kàbɔ̀ŋ tàa ngɨ̀à la, è wǔ màmbuŋa bòt, nè ètsɔŋ, kò màŋeˈe avi echɨ̧ɨ̧ a èbem mènə̀ bòt tsa leˈ la.
60004016	Ka wòt me ye ngoˈ nkàà nê tà wu Klɨtèn, tà ka mbɔ̀ àtsəa kɔˈɔ, tà ŋa wû mèngùˈte abua Mbɔ̧ɔ̧mà nê bɔɔ ntɔ avi ane wòt Yesò Klistò.
60004017	Àfɨˈa Mbɔ̧ɔ̧mà naa saˈa bòt la a kûˈ, tà bɔ̂ ngua nga ebùˈu ane bòt bi. Tè tà wu ebùˈu ane ya ko àa li ewu na ane bòt bu bɔ ntu̧ ebɨ̧ɨ̧ne Ntu̧ Ntsɔ̧̀ yu è dzə abua Mbɔ̧ɔ̧mà la à?
60004018	Àkata Mbɔ̧ɔ̧mà a laˈnê, “A chɨɨme ngu me kweele bòt bu bɔ tɨ̧ɨ̧ ndɨŋndɨ̀ŋ e mbì Mbɔ̧ɔ̧mà la a mànyia kèfɔ̧̀ tò, ko àa wu na ane bòt kàbɔ̀ŋ bu bɔ̀ɔ ka kuŋe balu̧ tò la à?”
60004019	È wu ale, wòt me ye ngoˈ mbɨ̀ˈɨ̀ Mbɔ̧ɔ̧mà kɨà la, ŋut me ghɨ̀ wû àghɨa a kùˈù la nɨa ngà nè mbì, ndzìà vi nènkèm a tèkitebu Mbɔ̧ɔ̧mà. Wu tòà ka tà ghɨ̀ àwɨ̧ la, ale tà kà wû ewaˈa wɨ̧.
60005001	E ngua shù̧ù̧ta wɨ̧ bɔɔjuŋ ayɔɔ bòt Mbɔ̧ɔ̧mà mbɨ̀ˈɨ̀ wajǔŋ kǒ, mè ngua ndàˈà mbɨ̀ˈɨ̀ wòt tà ye ngoˈ Yesò Klistò li ndze la; mè ngu ebɔ wɔ̧ nê èghàb ane ènɨ̧ tò wu tàa li kɨˈɨ nê wùà la.
60005002	E ngua shù̧ù̧ta awɨ̧ nê bɨ̀ me baabe bòt bu Mbɔ̧ɔ̧mà zi a tèkitebu tɨ̧ la, mbɨ̀ˈɨ̀ mbaabà njɨ̀ nàa mbààba njɨ̀ ti la. Mbɔ̧ɔ̧mà nàà nkɨà nê bɨ̀ me ba̧a̧ awɔb ane mɨ̧ nê mènkɔ̀ŋke, è ka ngu ngaa mbɨ̀ˈɨ̀ bɔ ŋwèèlè àwɨ̧ ŋwèèle. Bɨ̀ ka me fàˈà mbɨˈɨ̀ bòt nkɨà wû èkab la, bɨ̀ me fàˈà nè èntɨ̧ɨ̧ ntsɔ̧̀.
60005003	Bɨ̀ ka me tseke a ègwet bòt bu bɔ̀ wu a èten lɨ̧ la. Bɨ̀ me ghɨ̀ wû èghɨ bɔ̀ɔ ye e me kùŋe teka tɨ̧ la.
60005004	Bɨ me ghɨ̀ ale, ko naa li ngu àfɨˈa Yesò Klistò wu tà wù àtsəa bèmbaabà njɨ̀ la è kɨˈɨ la, tà tsɔ̀ˈɔ àfàˈ àyɨ̧ nè ènɨ̧ vi wu kà wu li elìa la.
60005005	È me wu awɨ̧ wu bɨ̀ bele e be techɨɨle la, e me shu abua yɨ̧ nê, bɨ̀ me zə bɔɔjuŋ. E mè ntsiˈa shua abua bòt bàgème àfɨ̀ˈ yaa nê bɨ̀ me nɨ awɨ̧ a si ane ndɨ bɨ̀a mbà̧à̧ta bɔnyɨ bɨ̧ la, nkàà nê Àkata Mbɔ̧ɔ̧mà a laˈnê, “Mbɔ̧ɔ̧mà nàà shuka bòt bu bɔ̀ɔ ŋèˈa tèkwȩ tɔb ègwet la a si, mbɔ̂ me tɨŋe bòt bu bɔ̀ɔ nɨa wɔb a si la.”
60005006	Mbɨ̀ˈɨ̀ àa ale la, bɨ̀ nɨ awɨ̧ a si a èten Mbɔ̧ɔ̧mà, mbɨ̀ˈɨ̀ àfɨˈa atò à ghɨa à kuˈa, tà lɔ̀kè àwɨ̧ ntsàà ègwet.
60005007	Bɨ̀ me zì mènə̀ ègème nàa ntsèà wɨ̧ la a tèkitebu Mbɔ̧ɔ̧mà, nkàà nê wu tòà ka tàa ndɨ̀ŋkà wɨ̧ la.
60005008	Bɨ̀ me baabe ènyit yɨ̧ mè nkoa wɨ̧, nkàà nê Satàn wu tà wu wɔ̀mbù̧ wɨ̧ la, nàà ngèèba mbɨ̀ˈɨ̀ sambàŋ ndzìte tò tèa nkua la, nkɨà wòt tàa kwele la.
60005009	Bɨ̀ teme kwen tɨ̧ ŋǎ abua tò, ndzì mèntɨ̧ɨ̧ mɨ̧ wû ane Mbɔ̧ɔ̧mà me kweele, ngu nê bɔnyɨ bɨ̧ a èdzìˈ ègème a ngɔ̀ŋ ŋaa aà ndzea èwuu ngoˈ mbɔŋ mɨ̧̂.
60005010	Bɨ̀ ko nê ngoˈ yaa bɨ yea la wu wû ane àtem àfɨ̀ˈ àko, mbɔ̂ Mbɔ̧ɔ̧mà wu tàa ntsèka nkua tèsȩ tɨ̧ la naa tsì àwɨ̧ a èbem tùà. Tà li nɨ̀ àwɨ̧ ngɨ̀ bɨ Yesò Klistò ba e tsiˈi àghɨ yeamɔˈ mbɨ̀ˈɨ̀ bɨa li ebɔ mèngùˈte tò mu kà wu li elìa la. Taa ghɨ̌ bɨa kùˈu ane mènə̀ tò etɔ̀kè àwɨ̧ bɨa nèète ntɨ̧ɨ̧ me kweele ka wu ekwene.
60005011	Wu tòà ka tà bɔ mètàŋ ègème ane àlia nè àlia la. Àmèn.
60005012	Wu wanɔ̧ Silvanùs ka tà tɨŋe am è shɨ̀ kètem àkatè faa la. Mâ lâ nko nê tàà nkuŋa Yesò Klistò nkǔŋ nkǔŋ. E shɨa anè mbɨ̀ˈɨ̀ elɔ̀ktè mèntɨ̧ɨ̧ mɨ̧, e mě shua wɨ̧ ndɨ Mbɔ̧ɔ̧mà nàa ndâ nkɔ̀ŋkà àwɨ̧, nkua tèsȩ tɨ̧ la. Ale, bɨ̀ ba̧a̧ ànə̂ yaa ntsɔ̧̀ mè ndɨ̀ˈà wɨ̧ wû ane Mbɔ̧ɔ̧mà.
60005013	Ènɔ̧̂ bòt Yesò bu a Babilɔ̀n la aà ntsàˈtà wɨ̧. Bɔ wu ènɔ̧̂ bòt Mbɔ̧ɔ̧mà làà wɔb mbɨ̀ˈɨ̀ bɨ̀a la. Mak wu tà wù wa̧ am la, nàà ntsàˈtà wɨ̧ mɨ̧̂.
60005014	Bɨ̀ taˈa bɔnyɨ bɨ̧ ntsàˈtè àwɔb nè èkɔŋ. Maà shù̧ù̧ta nê Mbɔ̧ɔ̧mà ghɨa bɨ̀agème wu bɨ̀ wu bòt Yesò Klistò la, è bɔ àlàŋkè a mèntɨ̧ɨ̧ mɨ̧.
61001001	Letà Simùn Pità, wɔ̀fàˈ nè wantu̧ Yesò Klistò, Abua bòt bu bɔ̀ɔ nkùŋà alu̧ Mbɔ̧ɔ̧mà, è wù alu̧ bàa bɔntu̧ àà nkùŋà la. Wu Yesò Klistò ka tà ghɨ̂ bɨ me kùŋè ale la, nkàà nê tàà ngɨ̀à mènə̀ wû mbɨ̀ˈɨ̀ Mbɔ̧ɔ̧mà nàa nkɨà la. Wu Mbɔ̧ɔ̧mà bɔ̂ Yesò Klistò Mpemnà wa.
61001002	Maà ntsàˈtà nê, bɨ̀ me ko a Mbɔ̧ɔ̧mà bɔ̂ Yesò Lefɨ̀ˈ wa nɨa ngà nè mbì, mbɨ̀ˈɨ̀ bɔɔ paa me nyɨˈte a ntsɔ̧̀ wɔb abua yɨ̧, e mě ghɨ̌ bɨa bɔ àlàŋkè a mèntɨ̧ɨ̧ mɨ̧.
61001003	Mètàŋ Mbɔ̧ɔ̧mà è ghɨ ndɨ bàa me koa ntsèka àfɨ̀ˈ àgème mbɨ̀ˈɨ̀ Mbɔ̧ɔ̧mà kɨa la. Ba tsiˈi a èlɨ̀ waa nkàà ndɨ ba ko a Mbɔ̧ɔ̧mà àfɨ̀ˈ yaa la. Wu tòà tà nɨ awa ane bòt bi ngɨ̀ ba bɔ ènɨ̧ tò mè ngu bòt mènə̀ ntsɔ̧̀ mbɨ̀ˈɨ̀ tòà la.
61001004	Eyaa wu ndɨ Mbɔ̧ɔ̧mà tse ngɨ̀ ba bɔ ngule èghɨ ntsɔ̧̀ bu tà li ndzàŋe kàˈà la. Betsiˈa ba peme àfɨ̀ˈ yaa ane èbɨˈte ènə̂ bu mèntɨ̧ɨ̧ bòt nàa ŋwèèlà wɔb bɔ ghɨa a ngɔ̀ŋ ŋaa la, tè ntsìˈa ntsèka ndzəa wû a Mbɔ̧ɔ̧mà ngɨ̀à mènə̀ mbɨ̀ˈɨ̀ tòà.
61001005	Ndɨ̀ wu Mbɔ̧ɔ̧mà ghɨ̀ mènə̀ ma ègème ane yɨ̧ tè bɨ me kweele ane mèntɨ̧ɨ̧ mɨ̧ mu bɨ zi ane tò la, bɨ̀ paa me nyɔ̀ˈta ngɨ̀à mènə̀ ntsɔ̧̀ nàa mbɔ̀ a Mbɔ̧ɔ̧mà la, mè ndzì mèntɨ̧ɨ̧ mɨ̧ nko a Mbɔ̧ɔ̧mà ngà nè mbì.
61001006	Bɨ̀ mě me nèèta nkùùla ènyit yɨ̧, nèètà nkùùla mèntɨ̧ɨ̧ mɨ̧, mè ntsèka mbɨ̀ˈɨ̀ Mbɔ̧ɔ̧mà nàa nkɨà la,
61001007	mbà̧à̧ta bɔnyɨ bɨ̧ nè èkɔŋ, mè me kɔ̀ŋkè bòt bàgème.
61001008	Bɨ me ghɨ̌ èghɨ bàa ntsɔ̧̀ nɨa ngà nè mbì, ko bɨa paa eko a Yesò Klistò Lefɨ̀ˈ wa, èghɨ tà ghɨ ane yɨ̧ la è ka wu etsè àku.
61001009	Èghɨ baa e bakà wu ane wòt, tà bɔ̌ ndɨ tàa ko nê yea kà ye èdziˈ ntsɔ̧̀, mè ndèène nê Mbɔ̧ɔ̧mà li shùù bèkàbɔ̀ŋ bu tà li ngua ngɨ̀à la.
61001010	È wu ale a bɔnyɨ bɔ̧, bɨ̀ la nyɔ̀ˈtè ngɨ̀ bòt e ye nê wu nkǔŋ nê Mbɔ̧ɔ̧mà làà àwɨ̧, nɨ̀ àwɨ̧ ane bòt bi. Bɨ me ghɨ èghɨ bàa, ko èntɨ̧ɨ̧ wɨ̧ è ka li lɔ̀ˈɔ edzə ane Mbɔ̧ɔ̧mà a,
61001011	tà mè ngu esèè awa ntsɔ̧̀ a kèfɔ̧̀ Lefɨ̀ˈ wa. Wu tòà tà wu Mpemnà wa la. Kèfɔ̧̀ tò naa wu ane àlia nè àlia.
61001012	Bɨ batè nko èghɨ bàa, tè ndâ me kweele ane nkǔŋ yu bɔ li shu awɨ̧ la, ka e mbɔ̂ ngu me tseka nkù̧ù̧ta wɨ̧ ànəa èghɨ mbɔŋ.
61001013	Mâ mɨɨtè nê aa mbɔ̀ nê è ndɔ̀ktè mèntɨ̧ɨ̧ mɨ̧ nɨŋ nkù̧ù̧te awɨ̧ mbɨ̀ˈɨ̀ è mbele yǔ̧ a nkem ya̧ la.
61001014	Maà ngɨ̀à ale ngu nê mâ ko nê è mbele yàŋe epfə sǎ sitsǎˈ yàa mbɨ̀ˈɨ̀ Yesò Klistò Lefɨ̀ˈ wa nyɨˈte am la.
61001015	Maa nyɔ̀ˈte e ghɨ̌ ndɨ màa me ghɨ̀ tê mpfə, bɨ me tseka nkù̧ù̧ta mènə̀ maa àfɨˈa àgème la.
61001016	Ba li me shu awɨ̧ ndɨ Yesò Klistò Lefɨ̀ˈ wa nàa li kɨˈɨ ane mètàŋ mi la ale, è kà wu mènə̀ ba dèbè mèta̧ ma è kɔˈ baa shu la, ba li ndâ nɨ̀ àghɨa ya ndze ènɨ̧ tò.
61001017	Ba li ngu a si àfɨˈa Tǎt tò Mbɔ̧ɔ̧mà li nyɨ̀ˈte ndɨ ènɨ̧ tò e ghe la. Mbɔ̧ɔ̧mà wu tà wu àtsəa bèfɔ̧̀ bàgème la li ndaˈa adù̧ tò nê, “Eyaa wu ngule Wa̧ èkɔŋ am, mâ taˈa wua nkɔ̀ŋkà to.”
61001018	Bàa mbɔŋ e li dzə àtɔŋ yaa a chu a ègwet la, àfɨˈa ba tò ba e li ngu a ègwet èbȩ Mbɔ̧ɔ̧mà la.
61001019	Àyaa a ghɨ̂ ba paa nko nê èngǎ̧ bèndàˈàtɔŋ Mbɔ̧ɔ̧mà e li ndàˈ la wu nkǔŋ. Bɨ̀ ba̧a̧ èngǎ̧ mbɔŋ ntsɔ̧̀. Aà mbɨ̀ˈɨ̀ èkaˈà àa mbàŋà bòt a èbem ndzěm la. Ale, bɨ̀ ba̧a̧ wùà ntsɔ̧̀ tè ètsəˈ è tsi bɨ̀ ye èkaˈà Yesò Klistò mbèˈa a mèntɨ̧ɨ̧ mɨ̧̂. Aa wu mbɨˈɨ̀ sàŋ yu nàa ngɨ̀ è saˈa ntɔtetsɔ̌ˈ ka àbȩ a zìˈ mpaa ghaˈte la.
61001020	Bɨ bɨa ndzì àyaa a mèntɨ̧ɨ̧ mɨ̧ nê betsiˈa wòt kà nɨ wû èyì vi zìambɔŋ nɨŋ nko àghɨa bèndàˈàtɔŋ Mbɔ̧ɔ̧mà e li shɨ a èbem Àkata tò la.
61001021	Ànəa ko a ntsě a èbem Àkata Mbɔ̧ɔ̧mà bèndàˈàtɔŋ Mbɔ̧ɔ̧mà e li ndàˈ è wǔ ànəa a dzə̀ àtsəa wɔ̀bȩ̌ la. Wu Fo Kèfə ka è li ŋwèèlè ngule bòt Mbɔ̧ɔ̧mà bɔ làˈà mèngǎ̧ è dzə abua Mbɔ̧ɔ̧mà wu la.
61002001	Bòt ko e li ndɔ̀ˈte a si ayɔɔ bòt Izə̀lȩ̂ me fɨta shua nê bɔ wu bèndàˈàtɔŋ Mbɔ̧ɔ̧mà. È bê ngu wû èlɨ bènyɨˈtà ko àa lɔ̀ˈte a si ayɔɔ yɨ̧ e me fɨte awɨ̧ mɨ̧̂ la. Bɔɔ yɨ̧ɨ̧te kɨˈɨ me làˈà mèngǎ̧ tsòkè ètsə bɨ̧. Bɔɔ ghɨ̀ ale, te gha ewu àdziˈa bɔ̀ɔ tu̧ a Tè Yesò Klistò wu tà li njù̧ ètsə bɔb la, ale etɔ ngoˈ naa bê kwene a ègwet lɔb eliime awɔb.
61002002	Bòt Yesò nyaŋ aa me kùŋe èbɨˈte ènə̂ bòt baa, te ghɨ̌ bòt aa me làˈa kàbɔ̀ŋ ane ànəa alu̧ Mbɔ̧ɔ̧mà wu è wǔ nkǔŋ la.
61002003	Bènyɨˈtà fɨte bàa aa gha ambo èlɨ̀ wu bɔ̀ɔ nkɨ me nɨ nɨ la, me dèbè mèta̧ mɔb mènə̀ kɔ̀ˈa bɔ shua mbɨ̀ˈɨ̀ enɨ èghɨ àku abua yɨ̧. Bɔ li mbê ndzaŋe saˈa awɔb tè ndɔ̀ˈ, tè Mbɔ̧ɔ̧mà wu tàa eliime awɔb la tsiˈì àtatsi nchɨ̀ˈà.
61002004	Mbɔ̧ɔ̧mà li tà kà sa bɔntu̧ bi bu bɔ li ngɨa kàbɔ̀ŋ la bɔɔ gha àku. Tà li màˈà wɔb a èbem nkɨ̀ˈnè ngoˈ, àdziˈa bɔ kuule awɔb ane fȩtsə nɔ̀ŋè a èbem kèbìˈà me chɨ̀ˈɨ̀ Àlia èsaˈa Mbɔ̧ɔ̧mà la.
61002005	Mbɔ̧ɔ̧mà li tà kà mê sa baliambì bɔɔ ghà àku. Tà li ntsàà mèleb è lù̧u̧ sitsǎˈ, ndììme bòt bɔ̀ɔ ka ghɨ àghɨa tàa nkɨà la. Ndàˈà bòt tà li ngɨ̀ bɔ pem la li ngu Noà bɔ̂ bòt ko basà̧à̧mbe. Noà waa wu wòt tà li ngua ndàˈà shua bòt ndɨ Mbɔ̧ɔ̧mà nàa nkɨà nê bɔ̀ me tseke la.
61002006	Mbɔ̧ɔ̧mà li saˈa bòt Sodòm nè Gòmolà mɨ̧̂. Tà li ntsàà èwet e shɨɨ èlaˈ bàa tè e kwene muttsə. Tà li nɨ̀ àyaa nyɨ̀ˈte àghɨa tàa li ghɨ̀ ne bòt bu bɔ tu̧a Mbɔ̧ɔ̧mà la.
61002007	Tà li ngɨ̀ Lɔ̂t wu tà li ngu wòt ntsɔ̧̀ la pem. Lɔ̂t waa li ngû tàa ngɨ̀ tà ye èbɨˈte ènə̂ bu bòt kàbɔ̀ŋ baa àa ngɨ̀à la, a taˈa saa atò.
61002008	Wòt ntsɔ̧̀ waa li ngua ntsèka ayɔɔ yɔb àli àgème, ndzəa mè ndzea èbɨˈte ènə̂ baa, e sɔ̀ɔ̀bà èntɨ̧ɨ̧ tò.
61002009	Mènə̀ maa ègème wua nyɨ̀ˈta nê, Mbɔ̧ɔ̧mà ko ndɨ tàa tsǐ bòt bu bɔ̀ɔ ngɨ̀a àghɨa tàa nkɨà la a èbem ngoˈ tɔb la, mè nko ndɨ tàa nɔ̀ŋe bòt kàbɔ̀ŋ e me chɨ̀ˈɨ̀ àlia tàa saˈa ngɔ̀ŋ e zi àwɔb a èbem ngoˈ la.
61002010	Mbɔ̧ɔ̧mà naa ghɨ̀ anè te tsě, ane bòt bu bɔ̀ɔ ngɨ̀à wû èbɨˈte èghɨ bu mbɨ̧te ènyit tɔb tèa nkɨà la, bɔ̀ ka mê ngua ndzəa bòt bu bɔ̀ wu àtsəa yɔb la, ka è màà ngu wû wà leˈ. Bènyɨˈtà fɨte ngaa e kweele àtsə mè mbɔ̀ mètsə̂ kàbɔ̀ŋ tè bɔ̀ ka tsi ngua mbɔ̀a elàˈa kàbɔ̀ŋ adù̧ èghɨ àa ntsèka a ègwet la.
61002011	Bɔntu̧ Mbɔ̧ɔ̧mà be ghe mè mbɔ̀ mètàŋ tè ntsè bènyɨˈtà fɨte bàa, ka betsiˈa bè ka lèm ndàˈ ànəa kàbɔ̀ŋ adù̧ èghɨ mbɔŋ a mbì Mbɔ̧ɔ̧mà.
61002012	Ka bòt baa aa ndàˈa kàbɔ̀ŋ ane mènə̀ bɔ̀ baka ko la. Bɔɔ mbɨ̀ˈɨ̀ nya̧tebàˈ kà wua kwàˈtà ànə̂, bɔ bi awɔb wû mbɨ̀ˈɨ̀ eliime la. Bɔ̀ɔ wàa aa li eleme wû mbɨ̀ˈɨ̀ nya̧tebàˈ tèa ndèma la.
61002013	Ngoˈ naa nɔ̀ŋke àtsəa yɔb wû mbɨ̀ˈɨ̀ bɔ ghɨ̂ è nɔ̀ŋke àtsəa bòt ko la. Àghɨa àa mbɔ̀ àwɔb la, wu màngɨa àghɨ àgème mbɨ̧te ènyit tɔb tèa nkɨà la kwàˈ a kètsìà nèngǔ̧. Bɔ wua ndòa mèkù mɔb mɨ̧̂. Bɔ̀ɔ ngɨ̀ bɔ me fɔte èghɨjɨ bɨ tò ba njɨ̀a àdziˈa bɨ̀a mbù̧ù̧tà la, mbɔ̂ mènə̀ mɔb wu èbɨˈte ènə̂ àtsəa kɔˈɔ. Aà mbɔ̀ àwɔb ndɨ bɔ̀ɔ ngɨ̀à èghɨ ngaa a kètsìà wɨ̧ la.
61002014	Mèmɨ̀ɨ̀te mɔb ègème bê ngu wû ànəa mànjɨa àbȩ, tè bɔ̀ ka wua nkà̧a̧ a màngɨa kàbɔ̀ŋ. Bɔɔ sə̀à bòt bu mèntɨ̧ɨ̧ mɔb nàa njùa ane Mbɔ̧ɔ̧mà la, ngɨ̀à bɔ ghɨa kàbɔ̀ŋ. Bɔ ghe bɔ̀ɔ nkɔ̀ŋkà e me nɨ nɨ la. Mbɔ̧ɔ̧mà nɔ̀ŋe ndɔ̀ àtsəa yɔb tè ndɔ̀ˈ.
61002015	Bɔ sà èlu̧ ntsɔ̧̀ ntsìˈa nkùŋà èwe kàbɔ̀ŋ. Bɔ tsiˈi kùŋè wû tèkate Balààm wa̧ Beò wu tà li nkɔ̀ŋkè e ghɨ a kàbɔ̀ŋ, mbɨ̀ˈɨ̀ ebɔ èkab ane àbȩ̀ àzi la.
61002016	Ka mbɨ̀ˈɨ̀ tà ghɨ̀ ale la, jàkâ è wû anyà̧ kà wua ndàˈà la ŋȩ atò ane àtɔŋ wɔ̀bȩ̌ ane mènə̀ kàbɔ̀ŋ tò, nkèle àghɨa ndàˈàtɔŋ Mbɔ̧ɔ̧mà ngaa li ngua nkɨ e ghɨ̌ mbɨˈɨ̀ wòt àbààla la.
61002017	Bòt baa aa mbɨ̀ˈɨ̀ badzì be yu̧u̧ la, mè ngu mbɨ̀ˈɨ̀ mbɨ̀ŋ è kɨɨlà, àfeme àkekepeelè a me nɨa ndèa la. Mbɔ̧ɔ̧mà taŋke àdziˈ abua yɔb a èbem kèbìˈà.
61002018	Bɔ taˈa wua ngwàbta mètsə̂ mɔb ngù̧a nkùˈ tɔb, mbɔ̂ ngua ndàˈà mènə̀ àku. Bɔɔ nyɨ̀ˈta nê bòt è me ghɨ̌ àghɨ àgème mbɨ̧te ènyit tɔb tèa nkɨà la, nɨa sə̀à bòt bu mbèla ndzə̀a dzə̌ ayɔɔ bòt bɔ fà̧à̧tè èka bɔb la, mè mvə̀ə̀ àwɔb a èbèm.
61002019	Bènyɨˈtà fɨte bàa àa ngɨ̀ bɔ kàˈà bòt nê bɔ ko ane wɔb ne èyì ndɨ bɔ̀ɔ me tseke ntsɔ̧̀ la, mbɔ̂ mbèle ayɔb èbùˈ a èbem kàbɔ̀ŋ. Aa ale nkàà nê, àghɨ aa ngɨ̀ a bɔ mètàŋ a ègwet wòt, ŋut tsiˈi àbùˈ àghɨa mbɔŋ.
61002020	Wòt bùˈà tè me ko a Lefɨ̀ˈ wa wu tà wu Mpemnà la, tè me luula èbɨˈte èghɨ bu e li ngua ntsòka tò a ngɔ̀ŋ ŋaa la, mbɔ̂ mè nkua akwèn ngwènè a èbem èbɨˈte èghɨ mbɔŋ, e mè nkùùle atò, ko mèntsèke tò naa bɨɨ te tsě ndɨ è li ndza̧a̧ ngu ka tà ko a Yesò la.
61002021	A li mbê mbɔ̀ŋ nê, ŋut ka nko ndɨ Mbɔ̧ɔ̧mà nàa nkɨà nê bòt è me tseke la, tè ntsè ndɨ tàa ko, e bɔ̂ mèe gheble tu̧u̧ nkɨ̀a Mbɔ̧ɔ̧mà yu bɔ li ŋǎ abua tò la.
61002022	Àghɨa a li ngɨ ane èwuu bòt baa la a ghɨ̂ mèngà̧teme màa è te. Nê, “Abə tɨ mè nkua akwèn ngà me jɨ ètɨɨ mbɔŋ”, “Èkunyà̧ bɔ shùù la e kua akwèn ngà me fèlè àvi a èbem àtɔ̀blè.”
61003001	Bèshu̧ bɔ̧, eyaa wu ngò̧ tebe e shɨa àkatè abua yɨ̧. E shɨa èkatè mbɔŋ enɨ ku̧u̧te awɨ̧ mènə̀ mu bɨ ko tê ndɔ̀ˈ la, mbɨ̀ˈɨ̀ elɔ̀ktè mèntɨ̧ɨ̧ mɨ̧ bɨa bɔ mèmɨ̀ɨ̀te ntsɔ̧̀.
61003002	E nkɨa bɨa ku̧u̧te mèngà̧ mu ngule bèndàˈàtɔŋ Mbɔ̧ɔ̧mà e li ndàˈ àfɨˈa mbì la, nè ànəa Lefɨ̀ˈ Mpemnà wa li ngɨ̀ bɔntu̧ tò elàˈ la.
61003003	Bɨ̀ bɨa ndzì àyaa a mèntɨ̧ɨ̧ mɨ̧ nê, naa li ngu àfɨˈa ngɔ̀ŋ tsìˈa ndɨ̀à lìa la, bòt bɔ̀ɔ nkɨ me ghɨ̀ wû èghɨ mbɨ̧te ènyit tèa nkɨà la aa kɨˈɨ e me wȩ̀ȩ̀tè àwɨ̧.
61003004	Bɔɔ li nkɨ̀ˈɨ̂ me shu nê, “Yesò Klistò wu tà li nkàˈ nê yea li emèe kɨˈɨ la naa wa à? Tea àfɨˈa bètǎt ba e li mpfə̀ˈte la, ekɨˈɨ dzə̀ àfɨ̀ˈ yaa, mènə̀ bèla ntsèà wû mbɨ̀ˈɨ̀ ngɔ̀ŋ li me bùˈù è wu la.”
61003005	Ka bɔɔ ndàˈà ale mbê ntu̧u̧ e ku̧u̧te laˈ nê Mbɔ̧ɔ̧mà li ndɔ̀ˈ ndàˈ èngà̧, ègwet ewû, tà mè ngɨ̀ sitsǎˈ dzə a èbem mèleb mu tà ya̧ nɨŋ ngɨ̀ yùà la mpùùlà.
61003006	Tà li mè nɨ̀ mèleb mbɔŋ è li ndù̧u̧ sitsǎˈ la ndììme ngɔ̀ŋ mbɔŋ.
61003007	Mbɔ̧ɔ̧mà li ndàˈ wû èngǎ̧ vi mbɔŋ nɔ̀ŋè ègwet làa bɔ̂ sitsǎˈ yàa àfɨ̀ˈ yaa la me chɨ̀ˈɨ èwet àa tò̧o̧. Aa li ghɔ̀ˈɔ ane àli yu tàa li esaˈa bòt bu bɔ tu̧u̧ atò la eliime awɔb la.
61003008	Bèshu̧ bɔ̧, bɨ̀ ka ndèènè ànə̂ yaa yeamɔˈ la nê, aa abua Mbɔ̧ɔ̧mà àliabȩ yeamɔˈ à ka kubte ane èngùˈebȩ tɔsì. Àliabȩ ngaa yeamɔˈ la, nè èngùˈebȩ ngaa tɔsì la abua tò bê ngu wû àghɨ yeamɔˈ.
61003009	Mbɔ̧ɔ̧mà nàà kà lȩ̀ȩ̀tè a màngɨa àghɨa tà kàˈà la mbɨ̀ˈɨ̀ bòt ko àa nkwàˈtà la. Ànəa àa və la wu nê tà kuule èntɨ̧ɨ̧ vi me chɨ̀ˈà wɨ̧ nê bɨ̀ waˈa mènə̀ kàbɔ̀ŋ mɨ̧, kùŋè àvi, nkàà nê tàa kà kɨ nê wòt kǒ nyɔ.
61003010	Ka àli yu Tè Yesò Klistò nàa kɨˈɨ la, aa li kɨˈɨ kà wòt kô, wû mbɨ̀ˈɨ̀ tsɔŋ nàa ngɨ̀ tà kɨ̀ˈɨ̂ la. Naa li ngu ane àlia mbɔŋ ègwet e jùˈ ane ètɨ̧̂ nyɔ̂, àghɨ àgème àa ègwet və la, a ghɔ̀ˈ ndzàne, sitsǎˈ nè àghɨa àgème àa adù̧ la è ghɔ̀ˈ nyɔ̂ mɨ̧̂.
61003011	Ndɨ̀ wu Mbɔ̧ɔ̧mà nàa li eliime èghɨ bàagème a èlɨ̀ waa la, bɨ̀a chɨɨme wu kà èwuu bòt à? Bɨ bɔ ndɨ bɨ̀a ŋa awɨ̧ nènkèm abua Mbɔ̧ɔ̧mà, e me ghɨ̀ mbɨˈɨ̀ tàa nkɨà la,
61003012	mbɨ̀ˈɨ̀ bɨ̀a nchɨ̀ˈà àli yu tàa kɨˈɨ la, mè ngɨ̀à ndɨ tàa yàŋe ekɨˈɨ la. Naa li ngu ane àlia mbɔŋ èwet eshɨɨ ègwet, àghɨa àgème àa ègwet və la a ghɔ̀ˈ ndzàne a èbem èwet.
61003013	Ka ba wua nchɨ̀ˈà ègwet fi nè sitsǎˈ fi yu Mbɔ̧ɔ̧mà kàˈà la, è wù àdziˈa waa waa nàa tsiˈa ntsèka ngɨ̀à wû àghɨa Mbɔ̧ɔ̧mà nàa nkɨà la.
61003014	È wu ale à bèshu̧ bɔ̧, mbɨ̀ˈɨ̀ bɨ̀a nchɨ̀ˈà èghɨ bàa la, bɨ̀ la ndzì àtsə ndze nê bɨa ntsèka ntsɔ̧̀ nè Mbɔ̧ɔ̧mà tè tà ka ndzè ka wû adziˈi kàbɔ̀ŋ ane yɨ̧.
61003015	Bɨ̀ ko nê Lefɨ̀ˈ wa kuule èntɨ̧ɨ̧ vi me chɨˈɨ àfɨˈa yèa kɨˈɨ la, ale ngua ŋa awɨ̧ èlu̧ bɨa bɔ mèmpème, wû mbɨ̀ˈɨ̀ ngule wanyɨ waa Pɔ̂l li nɨ èyì wu Mbɔ̧ɔ̧mà ŋa abua tò la, shɨ̀ àkatè abua yɨ̧ ane ànəa mbɔŋ la.
61003016	Tà làˈa ànə̂ yaa a èbem èkatè ègème tà shɨ la. Mènə̀ ko naa a èbem èkatè mbɔŋ nàa nkwèèla a mànkoa la. Eyaa mènə̀ bòt bu kà ko àghɨa nkǔŋ wu yùà la, bɔ̀ ka mê nko àdziˈa bɔ tɨ̧ɨ̧ la, àa mbà̧a̧ nə̀ˈà wû mbɨ̀ˈɨ̀ bɔ̀ɔ ngɨa ane èdzìˈ ko a èbem Àkata Mbɔ̧ɔ̧mà la. Bɔɔ ngɨ̀à àyaa ale ngua ngaˈa èlu̧ abua Mbɔ̧ɔ̧mà taa li eliime awɔb.
61003017	Bèshu̧ bɔ̧, ndɨ̀ waa bɨ ko mènə̀ maa tè ndɔ̀ˈ la, bɨ̀ me baabe awɨ̧ mbɨ̀ˈɨ̀ ka bòt kàbɔ̀ŋ baa bɔ fà̧à̧tè èka bɔb la, e tsòkè ètsə bɨ̧ ngɨ̀ èka bɨ̧ e lɔŋ, èntɨ̧ɨ̧ wɨ̧ wu bɨ zi ane Mbɔ̧ɔ̧mà la è ka tsi ngua nkwèèla.
61003018	È me wu awɨ̧ ko bɨ̀ tsiˈ èkɔŋ wɨ̧ ane Yesò Klistò Lefɨ̀ˈ wu tà wu Mpemnà wa la è me tsə, bɨ̀ mèe me ko atò nɨa ngà nè mbì. Tsiˈ mèngùˈte wu abua Yesò Klistò ebùˈu àfɨ̀ˈ yaa egha wu ane àlia nè àlia. Àmèn.
62001001	Ba shɨa abua yɨ̧ ane ànəa èngǎ̧ wu e li mbɨ̀ ngu tê àfɨˈa mbì ka ngɔ̀ŋ naa li ebùˈù la. Bàa mbɔŋ e zə èngǎ̧ mbɔŋ mè ndzè ne àghɨ aya. Ba lâ ndzě wùà mè mbà̧à̧te nè èbu ba. Wu èngǎ̧ Mbɔ̧ɔ̧mà wu àa ŋǎ bòt mèmpème kàlìà la.
62001002	Èngǎ̧ mèmpème waa e li mpuula aya̧, ba ye wùà. Ba wu anè ndàˈà ànəa ba ye mè ndzə la, mè ngua shua wɨ̧ ànəa mèmpème kàlìà mu è li mbɨ̀ ngu bɔ̂ Tǎt wa Mbɔ̧ɔ̧mà ka tà tùˈù abua ya la.
62001003	Ba wua mè ndàˈà ànəa ba ye mè ndzə la, mbɨ̀ˈɨ̀ bɨa fɔta wa ba nɨ̧̀ ba nè Tǎt wa Mbɔ̧ɔ̧mà bɔ̂ Wa̧ vi Yesò Klistò baa tsiˈi àghɨ yeamɔˈ.
62001004	Ba shɨa mbɨ̀ˈɨ̀ mèngùˈte naa paa elu̧u̧ a mèntɨ̧ɨ̧ ma.
62001005	Èngǎ̧ ba zə abua Wa̧ tò mè me shua wɨ̧ la wu nê, Mbɔ̧ɔ̧mà wu èkaˈà, tè àdziˈa ndzěm à ka bê ngu ane tò.
62001006	Ale, ba me shu nê, ba tsiˈi àghɨ yeamɔˈ nè Mbɔ̧ɔ̧mà ka mbɔ̂ me ghɨ̀ mènə̀ ndzěm, ko ba tsiˈi bòt mèfà̧, èghɨ bàa ngɨ̀à mè shua la ka wu nkǔŋ.
62001007	Ka ba me ghɨ̀ mènə̀ ma a èbem èkaˈà, wû mbɨ̀ˈɨ̀ Mbɔ̧ɔ̧mà wu a èbem èkaˈà la, ko ba tsiˈi àghɨ yeamɔˈ nè bɔnyɨ ba. Àlo̧ a Wa̧ tò Yesò, aa mè ngu me shùù mènə̀ kàbɔ̀ŋ bàa ngɨ̀à la ègème.
62001008	Ba me shu nê ba bakà ghɨ a kàbɔ̀ŋ, ba wua fɨ̀ta awa bàa mbɔŋ, bà ka me nko nkǔŋ ane ànəa Mbɔ̧ɔ̧mà.
62001009	Ka ba bɨ̧ɨ̧ne mènə̀ kàbɔ̀ŋ ma a mbì Mbɔ̧ɔ̧mà, ko taa ghɨ̀ mbɨˈɨ̀ tà li nkàˈ la, e ghɨ̀ àghɨa a kùˈù la, e waˈà bèkàbɔ̀ŋ ba, e mě shùù awa ane èbɨˈte ènə̂ ègème ba li mè ghɨ̀ la.
62001010	Ba me shu nê, ba bakà ghɨ a kàbɔ̀ŋ, ba wua shua nê Mbɔ̧ɔ̧mà wu wòt mèfà̧, èngǎ̧ tò è ka mê ngu a èbem mèntɨ̧ɨ̧ ma.
62002001	E shɨa àkatè yaa abua yɨ̧, bɔ̧ bɔ̧, mbɨ̀ˈɨ̀ wòt kǒ ane yɨ̧ ghɨ a kàbɔ̀ŋ. Ka wòt ane yɨ̧ ghɨ a kàbɔ̀ŋ, tà ko nê wòt kǒ nàà və tà tɨ̧ɨ̧ ndɨŋndɨ̀ŋ e mbì Mbɔ̧ɔ̧mà tàa ndɨ̀à ànəa kàbɔ̀ŋ wa abua Tǎt wa Mbɔ̧ɔ̧mà la. Ŋut wu Yesò Klistò à.
62002002	Yesò Klistò waa wu wòt tà ŋa àtsəa zi nɨŋ nchùˈù ètsə ba ane bèkàbɔ̀ŋ ba la. Tàa kà ghɨ̀ bɔɔ waˈa wû bèkàbɔ̀ŋ ba bàa ndziˈne, tàà ngɨ̀à bɔ waˈa kàbɔ̀ŋ waa waa mɨ̧̂.
62002003	Ba me ghɨ̀ àghɨa Mbɔ̧ɔ̧mà shua la, ba ko nê ba ko atò.
62002004	Wòt nê ye ko atò, ka mbakà wua ngɨ̀à ànəa tà shua la, ko wòt mbɔŋ wu wòt mèfà̧, tè nkǔŋ ka bê ngu ane mènə̀ tò.
62002005	Ka wòt ègème tàa ndzə̀a èngǎ̧ tò la, wu ndâ wòt Mbɔ̧ɔ̧mà è lu̧u̧ne èntɨ̧ɨ̧ tò ègème nè èkɔŋ la. Àghɨa àa nyɨ̀ˈta awa nê ba tsiˈi àghɨ yeamɔˈ nè Mbɔ̧ɔ̧mà la wu nê,
62002006	wòt ègème tà laˈnê ye tsiˈi àghɨ yeamɔˈ bɔ̂ Mbɔ̧ɔ̧mà la, è bɔ ndɨ tàa me tseke wû mbɨ̀ˈɨ̀ Yesò Klistò li ngua ntsèka la.
62002007	Ngule bèshu̧ bɔ̧, mbɨ̧ yaa e shɨa abua yɨ̧ la ntsě ànəa fi Mbɔ̧ɔ̧mà laˈnê bɨ̀ me ghɨ̀ la. Wu mbɨ̧ bɨ li ndzə e bùˈù tê ane àlia mbì yu bɨ li ndzì mèntɨ̧ɨ̧ mɨ̧ ane Yesò Klistò la. Mbɨ̧ nyǎˈ wu ànəa yu bɨ yaŋe zə la.
62002008	A batè ngu ale ka mbɨ̧ yàa e shɨ̀a abua yɨ̧ la mè ntsìˈi ye fi. Yesò Klistò è nyɨˈtè nê, mbɨ̧ mbɔŋ wu nkǔŋ, bɨ̀a mbɔŋ e mè nyɨ̀ˈte nê wu nkǔŋ mɨ̧̂. Aa ale nkàà nê ndzěm tsiˈa mìà mǐ, ngule èkaˈà e mè mbùˈ tè me bàŋe èdziˈ.
62002009	Waa waa tà laˈnê ye wu a èbem èkaˈà, mbɔ̂ me pààbè wanyɨ vi la, bele a èbem ndzěm mbɨ̀ˈɨ̀ tà li ngu la.
62002010	Wòt ègème tàa nkɔ̀ŋkà wanyɨ vi la nàà ntsèka a èbem èkaˈà, tè àghɨa ko à ka wû ane tò betsiˈa a ghɨ̀ tà ghɨ a kàbɔ̀ŋ la.
62002011	Ka wòt tàa mpààbà wanyɨ vi la wu a èbem ndzěm mbɔŋ. Ŋut wua ngȩȩna a èbem ndzěm, tà kà ko àdziˈa ye ghà la, nkàà nê ndzěm mbɔŋ ghɨ̂ tà kà wua ndzea èdziˈ.
62002012	Bɔ̧ bɔ̧, e shɨa letà waa abua yɨ̧ nkàà nê àghɨa Yesò Klistò li ngɨ̀ la a ghɨ̂ Mbɔ̧ɔ̧mà waˈa bèkàbɔ̀ŋ bɨ̧.
62002013	Bètǎt bɔ̧, e shɨa àkatè yaa abua yɨ̧ nkàà nê bɨ ko a tòà wu tà li ngû ka ngɔ̀ŋ naa li lɔ̀ˈɔ ebùˈù la. E shɨa àkatè yaa abua yɨ̧ bɔngwàˈ, nkàà nê bɨ tseke àtsəa Satàn wòt kàbɔ̀ŋ. E shɨa àkatè yaa abua yɨ̧, bɔngwàˈ nkàà nê, bɨ ko a Tǎt wa Mbɔ̧ɔ̧mà.
62002014	Bètǎt bɔ̧, e shɨa àkatè yaa abua yɨ̧ nkàà nê bɨ ko a tò wu tà li ngu ka ngɔ̀ŋ naa li lɔ̀ˈɔ ebùˈù la. Bɔngwàˈ, e shɨa àkatè yaa abua yɨ̧ nkàà nê bɨà nkwèèlâ, èngǎ̧ Mbɔ̧ɔ̧mà e mè ngu a mèntɨ̧ɨ̧ mɨ̧, bɨ mè ntsèke àtsəa Satàn wòt kàbɔ̀ŋ.
62002015	Ko mbɨ̀ˈɨ̀ wòt zì èntɨ̧ɨ̧ vi adù̧ ngɔ̀ŋ yaa kò ane èghɨ è wu a èbem ngɔ̀ŋ ngaa la leˈ. Wòt zìà èntɨ̧ɨ̧ vi ane èghɨ ngɔ̀ŋ yaa tà ko nê èntɨ̧ɨ̧ vi e te ntsě ane Mbɔ̧ɔ̧mà.
62002016	Èghɨ bu ègème a ngɔ̀ŋ ŋaa, è wu èghɨ mbɨ̧̀ ènyit nàa nkɨà la, nè èghɨ bòt àa ndzea mè nkɨà la, nè àghɨ àgème a sitsǎˈ ŋàa bòt àa ŋèˈa tèkwȩ tɔb adù̧ la, è ka dzə abua Tǎt wa Mbɔ̧ɔ̧mà. Èghɨ mbɔŋ wu èghɨ sitsǎˈ.
62002017	Bɨ̀ ko nê, sitsǎˈ yàa nè èghɨ bu ègème a èbem bɔbȩ àa nkɔ̀ŋkà la naa li lɔ̀ˈɔ etsě. Ka è wu wòt wu tàa ngɨ̀à mènə̀ Mbɔ̧ɔ̧mà nàa nkɨà la, ko taa li ntèˈa ane àlia nè àlia.
62002018	Bɔ̧ bɔ̧, ngɔ̀ŋ bele yàŋe elìa. Bɨ li ndzə nê, wɔ̀mbù̧ Yesò Klistò naa li ekɨˈɨ. Ka nè àfɨ̀ˈ yaa bɔmbù̧ tò e taˈa saˈa a si tè àyea mbɔŋ a ghɨ̂ ba ko nê ngɔ̀ŋ bele yàŋe elìa.
62002019	Bɔ li ndzəa ayɔɔ ya ka ba tò ba e li bà ka wu àghɨ yeamɔˈ. Eyaa wu àghɨa a li ngɨ̀ ka bɔ dzə ayɔɔ ya ngà la. Bɔ li ngɨ̀ ale ngu àghɨ yeamɔˈ ba tò ba ko bɔ li ntèˈà ba tò ba. Ka bɔ li sà àwa ale, a nyɨˈtè nê ba tò ba e li bà ka lâ ngu nɔ̂.
62002020	È me wu awɨ̧, ko ngule Wa̧ Mbɔ̧ɔ̧mà zi Fo zi ane yɨ̧ tè ngɨ̀ wòt ègème ane yɨ̧ ko nkǔŋ.
62002021	È ntsě shɨa abua yɨ̧ nê bɨ bakà ko nkǔŋ. E shɨa ndɨ̀ wu bɨ ko la. Bɨ ko mɨ̧̂ nê betsiˈa nkǔŋ ka bi àfɨte.
62002022	Wòt mèfà̧ nàa nè ngu wàà? Wu wòt tà laˈnê Yesò Klistò ntsě Fɔ̧̀ wu Mbɔ̧ɔ̧mà li ndzɔˈ ntsà la. Èwuu wòt waa wu wɔ̀mbù̧ Yesò Klistò. Tà tu̧u̧ a Tǎt wa Mbɔ̧ɔ̧mà mè ntù̧u̧ Wa̧ tò.
62002023	Wòt tù̧a Wa̧ Mbɔ̧ɔ̧mà, a wu nê tà tu̧ a Tǎt tò Mbɔ̧ɔ̧mà mɨ̧̂. Ka wòt tà bɨ̧ɨ̧ne ànəa Wa̧ Mbɔ̧ɔ̧mà la, è bɨ̧ɨ̧ne a Tǎt tò Mbɔ̧ɔ̧mà mɨ̧̂.
62002024	È me wu awɨ̧ ko bɨ̀ ye nê bɨ nɔ̀ŋà mènə̀ mu bɨ li ndzə àfɨ̀ˈ yu bɨ li mbùˈ me ko a Yesò la a mèntɨ̧ɨ̧ mɨ̧. Bɨ nɔ̀ŋè mènə̀ maa a mèntɨ̧ɨ̧ mɨ̧, ko bɨ Wa̧ Mbɔ̧ɔ̧mà ba nè Tǎt wa Mbɔ̧ɔ̧mà aa tsiˈi àghɨ yeamɔˈ.
62002025	Eyaa wu àghɨa Yesò Klistò zìambɔŋ li nkàˈ àwa la. Tà li nkàˈ àwa mèmpème kàlìà.
62002026	E shɨa abua yɨ̧ ane ànəa bòt bu bɔ̀ɔ nyɔ̀ˈtà nkɨ efɨte awɨ̧ la.
62002027	È me wu awɨ̧ ko Yesò Klistò è zi Fo zi adù̧ yɨ̧ tè è tsiˈi ane yɨ̧. Mbɨ̀ˈɨ̀ Fo tò wǔ ane yɨ̧ la, Wòt tsa bakà tsi mbɔ̌ ndɨ tàa mě nyɨˈte awɨ̧ àghɨa ko la. Aa ale nkàà nê Fo tò yu nàà nyɨ̀ˈta awɨ̧ èghɨ ègème. Àghɨa Fo yu nàa nyɨ̀ˈta la wu nkǔŋ, àfɨte a ntsě adù̧. È wu ale, bɨ̀ me zə àghɨa Fo yu nàa nyɨ̀ˈta la, mè ngu àghɨ yeamɔˈ bɨ̂ Yesò Klistò ba.
62002028	Bɔ̧ bɔ̧, mbɨ̀ˈɨ̀ àa la, bɨ̀ wu àghɨ yeamɔˈ nè tò, mbɨ̀ˈɨ̀ tà li tà mea tà kɨˈɨ, mèntɨ̧ɨ̧ ma me kweele, bà ka bɔ àtsəa kɔˈɔ etɨ̧ɨ̧ a mbì tò.
62002029	Bɨ koa nê Yesò Klistò tɨ̧ɨ̧ ndɨŋndɨ̀ŋ a mbì Mbɔ̧ɔ̧mà, bɨ bɔ ndɨ bɨ̀a ko nê waa waa tàa ngɨ̀à àghɨa Mbɔ̧ɔ̧mà nàa nkɨà la wu Wa̧ Mbɔ̧ɔ̧mà la.
62003001	Bɨ̀ ye èwuu èkɔŋ ko Tǎt wa Mbɔ̧ɔ̧mà bɔ ane ya la! Tà kɔ̀ŋkè àwa nyaŋ tè bɔ ntsiˈa ntɔ awa ane bɔ̧ tò, ba bɔ mbê ngù bùà. Àghɨa a ghɨ̂ ka bòt ngɔ̀ŋ yaa è ka ko èwuu bòt bà wu bùà la, wu ndɨ̀ wu bɔ̀ bakà ko wòt Tǎt wa Mbɔ̧ɔ̧mà wu wùà la.
62003002	Ngule bèshu̧ bɔ̧, ba wu bɔ̧ Mbɔ̧ɔ̧mà àfɨ̀ˈ yaa, kò tètsɔˈ nàa sàˈa ewu na leˈ, ko ànəa ba ko la wu nê Yesò Klistò naa li mè nkɨ̀ˈɨ̂, ba tsiˈi mbɨ̀ˈɨ̀ tòà, nkàà nê baa li ye atò mbɨ̀ˈɨ̀ tàa la.
62003003	Waa waa tà nɔ̀ŋe ntɨ̀ zi ane Yesò Klistò la, nàà nɔ̀ŋà èntɨ̧ɨ̧ vi è kèfə wû mbɨ̀ˈɨ̀ èwe Yesò Klistò àa fə̀a la.
62003004	Waa waa tàa ngɨ̀à kàbɔ̀ŋ la ko nê ye pààte mbɨ̧te Mbɔ̧ɔ̧mà, ngu nê màngɨa kàbɔ̀ŋ wu màntu̧a Mbɔ̧ɔ̧mà bɔ̂ mbɨ̧te tò.
62003005	Bɨ ko nê Yesò Klistò li ngua nkɨ̀ˈa a ngɔ̀ŋ ŋaa mbɨ̀ˈɨ̀ etsì a kàbɔ̀ŋ bòt, mbɔ̂ kàbɔ̀ŋ kà bê ngu a èntɨ̧ɨ̧ tò.
62003006	Àyaa a nyɨˈte awa nê, waa waa bɔ̂ Yesò Klistò è tsiˈi àghɨ yeamɔˈ la, bakà ba̧a̧ a kàbɔ̀ŋ e me ghɨa ngà wû nè mbì. Ka è wu nê wòt è ba̧a̧ mènə̀ kàbɔ̀ŋ, me ghɨa ngà wû nè mbì, a nyɨˈte nê ŋut te bakà ye a Yesò Klistò, tà kà li tè mè ko atò.
62003007	Bɔ̧ bɔ̧, ko mbɨ̀ˈɨ̀ wòt kǒ fɨte awɨ̧. Waa waa tàa ngɨ̀à mènə̀ ntsɔ̧̀ la wu wòt tà tɨ̧ɨ̧ ndɨŋndɨ̀ŋ a mbì Mbɔ̧ɔ̧mà, wû mbɨ̀ˈɨ̀ Yesò Klistò tɨ̧ɨ̧ ndɨŋndɨ̀ŋ la.
62003008	Ka waa waa tàa ngɨa kàbɔ̀ŋ la wu wa̧ Satàn wòt kàbɔ̀ŋ, nkàà nê Satàn lè yaŋe wua ngɨa a kàbɔ̀ŋ ka ngɔ̀ŋ naa li lɔ̀ˈɔ ebùˈu. Wa̧ Mbɔ̧ɔ̧mà li ngua nkɨ̀ˈa a ngɔ̀ŋ ŋaa mbɨ̀ˈɨ̀ etsòke àfaˈa Satàn wòt kàbɔ̀ŋ.
62003009	Waa waa tà wù Wa̧ Mbɔ̧ɔ̧mà la nàà kà tsi ngɨ a kàbɔ̀ŋ, nkàà nê ŋut e nɔ̀ŋe èngǎ̧ Mbɔ̧ɔ̧mà a èntɨ̧ɨ̧ vi, tà kà tsi ngu e ghɨ̌ a kàbɔ̀ŋ nkàà nê tà wu Wa̧ Mbɔ̧ɔ̧mà.
62003010	Ngule àghɨa àa ghɨ̌ bòt aa lȩ̀ bɔ̧ Mbɔ̧ɔ̧mà ane bɔ̧ Satàn wòt kàbɔ̀ŋ la wu nê, waa waa tàa ka ghɨ àghɨa Mbɔ̧ɔ̧mà nàa nkɨà la, nè waa waa tàa ka kɔ̀ŋkè wanyɨ vi la, ntsě Wa̧ Mbɔ̧ɔ̧mà.
62003011	Èngà̧ wu bɨ li ndzə àfɨ̀ˈ yu bɨ li mbê mbùˈ me zə Ntu̧ Ntsɔ̧̀ la wu nê, ba bɔ̂ ndɨ bàa me kɔ̀ŋkè bɔnyɨ ba la.
62003012	Bà ka ngu mbɨ̀ˈɨ̀ Kên, tà li ngu wòt Satàn wòt kàbɔ̀ŋ, mbùŋè wanyɨ vi Abèl la. Bɨ ko àghɨ yu a li ngɨ̀ ka tà buŋè wanyɨ vi la à? Wu nê, tà li ngua ngɨ̀à mènə̀ kà kùˈ, wanyɨ tò me ghɨ̀ mènə̀ e kùˈù la.
62003013	Bɔnyɨ bɔ̧, è wu ale, bòt ngɔ̀ŋ yaa e me pààbè àwɨ̧, ànəa mbɔŋ à kâ ntsè àwɨ̧.
62003014	Bàa mbɔŋ e ko nê ba dzə a èbem èvə tè mbɔ̀ mèmpème nkàà nê baà nkɔ̀ŋkà bɔnyɨ ba. Waa waa tàa ka kɔ̀ŋkè wanyɨ vi la nàà ntsèka a èbem èvə.
62003015	Waa waa tàa mpààbà wanyɨ vi la, wu wòt tàa mbùŋà bɔbȩ la. Bɨ̀ bɔ̂ nko nê, wòt tàa mbùŋà bɔbȩ la bakà bɔ mèmpème kàlìà ane zi.
62003016	Baa me ko àghɨa èkɔŋ è wu yùà la ale, ngu ndɨ̀ wu Yesò Klistò li ŋà àtsəa zi ane ànəa ya la. È wu ale, bàambɔŋ e bɔ ndɨ bàa ŋa ètsə ba ane ànəa bɔnyɨ ba mɨ̧̂ la.
62003017	Wòt bɔ èghɨ nyaŋ a ngɔ̀ŋ ŋaa, wanyɨ tò wu ane mbuŋ, tà tu̧ eku tèsȩte tò etɨŋe atò, ŋut ghɨ̀ nà ka mɨ̀ɨ̀tè nê yea nkɔ̀ŋkà Mbɔ̧ɔ̧mà à?
62003018	Bɔ̧ bɔ̧, mbɨ̀ˈɨ̀ àa anè la, bà me nèèta nkɔ̀ŋkà bɔnyɨ ba mè ngɨ̀à èghɨ àa nyɨ̀ˈta nê baa ndâ nkɔ̀ŋkà àwɔb la. Bà kà me kɔ̀ŋkè bòt wû ane mèngǎ̧ ètsə̂.
62003019	Ba me kɔ̀ŋkè bɔnyɨ ba a èlɨ̀ waa, ko baa ko nê ba wu bòt mènə̀ nkǔŋ. Eyaa mè ngu àghɨa àa ghɨ̌ ka mèntɨ̧ɨ̧ ma naa tseke ka wua mbèntâ a mbì Tǎt wa Mbɔ̧ɔ̧mà la.
62003020	Èntɨ̧ɨ̧ wa e saˈa wa nê ba ghɨa kàbɔ̀ŋ, ba ko nê Mbɔ̧ɔ̧mà e tsè èntɨ̧ɨ̧ wa, tà mè nko ànə̂ àgème.
62003021	Ngule bèshu̧ bɔ̧, è wu ale mèntɨ̧ɨ̧ ma bakà saˈa wa nê ba ngɨa kàbɔ̀ŋ, ba ko nê ba tɨ̧ɨ̧ e mbì Mbɔ̧ɔ̧mà kà bɔ àtsəa kɔˈɔ.
62003022	Bàa ngɨ̀ bà lo̧ àghɨ tè tà ŋa, nkàà nê baa ndzəa tò mè ngɨ̀à àghɨa tàa nkɔ̀ŋkà la.
62003023	Àghɨa Mbɔ̧ɔ̧mà laˈnê bà me ghɨ̀ la wu nê, bà zǐ èntɨ̧ɨ̧ wa ane Wa̧ vi Yesò Klistò, mè me kɔ̀ŋkè bɔnyɨ ba wû mbɨ̀ˈɨ̀ Mbɔ̧ɔ̧mà li shu la.
62003024	Waa waa tàa ngɨ̀à ànəa Mbɔ̧ɔ̧mà shu la tsiˈi àghɨ yeamɔˈ bɔ̂ tò; Mbɔ̧ɔ̧mà mè ntsìˈi àghɨ yeamɔˈ bɔ̂ ŋut. Àghɨa a ghɨ̀ ka ba nê ba tsiˈi àghɨ yeamɔˈ nè Mbɔ̧ɔ̧mà la, wu nè tà zi Fo zi a mèntɨ̧ɨ̧ ma.
62004001	Ngule bèshu̧ bɔ̧, wòt nê ye bɔ Fo Mbɔ̧ɔ̧mà, bɨ̀ ka mbê mbɨ̧̀ɨ̧̀nê nèmbuˈ kà nyɔˈte a ŋut eye nê kò fo yu ane tò la wu Fo Mbɔ̧ɔ̧mà leˈ. Bɨ̀ me ghɨ̀ ale nkàà nê bèndàˈàtɔŋ Mbɔ̧ɔ̧mà fɨte be taˈa wu àbȩ àfɨ̀ˈ yaa.
62004002	Àghɨa àa ghɨ̌ bɨa ko nê fo yu ane wòt la wu ye Mbɔ̧ɔ̧mà la wu nê, waa waa tà bɨ̧ɨ̧nè mè me shu ane ètsə̂ vi nê, Yesò Klistò li ntsìˈi wɔ̀bȩ̌ la, bɨ ko nê fo yu ane ŋut la wu ye Mbɔ̧ɔ̧mà.
62004003	Ka wòt ègème tà tu̧ nê Yesò Klistò li tà kà tsiˈi wɔ̀bȩ̌ la, bɨ ko nê fo yu ane ŋut la ntsě ye Mbɔ̧ɔ̧mà. Fo mbɔŋ wu ye wɔ̀mbù̧ Yesò Klistò wu bɨ li ndzə nê taa li ekɨˈɨ la, è bê nkɨ̀ˈɨ̂ tè ntsìˈi àbȩ àfɨ̀ˈ yaa la.
62004004	Ka è me wu awɨ̧, bɔ̧ bɔ̧ bɨ wu bòt Mbɔ̧ɔ̧mà. Bɨ nù bèndàˈàtɔŋ Mbɔ̧ɔ̧mà àfɨte tè ntsè, nkàà nê Fo yu a mèntɨ̧ɨ̧ mɨ̧ la è kweele tê ntsè yu a mèntɨ̧ɨ̧ bòt ngɔ̀ŋ yaa la.
62004005	Bɔ wu bòt ngɔ̀ŋ yaa, ale mènə̀ bɔ làˈà la wu mènə̀ bòt ngɔ̀ŋ, bòt ngɔ̀ŋ e mè me zə awɔb.
62004006	È me wu awa, ko ba wu bòt Mbɔ̧ɔ̧mà. Waa waa tà ko a Mbɔ̧ɔ̧mà la nàà ndzəa awa, waa waa kà wu wòt Mbɔ̧ɔ̧mà kà wua ndzəa awa. Eyaa wu àghɨa àa ghɨ̌ ka baa ko fo yu ndàˈà nkǔŋ la, nè èye ndàˈà àfɨte la.
62004007	Ngule bèshu̧ bɔ̧, bà me kɔ̀ŋkè bɔnyɨ ba nkàà nê èkɔŋ e dzə abua Mbɔ̧ɔ̧mà. Wòt ègème tàa nkɔ̀ŋkà bɔnyɨ bi la wu Wa̧ Mbɔ̧ɔ̧mà, mèè nko a Mbɔ̧ɔ̧mà wu.
62004008	Wòt ègème tàa ka kɔ̀ŋkè bɔnyɨ bi la bakà ko a Mbɔ̧ɔ̧mà, nkàà nê Mbɔ̧ɔ̧mà wu èkɔŋ.
62004009	Ye ndɨ Mbɔ̧ɔ̧mà li nyɨ̀ˈte èkɔŋ vi ane ya la. Tà li ntsàà ndàˈà Wa̧ vi a ngɔ̀ŋ ŋaa, mbɨ̀ˈɨ̀ taa ghɨ̌ baa bɔ mèmpème kàlìà.
62004010	Ye àghɨa èkɔŋ è wu yùà la. È ntsě bàa ba li nkɔ̀ŋkè a Mbɔ̧ɔ̧mà la, wu tòà kà tà li nkɔ̀ŋkè àwa ntsàà Wa̧ vi nê tà ŋà àtsəa zi nɨŋ nchùˈù àtsəa bɔbȩ ane bèkàbɔ̀ŋ bɔb la.
62004011	Ngule bèshu̧ bɔ̧, ndɨ̀ wu Mbɔ̧ɔ̧mà li ntaˈa nkɔ̀ŋkè àwa anè la, bà me kɔ̀ŋkè bɔnyɨ ba mɨ̧̂.
62004012	Wòt te bakà ye a Mbɔ̧ɔ̧mà, ka ba me kɔ̀ŋkè bɔnyɨ ba, ko baa Mbɔ̧ɔ̧mà ba e tsiˈi àghɨ yeamɔˈ, tà mè ndù̧ù̧ne mèntɨ̧ɨ̧ ma nè èkɔŋ.
62004013	Ba ko nè ba tò ba e tsiˈi àghɨ yeamɔˈ, tà mè ntsìˈi àghɨ yeamɔˈ nè nà nkàà Fo tò yu tà zi a mèntɨ̧ɨ̧ ma la.
62004014	Bàa mbɔŋ e ye mè me làˈa è shua bòt nê, Tǎt wa Mbɔ̧ɔ̧mà li ntsàà Wa̧ vi mbɨ̀ˈɨ̀ Mpemnà bòt ngɔ̀ŋ.
62004015	Waa waa tà bɨ̧ɨ̧nè mè me shu ane ètsə̂ vi nê, Yesò wu Wa̧ Mbɔ̧ɔ̧mà la, ko nê Mbɔ̧ɔ̧mà tsiˈi àghɨ yeamɔˈ bɔ̂ tò, tà mè ntsìˈi àghɨ yeamɔˈ bɔ̂ Mbɔ̧ɔ̧mà mɨ̧̂.
62004016	Ale, ba kô mè ndâ mbɨ̧̀ɨ̧̀nê nê Mbɔ̧ɔ̧mà nàà nkɔ̀ŋkà wa. Mbɔ̧ɔ̧mà wu èkɔŋ. Ale, wòt ègème tàa ntsèka nyɨ̀ˈta èkɔŋ la tsiˈi àghɨ yeamɔˈ bɔ̂ Mbɔ̧ɔ̧mà, Mbɔ̧ɔ̧mà mè ntsìˈi àghɨ yeamɔˈ bɔ̂ ŋut mɨ̧̂.
62004017	Lə yu Mbɔ̧ɔ̧mà è lu̧u̧ne mèntɨ̧ɨ̧ ma nè èkɔŋ la wu mbɨ̀ˈɨ̀ e ghɨ̌ baa li me ghàˈtè àwa ane àli yu tàa li saˈa bòt ngɔ̀ŋ la, nkàà nê ba bê ngu a ngɔ̀ŋ ŋaa wû mbɨ̀ˈɨ̀ Yesò Klistò nàa la.
62004018	Wòt tàa ngɨ̀à èkɔŋ la nàà kà bɔ̀ɔ̂, nkàà nê èkɔŋ àa ngɨ̀ è lu̧u̧ a èntɨ̧ɨ̧ wòt e fə̀ kèbɔɔ. Wòt nàa me mɨ̀ɨ̀te nê yea li eye ngoˈ ka tà me bɔɔ. È wu ale, wòt me bɔɔ tà ko nê, èkɔŋ e bakà zìˈì ndù̧u̧ a èntɨ̧ɨ̧ vi.
62004019	Baa nkɔ̀ŋkà Mbɔ̧ɔ̧mà nè bɔnyɨ ba, nkàà nê Mbɔ̧ɔ̧mà li mbɨ̀ nkɔ̀ŋkè àwa.
62004020	Wòt nê yeà nkɔ̀ŋkà Mbɔ̧ɔ̧mà mbɔ̂ me pààbè wanyɨ vi, ŋut ko nê ye wu wòt mèfà̧. Betsiˈa wòt ghɨ̀ nà me kɔ̀ŋke a Mbɔ̧ɔ̧mà wu tàa ka ye atò la, mbɔ̂ me pààbè wanyɨ vi wu tàa ndzèa atò la à?
62004021	Ànəa Yesò Klistò shua awa nê bà me ghɨ̀ la wu nê, waa waa tàa nkɔ̀ŋkà Mbɔ̧ɔ̧mà la e bɔ̂ ndɨ tàa me kɔ̀ŋkè wanyɨ vi la mɨ̧̂.
62005001	Waa waa tà bɨ̧ɨ̧nè nê Yesò wu Fɔ̧̀ wu Mbɔ̧ɔ̧mà yɔˈ ntsà la, wu wa̧ Mbɔ̧ɔ̧mà. Waa waa tàa nkɔ̀ŋkà Tǎt la, nàà nkɔ̀ŋkà Wa̧ tò mɨ̧̂.
62005002	Ba me kɔ̀ŋka Mbɔ̧ɔ̧mà ngɨ̀à àghɨa tà shu la, ba bɔ ndɨ bàa me kɔ̀ŋkè bɔ̧ tò la mɨ̧̂.
62005003	Àghɨa àa nyɨˈte nê baa nkɔ̀ŋkà Mbɔ̧ɔ̧mà la wu màngɨa mènə̀ tà shu la. Mbɔ̂ betsiˈa mènə̀ tò ngaa ka tse awa a màngɨa,
62005004	nkàà nê waa waa tà wù Wa̧ Mbɔ̧ɔ̧mà la tà tsě ngɔ̀ŋ yaa. Àghɨa a ghɨ̂ ba tsè ngɔ̀ŋ yaa la wu ndɨ̀ wu ba bɨ̧ɨ̧nè nê Yesò wu Fɔ̧̀ wu Mbɔ̧ɔ̧mà li ndzɔˈ ntsà la.
62005005	Wòt betsiˈa tà tsè ngɔ̀ŋ yaa la wu ndàˈà wòt tà bɨ̧ɨ̧nè nê Yesò wu Wa̧ Mbɔ̧ɔ̧mà la.
62005006	Wu Yesò Klistò tà li nkɨ̀ˈɨ̂ a ngɔ̀ŋ ŋaa nè mèleb bɔ̂ àlo̧ atò a nchɨ̧̀ɨ̧̀te a si la. Tà li tà kà nɨ wû ndàˈ mèleb, àlo̧ atò a li nchɨ̧̀ɨ̧̀te a si mɨ̧̂. Fo Mbɔ̧ɔ̧mà yu nàa ka fɨ̀tê la zìambɔŋ è nyɨˈtè nê eyaa wu nkǔŋ.
62005007	Èghɨ aà betat àa nyɨ̀ˈta nkǔŋ la:
62005008	Fo Mbɔ̧ɔ̧mà, mèleb nè àlo̧ Yesò yu a le chɨ̧ɨ̧te a si la. Èghɨ baa betat la àa nyɨ̀ˈta ànə̂ yeamɔˈ.
62005009	Bɔbȩ àa ngɨ̀ bɔ̀ shu ànəa bɔ ye la, ba bɨ̧ɨ̧nè nê wu nkǔŋ. È me wu a Mbɔ̧ɔ̧mà ko tàa ngɨ̀ tà shu ànə̂, è wu nkǔŋ tè ntsè àyea wɔ̀bȩ̌. Eyaa wu ànəa Mbɔ̧ɔ̧mà zìambɔŋ shu ane Wa̧ vi la.
62005010	È wu ale, waa waa tà zi èntɨ̧ɨ̧ vi ane Wa̧ Mbɔ̧ɔ̧mà la è bɨ̧ɨ̧ne nê mènə̀ maa Mbɔ̧ɔ̧mà shu la wu nkǔŋ. Waa waa tà baka zi èntɨ̧ɨ̧ vi ane Mbɔ̧ɔ̧mà la wua shua nê Mbɔ̧ɔ̧mà wu wòt mèfà̧, nkàà nê tà bakà bɨ̧ɨ̧ne ànəa Mbɔ̧ɔ̧mà shu ane Wa̧ vi la.
62005011	Ànə̂ yaa Mbɔ̧ɔ̧mà shu la wu nê, tà ŋa awa mèmpème kàlìà. Wòt bɨ̧̀ɨ̧̀nâ ane Wa̧ tò, ka tà bɔ̀ mèmpème mbɔŋ.
62005012	Waa waa tà zǐ èntɨ̧ɨ̧ vi ane Wa̧ tò wu la ko nê ye bɔ mèmpème, ka wòt kà zi èntɨ̧ɨ̧ vi ane Wa̧ Mbɔ̧ɔ̧mà kà bɔ mèmpème.
62005013	E shɨa abua yɨ̧ wu bɨ zì mèntɨ̧ɨ̧ mɨ̧ ane Wa̧ Mbɔ̧ɔ̧mà la mbɨ̀ˈɨ̀ bɨa ko nê, bɨ bɔ mèmpème kàlìà.
62005014	Lə bàa ngàˈtà àwa a mbì Mbɔ̧ɔ̧mà la wu nê, bàa ndò̧a àghɨ mbɨ̀ˈɨ̀ tàa nkɨà la tè tà zə.
62005015	Ndɨ̀ wu ba ko nê bàa ngɨ̀ bà lo̧o̧ àghɨ tè tà zə la, ba ko mɨ̧̂ nê àghɨa àgème ba lo̧ abua tò la taa ŋa.
62005016	Wòt yea wanyɨ vi ngɨa kàbɔ̀ŋ kà wu ewe betsiˈa è ghɨ̀ tà pfə la, tà tsaˈte a Mbɔ̧ɔ̧mà àtsəa tò, ko Mbɔ̧ɔ̧mà naa ŋa atò mèmpème. E shua bòt bu bɔ̀ bakà ghɨ mènə̀ kàbɔ̀ŋ è wu me betsiˈa è ghɨ̀ bɔ pfəˈtè la. Ka mènə̀ kàbɔ̀ŋ kǒ nàà və betsiˈa è ghɨ̀ wòt pfə la. E ntsea shua nê bɨ̀ tsaˈte a Mbɔ̧ɔ̧mà ane èwuu kàbɔ̀ŋ mbɔŋ.
62005017	Mènə̀ kà kùˈ ègème wu kàbɔ̀ŋ, ka bèkàbɔ̀ŋ ko e bɔ̂ ngu bèa ka ghɨ̀ wòt pfə la.
62005018	Ba ko nê waa waa tà tsiˈi Wa̧ Mbɔ̧ɔ̧mà la nàà kà ghɨa kàbɔ̀ŋ, nkàà nê Wa̧ Mbɔ̧ɔ̧mà zìambɔŋ nàà mbààba ŋut mbɨ̀ˈɨ̀ Satàn wòt kàbɔ̀ŋ zì àlɔˈ ane tò.
62005019	Ngɔ̀ŋ yaa è batè ngu a tèkitebu Satàn wòt kàbɔ̀ŋ, ka baa kô nê ba wu bɔ̧ Mbɔ̧ɔ̧mà.
62005020	Ba meè nko nê, Wa̧ Mbɔ̧ɔ̧mà è kɨˈɨ̀ ŋà àwa èyì mbɨ̀ˈɨ̀ baa ko atò wu, tà wu nkǔŋ la. Baa tsiˈi àghɨ yeamɔˈ nè Mbɔ̧ɔ̧mà ngua shua nê ba tsiˈi àghɨ yeamɔˈ nè Wa̧ tò Yesò Klistò. Yesò lâ ngu Mbɔ̧ɔ̧mà mè ngu wòt tàa ŋǎ awa mèmpème kàlìà la.
62005021	Bɔ̧ bɔ̧, bɨ ko mbɨ̀ˈɨ̀ bɨ zì mèntɨ̧ɨ̧ mɨ̧ ane bènambəa.
63001001	Letà Wajǔŋ ayɔɔ bòt Yesò, Abua Mè wu Mbɔ̧ɔ̧mà làà atò la bɔ̂ bɔ̧ bi. Maà ndâ nkɔ̀ŋkà àwɨ̧ ane nkǔŋ yu ane ànəa Mbɔ̧ɔ̧mà la. È ntsě wû ndàˈà mmɔ̌ màa nkɔ̀ŋkà àwɨ̧ la, waa waa tà ko èngǎ̧ nkǔŋ la nàà nkɔ̀ŋkà àwɨ̧ mɨ̧̂.
63001002	Ba nkɔ̀ŋkà àwɨ̧ anè nkàà èngǎ̧ nkǔŋ yu è wu a mèntɨ̧ɨ̧ ma, mè ngu etseke a mèntɨ̧ɨ̧ ma ane àlia nè àlia la.
63001003	Maà shù̧ù̧ta Tǎt wa Mbɔ̧ɔ̧mà bɔ̂ Wa̧ vi Yesò Klistò nê bɔ̀ nyɨˈte a ntsɔ̧̀ wɔb abua ya, nkù tèsȩ ta mè ngɨ̀ bà bɔ àlàŋkè. Èghɨ baa è wu abua ya wu ba ko nkǔŋ mè me kɔ̀ŋkè bɔnyɨ ba la.
63001004	Mâ taˈa wùˈtè am ndɨ̀ wu mâ ye nê bɔ̧ bè ko aà nkùŋà mènə̀ nkǔŋ wû mbɨ̀ˈɨ̀ Tǎt wa li shû nê bà me ghɨ̀ la.
63001005	È wu ale, e me shu̧u̧te awê, àwɔ̀ Mè waa màa nkɔ̀ŋkà la nê, bà me kɔ̀ŋkè bɔnyɨ ba. Ànə̂ yaa e shɨa la ntsě ànəa fi Mbɔ̧ɔ̧mà laˈnê bà me ghɨ̀ la. Wu ànəa ba li ndzə ebùˈù tê ane àlia mbì yu ba li ndzì mèntɨ̧ɨ̧ ma ane Yesò la.
63001006	Àghɨa àa nyɨˈte nê baa nkɔ̀ŋkà Mbɔ̧ɔ̧mà la wu màngɨa mènə̀ tà shu la. Ànə̂ yaa bɨ li ndzə tê ane àlia mbì yu la, wu ndɨ bɨ̀a me tseke mbɨˈɨ̀ bòt bɔ̀ɔ nkɔ̀ŋkà Mbɔ̧ɔ̧mà nè bɔnyɨ bɔb la.
63001007	Bòt mèfà̧ e taˈa wu àbȩ àfɨ̀ˈ yaa. Bèŋǔt wu bòt bu bɔ̀ɔ ka bɨ̧̀ɨ̧̀ne laˈ nê Yesò Klistò li ntsìˈi wɔ̀bȩ̌ la. Èwuu bòt mbɔŋ wu bòt mèfà̧, mè ngu bɔmbù̧ Yesò Klistò.
63001008	È wu ale, bɨ̀ me ko awɨ̧ mbɨ̀ˈɨ̀ bɨ bi àghɨa bɨ fàˈà tê mbɔŋ la. Bɨ bɔ ndɨ bɨ̀a bɔ àghɨ àgème Mbɔ̧ɔ̧mà taŋke abua yɨ̧ la.
63001009	Bɨ̀ ko nê, waa waa tàa ka ghɨ mbɨˈɨ̀ èngǎ̧ Yesò Klistò e shu la, me làˈa nkwèˈnà àghɨ la, bakà ko a Mbɔ̧ɔ̧mà. Waa waa tàa ngɨ̀à mbɨ̀ˈɨ̀ èngǎ̧ mbɔŋ e shu la, è kô a Tǎt wa Mbɔ̧ɔ̧mà bɔ̂ Wa̧ vi.
63001010	È wu ale, wòt kɨ̀ˈɨ̂ a lob yê me làˈa èngǎ̧ ko tsa ka nè è waa Yesò li nyɨ̀ˈte la, à ka sèè atò. À ka ndem ntsàˈte atò.
63001011	E shua awê nkàà nê, wòt tà tsaˈte a ŋut la ko nê ye tsiˈi wòt kàbɔ̀ŋ mbɨ̀ˈɨ̀ tòà.
63001012	Mâ taˈa bɔ mènə̀ ma wû eshu awɨ̧ la, ka è nka wu eshɨ a èbem àkatè. Maà nkwàˈtà wû nê, mâ wû kɨˈɨ eye awɨ̧ ba nɨ̧̀ ba aa mù mènə̀ mbɔŋ ane ètsə̂, mbɨ̀ˈɨ̀ mèngùˈte naa paa elu̧u̧ a mèntɨ̧ɨ̧ ma.
63001013	Bɔ̧ wanyɨ wè, Mè wu Mbɔ̧ɔ̧mà làà la, aà ntsàˈtà awê.
64001001	Letà Wajǔŋ ayɔɔ bòt Yesò, Abua Gayɔ̀s wu màa nkɔ̀ŋkà nkàà nkǔŋ yu ane ànəa Mbɔ̧ɔ̧mà la.
64001002	Ngule shu̧ ya̧, maà ntsàˈtà nê mènə̀ mê ègème me ghȩ̀ȩ̀ne ntsɔ̧̀, à mě me nèèta nkwèèla, wû mbɨ̀ˈɨ̀ mâ ko nê àà nkwèèla ane mènə̀ Mbɔ̧ɔ̧mà la.
64001003	E ndi ntaˈa wùˈtè am ndɨ bɔnyɨ ba ko ayɔɔ bòt Yesò, e li nkɨ̀ˈɨ̂ a si ŋàa shua am ndɨ àa ntsèka wû mbɨ̀ˈɨ̀ èngǎ̧ Mbɔ̧ɔ̧mà e kɨa la, mè ndâ me ghɨ̀ mènə̀ nkǔŋ la.
64001004	Ànəa ko a ntsě betsiˈa a bɔ̀ am nyaŋ tè ntsè ndɨ mâ zə nê, bɔ̧ bɔ̧ aà ngɨ̀à mènə̀ nkǔŋ la.
64001005	Ngule shu̧ ya̧, mâ ye nê àà ndâ mbà̧à̧ bɔnyɨ ba bu è wǔ bòt Yesò la ntsɔ̧̀, fɔ̀ɔ̀le nê èbe bɔ̀ wu bègɨ̧̀ la.
64001006	Bɔ kɨˈɨ̀ ntaˈa làˈa ndɨ àa nkɔ̀ŋkà bòt la abua bòt chɔsì ko bu a si ŋàa la. Shu̧ ya̧, tɨŋe awɔb ane lèghȩ̀ȩ̀nè wɔb ndɨ àa bɔ̌ a Mbɔ̧ɔ̧mà la.
64001007	Ko nê, bòt baa e li me gha a lèghȩ̀ȩ̀nè wɔb ane ànəa Yesò Klistò ale, bɔ̀ ka bɨ̧ɨ̧nè enɨ àghɨa ko a dzə̌ abua bòt kà wu bòt Yesò la.
64001008	Ale, bàa bòt Yesò e bɔ̂ ndɨ bàa tɨŋe bòt baa mbɨ̀ˈɨ̀ ezì àbu ba tò ba ane àfàˈ yu bɔ̀ɔ fàˈà a màndaˈa èngǎ̧ nkǔŋ la.
64001009	E ndi shɨ àkatè abua bòt chɔsì bu abàˈ ŋu la, ka Dìòtèlefès tù̧u̧ eyute ànəa e shua la, ndɨ̀ wu tàa nkɨà nê ye wu ewu àtsəa waa waa la.
64001010	Maa me ghɨ̀ tê nkɨ̀ˈɨ̂, ka ndɔ̀kè mènə̀ ègème tà ghɨ̀ la, fɔ̀ɔ̀le ne èbɨˈte ènə̂ tà shu ane ya̧, nè mèfà̧ tàa ndàˈà la. Eyaa ntsě ndàˈà mènə̀ tàa ngɨ̀à la. Bɔnyɨ ba àa ngɨ̀ bɔ̀ kɨˈɨ, tà kà sèè awɔb, mè me kele fɔ̀ɔ̀la bòt bu nkɨ esèe àwɔb la, tè fə̀à àwɔb a èbem chɔsì.
64001011	Ngule shu̧ ya̧, à ka me fɨŋe bòt bu bɔ̀ɔ ngɨa kàbɔ̀ŋ la. Me fɨŋe wû è bu bɔ̀ɔ ngɨa ntsɔ̧̀ la. Waa waa tàa ngɨ̀à ntsɔ̧̀ la wu wòt Mbɔ̧ɔ̧mà, ka wòt tàa ngɨ̀à kàbɔ̀ŋ la, wu wòt kà ko a Mbɔ̧ɔ̧mà.
64001012	È wu a Dèmetulùs, ko waa waa nàà ndàˈà ntsɔ̧̀ adù̧ tò. Mènə̀ tò mè me nyɨˈte nê wu nkǔŋ. Bàa mbɔŋ e ye mɨ̧̂ mè me shu nê tàà ngɨa ntsɔ̧̀, à mè nko nê baa kà laˈa mèfà̧.
64001013	Mâ taˈa bɔ mènə̀ mâ wu shu awê la, ka è nka wu eshɨ a èbem àkatè.
64001014	Maà nkwàˈtà wû nê, è bele yàŋe kɨˈɨ eye awê, baa mù mènə̀ mbɔŋ ane ètsə̂.
64001015	Àlàŋkè à wu ne nɨ̧̀. Bèshu̧ ba a si ŋàa bàgème aà ntsàˈtà awê. Tsàˈtè bèshu̧ ba bu a ebàˈ ŋu la àtsə, àtsə.
65001001	Letà Jûd, wɔ̀fàˈ Yesò Klistò, wanyɨ Jimsì, Abua bòt bu bàgème Tǎt waa Mbɔ̧ɔ̧mà làà àwɔb ane bòt bi me nèèta nkɔ̀ŋkè àwɔb, Yesò Klistò mè me baabe awɔb la.
65001002	Maà shù̧ù̧ta Mbɔ̧ɔ̧mà nê, tà me paa nkua tèsȩ tɨ̧, ngɨ̀ bɨ̀ me bɔ àlàŋkè a mèntɨ̧ɨ̧ mɨ̧, mè ngɨ̀ èkɔŋ wɨ̧ ane bɔnyɨ bɨ̧ è me ghà ne mbì.
65001003	Ngule bèshu̧ bɔ̧, è ndi ngua nkɨ e shɨ letà waa abua yɨ̧ ane ànəa mèmpème mu ba nɨ̧̀ ba e fɔtè mbɔŋ la. È ngɨ̀ ale èntɨ̧ɨ̧ am e tsiˈi me ŋwèèlè am nê è shɨŋ ngɨ̀ bɨ̀ neeta mbà̧a̧ ànəa Ntu̧ Ntsɔ̧̀ yu Mbɔ̧ɔ̧mà ŋa abua bòt bi nènkèm tè ndɔ̀ˈ la.
65001004	E shɨa ale nkàà nê, bòt ko bɔ tu̧u̧ a Mbɔ̧ɔ̧mà la e yɨ̧ɨ̧tè nyi a kètsìà wɨ̧. Bɔɔ ngèbla èngǎ̧ tò wu àa nyɨ̀ˈta èkɔŋ tò la, mbɨ̀ˈɨ̀ ebɔ èlu̧ e me ghɨ̌ èbɨˈte ènə̂, mè ntù̧a Yesò Klistò Lefɨ̀ˈ wu tà wu Tǎt wa mè ngu ndàˈ wòt ba bɔ ndɨ bàa me zə atò la. Mbɔ̧ɔ̧mà li ndzaŋe saˈa ànəa bòt baa, tè nê aa li ebɨɨ abà yɔb.
65001005	Tsiˈ è mèe nkù̧ù̧te awɨ̧ ànə̂ ya bɨ ko tê ndɔ̀ˈ la. Mbɔ̧ɔ̧mà li ntsì bòt bi a èbem ngoˈ a Ejìb, bɔ ghà àfɨ̀ˈ a me wu tà lììme èbu bɔ li bɔ̀ ka zi mèntɨ̧ɨ̧ mɔb ane tò la.
65001006	Bɨ̀ ku̧u̧te ànəa bɔntu̧ Mbɔ̧ɔ̧mà bu bɔ li ngwaˈa àdziˈa tà tsia awɔb la ntsiˈi me ghɨ a èlɨ tsa la. Tà kuule awɔb ane fȩte kà wu li loote, nɔ̀ŋè àwɔb a èbem kèbìˈà me chɨ̀ˈɨ̀ àli yu tàa li saˈa ngɔ̀ŋ yaa la.
65001007	Bòt Sodòm nè bòt Gòmolà nè èlaˈ bu a ngèt yɔb la e li ngɨ̀ wû a èlɨ mbɔŋ. Bɔ li ngua mpàˈta bòt kà yɔˈɔ awɔb, njɨ̀a àbȩ, mbâ̧tsə te nɔ̀ŋkà nè è teko, tè Mbɔ̧ɔ̧mà lììme awɔb a èbem èwet nɨŋ nyɨ̀ˈte àghɨa tàa li ghɨ̀ ne bòt bu bɔ̀ɔ li eye ngoˈ a èbem èwet ane àlia nè àlia la.
65001008	Eyaa wu ndɨ bènyɨˈtà àfɨte bàà àa ngɨ̀à la. Bɔɔ shua nê, ndzò̧tsə tea shua wɔb mènə̀, nɨa mbɨ̧te ènyit tɔb ngɨa kàbɔ̀ŋ, ntù̧a enyi a èten Mbɔ̧ɔ̧mà mè ndàˈa kàbɔ̀ŋ adù̧ èghɨ bu a ègwet la.
65001009	Ka wû Mȩkèl wu tà wu àtsəa bɔntu̧ Mbɔ̧ɔ̧mà la li tà ka ghɨ̂ èwuu ànə̂ ale. È li ngu àfɨˈa bɔ Satàn àa ndzɔ̀ ane ànəa àpfəˈta Musì la, tà kà laˈa kàbɔ̀ŋ adù̧ Satàn wu. Tà li shu wû nê, “Mbɔ̧ɔ̧mà è ŋȩte awê.”
65001010	Ka bòt ba aà ndàˈa kàbɔ̀ŋ adù̧ ànə̂ àgème bɔ̀ bakà ko la. Bɔɔ ngɨ̀à mènə̀ mbɨ̀ˈɨ̀ mbɨ̧te ènyit tɔb tèa nkɨà la kà kwàˈtè, wû mbɨ̀ˈɨ̀ banya̧bàˈ. Bɔɔ ye ngoˈ nkàà èghɨ bàa.
65001011	Aa li bɨɨ awɔb nkàà nê bɔɔ̀ ngȩȩna ane alu̧ Kên li ngȩ̀ȩ̀nè la. Bɔɔ ngɨa kàbɔ̀ŋ wû mbɨ̀ˈɨ̀ Balààm li ngɨ̀ la ambo èkab, mè nkwèèla àtsə mbɨ̀ˈɨ̀ Kolà li nkwèèle la tè Mbɔ̧ɔ̧mà wu li eliime awɔb wû mbɨ̀ˈɨ̀ tòà.
65001012	Bòt ba aà ndòa mèkù mɨ̧ ndɨ̀ wu bɔ̀ɔ njɨ̀a bɨ tò ba àdziˈa bɨ bù̧ù̧te ane èkɔŋ me jɨ èpǎ̧ wɨ̧ la, nkàà nê bɔɔ ngɨ̀à mènə̀ àtsəa kɔˈɔ a kètsìà wɨ̧ mè ndzəa wû è tɔb nè tèbèm. Bɔ wu mbɨ̀ˈɨ̀ mbɨ̀ŋ è kɨɨlà àfeme àa nɨa ndèa la, mè ngu mbɨ̀ˈɨ̀ èyɨt kà wua nkɔ̀ɔ̀la àfɨˈa èyɨt àa nkɔ̀ɔ̀la la. Bɔ pfəˈte nenkèm wû mbɨ̀ˈɨ̀ èyɨt bɔ tsɔˈte ne tèghàŋtsə la.
65001013	Bòt baa e mè ngu mbɨ̀ˈɨ̀ èfuu èdzî èkekweelè, nè mènə̀ àtsəa kɔˈɔ mɔb nkɔ̀ˈa mbɨˈɨ̀ àlejuu èfuu èdzî. Bɔ fəə těnto̧ tu tèa ngà̧a̧ kà nɔŋe àtsə la. Mbɔ̧ɔ̧mà è taŋke àdziˈ abua yɔb a èbem kèbìˈà àa wu ane àlia nè àlia la.
65001014	Enɔ̀k wu ngute bòt te li ntse akwene Adàm tentùa ka bɔ bi atò la li shu ànəa Mbɔ̧ɔ̧mà nyɨˈte atò ane ànəa àa li lɔ̀ˈɔ eye bòt baa la. Tà li nê, “Bɨ̀ ye a Mbɔ̧ɔ̧mà nkɨ̀ˈa nè bɔntu̧ bi ànyaˈne ànyaˈne.
65001015	Tà kɨˈa esaˈa bòt bàgème e màˈa bòt bu bɔ tu̧u̧ atò la a èbem ngoˈ ane èbɨˈte ènə̂ bu bɔ ghɨ̀ la, nè èwuu èbɨˈte mèngà̧ mu bòt kàbɔ̀ŋ baa e làˈà adù̧ tò la!”
65001016	Bòt baa aà ntsèka ndèmà a tèbèm tɔb, fèèlà bòt. Bɔɔ ngɨ̀à mènə̀ wû mbɨ̀ˈɨ̀ mbɨ̧te ènyit tɔb tèa nkɨà la, ngwàbta mètsə̂ mɔb ngù̧a nkùˈ tɔb. Bɔɔ fɨ̀ta bòt mɨ̧̂ mbɨˈɨ ejɨ àbȩ̀ akwen yɔb.
65001017	Bèshu̧ bɔ̧, bɨ̀ ku̧u̧te mènə̀ bɔntu̧ Yesò Klistò Lefɨ̀ˈ wa e li shu nê naa li ghɨ̀ la.
65001018	Bɔ li shu abua yɨ̧ nê, “Naa li ngu ane èli bu ngɔ̀ŋ tsìˈa nkɨ elìà la, bòt ko e bùˈ me wȩ̀ȩ̀tè ànə̂ àgème è wù àyea Mbɔ̧ɔ̧mà la, mè nkùŋà wû èghɨ mèntɨ̧ɨ̧ mɔb nàa nkɨà, è wù èghɨ àa mbɨ̀a Mbɔ̧ɔ̧mà la.”
65001019	Bòt mbɔŋ wu bòt bɔ̀ɔ ndzìà àghàbtè a kètsìà bòt la. Bɔɔ ngɨ̀à wû mbɨ̀ˈɨ̀ mbɨ̧te ènyit tɔb te kɨa la, bɔ̀ ka bɔ Fo Kèfə ane yɔb.
65001020	Bèshu̧ bɔ̧, è me wu awɨ̧ ko bɨ̀ ba̧a̧ mènə̀ mu bɨ bɨ̧ɨ̧ne la me kweela ngà nè mbì. Mènə̀ maa dzə abua Mbɔ̧ɔ̧mà zìambɔŋ. Bɨ̀ me tsàˈte Mbɔ̧ɔ̧mà ane mètàŋ Fo Kèfə.
65001021	Bɨa me chɨ̀ˈɨ àfɨ̀ˈ yu Yesò Klistò Lefɨ̀ˈ wa nàa nɨ tèsȩ ti e ghɨ̌ bɨa bɔ mèmpème kàlìà la, bɨ me tseke ane èlɨ Mbɔ̧ɔ̧mà nàa me kɔ̀ŋkè àwɨ̧ la.
65001022	È me wu bòt bu mèntɨ̧ɨ̧ mɔb bùˈù te me yu ane mènə̀ Mbɔ̧ɔ̧mà la, bɨ bɔɔle awɨ̧ ntɨ̀ŋe awɔb.
65001023	È me wu e bu ntsìˈa nga enyi a èwet la, bɨ sə̀ àwɔb ntsì mbɨ̀ˈɨ̀ bɔɔ peme. Èbeko nè bòt aa və bɨ bɔ ndɨ bɨ̀a me tɨŋe awɔb la, ka bɨ me ghɨ̌, bɨ me baabe awɨ̧ mbɨ̀ˈɨ̀ ka mèntsèke kàbɔ̀ŋ mɔb zì mèkɔb ane yɨ̧.
65001024	Mèngùˈte wu abua Mbɔ̧ɔ̧mà. Betsiˈa tà ko ngɨ̀ tè bɨ̀ ka fa̧a̧tè èka bɨ̧, mè ngɨ̀ ndɨ bɨ̀a tɨ̧ɨ̧ a mbì tò kà ye àghɨa bɔ̀ɔ fèèlè àwɨ̧ adù̧ la, mbɨ̀ˈɨ̀ bɨa ye ènɨ̧ tò ebɔ mèngùˈte.
65001025	Maà shù̧ù̧ta nê Yesò Klistò Lefɨ̀ˈ wa ghɨa bòt è ŋa mèngùˈte abua tò wu tà wu ndàˈ Mbɔ̧ɔ̧mà mè ngu Mpemnà wa la. Ètɨ̧̂ ègème, nè mètàŋ ègème e wu abua tò. Kèfɔ̧̀ wu we tò, e bùˈù tê àfɨˈa mbì, mè mbèle àfɨ̀ˈ yaa, mè ngu ewu ane àlia nè àlia. Àmèn.
66001001	Àkatè yaa a làˈà ànəa ètsə Yesò Klistò li nyɨ̀ˈte abua bɔfàˈa Mbɔ̧ɔ̧mà, ane èghɨ è bele yaŋe e ghɨ̀ la. Wu Mbɔ̧ɔ̧mà ka tà li ngɨ̀ Yesò kô èghɨ ngaa la. Yesò li ntsàa wantu̧ vi, tà nyɨ̀ˈte èghɨ ngaa abua wɔ̀fàˈ vi Jɔ̌n.
66001002	Jɔ̌n li shu bòt èngǎ̧ Mbɔ̧ɔ̧mà nè nkǔŋ yu Yesò Klistò e nyɨˈte atò la.
66001003	Ntsɔ̧̀ wu wòt wu tàa tɔ mèngǎ̧ màa Mbɔ̧ɔ̧mà nyɨˈte atò la abua bòt la. Ntsɔ̧̀ mè ngu bòt bu bɔ̀ɔ ndzəa mè nɔ̀ŋà èghɨ bàa bɔ shɨ la, nkàà nê àfɨˈa èghɨ mbɔŋ àa ghɨ̀ la aà nkùˈà.
66001004	Àkatè yaa shɨa Jɔ̌n: Abua bèchɔsì bu basà̧à̧mbe àlaˈ a Esìà la. Maà shù̧ù̧ta nê Mbɔ̧ɔ̧mà nyɨˈte a ntsɔ̧̀ vi abua yɨ̧, ngɨ̀ àlàŋkè à wua mèntɨ̧ɨ̧ mɨ̧. Wu tòà wu tàa və, tà li ndzaŋe wu, mè ngu li ekɨˈɨ la. Ntsɔ̧̀ waa nè àlàŋkè yaa a mè ndzəa abua fote Mbɔ̧ɔ̧mà tu tesà̧à̧mbe te tɨ̧ɨ̧te a mbì àtɨ̧a kèfɔ̧̀ a tò la.
66001005	Ntsɔ̧̀ waa nè àlàŋkè yaa a mè dzə abua Yesò Klistò wu tàa ndàˈà wû nkǔŋ, ndɔ̀ˈ ngu wòt mbì Mbɔ̧ɔ̧mà li mbɨ̀ njù̧ù̧me atò, tà mè ngu àtsəa bèfɔ̧̀ bàgème a ngɔ̀ŋ ŋaa la. Yesò è kɔ̀ŋkè àwa nɨ̀ àlo̧ azi è shùù a kàbɔ̀ŋ wa, mbɨ̀ˈɨ̀ e ghɨ baa peme.
66001006	Tà li ngɨ̀ àwa ane bòt lèfɔ̧̀ vi, nê ba wu bèntsìà mèpɨ̧̀ bɔ̀ɔ ngɨ̀à àfaˈa Tǎt vi Mbɔ̧ɔ̧mà la. Maà shù̧ù̧ta nê mèngùˈte nè mètàŋ è wu abua Yesò Klistò ane àlia nè àlia. Àmèn.
66001007	Bɨ̀ ye, tàa nkɨ̀ˈa a èbem mbàˈ. Waa waa naa li ye atò, fɔɔle nè bòt bu bɔ li sɔɔbe atò la. Bòt èlaˈ ègème a ngɔ̀ŋ ŋaa aa li dɨ̌ nkàà àghɨa a li ngɨ̀ ane tò la. Ane nkǔŋ, eyaa bê ngu ndɨ àa li wu la. Àmèn!
66001008	Mbɔ̧ɔ̧mà Lefɨ̀ˈ shu nê, “E ngu Mèmbùˈu nè Mèndìa. Wu mmɔ̌ wu màa və, e ndi ndzaŋe wu, mè ngu li ekɨˈɨ la. Wu mmɔ̌ Àtsèàngɔ̀ŋ à.”
66001009	Mmɔ̌ Jɔ̌n wanyɨ wɨ̧, ba nɨ̧̀ ba è tsìˈi àghɨ yeamɔˈ ane Yesò Klistò la. Ba nɨ̧̀ ba e kuule mèntɨ̧ɨ̧ ma a èbem ngoˈ tu ndzèa wa la, nkàà nê ba nɨ a Yesò Klistò mbɨ̀ˈɨ̀ fɔ̧̀ wa. Bɔ li mbà̧ am ntsàà a èbem àdziˈa si àyuube ako a èbem èdzî bɔɔ ntɔ nê Patmɔ̀s la, nkàà ndɨ mâ làˈa èngǎ̧ Mbɔ̧ɔ̧mà, Yesò Klistò nyɨ̀ˈte nê wu nkǔŋ la.
66001010	Mbɨ̀ˈɨ̀ è ngu abot ane Àliapfə̀a Mbɔ̧ɔ̧mà ako la, Fo Mbɔ̧ɔ̧mà e kɨˈɨ ane ya̧, e ndzə àtɔŋ ko akwèn ya̧ ndàˈà mbɨ̀ˈɨ̀ èsɔndɨk.
66001011	Àtɔŋ mbɔŋ a nê, “Shɨ àghɨa à ye la a èbem àkatè, ntsàà abua bèchɔsì bu basà̧à̧mbe la. Tsàà abua wu a Efesɔ̀s la, nè Sìmȩnà, nè Pegamùm, nè Tȩ̀tilà nè Sadìs, nè Fìlàdefìà, mè nè Làôdisìà.”
66001012	Àfɨˈa mbɔŋ e ngeble am e ye wòt wu ndàˈa abua am la. Mbɨ̀ˈɨ̀ mâ gheble am la, e ndze èghɨ bɔ̀ɔ ntsia èkaˈà adù̧ la, besà̧à̧mbe bɔ ghɨ ane gôl la.
66001013	Wòt kǒ mbɨ̀ˈɨ̀ Wa̧ Wòt tɨ̧ɨ̧ a kètsìà èghɨ bàa bɔ̀ɔ ntsìta mèkàˈà adù̧ la. Tà li nkwà̧a̧ èmǎ̧ e chu tê ngu atɔka tò la, mè nkùùle nkànda bɔ ghɨ ane gôl la a ghèmnà vi.
66001014	Nyemtetsə tò te li ngua fə̀ə̀ta tè ntsè èŋu, kwat tè ntsìˈi mbɨ̀ˈɨ̀ tègwele fɔ̀kènɔ̀ŋ, àghɨ atò a me beˈa mbɨ̀ˈɨ̀ èwet nkòòlâ la.
66001015	Èka tò e li ngua mbèˈa mbɨ̀ˈɨ̀ àtɨ̧ɨ̧na bɔ to̧a èwet la, àtɔŋ tò a mè ngu mbɨ̀ˈɨ̀ mèdzî nàa nchua a ègwet èbȩ la.
66001016	Tà li mbèà těnto̧ tesà̧à̧mbe àbualu̧ azi, nyi nàa ntɔ̀a èbâ bebe la è dzə̀a ètsə̂ tò, èsi tò e mè me kàˈtè mbɨ̀ˈɨ̀ àta̧nyèm a nèngǔ̧.
66001017	Mâ ye atò ale, mbê nchu mbɔ̀tè a mbì tò mbɨ̀ˈɨ̀ wòt tà pfə la. Ka tà nɔ̀ŋè àbualu̧ azi a ègwet la̧ nê, “Ka mbɔ̀â, E ngu Mèmbùˈu nè Mèndìa,
66001018	mè ngu wòt wu tà wu yu̧ la. E ndi mpfə, ka nè àfɨ̀ˈ yaa e ntsiˈi yu̧ kà wu li e tsi pfə. Mâ bɔ nkȩ̀ȩ̀te èvə nè ète àdziˈa àlaˈ a bèmpfəà.
66001019	“Ale, shɨ èghɨ bàagème à ye la. Shɨ èghɨ bu àa ghɨ àfɨ̀ˈ yaa la, mè shɨ e bu è bele kaa ghɨ̀ la.
66001020	È me wu ànəa ndò̧ yu ane těnto̧ tu tesà̧à̧mbe mâ bèa àbualu̧ am la, nè èghɨ bu besà̧à̧mbe bɔ̀ɔ ntsìta mèkàˈà adù̧, bɔ ghɨ ane gôl la, ko tsiˈ è shu awê lə èghɨ mbɔŋ. Těnto̧ tu tesà̧à̧mbe la wu bɔntu̧ bu basà̧à̧mbe bɔ̀ɔ ndȩ̀à bèchɔsì bu basà̧à̧mbe la. Èghɨ bu bɔ̀ɔ ntsìta mèkàˈa adù̧ besà̧à̧mbe la, è wu bèchɔsì ngaa basà̧à̧mbe la.
66002001	“Shɨa àkatè abua wantu̧ Mbɔ̧ɔ̧mà wu tàa ndȩ̀a chɔsì wu a Efesɔ̀s la nê, ‘Mèngà̧ maa è dzəa abua wòt wu tà bèa těnto̧ tu tesà̧à̧mbe àbualu̧ azi, mè me ghȩ̀ȩ̀nè a kètsìà èghɨ bu besà̧à̧mbe bɔ̀ɔ ntsìta mèkàˈà adù̧, bɔ ghɨ ane gôl la.
66002002	Mâ ko èghɨ bɨ̀a ngɨ̀à la. Mâ ko tèbəˈte bɨ faˈ mbɔŋ, mè nkùùlè mèntɨ̧ɨ̧ mɨ̧ a èbem ngoˈtsə la. Mâ ko nê bɨ̀a ka bɨ̧ɨ̧ne nê bòt kàbɔ̀ŋ è wu ayɔɔ yɨ̧. Bɨ bàŋe bòt bu bɔ̀ɔ shua nê bɔ wu bɔntu̧ Yesò, ka bɔ̀ ka wu bùà la, ndze nê bɔ wu bòt mèfà̧.
66002003	Bɨ batè ntaˈa ye ngoˈ ane èlen la̧ ale, ka mbɔ̀ nkùùle mèntɨ̧ɨ̧ mɨ̧, bɨ̀ ka ka̧.
66002004	“ ‘Ka àghɨ aà yeamɔˈ bɨ̀a ngɨ̀à àa ka bɔŋ am la. Bɨà kà tsi nkɔ̀ŋkè am mbɨ̀ˈɨ̀ bɨ li mbɨ̀ ngua nkɔ̀ŋkà am la.
66002005	È wu ale, bɨ̀ ku̧u̧te àdziˈa èkɔŋ wɨ̧ è le wu ane ya̧ la, nkùbte mèntɨ̧ɨ̧ mɨ̧, mè me ghɨ mbɨ̀ˈɨ̀ bɨ li ndza̧a̧ ngùa ngɨ̀à la. Bɨ̀ baka kubte, ko ma kɨˈɨ e tsì àyɨ̧ ne àghɨ yu bɔɔ ntsia èkaˈà adù̧ la adzìˈa zi.
66002006	Ka àghɨ aà yeamɔˈ màa kɔ̀ŋkà wɨ̧ adù̧ la. Bɨà mpààbà èbɨˈte èghɨ bu bòt bu bɔ̀ɔ nkuŋa Nìkòlatàn la, àa ngɨ̀à la, mbɨ̀ˈɨ̀ mmɔ̌ mbɔŋ màa mpààbà la.
66002007	“ ‘Wòt bɔ ètǔ̧, tà yùte ànə̂ ayaa Fo Mbɔ̧ɔ̧mà wua shua abua bèchɔsì bu la. Wòt kuula èntɨ̧ɨ̧ vi nùà tè ntsèà ko maa ghɨ̌ tàa jɨ tèta̧a̧te àyɨt yu a palàdȩ̂ Mbɔ̧ɔ̧mà, àa ŋa mèmpème la.
66002008	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Sìmȩnà la nê: ‘Eyaa mèngǎ̧ wòt wu tà wù Mèmbùˈu nè Mèndìa la. Wu tòà wu tà li mpfə mè njù̧ù̧me la.
66002009	Mâ kô ngoˈte bɨ̀a ndzèa la, nè ntseb bɨ̀ wu a èbèm la, (ka ane nkǔŋ) bɨ bɔ èghɨ nyaŋ. Mâ kô mɨ̧̂ ndɨ bòt bu bɔ̀ɔ fɨ̀ta nè bɔ wu Bèjû, ka bɔ̀ ka wu bùà la, àa ndàˈa kàbɔ̀ŋ ane èlen lɨ̧ la. Bɔ wu ènɔ̧̂ bòt Satàn.
66002010	Bɨ̀ ka mbɔ̀â nkàà ngoˈ tu bɨ̀a ye tùà la. Bɨ̀ ye, Satàn nàà zǐ àbə̀ˈ àyɨ̧ a tèfȩ, mbɨ̀ˈɨ̀ bɔɔ nyɔ̀ˈta awɨ̧ e ye ndɨ bɨ zì mèntɨ̧ɨ̧ mɨ̧ ane Yesò la. Bɨ gha ye ngoˈ mbɔŋ wû ane èli èghem. Bɨ̀ tsiˈ mèntɨ̧ɨ̧ mɨ̧ ane ya̧ me kweele, ka è màà ngu wû èvə. Bɨ ghɨ̀ ale, ko bɨa bɔ àbȩ̀, è wu mèmpème kàlìà la.
66002011	“ ‘Wòt bɔ ètǔ̧, tà yùte ànəa Fo Mbɔ̧ɔ̧mà nàà shu abua bèchɔsì bu la. Wòt kùùla èntɨ̧ɨ̧ vi nùà tè ntsèà, ko tà ka tsi li epfə èvə kwèn lu bòt ko àa li pfə lùà la.
66002012	“Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Pegamùm la nê: ‘Eyaa mèngǎ̧ wòt wu tà bɔ nyi yu nàa ntɔa èbâ bebe la.
66002013	Mâ ko àdziˈa bɨ̀a ntsèka la, wu àdziˈa àtɨ̧a kèfɔ̧̀ Satàn à wu abot la. Mâ kô nê bɨ bakà li mè tu̧ nê bɨ wu bòt bɔ̧. Bɨ li bɨ̀ ka tsi mèntɨ̧ɨ̧ mɨ̧ ane ya̧ ka wû àfɨˈa bɔ li mbùŋa Antipà wu tà li ngua nkuŋe am nè èntɨ̧ɨ̧ vi wemɔˈ la. Bɔ li mbùŋe atò a kètsìà wɨ̧, àdziˈa Satàn nàa ntsèka la, nkàà ndɨ tà li ngua ndàˈa èngǎ̧ am la.
66002014	“ ‘Ka èghɨ ko aa və bɨ̀a ngɨ̀à màa ka kɔ̀ŋkè la. Bòt ko aa ayɔɔ yɨ̧ bɔ̀ɔ ngɨ̀à èghɨ bu Balààm li ngua nyɨ̀ˈta la. Tà li nkɨ̀ɨ̀te a Balàk tà fɨte bòt Izə̀lȩ̂ bɔ ghɨa kàbɔ̀ŋ. Balàk li ngɨ̀ bɔ me paˈte àbɨ̧ mè njɨ̀a èghɨ bɔ nɨŋ ntsì mèpɨ̧̀ la.
66002015	Bɨ bɔ bòt ko ayɔɔ yɨ̧ mɨ̧̂ bɔ̀ɔ ngɨ̀à èbɨˈte èghɨ bu Nìkòlatàn nàa nyɨ̀ˈta la.
66002016	Bɨ̀ kubte mènə̀ kàbɔ̀ŋ mɨ̧, na bɨ bakà kùbte, ko màa kɨˈɨ ne nyi ebà bebe yu nàà dzə àtsə am la enǔ bòt nga la.
66002017	“ ‘Wòt bɔ ètǔ̧, tà yùte ànəa Fo Mbɔ̧ɔ̧mà nàa shua abua bèchɔsì bu la. Wòt kùùla èntɨ̧ɨ̧ vi nùà tè ntsèà, ko maa ŋa àbəˈa èghɨjɨ ndò̧ Mbɔ̧ɔ̧mà abua tò, e mě ŋa atò èti kèfə, bɔ shɨ èlen fi adù̧, kà wòt tsa ko lùà, kà wu wòt wu mâ ŋa èlen mbɔŋ abua tò la.
66002018	“Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Tȩ̀tilà la nê: ‘Eyaa mèngǎ̧ Wa̧ Mbɔ̧ɔ̧mà wu àghɨ atò àa mbèˈa mbɨ̀ˈɨ̀ èwet nkòòla la, èka tò e mè me beˈe mbɨ̀ˈɨ̀ àtɨ̧ɨ̧na bɔ to̧a èwet la.
66002019	Mâ ko èghɨ bɨ̀a ngɨ̀à la. Mâ ko nê bɨà nkɔ̀ŋkà wɨ̧, mè nè ndɨ mèntɨ̧ɨ̧ mɨ̧ bele ane ya̧, bɨ mè me tɨŋe bɔnyɨ bɨ̧ ntsɔ̧̀, mè nkùùla mèntɨ̧ɨ̧ mɨ̧ la. Mâ kô mɨ̧̂ nê èghɨ bɨ̀a ngɨa àfɨ̀ˈ yaa la e tsè èbu bɨ li ndza̧ ngua ngɨ̀à la.
66002020	“ ‘Ka àghɨ aà yeamɔˈ bɨ̀a ngɨ̀à màa ka kɔ̀ŋkè la. Bɨ sǎ Jezebèl ayɔɔ yɨ̧, àvi wu tàa ntɔ avi nê ye wu ndàˈàtɔŋ Mbɔ̧ɔ̧mà la. Tàa fɨ̀ta bɔfàˈ bɔ̧ ngɨ̀à bɔ paˈtà àbɨ̧ mè njɨ̀a èghɨ bɔ nɨŋ ntsì mèpɨ̧̀ la.
66002021	E ndi ŋǎ atò àfɨ̀ˈ nê tà kubte, ka tà tu̧u̧ ekubte ane mènə̀ kàbɔ̀ŋ mi.
66002022	Maa ghɨ̌ tàa kwene àghɔ̧, e mě zi bòt bu bɔ li ngua njɨ̀a àbȩ bɔ̂ tò ba la a èbem ngoˈ kèkweelè, na bɔ bakà kùbte a màngɨa èbɨˈte ènə̂ bu tàa ngɨ̀à la.
66002023	Maa liime bòt bu bɔ̀ɔ nkuŋa tò la. Àyaa aa ghɨ̌ bèchɔsì bu bàgème aa ko nê mâ ko mèmɨ̀ɨ̀te bòt bàgème nè àghɨa àa mèntɨ̧ɨ̧ mɔb la. Maa ŋa waa waa àghɨa a kùˈù ane àfàˈ tàa ngɨ̀à la.
66002024	È me wu àbə̀ˈ àyɨ̧ yu a Tȩ̀tilà bɨ baka bɨ̧ɨ̧ne èghɨ bu Jezebèl nàa nyɨ̀ˈta la, bɨ̀ ka meè nko èghɨ bu bòt àa ntɔ nê wu ngule ènə̂ ndò̧ Satàn la, ko mâ shu abua yɨ̧ nê è nka tsi nɔ̀ŋe àbòˈà ko tsa a ègwet lɨ̧ a.
66002025	Ka bɨ ba̧a̧ èghɨ bu bɨ ko tê ndɔ̀ˈ la ntsɔ̧̀, tè è ngɨa nkɨ̀ˈɨ̂.
66002026	“ ‘Wòt kuula èntɨ̧ɨ̧ vi nùà tè ntsèà, mè ngɨ̀ àghɨa màa nkɨà la ngà te ndìà, ko maa ŋa atò mètàŋ a ègwet èlaˈ ègème,
66002027	wû mbɨ̀ˈɨ̀ Tǎt am è ŋa mètàŋ abua am la. Ŋut naa me nɨ ambàŋ àtɨ̧ɨ̧na mbà̧a̧ èlaˈ mbɔŋ kà ku tèsȩ, ngɔ̀ˈà àwɔb, mbɨ̀ˈɨ̀ bakɨ̀ŋ ètsaˈ bèa ngɨ̀ be boˈtè ane tèbatsə la.
66002028	Maa mě ŋa atò kěnto̧ fu kèa sàˈa a ntɔtetsɔ̌ˈ la.
66002029	Wòt bɔ ètǔ̧, tà yùte ànəa Fo Mbɔ̧ɔ̧mà wua shua abua bèchɔsì bu la.”
66003001	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Sadìs la nê: ‘Eyaa mèngǎ̧ wòt wu tà bɔ fote Mbɔ̧ɔ̧mà tu tesà̧à̧mbe nè těnto̧ tu tesà̧à̧mbe la. Mâ ko èghɨ bɨ̀a ngɨ̀à la, bòt aà ndzèa wɨ̧ nê bɨ wu bòt yu̧, ka bɨ bɔ ngu bèmpfəà.
66003002	Bɨ̀ lɔ̀ka wɨ̧, mbɨ̀ˈɨ̀ adziˈi fo wu a èbem lɨ̧ la paa mì bɨ paà mpfə, nkàà nê mâ ye nê mènə̀ mɨ̧ bakà kùˈ a mbì Mbɔ̧ɔ̧mà.
66003003	Ale, bɨ̀ ku̧u̧te àghɨa bɨ li ndzə mbɨ̧̀ɨ̧̀nê la, me ghɨa yùà ngà nè mbì, mbɔ̂ mè nkùbte mèntɨ̧ɨ̧ mɨ̧ ane kàbɔ̀ŋ wu bɨ̀a ngɨ̀à la. Bɨ baka lɔke wɨ̧, ko maa kɨˈɨ àfɨˈa kà bɨ ko, mbɨ̀ˈɨ̀ tsɔŋ nàa ngɨ̀ tà kɨ̀ˈɨ̂ la.
66003004	“ ‘Ka bɔlɨ bòt ko e bele ayɔɔ yɨ̧ a Sadìs və kà dɔte ndǐ tɔb. Bòt ngaa aa li kwa̧ ndìte kèfə e wu ba tò ba, nkàà nê bɔ kuˈ.
66003005	Wòt kùùla èntɨ̧ɨ̧ vi nùà tè ntsèà, ko tàa li kwa̧ ndìte kèfə, è nka mè ngu tsì èlen tò a èbem àkata mèmpème. Maa li mě tɨ̧ɨ̧ a mbì Tǎt am nè bɔntu̧ bi e shu nê tà wu wòt am.
66003006	Wòt bɔ ètǔ̧, tà yùte ànəa Fo Mbɔ̧ɔ̧mà wua shua abua bèchɔsì bu la.
66003007	“ ‘Shɨa àkatè abua wantu̧ Mbɔ̧ɔ̧mà wu tàa ndȩa a chɔsì wu a Fìlàdefìà la nê: ‘Eyaa wu mèngǎ̧ Ngule Wa̧ Mbɔ̧ɔ̧mà, tà mèe ngu wòt nkǔŋ la. Nkȩte fɔ̧̀ Dàbid te wu abua tò. Tàa ngɨ̀ tà kȩ ètsələ̀ˈ, wòt kà ko ntsɔˈ; tà ntsɔˈ ètsələ̀ˈ, wòt kà ko nkȩ̀.
66003008	Mâ ko èghɨ bɨ̀a ngɨ̀à la. Bɨ̀ ye, mâ tsɔˈɔ ètsələ̀ˈ abua yɨ̧ betsiˈa wòt kà kô ngàbà la. Mâ ko nê bɨ batè mbɔ wû adziˈi mètàŋ ale, ka mbɔ̀ me ghɨ̀ àghɨa mâ shu la, bɨ̀ ka mè ntu̧ èlen la̧.
66003009	È me wu bòt ènɔ̧̂ Satàn, bòt mèfà̧ bu bɔ̀ɔ shua nê bɔ wu Bèjû kà wu bùà la, ko maa ghɨ̌ bɔɔ kɨˈɨ eŋɔˈne a si a mbì lɨ̧ ekukte awɨ̧. Bɔɔ ko bàgème nê maà nkɔ̀ŋkà àwɨ̧.
66003010	Mâ shu nê ndɨ̀ wu bɨ kuule mèntɨ̧ɨ̧ mɨ̧ ngɨ̀ mbɨ̀ˈɨ̀ mâ shu la, maa baaba awɨ̧ àfɨˈa màa nɨ ngoˈ enyɔ̀ˈte bòt sitsǎˈ bàgème la.
66003011	“ ‘E mbele yàŋe kɨˈɨ, è wu ale bɨ̀ ba̧a̧ èghɨ bu bɨ bɔ tê ndɔ̀ˈ la ntsɔ̧̀, mbɨ̀ˈɨ̀ ka wòt kǒ fàà ènɨ̧ wu Mbɔ̧ɔ̧mà nɔ̀ŋe abua yɨ̧ la.
66003012	Wòt tà kuule èntɨ̧ɨ̧ vi nù tè ntsè la, maa li ghɨ̌ tàa bɔ àdziˈ a lob Mbɔ̧ɔ̧mà am ane àlia nè àlia. Àfɨ̀ˈà ko tàa li sà àdziˈa mbɔŋ la a ntsě. Maa shɨ èlen Mbɔ̧ɔ̧mà am a èsi tò, nè èlen àdziˈ yu Mbɔ̧ɔ̧mà am nàa ntsèka, è wu Jèlusalèm fi, è dzəa ègwet abua Mbɔ̧ɔ̧mà am la. Maa shɨ èlen fi la̧ mɨ̧̂ a èsi tò.
66003013	Wòt bɔ ètǔ̧, tà yùte ànəa Fo Mbɔ̧ɔ̧mà nàa shua abua bèchɔsì bu la.
66003014	“ ‘Shɨa àkatè abua wantu̧ Mbɔ̧ɔ̧mà wu tàa ndȩa chɔsì wu a Làôdisìà la nê: ‘Eyaa wu mèngǎ̧ wòt wu bɔ̀ɔ ntɔ atò nê Àmèn, mè ngu wòt nkǔŋ, mèngǎ̧ tò è kùˈu me bòt àa bɨ̧ɨ̧ne la. Mbɔ̧ɔ̧mà li ngɨ̀ àghɨ àgème a bùˈ ane tò.
66003015	Mâ ko èghɨ bɨ̀a ngɨ̀à la, bɨa kà lù̧, bɨ̀ ka wua fia. Ka bɨ wu me lù̧u̧ ko bɨ me fi.
66003016	Ka ndɨ̀ wu bɨ̀a ka lù̧, bɨ̀ ka wua fia la, maa tsə̀ awɨ̧ a si mbɨ̀ˈɨ̀ mattsə.
66003017	Bɨà shua nê bɨ wu bòt èsi ntsɔ̧̀, mbɔ àghɨ àgème, tè bɨ ka tsi ngua mbùa àghɨ. Ka bɨà shua ale bɨ̀ ka lem nko nê bɨ bakà bɔ àghɨ, ngu mbɨ̀ˈɨ̀ bòt bòt aa me ku tèsȩ tɨ̧ la, ngȩ̀ȩ̀nà mbɨ̀ˈɨ̀ bòt ntseb kà kwa̧a̧ ndǐtsə, mè ngu mbɨ̀ˈɨ̀ bòt àghɨ àleme.
66003018	Ale, mâ kɨɨte awɨ̧ nê bɨ̀ kɨˈɨ abua am njǔ̧ a ngule gôl bɔ to̧ a èwet tè ndɔ̀tetsə te dzə adù̧ la, mbɨ̀ˈɨ̀ wu ndaŋe bòt èsi ntsɔ̧̀. Bɨ̀ kɨˈɨ mɨ̧̂ njǔ̧ ndìte kèfə nkàbte mbɨ̧̀ tɨ̧, mbɨ̀ˈɨ̀ tea ghɨ̌ bɨa baka tsi mbɔ̀ àtsəa kɔˈɔ. Bɨ̀ mě nkɨ̀ˈɨ̂ njǔ̧ èghɨbə ndzì àghɨ ayɨ̧ mbɨ̀ˈɨ̀ e me ye èdziˈ ntsɔ̧̀.
66003019	“ ‘Bòt bu màa nkɔ̀ŋkà la wu bòt màa ŋȩ awɔb, mè mbà̧à̧ta wɔb ane èbu kekweelè mbɨ̀ˈɨ̀ bɔɔ bɔ èyì la. È wu ale, bɨ̀ kwàˈte ntsɔ̧̀ nkùbte mènə̀ kàbɔ̀ŋ mɨ̧.
66003020	Bɨ̀ ye, e ngua ètsələ̀ˈ mâ tɨ̧ me luˈte la, wòt zə̀a àtɔŋ am ntsɔ̀ˈɔ ètsələ̀ˈ, ko maa nyi a lob e wu ne tò, ba tò àa jɨ èghɨjɨ nɔ̂.
66003021	“ ‘Wòt kuule èntɨ̧ɨ̧ vi nù tè ntsèà ko maa li ghɨ tàa tseke a ègwet àtɨ̧a kèfɔ̧̀ am ba tò, wû mbɨ̀ˈɨ̀ e ndi kuule èntɨ̧ɨ̧ am nù tè ntsè, Tǎt am ghɨ̀ e ntsèke ba tò a ègwet àtɨ̧a kèfɔ̧̀ tò la.
66003022	Wòt bɔ ètǔ̧, tà yùte ànəa Fo Mbɔ̧ɔ̧mà nàa shu abua bèchɔsì bu la.”
66004001	Mènə̀ maa ègème tsè e mè ndze àtsə, me ye ètsələ̀ˈ ko etsɔˈɔ a ègwet. E ndzə àtɔŋ yu a li ndàˈà abua am mbɨ̀ˈɨ̀ èsɔndɨk la, a nê “Kɔˈ àdziˈ yaa mbɨ̀ˈɨ̀ maa nyɨˈte àwê èghɨ è bele kaa ghɨ̀ la.”
66004002	Kwàˈ àfɨˈa mbɔŋ Fo Mbɔ̧ɔ̧mà kɨˈɨ adù̧ ya̧ ngɨ̀ e ndze àtɨ̧a kèfɔ̧̀ a ègwet wòt kǒ tseke adù̧ la.
66004003	Èsi wòt wu a ègwet àtɨ̧a kèfɔ̧̀ yu la e wu mbɨ̀ˈɨ̀ àti ako àa fə̀ə̀ta nkàˈtà, bɔ̀ɔ ntɔ ane jaspà nè kànelìan la. Nàmbəabaŋ la è ghaale àtɨ̧a kèfɔ̧̀ a mbɔŋ, me kàˈtè mbɨ̀ˈɨ̀ èti ko bɔ̀ɔ ntɔ ane emelà la.
66004004	Ètɨ̧ kèfɔ̧̀ ko èghem yebe ntsɔ̀b bekwì e ghaalè àtɨ̧a mbɔŋ. Bɔɔjuŋ ko èghem yebe ntsɔ̀b bekwì e tseke a ègwet ètɨ̧ bu, nkwa̧a̧ ndìte kèfə, mè nka̧a̧ ntà̧ kèfɔ̧̀ bɔ nɨa gôl ngɨ̀ la.
66004005	E me ye mèkàˈà nkàˈà la, mè nê èfàŋ ngwèla la e dzə a ègwet àtɨ̧a kèfɔ̧̀ yu. E mè ndze bètɔsìlam basà̧à̧mbe mbèˈa a mbì àtɨ̧a kèfɔ̧̀ yu, è wu fote Mbɔ̧ɔ̧mà tu tesà̧à̧mbe la.
66004006	E mè ndzi èdzî ko a mbì àtɨ̧a kèfɔ̧̀ yu, e me fəəte mbɨ̀ˈɨ̀ àlùgɨ̀lâ. Èghɨ ko bekwì è wu yu̧ la e ghaalè àtɨ̧a kèfɔ̧̀ yu ntɨ̧̀ɨ̧̀te abà ègème, mbɔ̀ àghɨ nyaŋ a mbì nè kwèn.
66004007	Àyea mbì adù̧ a wu mbɨ̀ˈɨ̀ sambàŋ, àyea a kɨˈɨ a kwèn tò la a wu mbɨ̀ˈɨ̀ lu̧mpɔ̀ŋ. Àyea è wù betat la, a bɔ èsi e fəə èsi wɔ̀bȩ̌ la, àyea, è wù bekwì la, a wu mbɨ̀ˈɨ̀ èfa̧ ko àa ndèa a ègwet la.
66004008	Àghɨ àgème ane èghɨ yu̧ bu bekwì la, a bɔ tèbaabètsə tentùa mè mbɔ̀ àghɨ ane yɔb a èdziˈ ègème, àbȩ nè èbèm. Àfɨ̀ˈ àgème nèngǔ̧ bɔ̂ ètsəˈ bɔ me kɔ̧ mèkù̧ shua nê, “Mbɔ̧ɔ̧mà Lefɨ̀ˈ Àtsèàngɔ̀ŋ tà tse èghɨ ègème, mè mbɔ̀ èntɨ̧ɨ̧ kèfə ntsè àghɨ àgème. Tà li ndzaŋe wu, mè ngu àfɨ̀ˈ yaa, mè ngu e li ekɨˈɨ.”
66004009	Èghɨ bu bekwì, è wu yu̧ la e me kɔ̧ mèkù̧ ngùˈtà, nkùkta mè nkɔ̀ŋkà wòt wu tà tseke a ègwet àtɨ̧a kèfɔ̧̀ yu, tà wu ane àlia nè àlia la. Mbɨ̀ˈɨ̀ bɔ ghɨ̀ ale la,
66004010	bɔɔjuŋ bu èghem yebe ntsɔ̀b bakwì la e bɔ̀te a si a mbì wòt wu tà tseke a ègwet àtɨ̧a kèfɔ̧̀ yu la, me dèbè èbu ngùˈtà tò wu tà wu ane àlia nè àlia la. Bɔ li ntsì nta̧a̧te kèfɔ̧̀ tɔb nɔ̀ŋè a mbì wòt wu a ègwet àtɨ̧a kèfɔ̧̀ yu la, me kɔ̧ mèkù̧ shua nê,
66004011	“Mbɔ̧ɔ̧mà Lefɨ̀ˈ wa leˈ, à kùˈu we bòt àa me shu nê à ghe, mè nkùkta we, mè ngùˈtà we ane mètàŋ mè la. Wu àwɔ̀ à lè ghɨ èghɨ ègème, è mě ngu ane mènkɔ̀ŋke me ka èghɨ ègème e li ngu, mè ntsìˈi èghɨ yu̧ la.”
66005001	E me ye ndze àbaa àkatè ko àbualu̧ wòt wu tà tseke a ègwet àtɨ̧a kèfɔ̧̀ yu la. Bɔ shɨ èghɨ ko ane àkatè mbɔŋ àbâ mbì nè àyea kwèn, mbɔ̀ ndèbte, nɨ àmènà nɨŋ shɨ̀ŋ èdziˈ besà̧à̧mbe ane àkatè mbɔŋ enɨ nyɨˈte nê wòt bakà bɔ ndɨ tàa tsɔˈɔ la.
66005002	Àfɨˈa mbɔŋ e ndze wantu̧ Mbɔ̧ɔ̧mà ko tà taˈa bɔ mètàŋ la, tà me ŋȩ shua nê, “Wòt wu tà kùˈ a màntsia àmènà yu ane àkatè yu, è ghaˈa àkatè ngaa la wu wàà?”
66005003	Tà làˈa ale, ka wòt kà wu a ègwet, kò a sitsǎˈ, kò a èten sitsǎˈ leˈ, tà kùˈa màngaˈa àkatè yu e tɔ àghɨa àa èbèm la.
66005004	Àyaa a li ngɨ̀ e ndɨ̀ kwàˈ ànyaˈne, nkàà ndɨ è mbaka ye wòt tà kùˈa màngaˈa àkatè yu e tɔ àghɨa àa èbèm la.
66005005	Afɨˈa mbɔŋ wajǔŋ kǒ ayɔɔ bɔɔjuŋ bu èghem yebe ntsɔ̀b bakwì la è shu abua am nê, “Ka tsi ndɨ̀. Ye, wòt wu bɔ̀ɔ ntɔ atò ane sambàŋ àlaˈ a Judà la wu àdziˈ yaa. Tà wu ènta̧a̧ e tu àndǎ̧ fɔ̧̀ Dàbid la. Tà nù tê ntsè àghɨ àgème. Ta kuˈ wê tàa tsi àmènà yu a èdziˈ besà̧à̧mbe ane àkatè yu la, e tɔ àghɨa àa èbèm la.”
66005006	Àfɨˈa mbɔŋ e ndze Wanjɨ̀ tà tɨ̧ɨ̧ a mbì àtɨ̧a kèfɔ̧̀ yu la. Èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la e ghaale Wanjɨ̀ wu ndzì a kètsìà. Wanjɨ̀ mbɔŋ tɨ̧ ale nɔ̀ŋkè mbɨ̀ˈɨ̀ bɔ le lɔ̀ˈ mbùŋè atò. Tà li mbɔ ndɔŋtsə tesà̧à̧mbe àtsə azi, nè àghɨ yea sà̧à̧mbe, è wu fote Mbɔ̧ɔ̧mà tu tesà̧à̧mbe bɔ tsàà àdziˈ ègème a sitsǎˈ ŋaa la.
66005007	Tà ghà nɨ àkatè yu àbualu̧ a wòt wu tà tseke a ègwet àtɨ̧a kèfɔ̧̀ yu la.
66005008	Mbɨ̀ˈɨ̀ tà ghà tê nɨ àkatè yu la, èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la, bɔ bɔ̀tè a si a mbì Wanjɨ̀ wu. Wòt ègème ane yɔb bèà àkalàku, nè èpfə̀ˈ ko bɔ ghɨ̀ ane gôl la. Mèwet ko li ngu a èbem èpfə̀ˈ lu nàa nəˈa mbɔ̀, è wu àtsaˈta bòt Mbɔ̧ɔ̧mà la.
66005009	Bɔ me kɔ̧ ètsəkù̧ fi shua nê, “Wu àwɔ̀ à kùˈa mànɨa àkatè yu etsi àmènà yu adù̧ la, nkàà nê bɔ li mbùŋè awê, àlo̧ yê a chùˈù ètsə bòt, mè nɨa awɔb nkɨ̀ˈɨ̂ abua Mbɔ̧ɔ̧mà. Bòt ngaa à li ngɨ̀ bɔ pem la, e dzəa èndà̧ ègème, nè èlaˈ ègème, nè ndɨ̧ tègème, mè ndzə̀ ayɔɔ tèwuute bòt tègème.
66005010	À ghɨ̀ àwɔb ane bòt lèfɔ̧̀ wê, bɔ mè ngu bèntsìà mèpɨ̧̀ abua Tǎt wa Mbɔ̧ɔ̧mà. Bɔ̀ɔ li me ba̧a̧ ngɔ̀ŋ yaa.”
66005011	E ndȩ̀ mè ndzə̀ bɔntu̧ Mbɔ̧ɔ̧mà bètɔsì nè bèmilèyɔ̂ŋ kà wòt wu ko pà̧a̧. Bɔ tɨ̧ɨ̧te a ngèt àtɨ̧a kèfɔ̧̀ yu, nè èghɨ bu bekwì è wu yu̧ la, mè nè bɔɔjuŋ bu èghem yebe ntsɔ̀b bakwì la.
66005012	Bɔ me kɔ̧a ŋȩ̀a shua nê, “Wanjɨ̀ wu bɔ li mbùŋè la è kùˈa màmbɔ mètàŋ, nè èghɨ nyaŋ nè èyì mè nè ènɨ̧. Tsiˈ bòt è ŋa kènuke abua tò, ngùˈtè atò mè nkɔ̀ŋkè atò.”
66005013	Afɨˈa mbɔŋ e ndzə àtɔŋ àghɨ yu̧ àgème nkɔ̧̀a la. À yea à wua a ègwet la, nè sitsǎˈ, nè èten sitsǎˈ, fɔɔle ne è bu a èbem mèleb la, e me kɔ̧a shua nê, “Ba wùˈta wòt wu tà tseke a ègwet àtɨ̧a kèfɔ̧̀ yu la bɔ̂ Wanjɨ̀ wu. Bà ŋa kènuke abua tò, nkɔ̀ŋkè atò. Tsiˈ ènɨ̧ nè mètàŋ è wu mɔb ane àlia nè àlia!”
66005014	Èghɨ bu bekwì è wu yu̧ la e nê “Àmèn!” Bɔɔjuŋ bu èghem yebe ntsɔ̀b bakwì la e bɔ̀te a si me dèbè èbu ngùˈtà wòt wu tà tseke a ègwet àtɨ̧a kèfɔ̧̀ yu la bɔ̂ Wanjɨ̀ wu.
66006001	Afɨˈa mbɔŋ e me ye Wanjɨ̀ wu nà̧à̧nè àdziˈa mbì ane èdziˈi èmènà bu besà̧à̧mbe ane àkatè yu la. Tà nà̧à̧nè ale e me zə àghɨ ko ane èghɨ bu bekwì è wu yu̧ la a ŋȩ ane àtɔŋ ko mbɨ̀ˈɨ̀ èfâŋ nê, “Kɨˈɨ!”
66006002	E mè ndɨ̀ŋkè me ye, ndzèa loà kèfə. Wòt tà tsekè a ègwet la bèà nkeˈ àbu azi, bɔ mè ŋa ntà̧ kèfɔ̧̀ abua tò. Tà dzə nga àbȩ mbɨ̀ˈɨ̀ wòt tà nù tê ntsè mè ngu nǔ e tsè la.
66006003	Mbɨ̀ˈɨ̀ tà nà̧à̧nè àdziˈa àmènà bebe la, e mè me zə àyea bebe ane è eghɨ̀ bu bekwì è wu yu̧ la a nê, “Kɨˈɨ!”
66006004	Loà kǒ mè ndzə̀ àbȩ me beˈe. Bɔ ŋa mètàŋ abua wòt tà tseke a ègwet la, tàa ghɨ̌ bòt aa baka tsi ngua ntsèka ane àlàŋkè nè bɔnyɨ bɔb a sitsǎˈ ŋàa, mbɨ̀ˈɨ̀ bòt aa me bùŋè bɔnyɨ bɔb. Bɔ ghɨ̀ ale, mè ŋa taˈà nyi abua tò.
66006005	Afɨˈa tà nà̧à̧nè àdziˈa àmènà yu, è wù àyea betat la, e mè me zə àyea bekwì ane èghɨ bu bekwì è wu yu̧ la, a nê, “Kɨˈɨ!” E mè ndȩ̀ me ye loà kèfen dzə àbȩ. Wòt tà tseke a ègwet la bèà kilò bɔ̀ɔ nɨ̀a fɨ̀ˈtà èghɨ la àbu azi.
66006006	E ndzə àghɨa ko mbɨ̀ˈɨ̀ àtɔŋ wɔ̀bȩ̌ a dzəa kètsìà èghɨ bu bekwì è wu yu̧ la, a nê, “Ghɨa bòt è me nɨ èkab àfaˈa àliabȩ ka njǔ̧a akaŋ flawà wemɔ̀ˈ kò njù̧a bakaŋ ngààle babe leˈ. Ka tsiˈ mèwet bɔ̀ mèlùˈ ka mbuŋ.”
66006007	Afɨˈa tà nà̧à̧nè àdziˈa àmènà yu, è wù àyea bekwì la, e mè me zə àyea bekwì ane èghɨ bu bekwì è wu yu̧ la, a nê “Kɨˈɨ!”
66006008	E mè ndȩ̀ ndzea loà kǒ mbɨ̧̀ tò è nɔ̀ŋkè mbɨ̀ˈɨ̀ è fəa la, èlen wòt wu tà tseke a ègwet la wu Èvə. Àlaˈ a bèmpfəà a me kùŋe atò. Bɔ ŋa wɔb mètàŋ nê bɔ̀ nɨ nyi ebà bebe nè èchɨɨ, nè àghɔ̧, ndɔ̀ˈ nè banya̧bàˈ è ndììme bòt sitsǎˈ. Bɔ ghàbtà bòt sitsǎˈ ane ebà bekwì, ko wu àbâ yeamɔˈ bɔ̀ɔ liime la.
66006009	Àfɨˈa tà nà̧à̧nè àdziˈa àmènà yu betà̧â̧ la, e ndze èlɨ̀ŋkè bòt bu bɔ li mbùŋè àwɔb nkàà ndɨ bɔ li ngua ntsɔ̀tà èngǎ̧ Mbɔ̧ɔ̧mà mè me shu nê bɔ̀ bɨ̧ɨ̧ne èngǎ̧ mbɔŋ la. Èlɨ̀ŋkè mbɔŋ e li ngu a èten àdziˈ yu bɔ̀ɔ ntò̧à banyà̧ ŋa abua Mbɔ̧ɔ̧mà la.
66006010	Bɔ me ŋȩ kwàˈ ànyaˈne shua nê, “Àwɔ̀ Tǎt wa Mbɔ̧ɔ̧mà Àtsèàngɔ̀ŋ, àa tsa ane àghɨ àgème, nkǔŋ mè me dzə wû abua ye. Bàa tseke tê eghǎ ewua ka àfɨˈa, ka àa saˈa bòt bu bɔ li mbùŋè awa a sitsǎˈ la, e zi awɔb a èbem ngoˈ à?”
66006011	Bɔ mè ŋǎ èmà̧ kèfə abua wòt ègème ane yɔb. Bɔ ŋa ale mbɔ̂ shu abua yɔb nê bɔ̀ mě ntsèke ane àfɨ̀ˈ àko, tè kèmpà̧ bɔnyɨ bɔb bu bɔ̀ wu bɔfàˈ Mbɔ̧ɔ̧mà mɨ̧̂ la ghɨa nkùˈ. Eyaa wu bòt bɔ li mbɔ ndɨ bɔ̀ɔ bùŋe mbɨ̀ˈɨ̀ bɔ li mbùŋè èbaa nè bòt la.
66006012	Mbɨ̀ˈɨ̀ tà nà̧à̧nè àdziˈa àmènà yu, è wù àyea bentùa la, e me ye sitsǎˈ bente kwàˈ ànyaˈne. Àta̧nyèm a tsiˈa fèna mbɨ̀ˈɨ̀ ndǐ kèfen, àta̧ èŋu a tsiˈa mbèˈa mbɨ̀ˈɨ̀ àlo̧.
66006013	Těnto̧tsə te lɔˈte a ègwet nkwènte a sitsǎˈ mbɨ̀ˈɨ̀ àfeme à kekweelè àa ngɨ̀ à tsea à nyìˈì èyɨt tèta̧a̧tsə te kwentè la.
66006014	Ègwelebuule e lebe mbɨˈɨ̀ matà nyɔ̂. Tèbȩtsə tègème nè èdziˈi si èyuube a èbem èdzî e lɔˈte adziˈi e ghɨ ngu la.
66006015	Afɨˈa mbɔŋ bèfɔ̧̀ sitsǎˈ bàgème, nè bòt nɨ̧, nè bètǎt bèshujà, nè bòt èkab, nè bòt kekweelè, nè bòt bàgème, èbùˈ, nè bòt kà wu èbùˈ e ghà ndò̧ò̧tè a èbem mbə̀ˈtsə nè èbem tèbȩtsə.
66006016	Bɔ lò̧ò̧te ale me shu abua tèbȩ tu nè àti yu nê, è kabte awɔb mbɨ̀ˈɨ̀ ka wòt wu tà tseke a ègwet àtɨ̧a kèfɔ̧̀ yu la ye awɔb, Wanjɨ̀ wu mè nɔ̀ŋè ngoˈ a ègwet lɔb.
66006017	Àlia bɔ̀ɔ nyɨˈte ntsǒ yɔb la a kùˈ. Wòt wu betsiˈa tà ko ntɨ̀ŋe avi zìambɔŋ ane àli yaa la wu wàà?
66007001	Àfɨˈa mbɔŋ e ndze bɔntu̧ Mbɔ̧ɔ̧mà bakwì bɔ tɨ̧ɨ̧te a bètɔˈɔ sitsǎˈ bakwì la. Bɔ tɨ̧ɨ̧te ale, me ba̧a̧ èfeme bu a sitsǎˈ bekwì la, mbɨ̀ˈɨ̀ e me tsě a sitsǎˈ kò a èbem èdzî, kò adù̧ èyɨt leˈ.
66007002	Mâ ghɨ̀ ale, mè ndze wantu̧ Mbɔ̧ɔ̧mà kǒ tà dzə àbâ yu nyèm nàa sàˈa la, nè àghɨa ko àbu azi, è wu àghɨa Mbɔ̧ɔ̧mà yu̧ nàa nɨa ndzìà àlȩ̂ ane bòt la. Tà ŋȩ ntɔ bɔntu̧ Mbɔ̧ɔ̧mà ko bu bakwì Mbɔ̧ɔ̧mà ŋa awɔb mètàŋ a màntsoka sitsǎˈ nè èdzî la,
66007003	nê, “Ka ndzìˈì ntsòkè sitsǎˈ, kò èdzî, kò èyɨt leˈ, tè bàà ghɨà ndzì èlȩ̂ a mèsi bɔfàˈ a Mbɔ̧ɔ̧mà.”
66007004	Bɔ ghɨ̀ ale, shu am kèmpà̧ bòt bu bɔ zi èlȩ̂ a mèsi mɔb la nê, wu bòt bètɔsì ènkɨ̀ nè èghem yekwì ntsɔ̀b bakwì. Bòt mbɔŋ e li ndzə̀ a èndǎ̧ bòt Izə̀lȩ̂ bu ntsɔ̀b bebe la. Bòt bètɔsì ntsɔ̀b babe bɔ zi èlȩ̂ a mèsi mɔb la, e li ngua ndzəa a èbem àndà̧ yeamɔˈ.
66007005	Bòt bètɔsì ntsɔ̀b babe be dzəa àndǎ̧ Judà, bètɔsì ntsɔ̀b babe be dzəa àndǎ̧ Lubèn, bètɔsì ntsɔ̀b babe be dzəa àndǎ̧ Gad,
66007006	bètɔsì ntsɔ̀b babe be dzəa àndǎ̧ Ashà, bètɔsì ntsɔ̀b babe be dzəa àndǎ̧ Naptalì, bètɔsì ntsɔ̀b babe be dzəa àndǎ̧ Mànasì,
66007007	Bètɔsì ntsɔ̀b babe be dzəa àndǎ̧ Simìòn, Bètɔsì ntsɔ̀b babe be dzəa àndǎ̧ Levì, bètɔsì ntsɔ̀b babe be dzəa àndǎ̧ Isakà,
66007008	bètɔsì ntsɔ̀b babe be dzəa àndǎ̧ Zebulùn, bètɔsì ntsɔ̀b babe be dzəa àndǎ̧ Jòsêb, bòt bètɔsì ntsɔ̀b babe be dzəa àndǎ̧ Benjamèn.
66007009	Àyaa a tsè ale, e mè ndȩ̀ me ye ndze mènɔ̧̂ bòt kwàˈ ànyaˈne, kà wòt wu ko e pà̧a̧. Bòt ngaa e li ndzə̀a èlaˈ ègème, nè èndà̧ ègème nè tèwuute bòt tègème, mè nè ndɨ̧ tègème. Bɔ li nkwa̧a̧ ndìte kèfə mè mbèà èwumaŋ àbu bɔb, ntɨ̧̀ɨ̧̀te a mbì àtɨ̧a kèfɔ̧̀ yu nè Wanjɨ̀ wu a ngèt la.
66007010	Bɔ me ŋȩa shua nê, “Wu Mbɔ̧ɔ̧mà wa wu a ègwet àtɨ̧a kèfɔ̧̀ yu la, bɔ̂ Wanjɨ̀ wu ka bɔ̀ɔ ŋa awa mèmpème la.”
66007011	Bɔntu̧ Mbɔ̧ɔ̧mà bu bàgème e tɨ̧̀ɨ̧tè ngààle àtɨ̧a kèfɔ̧̀ yu, nè bɔɔjuŋ bu, mè nè èghɨ bu bekwì, è wu yu̧ la, mbɔ̀tè a si nè ètsə bɔb a si a mbì àtɨ̧a kèfɔ̧̀ yu, ngùˈtà a Mbɔ̧ɔ̧mà.
66007012	Bɔ bɔ̀tè ale, me shu nê, “Àmèn! Mèngùˈte wu abua Tǎt wa Mbɔ̧ɔ̧mà, nè ènɨ̧, nè èyì, nè mènkɔ̀ŋke, nè kènùke nè mètàŋ ane àlia nè àlia! Àmèn.”
66007013	Wajǔŋ kǒ ane bɔɔjuŋ bu biite am nê, “À ko bòt baa bɔ kwa̧a̧ ndìtè kèfə la à? Bòt mbɔŋ è dzəa neŋàà?”
66007014	E shu abua tò nè, “Tê, wu àwɔ̀ ka à ko la.” Tà mè shu abua am nê, “Eyaa wu bòt bu bɔ tse a èbem ngoˈ kèkweelè yu la. Bɔ nɨ àlo̧ Wanjɨ̀ wu shùù ndǐ tɔb tè te fəətè.
66007015	È wu ale, Eyaa wu lə bɔ wu a mbì àtɨ̧a kèfɔ̧̀ Mbɔ̧ɔ̧mà, fàˈà ngùˈtà tò a èbem lob tò nèngǔ̧ nè ètsəˈ la. Wòt wu tà tseke a ègwet àtɨ̧a kèfɔ̧̀ yu la, nàà wu ne nɔ̀b mbààba awɔb.
66007016	Ndzə̀tsə tè ka li tsi eku awɔb a, ètɔŋ bɔb è ka wu li tsi eyu̧. Nyèm ka li tsi ete awɔb a, è kà mě ngu li tsi etɔ̧̀ɔ̧̀tè àwɔb.
66007017	Aa li wu ale nkàà nê, Wanjɨ̀ wu a kètsìà àtɨ̧a kèfɔ̧̀ yu la, naa li wu mbààba awɔb, e me nɨa awɔb ngà a badzì mèleb nàa ŋa mèmpème la. Mbɔ̧ɔ̧mà mè ngu li yòò mèsi ègème àghɨ ayɔb.”
66008001	Afɨˈa Wanjɨ̀ wu nà̧à̧nè àdziˈa àmènà yu è wù àyea besà̧à̧mbe la, èdziˈ e bê nkwen a ègwet kwèe ane àbâ nyèm yemɔ̀ˈ.
66008002	Afɨˈa mbɔŋ e ndze bɔntu̧ Mbɔ̧ɔ̧mà bu basà̧à̧mbe bèa ntɨ̧̀ɨ̧̀ta a mbì tò la, bɔ ŋa tèsɔnkendɨk tesà̧à̧mbe abua yɔb.
66008003	Wantu̧ Mbɔ̧ɔ̧mà kǒ kɨˈɨ ntɨ̧ àdziˈ yu bɔ̀ɔ ntò̧à banyà̧ ŋa abua Mbɔ̧ɔ̧mà la. Tà li mbèà èpfə̀ˈ ko bɔ ghɨ ane gôl la àbu azi. Bɔ ŋa mèwet kǒ nàa nə̀ˈa mbɔ̀ la nyaŋ abua tò, nê tà nɨŋ nkwèˈnè ane àtsaˈta bòt Mbɔ̧ɔ̧mà, ntò̧ adzìˈ yu bɔ ghɨ ane gôl, à wu a mbìa àtɨ̧a kèfɔ̧̀ a Mbɔ̧ɔ̧mà la.
66008004	Ndiˈi mèwet mu a èbem àghɨa yu àbu wantu̧ Mbɔ̧ɔ̧mà wu la me fɔte nè àtsaˈta bòt Mbɔ̧ɔ̧mà yu nkɔˈɔ ngà a ègwet a mbì Mbɔ̧ɔ̧mà.
66008005	Wantu̧ Mbɔ̧ɔ̧mà wu ghɨ̀ ale, nɨ èwet àdzìˈ yu bɔ̀ɔ nɔ̀ŋè mèwet mu nàà nə̀ˈa mbɔ̀ la, ndzì a èbem èpfəˈ lu àbu azi la, mbɔ̂ maˈa sitsǎˈ. Tà màˈà ale, èfâŋ e gwet, e ndzə ètɔŋ ko, èdziˈ e kàˈ, sitsǎˈ mè bèntê.
66008006	Afɨˈa mbɔŋ bɔntu̧ Mbɔ̧ɔ̧mà bu basà̧à̧mbe bɔ bèà tèsɔnkendɨk tu tesà̧à̧mbe la, e taŋkè a màntɔ.
66008007	Wantu̧ mbì è tɔ è li nê èsɔŋ, bɔ màˈà èwèt nè èwet e fɔte nè àlo̧ la a sitsǎˈ, èyɨt e shɨà, mèfə̀ˈ ègème ghòˈ. Bɔ ghàbtè sitsǎˈ ane èbâ betat, ko wu àdziˈ yeamɔˈ ane èghɨ mbɔŋ a ghòˈò la.
66008008	We babe ane bɔntu̧ Mbɔ̧ɔ̧mà bu tɔ è li nê èsɔŋ, bɔ màˈà àghɨa ko mbɨ̀ˈɨ̀ tàˈà èbȩ èwet àa nkòòla adù̧ la a èbem èdzî.
66008009	A ghɨ̀ ale, àdziˈ yeamɔˈ a tsiˈi àlo̧ ane mèleb mu bɔ ghàbte ane èbâ betat la. Àbâ yeamɔˈ ane èghɨ yu̧ a èbem mèleb bɔ ghàbte ane èdziˈ betat la, a pfəˈtè, àbâ yeamɔˈ ane ènkànuˈ bɔ ghàbte ane èdzìˈ betat la a bɨ.
66008010	We betat ane bɔntu̧ Mbɔ̧ɔ̧mà bu tɔ è li ne èsɔŋ, taˈà kěnto̧ ko kèa nkòòla mbɨ̀ˈɨ̀ àkaˈambȩ̀ la, ke lɔ̀ˈɔ a ègwelebuule nkwèn a si adù̧ àbâ yeamɔˈ ane mèdzî nè badzìˈ bɔ ghàbte ane èdzìˈ betat la.
66008011	Èlen kěnto̧ mbɔŋ wu, “Àghɨa àa ndìà la.” Àbâ yeamɔˈ ane mèleb mu bɔ ghàbte ane èdzìˈ betat la, a me lǐ. Bòt nyaŋ e pfəˈtè nkàà ndɨ bɔ nu mèleb mu nàa ndìà la.
66008012	We bakwì ane bɔntu̧ Mbɔ̧ɔ̧mà bu tɔ è li ne èsɔŋ. Tà tɔ ale àghɨa ko a tsòkè àbâ yeamɔˈ ane àta̧nyèm bɔ ghàbte ane èbâ betat, nè àbâ yeamɔˈ ane èŋu bɔ ghàbte ane èbâ betat la, mè nè àbâ yeamɔˈ ane těnto̧tsə bɔ ghàbte ane èbâ betat la. A ghɨ̀ ale, àbâ yeamɔˈ ane mèkàˈà mɔb a lemà, è wu àbâ yeamɔˈ ane èbâ betat la. Bɔ ghàbte nèngǔ̧ bɔ̂ ètsəˈ ane èbâ betat, èkaˈà è ka tsi ngu ane àbâ yeamɔˈ.
66008013	E ndȩ̀ me ye ndzě èfa̧ ndèa a ègwet, me zə e me ŋȩ shua nê, “A bɨ ɔɔ̀! A bɨ ɔɔ̀! Aa bɨ àbâ bòt bu bɔ̀ɔ ntsèka a sitsǎˈ la, àfɨˈa bɔ̀ɔ zə tèsɔnkendɨk tu, bɔntu̧ Mbɔ̧ɔ̧mà ko bu batat la àa tɔ la.”
66009001	We batà̧â̧ ane bɔntu̧ Mbɔ̧ɔ̧mà bu tɔ è li ne èsɔndɨk, e ndze kěnto̧ ko ke lɔ̀ˈɔ a ègwet nkwen a sitsǎˈ. Bɔ ŋa nkȩ̀ȩ̀te ètsələ̀ˈ èbɨ kà ye ndìa abua tò.
66009002	Tà tsɔ̀ˈɔ̀ ètsələ̀ˈ èbɨ lu, ndiˈtsə te me kɔˈɔ a ètsə̂ və mbɨ̀ˈɨ̀ ndiˈte àtsəˈa èwet. Ndiˈte mbɔŋ te kɔˈ mbùùle ègwet nè àta̧nyèm.
66009003	Ngù̧ù̧metsə te dzə a èbem ndiˈ tu nkɨ̀ˈɨ̂ a sitsǎˈ. Bɔ ŋa wɔb mètàŋ a sitsǎˈ mbɨ̀ˈɨ̀ mètàŋ ànkàfuŋ.
66009004	È shu abua yɔb nê, bɔ̀ kà ntsòkè mèfə̀ˈ, kò èyɨt, kò àghɨa ko tsa àa ntsəa a sitsǎˈ la leˈ. Bɔ li mbɔ ndɨ bɔ̀ɔ zi àlɔˈ wû ane bòt bu kà bɔ àlȩ̂ a Mbɔ̧ɔ̧mà a mèsi mɔb la.
66009005	Bɔ li ŋa wɔb mètàŋ nê bɔ ghɨ̧̀ɨ̧̀ne bòt mbɔŋ ane èŋu yetà̧â̧, ka bɔ̀ ka mbùŋè àwɔb. Ngoˈ mbɔŋ nàa me saa awɔb wû mbɨ̀ˈɨ̀ ndɨ ànkàfuŋ àa ngɨ̀ a lu̧ wòt a wu la.
66009006	Bòt aa li me tsa̧a̧ èvə ane èli mbɔŋ, ka bɔ̀ ka wu ye. Bɔɔ li me kɨ epfə, ka èvə è bɔ̂ ngu elùùlà wɔb.
66009007	Ngù̧ù̧me tu te li ngu mbɨ̀ˈɨ̀ bèloà bɔ taŋkè enɨ ghǎ èbet la. Èghɨ ko e li ngu àtsə bɔb mbɨ̀ˈɨ̀ ntà̧à̧te kèfɔ̧̀ bɔ nɨa gôl ngɨ̀ la, mèsi mɔb mè fə̀ə̀ mèsi bɔbȩ.
66009008	Nyemtetsə tɔb te li ngua sààtà mbɨ̀ˈɨ̀ nyemtetsə bèzi, àsɔŋ yɔb a mè me tɔɔ mbɨ̀ˈɨ̀ àsɔŋ sambàŋ.
66009009	Bɔ li nkàbte bèghèmnà bɔb ane èghɨ ko àa mbɨ̀ˈɨ̀ àtɨ̧ɨ̧na la, tèbaabè tɔb te mè me jùˈu mbɨ̀ˈɨ̀ bèmatùà bu bèloà àa sə̀à la, bɔ nɨŋ me lùùla ngà èbet la.
66009010	Bɔ bɔ tèku̧tsə mbɨ̀ˈɨ̀ ènkàfuŋ, mè me te mbɨ̀ˈɨ̀ ndɨ ànkàfuŋ àa ngɨ̀ à lu̧ wòt a wu la. Mètàŋ mu bɔ li ngua nɨa ngɨ̧̀ɨ̧̀nà bòt ane èŋu yetà̧â̧ la, li ndzə̀ ane tèku̧ tɔb.
66009011	Fɔ̧̀ ènkàfuŋ mbɔŋ li ngu wantu̧ wu tà wu àtsəa èbɨ lu kà ye ndìa la. Èlen tò ane ndɨ̧ Ebùlù wu Abadòn, ane ndɨ̧ Glɨ̂k wu Apoliyɔ̀n.
66009012	Ngoˈ kèkweelè mbì è tsè, è mè ntsìˈi ngoˈte kekweelè tebe tèa kɨˈɨ la.
66009013	We bantùa ane bɔntu̧ Mbɔ̧ɔ̧mà bu è tɔ è li ne èsɔŋ. Tà tɔ ale e ndzə àtɔŋ ko a dzə a bètɔ̀ˈà bu bakwì adù̧ àdziˈ yu a tɨ̧ɨ̧ e mbì Mbɔ̧ɔ̧mà bɔ ghɨ ane gôl la.
66009014	Àtɔŋ mbɔŋ a li shu abua we bantùa wu ane bɔntu̧ bu, tà li mbɔ èsɔndɨk lu la nê, “Tsì bɔntu̧ bu bakwì bɔ li nkȩ̀ àwɔb àdziˈ yu èdzî nɨ̧ Yuflètìs è wu la.”
66009015	Ale, bɔ tsì bɔntu̧ bu bakwì bɔ li nɔ̀ŋè àwɔb me chɨ̀ˈɨ àfɨ̀ˈ yaa, ane àli yaa, ane èŋu waa, a èbem èngùˈebȩ waa la. Bɔ li ntsì àwɔb mbɨ̀ˈɨ̀ bɔɔ gha bùŋè àbâ yeamɔˈ ane bɔbȩ bàgème bɔ ghàbte ane èdzìˈ betat la.
66009016	Bɔ li nê, kèmpà̧ bèshujà bu a ègwet bèloà la wu bèmìlèyɔ̀ŋ ènkɨ̀ yebe.
66009017	Ye ndɨ e ndi ndzèa àtsə, ndze bèloà nè bòt a ègwet la. Bòt bu a ègwet bèloà ngaa la, e kwa̧a̧ ètɨ̧ɨ̧na ko bɔ̀ɔ nɨa nkàba bèghèmnà ngà a èbet la, e me beˈe mbɨ̀ˈɨ̀ èwet mè mbɔ kolɔ̀ èwuu èti ko mbɨ̀ˈɨ̀ ègwet, mè nè èwuu è le ko kolɔ̀ nàà mbɨˈɨ̀ àkèndȩ̀mbaŋ la. Ètsə bèloà nga e li ngu mbɨ̀ˈɨ̀ ètsə bèsambàŋ, èwet nè ndiˈtsə mè nè àghaa èkem a me dzə̌ a mètsə̂ mɔb.
66009018	Èbɨˈte ngoˈ tàa tetat la, te li mbùŋè àbâ yeamɔˈ ane bɔbȩ bàgème bɔ ghàbtè ane èdzìˈ betat la. Ngoˈte mbɔŋ wu èwet nè ndiˈ tu mè nè àghaa èkem wu è li ndzə̀ a ètsə̂ bèloà bu la.
66009019	Mètàŋ bèloà mbɔŋ li ngu a mètsə̂ mɔb nè tèku̧ tɔb. Tèku̧ tɔb te li ngu mbɨ̀ˈɨ̀ nya̧tekàbɔ̀ŋ nè ètsə. Wu tèku̧u̧te ngaa bɔ li ngua nɨa ndzìà èlɔˈ ane bòt la.
66009020	Àbəˈa bɔbȩ ngoˈte kekweelè tàa te li tè ka buŋè àwɔb la, a li ntu̧ kubte. Bɔ li mbèla nkùkta wû fote kàbɔ̀ŋ, nè bènàmbəa bɔ ghɨ ane gôl nè silbà nè àti mè nè èyɨt, è wu èghɨ àa ka ye èdziˈ, è ka wua ndzəa èdziˈ, è ka meè ngua ngȩ̀ȩ̀nà la.
66009021	Bɔ li bɔ̀ ka meè nkùbte mèntɨ̧ɨ̧ mɔb a màmbuŋa bòt, nè mànduta tèkaŋ, nè màmpaˈta àbɨ̧, ndɔ̀ˈ nè màntsɔ.
66010001	E mè ndze wantu̧ Mbɔ̧ɔ̧mà kǒ tà taˈa bɔ mètàŋ la nchua ègwet. Mbàˈ è kàba atò mbɨ̀ˈɨ̀ ndǐ, nàmbəabaŋ la èghààle àtsəa tò. Èsi tò e me kàˈtè mbɨ̀ˈɨ̀ ànta̧nyèm, èka tò e mè nɔ̀ŋkè mbɨ̀ˈɨ̀ àlo̧a èwet nkɔ̀ˈa la.
66010002	Awa àbaa àkatè kǒ wu àbu tò bɔ ghaˈa la. Tà tsia àka àbualu̧ zi a èbem èdzî, mè ntsia àyeantɔŋ aguŋ.
66010003	Tà ghɨ̀ ale, ŋȩ ane àtɔŋ nɨ̧ mbɨ̀ˈɨ̀ sambàŋ ndèmà la. Tà ŋȩ ale, èfâŋ e gwet yesà̧à̧mbe.
66010004	Èfâŋ yu yesà̧à̧mbe e gwet ale, e mbê nê e nkɨ shɨ ànəa e làˈà la, me zə àtɔŋ ko a dzə̀ a ègwet nê, “Ka ntùˈu mènə̀ mu èfâŋ yu yesà̧à̧mbe e shu la, à ka shɨa a si.”
66010005	Wantu̧ Mbɔ̧ɔ̧mà wu mâ ye tà tsia àka zia ko a èbem èdzî nè yea ko aguŋ la, lɔ̀kè àbualu̧ azi ntsàà ègwet.
66010006	Tà tsàà ale nkà̧ ane èlen Mbɔ̧ɔ̧mà wu tà wu ane àlia nè àlia, e wu tà ghɨ̀ ègwet nè àghɨa ègème àa èbèm la, nè sitsǎˈ nè àghɨa ègème àa a èbèm la, mè nè mèleb nè àghɨa ègème àa èbèm la nê, “Mbɔ̧ɔ̧mà ka tsi tsòkè àfɨ̀ˈ a màngɨa àghɨa tà taŋke e ghɨ̀ la a.
66010007	Àfɨˈa wantu̧ Mbɔ̧ɔ̧mà wu, è wu we basà̧à̧mbe la è tɔ èsɔndɨk li la, mènə̀ ndò̧ Mbɔ̧ɔ̧mà nàa te, mbɨ̀ˈɨ̀ tà li shu bɔfàˈ bi bu, è wu bèndàˈàtɔŋ tò la, nê naa wu la.”
66010008	Afɨˈa mbɔŋ àtɔŋ yu e ndi ndza̧ ndzə̌ a ègwet la a mè ndàˈà abua am nê, “Ghǎ nɨ̀ àkatè yu a ghaˈà àbu wantu̧ Mbɔ̧ɔ̧mà wu àka tò àko a tɨ̧ɨ̧ a èbem èdzî àyea ko a tɨ̧ɨ̧ aguŋ la.”
66010009	Ale, e ngà abua wantu̧ Mbɔ̧ɔ̧mà wu nê tà ŋa awa àkatè wu abua am. Tà nê, “Nɨŋ nkwet, àa me lǐ a èbèm lê, mbɔ̂ ngu me lɨ̧̀ɨ̧ a ètsə̂ wê mbɨ̀ˈɨ̀ dzə.”
66010010	E nɨ awa àkatè wu àbu wantu̧ Mbɔ̧ɔ̧mà wu nkwet. A me lɨ̧̀ɨ̧ mbɨ̀ˈɨ̀ dzə a ètsə̂ am, ka mbɨ̀ˈɨ̀ mâ mɨ̀ɨ̀lè la, a tsiˈi me lì li a a èbèm la̧.
66010011	Bɔ mè shu abua am nê, “À bɔ ndɨ àa mě làˈa èngǎ̧ Mbɔ̧ɔ̧mà ane ànəa bòt èlaˈ ègème, nê bòt ndɨ̧ tègème mè nè bèfɔ̧̀ bàgème la.”
66011001	Afɨˈa mbɔŋ bɔ ŋa ambàŋ ko abua am, nàa mbɨ̀ˈɨ̀ ayɨ̌t bɔ̀ɔ nɨa fɨ̀ˈtà èghɨ la nê, “Lɔ̀ˈɔ a si fɨ̀ˈte lob nɨ̧ Mbɔ̧ɔ̧mà a Jèlusalèm, nè àdziˈ yu bɔ̀ɔ ntò̧à èghɨ ŋa abua tò la, mè mpà̧a̧ bòt bu bɔ̀ɔ ngùˈtà atò abot la.
66011002	Ka à kà fɨ̀ˈtè àsà̧a̧ yu a mbì lob nɨ̧ Mbɔ̧ɔ̧mà la, nkàà nê bɔ nɔ̀ŋè àdziˈa mbɔŋ abua bòt kà ko a Mbɔ̧ɔ̧mà. Bɔ̀ɔ li kɨˈɨ etɔ̀ˈte àpfə̀à nɨ̧ a mbɔŋ, bòt Mbɔ̧ɔ̧mà àa ntsèka la edàŋke a si ane mèŋu èghem yekwì ntsɔ̀b yebe.
66011003	E mè ngu ŋa mètàŋ abua bòt babe, bɔ̀ɔ ndàˈà èngǎ̧ am la, bɔ̀ɔ kwa̧a̧ èpfəə elaˈa èngǎ̧ Mbɔ̧ɔ̧mà ane èlibȩ tɔsì nè ènkɨ̀ yebe nè èghem yentùa.”
66011004	Bòt baa babe ndàˈà èngǎ̧ Mbɔ̧ɔ̧mà la wu èyɨt olìf bu bebe nè èghɨ bu bebe bɔ̀ɔ ntsìta mèkàˈà adù̧, e tɨ̧ɨ̧te a mbì Tǎt wa Mbɔ̧ɔ̧mà wu tàa mbà̧a̧ sitsǎˈ la.
66011005	Wòt me kɨ ezi àlɔˈ ane yɔb, ko èwet àa dzə a ètsə̂ wɔb ebùŋe bɔmbù̧ bɔb. Ale, bɔ̀ɔ bùŋa waa waa tàa nkɨ ezi àlɔˈ ane yɔb la.
66011006	Bɔ bɔ mètàŋ e kele mbɨ̀ŋ a ègwelebuule, tè naa baka chu ane èli bu bɔ̀ɔ ndàˈà èngǎ̧ Mbɔ̧ɔ̧mà la. Bɔ mè mbɔ̀ mètàŋ ndɨ betsiˈa bɔ gheble mèleb è tsìˈi àlo̧ la, mè mbɔ̀ mètàŋ a màntsaa ngoˈtsə tsa tsa a sitsǎˈ, mbɨ̀ˈɨ̀ bɔ kɔ̀ŋkè la.
66011007	Afɨˈa bɔ̀ɔ paa a màndaˈa èngǎ̧ Mbɔ̧ɔ̧mà wu la, nyà̧mɔ̀ˈ nàa kɔˈ a si a èbem èbɨ lu kà ye ndìa la, e nǔ etsě àwɔb, e mbùŋè àwɔb.
66011008	Èpfəˈte bɔb aa nɔ̀ŋke a èbùˈu èlu̧ a èbem àpfə̀à nɨ̧ yu bɔ li ngù̧ù̧te a Tǎt wɔb a mbɨ̧̀ mbasa la. Èlen ntsoˈ bòt àa nɨa ntɔ àpfə̀à nɨ̧a mbɔŋ la wu Sodòm bɔ̂ Ejìb.
66011009	Bòt bɔ dzə̌ ayɔɔ tèwuute bòt tègème la, nè èndà̧ ègème, nè ndɨ̧ tègème, nè èlaˈ ègème, aa ye èpfəˈte bɔb ane èli betat nè àtěm, e bɔ tu̧u̧ nê bɔ̀ ka ntu awɔb.
66011010	Bòt sitsǎˈ e mě ngu taˈa wùˈte àwɔb nkàà èvə bòt baa babe la. Bɔɔ me wùˈtè àwɔb e ŋa èghɨ abua waa waa, nkàà nê bèndàˈàtɔŋ Mbɔ̧ɔ̧mà bu babe la be taˈa ghɨ̧̀ɨ̧̀ne bòt sitsǎˈ.
66011011	Èli betat nè àtěm e li ntsè, fo nàa ŋa mèmpème la dzə̀ abua Mbɔ̧ɔ̧mà nchu nyi ane yɔb, bɔ lɔ̀ˈ ntɨ̧ɨ̧ a si, kèbɔɔ kekweelè ke ba̧a̧ wòt ègème tà ye awɔb la.
66011012	Afɨˈa mbɔŋ bèndàˈàtɔŋ Mbɔ̧ɔ̧mà bu babe la e zə àtɔŋ ko a dzə a ègwet la a shu abua yɔb nê, “Bɨ̀ kɔˈɔ àdzìˈ yaa.” Mbɨ̀ˈɨ̀ bɔ̀ɔ kɔ̀ˈɔ̀ ngà a ègwet a èbem mbàˈ la, bɔmbù̧ bɔb e ye awɔb ndɨ bɔ ghà la.
66011013	Si bentè ànyaˈne kwàˈ àfɨˈa mbɔŋ, àbâ yeamɔˈ ane àpfə̀à nɨ̧ yu bɔ ghabte ane èdziˈ èghem la a kwèà. Sitsǎˈ kwèà ale, bòt bètɔsì basà̧à̧mbe be pfəˈtè. È bu nè bòt kà pfə̀ˈte la e bɔɔ kwàˈ ànyaˈne tè nkùkte a Mbɔ̧ɔ̧mà wu a ègwet la ane ènɨ̧ tò.
66011014	Ngoˈ kèkweelè, è wù ye tebe la è tsè, è ye è wù tetat la wua nga eyaŋe ekɨˈɨ.
66011015	Àfɨˈa mbɔŋ we basà̧à̧mbe ane bɔntu̧ Mbɔ̧ɔ̧mà bu è tɔ è li ne èsɔŋ, ètɔŋ e ŋȩ a ègwet me shu nê, “Mbɔ̧ɔ̧mà Lefɨ̀ˈ wa bɔ̂ Fɔ̧̀ tò wu tà li ndzɔˈ ntsà la, e tsiˈa mbà̧a̧ bèlèfɔ̧̀ sitsǎˈ àfɨ̀ˈ yaa. Tàa li wu fɔ̧̀ ane àlia nè àlia.”
66011016	Bɔɔjuŋ bu èghem yebe ntsɔ̀b bakwì bɔ tsektè a ègwet ètɨ̧ kèfɔ̧̀ bɔb a mbì Mbɔ̧ɔ̧mà la e bɔ̀tè a si, nchuŋe ètsə bɔb a si, ngùˈtè a Mbɔ̧ɔ̧mà.
66011017	Bɔ li ngua shua nê, “Baa ŋa mèngùˈte abua ye, Mbɔ̧ɔ̧mà Lefɨ̀ˈ Àtsèàngɔ̀ŋ wu, àa və mè ndzaŋe wu la. Ba kɔ̀ŋkè àwê ndɨ̀ wu a nɨ mètàŋ kèkweelè mê, tê mbùˈ me ba̧a̧ ngɔ̀ŋ la.
66011018	Bòt èlaˈ bu kà ko awê la aa ntsòa nkwèèlâ àtsə, mbɔ̂ àfɨˈa àa nɔ̀ŋe ntsǒ yê a ègwet lɔb la a kɨˈɨ̀. Wu àfɨˈa saˈa bòt bu bɔ pfəˈte la. Afɨˈa a kuˈ àa ŋa àbȩ̀ bèndàˈàtɔŋ bê è wu bɔfàˈ bê, nè bòt bê bàgème, mè nè wòt ègème tàa nkùkta wê la, bòt techɨɨle nè bɔɔjuŋ. Eyaa mè ngu àfɨˈa àa liime bòt bu bɔ̀ɔ ntsòkà sitsǎˈ la.”
66011019	Àfɨˈa mbɔŋ bɔ tsɔˈɔ lob nɨ̧ Mbɔ̧ɔ̧mà yu a ègwet la, bɔ ye èkɔb mènkàˈa kèkweelè Mbɔ̧ɔ̧mà a èbem lob mbɔŋ. Mèkàˈà kàˈ, èfâŋ e me kwele, sitsǎˈ bentè, èwèt e kwentè kwàˈ ànyaˈne.
66012001	Àghɨa ko à ghe la a pùùlà a ègwelebuule. Àvi kǒ wu abot, àta̧nyèm a buule atò, tà tɨ̧ɨ̧ a ègwet èŋu, kwa̧a̧ ntà̧ kèfɔ̧̀ bɔ ghɨ ane těnto̧tsə ntsɔ̀b tebe la.
66012002	Tà li nkɔt àfɨˈa màmbia a kùˈ, tà me lu̧u̧ta ndɨ̀à kwàˈ ànyaˈne, mbɨ̀ˈɨ̀ tàa nkɨ bi la.
66012003	Àyea ko nè àghɨ a ghe la, a mè mpùùlà a ègwelebuule. E ndze taˈa nyà̧ kǒ mèmbaŋ è fəə dlagɔ̀n la, è bɔ̀ ètsə besà̧à̧mbe, nè ndɔŋtsə èghem, mè nkwa̧a̧ ntà̧ nàà nyɨ̀ˈta mètàŋ tò la adù̧ àtsə àgème.
66012004	Tà nɨ èku̧ li sə̀ àbâ těnto̧ yeamɔˈ ntsàà a si, ane těnto̧tsə tègème a ègwelebuule bɔ ghàbte ane èdzìˈ betat la. Dlagɔ̀n wu tɨ̧ɨ̧ a mbì àvi wu nkɨ bi la, me chɨ̀ˈɨ àvi wu naa bi wa̧ wu yea kwele.
66012005	Tà ghɨ̀ ale, mbi wambâ̧, è wu wòt tàa me nɨ ambàŋ àtɨ̧ɨ̧na mbà̧a̧ èlaˈ ègème kà ku tèsȩ la. Tà bi wa̧ wu ale bɔ bê nɨa tò ndùùlà ngà abua Mbɔ̧ɔ̧mà nè àdziˈa àtɨ̧a kèfɔ̧̀ atò à wu la.
66012006	Àvi wu lùùlà nga àbâ àlaˈ àyuube, àdziˈa Mbɔ̧ɔ̧mà e taŋke abua tò, ejɨ atò ane èlibȩ tɔsì nè ènkɨ̀ yebe nè èghem yentùa la.
66012007	Àfɨˈa mbɔŋ èbet e kwen a ègwet. Taˈà wantu̧ Mbɔ̧ɔ̧mà wu èlen tò wu Mȩkèl la bɔ̂ bɔntu̧ ko e me nǔ nkɨ̀ˈnè dlagɔ̀n wu. Dlagɔ̀n wu bɔ̂ bɔntu̧ bi e nù àyɔb mɨ̧̂,
66012008	ka Mȩkèl bɔ̂ bɔntu̧ ko bu e tsè àwɔb, tè bɔ̀ ka tsi mbɔ̀ àdziˈa màntseka a ègwet.
66012009	Bɔ ghɨ̀ ale, màˈà taˈà dlagɔ̀n wu a sitsǎˈ. Wu dlagɔ̀n wu è li ndzaŋe wu bɔ̀ɔ ntɔ ane fɔ̧̀ fote kàbɔ̀ŋ nè Satàn la, tà mè me fɨte bòt ngɔ̀ŋ bàgème la. Bɔ li màˈà atò a sitsǎˈ bɔ̂ bɔntu̧ bi.
66012010	E me zə àtɔŋ ko a me ŋȩ a ègwet shua nê, “Mèmpème Mbɔ̧ɔ̧mà wa, nè mètàŋ tò nè kèfɔ̧̀ tò è kɨˈɨ abua ya àfɨ̀ˈ yaa. Fɔ̧̀ wu tà yɔˈ ntsà la è nyɨˈte mètàŋ mi, nkàà nê bɔ tsì wòt wu tàa ntɨ̧a mbì Mbɔ̧ɔ̧mà àlia àgème ndzìà mènə̀ àtsəa bɔnyɨ ba la tè maˈa a si.
66012011	Wu àlo̧ Wanjɨ̀ wu nè èngǎ̧ nkǔŋ tò wu bɔ̀ɔ ndàˈà la ka bɔnyɨ ba e nɨŋ nù atò tè ntsè la. Bɔ li bɔ̀ ka nɨ mèntsèke mɔb mbɨ̀ˈɨ̀ àghɨa ko, nê è màà ngu wû èvə ko bɔɔ pfə.
66012012	È wu ale, tsiˈ ègwet nè bòt bu a ègwet la è wùˈtè àwɔb! Ka ngoˈ naa wua sitsǎˈ nè èbèm èdzî, nkàà nê Satàn e chu a si nè àlɨ̀ŋ àghɨ a zi, ndɨ̀ wu tà ko nê àfɨ̀ˈ àzi a nyɨˈ la.”
66012013	Mbɨ̀ˈɨ̀ dlagɔ̀n wu ye ndɨ bɔ màˈà àvi a sitsǎˈ la, tà bùˈ me kɨ̀ŋe àvi wu tà bi wambâ̧ wu la.
66012014	Ka bɔ ŋa tèbaabe taˈa èfa̧ kekweelè ko àa ndèa a ègwet la tebe nê tà nɨŋ nde ndùùla dlagɔ̀n wu nga àbâ àlaˈ àyuube, àdziˈa bɔ taŋke ejɨɨ atò ane èngùˈebȩ yetat nè àtem la.
66012015	Nyà̧kàbɔ̀ŋ yu tɨɨ mèleb a ètsə̂ vi mbɨ̀ˈɨ̀ èdzî ntsàà akwen àvi wu mbɨ̀ˈɨ̀ mèleb mu nàa ŋeˈe atò enɨ gha.
66012016	Ka sitsǎˈ tɨŋe àvi wu, ngàˈa ètsə̂ vi mɨ̀ɨ̀lè mèleb mu dlagɔ̀n wu è tɨɨ a ètsə̂ vi la.
66012017	A ghɨ̀ ale, dlagɔ̀n wu tsǒ ane àvi wu kwàˈ ànyaˈne, tè ngà è màˈà èbet nè àbəˈa bòt àndǎ̧ atò, è wu bòt bu bɔ̀ɔ nɔ̀ŋà mbɨ̧te Mbɔ̧ɔ̧mà mè bɨ̧̀ɨ̧̀ne nê èghɨ bu Yesò nyɨˈte la wu nkǔŋ la. Dlagɔ̀n wu tɨ̧ɨ̧ a ngèt èdzî.
66013001	E ndze nyà̧mɔ̀ˈ nkɔ̀ˈa a èbem èdzî, è bɔ̀ ndɔŋtsə èghem nè ètsə besà̧à̧mbe. Ntà̧ nàà nyɨ̀ˈta mètàŋ tò la è wu a ègwet ndɔŋ ègème, àtsə àgème a bɔ èlen ko tsa àa ndàˈa kàbɔ̀ŋ adù̧ èlen Mbɔ̧ɔ̧mà la.
66013002	Nyà̧mɔ̀ˈ mbɔŋ e ndi ndze la li ngu mbɨ̀ˈɨ̀ ngwìnyà̧, nkabte tete èka tò te wu mbɨ̀ˈɨ̀ è te sambàŋ, ètsə̂ tò e mè ngu mbɨ̀ˈɨ̀ we sambàŋ. Nyà̧kàbɔ̀ŋ yu ŋa mètàŋ mi nè àtɨ̧a kèfɔ̧̀ àzi mè nè àtɔŋ kekweelè àzi abua nyà̧mɔ̀ˈ yu.
66013003	Àtsə àko ane ètsə nyà̧mɔ̀ˈ yu a bɔ fɨŋ kǒ è nɔ̀ŋkè mbɨ̀ˈɨ̀ è li ngua nga bùŋè yùà la, ka fɨŋ mbɔŋ è li ngua nga mbùŋè yùà la è bɔ nyɔ̂. Ànəa nyà̧mɔ̀ˈ yu a tsè bòt sitsǎˈ bàgème, bɔ tsiˈi me kùŋe atò.
66013004	Wòt ègème me wùˈte nyà̧ yu è fəə a dlagɔ̀n la, nê tà ŋa àtɔŋ àzi abua nyà̧mɔ̀ˈ yu, mè me wùˈte nyà̧mɔ̀ˈ yu shua nê, “Wa bɔ mètàŋ mbɨ̀ˈɨ̀ nyà̧mɔ̀ˈ yu à? Betsiˈa wa nùa tò à?”
66013005	Bɔ li sà nyà̧mɔ̀ˈ yu tà me ghɨ̀ ètsə̂ ndàˈà mèngǎ̧ kàbɔ̀ŋ ane èlen Mbɔ̧ɔ̧mà, bɔ bɔ̂ ŋa atò mètàŋ nê tà me ghɨ̀ ale ane èŋu èghem yekwì ntsɔ̀b yebe.
66013006	Tà bùˈ me làˈa kàbɔ̀ŋ adù̧ Mbɔ̧ɔ̧mà, ndàˈà mènə̀ kàbɔ̀ŋ ane èlen Mbɔ̧ɔ̧mà nè àdziˈa tàa ntsèka la, mè nè bòt bu bɔ̀ɔ ntsèka a ègwet la.
66013007	Bɔ mè sa atò nê tà màˈà èbet adù̧ bòt Mbɔ̧ɔ̧mà nù àwɔb ntsè. Mè ŋa atò mètàŋ nê tà me ba̧a̧ èndà̧ ègème, nè èlaˈ ègème, nè bòt bɔ̀ɔ ndàˈà ndɨ̧ tègème la.
66013008	Waa waa a sitsǎˈ bɔ̀ le kaˈa shɨ èlen tò a èbem àkata mèmpème ka ngɔ̀ŋ naa li bùˈu la naa wùˈte atò. Àkata mbɔŋ wu àkata Wanjɨ̀ wu bɔ li mbùŋe atò la.
66013009	Wòt bɔ àtǔ̧ tà yùte èngà̧ waa.
66013010	Wòt a li ngu nê bɔɔ ba̧a̧ atò la, bɔɔ bê ba̧a̧ atò. Wòt a li ngu nê bɔɔ bùŋe atò ane nyi la, bɔɔ bê bùŋe atò ane nyi. Ale, a nyɨˈtè nê, bòt Mbɔ̧ɔ̧mà è kuule mèntɨ̧ɨ̧ mɔb, mè me kùŋe atò nè èntɨ̧ɨ̧ wɔb wemɔˈ.
66013011	E mè me ye nyà̧mɔ̀ˈ kǒ kɔˈɔ a èbem sitsǎˈ, ndɔŋke tò tebe te nɔ̀ŋkè mbɨ̀ˈɨ̀ te wanjɨ̀, tà mè me bȩȩta ŋȩ̀a ndàˈà mbɨ̀ˈɨ̀ dlagɔ̀n.
66013012	Nyà̧mɔ̀ˈ mbì yu ŋa mètàŋ kèkweelè mi abua tò, tà me ghɨ èghɨ a mbì tò. Ngɨ̀ sitsǎˈ nè bòt bu bɔɔ ntsèka a sitsǎˈ la bàgème e me wùˈte nyà̧mɔ̀ˈ mbì yu fɨŋ yu li ngua nga mbùŋe atò la li nyɔ̂ la.
66013013	Nyà̧mɔ̀ˈ kwèn yaa li ngɨ̀ mènə̀ ngɨŋa kwàˈ ànyaˈne, ngɨ̀ èwet e lɔ̀ˈɔ a ègwet nchu a sitsǎˈ tè bòt e ye.
66013014	Tà nɨ ngɨŋa mènə̀ mu bɔ sa atò nê tà ghɨa a mbì nyà̧mɔ̀ˈ mbì yu la, nɨŋ fɨ̀te bòt sitsǎˈ bàgème. Nyà̧mɔ̀ˈ yu ghɨ̀ bɔ kɔ̧ wamâlem kǒ bɔ̀ɔ me nɨa ngùˈtà nyà̧mɔ̀ˈ mbì yu bɔ li nɨ nyi ndzì fɨŋ ane tò, tà bɔ mbèle yǔ̧ la.
66013015	Bɔ sà nyà̧mɔ̀ˈ kwèn yu tà yèènè fo mèmpème ane wamâlem wu bɔ̀ɔ nɨa ngùˈtà nyà̧mɔ̀ˈ mbì yu la, mbɨ̀ˈɨ̀ ghɨ̌ tàa me làˈa, e mě ghɨ̌ tàa bùŋe bòt bɔ tu̧u̧ wùˈte atò la.
66013016	Nyà̧mɔ̀ˈ kwèn yu ghɨ̀ bɔ zi àlȩ̂ ane wòt ègème, bòt techɨɨle nè bòt ènɨ̧, bòt èkab nè bòt ntseb, èbùˈ nè bòt kà wu èbùˈ. Nê bɔ̀ zia àlȩ̂ yu ane àbualu̧ a wòt ègème kò a èsi tò leˈ.
66013017	Bɔ li nê wòt ka njǔ̧ àghɨ, kò fɨ̧ɨ̧nè leˈ, kà wu wòt tà bɔ àlȩ̂ yu, è wu èlen nyà̧mɔ̀ˈ yu kò nɔmbà wu è tɨ̧ɨ̧ àdziˈa èlen mbɔŋ la leˈ.
66013018	Wòt bɔ ndɨ tàa bɔ èyì ka ko ànə̂ yaa la. Wòt tà bɔ èyì la naa ko ànəa nɔmbà nyà̧mɔ̀ˈ mbɔŋ shua la. Nɔmbà mbɔŋ wua ntɨ̧a adzìˈa èlen wɔ̀bȩ̌. Nɔmbà tò mbɔŋ wu 666.
66014001	E mèè ndȩ̀ me ye ndze Wanjɨ̀ wu tà tɨ̧ɨ̧ a ègwet èbȩ Zayɔ̀n la. Bòt bètɔsì ènkɨ̀ nè èghem yekwì ntsɔ̀b bakwì bɔ shɨ èlen tò nè è le Tǎt tò a mèsi mɔb la, e tɨ̧ɨ̧te bɔ̂ tò ba abot.
66014002	E ndzə àtɔŋ ko a dzə a ègwet la, a me jùˈù mbɨˈɨ̀ mèdzî nchua a ègwet èbȩ la, mè me jùˈù mbɨˈɨ̀ èfâŋ kekweelè. Àtɔŋ mbɔŋ a me bɔ̀ mbɨ̀ˈɨ̀ àyea bòt ndùˈa lèkɨŋ la.
66014003	Bòt ngaa bàgème e tɨ̧ɨ̧te a mbì àtɨ̧a kèfɔ̧̀ yu, nè èghɨ bu bekwì è wu yu̧ la, nè bɔɔjuŋ bu èghem yebe ntsɔ̀b bakwì la, me kɔ̧ɔ̧ ètsə̀kù̧ fi. Wòt kǒ tà li ngu eko ètsə̀kù̧ mbɔŋ tsa la è li kà wû, kà wu bòt bu bètɔsì ènkɨ̀ nè èghem yekwì ntsɔ̀b bakwì, bɔ chùˈù ètsə bɔb a sitsǎˈ la.
66014004	Bòt baa wu bòt bu bɔ nɔ̀ŋè ènyit yɔb ntsɔ̧̀, bɔ̀ ka li mè paˈte àvi la. Bɔ li ngua nkùŋà Wanjɨ̀ wu àdziˈ àgème tàa ngà la. Eyaa wu bòt bɔ làà àwɔb nchùˈù ètsə bɔb ayɔɔ bɔbȩ, mbɨ̀ˈɨ̀ èghɨ mbì bɔ fuˈu ŋa abua Mbɔ̧ɔ̧mà bɔ̂ Wanjɨ̀ wu e nɨ nyɨˈte nê èbu bɔ̀ bele ka fùˈù la e wu abua tò la.
66014005	Bɔ bakà li me làˈà mèfà̧, àghɨa à ka meè ngu betsiˈa wòt fèèlè àwɔb adù̧ la.
66014006	Àfɨˈa mbɔŋ, e mèè ndze wantu̧ Mbɔ̧ɔ̧mà kǒ ndèa a ègwet la. Tà nɨ Ntu̧ Ntsɔ̧̀ kà wu elìa me nɨa nkɨ̀ˈa elàˈa abua bòt bu bɔ̀ɔ ntsèka a sitsǎˈ la, bòt èlaˈ ègème, nè èndà̧ ègème, nè ndɨ̧ tègème, mè nè tèwuute bòt tègème.
66014007	Tà ŋȩ ane àtɔŋ nɨ̧ nê, “Bɨ̀ bɔa Mbɔ̧ɔ̧mà, ŋa mèngùˈte abua tò, nkàà nê àfɨˈa tàa saˈa bòt bàgème la a kûˈ. È wu ale, bɨ̀ wùˈte atò wu tà ghɨ̀ ègwet nè sitsǎˈ nè èdzî, mè nè badzì bàgème la.”
66014008	Wantu̧ Mbɔ̧ɔ̧mà kǒ, è kùŋe we mbì wu la nê, “A kwen ɔɔ̀. Àpfə̀a nɨ̧ yu bɔɔ ntɔ ane Babilɔ̀n la a kwen. Àpfə̀a mbɔŋ a ghɨ̂ èlaˈ ègème e nu mèlùˈ kèkweelè àbɨ̧ tò yu tàa mpàˈtâ la.”
66014009	Wekǒ nè wantu̧ Mbɔ̧ɔ̧mà, è wu we betat la, è kùŋè àwɔb, me ŋȩ ane àtɔŋ nɨ̧ shua nê, “Wòt tà wùˈte nyà̧mɔ̀ˈ yu, nè wamâlem tò wu, mè mbɨ̧̀ɨ̧̀ne bɔ zì àlȩ̂ a èsi tò kò adù̧ àbu atò leˈ la,
66014010	tà kò nê ntsǒ Mbɔ̧ɔ̧mà naa nɔ̀ŋke àtsəa tò. Taa nu mèlùˈ kèkweelè Mbɔ̧ɔ̧mà, è wu ntsǒ tò la. Ntsǒ mbɔŋ naa wu mbɨ̀ˈɨ̀ mèlùˈ kà bɔ fȩ̀ȩ̀tè nè mèleb. Tàa li nyi a èbem èwet àa nkòòla mbɨ̀ˈɨ̀ èkem la, e me ye ngoˈ kèkweelè a mbì bɔntu̧ Mbɔ̧ɔ̧mà nè Wanjɨ̀ wu.
66014011	Ndiˈte èwet wu ntò̧à àwɔb la, te me kɔˈɔ ngà a ègwet ane àlia nè àlia. Bɔ̀ɔ̀ wàa bàgème bɔ̀ɔ ngùˈtà nyà̧mɔ̀ˈ yu nè wamâlem tò wu la, mè mbɔ àlȩ̂ èlen tò ane yɔb la, è ka li bɔ mèndzète ane àlia ègème, nèngǔ̧ kò ètsəˈ leˈ a.”
66014012	Ale, a nyɨˈtè nê bòt Mbɔ̧ɔ̧mà è kuule mèntɨ̧ɨ̧ mɔb, bòt bu bɔ̀ɔ nɔ̀ŋà mbɨ̧te Mbɔ̧ɔ̧mà mèè me kùŋa Yesò nè èntɨ̧ɨ̧ wɔb wemɔˈ la.
66014013	E me zə àtɔŋ a dzə̀ a ègwet me shu nê, “Shɨ àghɨ yaa a si: Ntsɔ̧̀ wu bòt bu bɔ̀ɔ pfə mbɨ̀ˈɨ̀ bòt Yesò e bùˈu àfɨ̀ˈ yaa me ghà ne mbì la.” Fo Mbɔ̧ɔ̧mà nê, “Oo, wu nkǔŋ. Bɔɔ yète ane àfàˈ àyɔb, nkàà nê àfàˈa ntsɔ̧̀ àyɔb aa li kùŋè àwɔb.”
66014014	E mè ndȩ̀, ndzě mbàˈ kèfə. Wòt kǒ mbɨ̀ˈɨ̀ Wa̧ Wòt tsèke a ègwet mbàˈ mbɔŋ kwa̧a̧ ntà̧ kèfɔ̧̀ bɔ ghɨ ane gôl la àtsə azi, mè mbèà nyi tètɔ àbu azi.
66014015	Wekǒ nè wantu̧ Mbɔ̧ɔ̧mà è dzə a èbem lob nɨ̧ Mbɔ̧ɔ̧mà me ŋȩ shua abua wòt wu tà tseke a ègwet mbàˈ yu la nê, “Nɨ nyi yè yu mbùˈ me fùˈu. Àfɨˈa màfuˈa a kûˈ, èghɨ bɔ̀ɔ fuˈu a sitsǎˈ la e kuˈa màfuˈa.”
66014016	Ale, wòt wu tà tseke a ègwet mbàˈ yu la mì nyi zi fuˈu èghɨ bu a sitsǎˈ ègème.
66014017	Wantu̧ Mbɔ̧ɔ̧mà kǒ mè ndzə̀ a èbem lob nɨ̧ Mbɔ̧ɔ̧mà yu a ègwet la, mbɔ̀ nyi tètɔ mɨ̧̂.
66014018	Wekǒ nè wantu̧, àfàˈa tò wu màndȩa èwet la, èdzə àdziˈ yu bɔ̀ɔ ntò̧à banyà̧ adù̧ ŋa abua Mbɔ̧ɔ̧mà la, ŋȩ ntɔ wòt wu tà bɔ nyi tètɔ yu la nê, “Nɨ nyi yè nkààlè ntsàˈte àyɨt vȩn yu a sitsǎˈ la. Tèta̧a̧te tò te bâŋ.”
66014019	Ale, wantu̧ Mbɔ̧ɔ̧mà wu nɨ nyi zi ndòòte tèta̧a̧te àyɨt tu màˈtè a èbem àdziˈ yu bɔ̀ɔ ngɨ̀à mèlùˈ, à wua nyɨ̀ˈtâ ntsǒ Mbɔ̧ɔ̧mà la.
66014020	Àdziˈ yu bɔ̀ɔ ntsə̀ˈa tèta̧a̧te àyɨt tu la a ntsě a èbem àpfə̀à nɨ̧ yu. Bɔ tsəˈə tèta̧a̧te àyɨt tu ale, àlo̧ a dzə̀ abot la, a ghà si mbɔŋe ane èmaˈà yebe, nchu ngà à tsɔˈɔ mbɨ̀ˈɨ̀ èdzî ane bèmȩl ènkɨ̀ yebe, mè nchu ngà a èbem si ane èka betà̧â̧.
66015001	Àfɨˈa mbɔŋ e mè ndze nkɨ̀ˈnè àghɨa ko a ègwelebuule a ghe la, bɔntu̧ Mbɔ̧ɔ̧mà basà̧à̧mbe bɔ̂ bèa èbɨˈte ngoˈ tesà̧à̧mbe la. Wu èbɨˈte ngoˈte te lià, nkàà ndɨ è wu tùà Mbɔ̧ɔ̧mà nàa nɨ elìa ntsǒ zi la.
66015002	E ndze àghɨa ko a nɔ̀ŋkè mbɨ̀ˈɨ̀ taˈà èlemè, me fəəte mbɨ̀ˈɨ̀ àlùgɨ̀lâ la, nè èwet adù̧. Bòt bu bɔ nû nyà̧mɔ̀ˈ yu bɔ̂ wamâlem tò wu tè ntsè, mè ntu̧u̧ enɨ nɔmbà èlen tò lu la, e tɨ̧ɨ̧tè a ngèt èdzî wu aa fə̀ə̀ta mbɨ̀ˈɨ̀ àlùgɨ̀lâ la. Bɔ li mbèà bèlèkɨŋ àbu bɔb Mbɔ̧ɔ̧mà ŋa la.
66015003	Me kɔ̧ɔ̧ ètsəkù̧ wu Musì, wɔ̀fàˈ Mbɔ̧ɔ̧mà li nkɔ̧ la, nè è wu Wanjɨ̀ wu li nkɔ̧ la shua nê, “Mbɔ̧ɔ̧mà Lefɨ̀ˈ Àtsèàngɔ̀ŋ leˈ, Mènə̀ mê è ghe mè ntsè bòt. Àwɔ̀ fɔ̧̀ ngɔ̀ŋ leˈ, mènə̀ mê wu nkǔŋ, mè ngu ndɨŋndɨ̀ŋ.
66015004	Lefɨ̀ˈ, wòt wu kà wu bɔa awê, ewùˈte èlen lê la wu wàà? Wu ndàˈà àwɔ̀, à wu Mbɔ̧ɔ̧mà la. Bòt ngɔ̀ŋ bàgème àa li kɨˈɨ wùˈtè àwê, nkàà nê wòt ègème ye ndɨ mènə̀ mê nàa ndɨŋndɨ̀ŋ la.”
66015005	Mbɨ̀ˈɨ̀ àyaa a tsè la, e ndȩ̀ me ye àtsəalob ntsèm a Mbɔ̧ɔ̧mà yu a èbem àyòa mènkàˈa kèkweele tò a ègwet la, a tɨ̧ɨ̧ jìa.
66015006	Bɔntu̧ Mbɔ̧ɔ̧mà bu basà̧à̧mbe bɔ̀ li nɨ èbɨˈte ngoˈ tu tesà̧à̧mbe nɨŋ nkɨ̀ˈɨ̂ la, e dzə̀ a èbem lob nɨ̧ Mbɔ̧ɔ̧mà yu, nkwa̧a̧ ndìte tèa nkàˈtà la, mè nkwa̧a̧ nkàndatsə bɔ ghɨ ane gôl la a bèghèmnà bɔb.
66015007	Àghɨa ko ane èghɨ bu bekwì è wu yu̧ la, à ŋa tèpfəˈtsə tesà̧à̧mbe bɔ ghɨ ane gôl la, abua bɔntu̧ Mbɔ̧ɔ̧mà bu basà̧à̧mbe la. Tèpfəˈte mbɔŋ te lu̧u̧ ne ntsǒ kèkweelè Mbɔ̧ɔ̧mà wu tà wu ane àlia nè àlia la.
66015008	Lob nɨ̧ Mbɔ̧ɔ̧mà yu mè ndù̧u̧ ne ndiˈ è dzə ane ènɨ̧ Mbɔ̧ɔ̧mà nè mètàŋ tò la. Wòt li tà kà wu eko nyi a èbem lob nɨ̧ Mbɔ̧ɔ̧mà yu kà èbɨˈte ngoˈ tu tesà̧à̧mbe bɔntu̧ Mbɔ̧ɔ̧mà bu basà̧à̧mbe be nɨŋ nkɨ̀ˈɨ̂ la, te tsè.
66016001	Àfɨˈa mbɔŋ e me zə àtɔŋ ko a me ŋȩ a èbem lob nɨ̧ Mbɔ̧ɔ̧mà yu shua abua bɔntu̧ Mbɔ̧ɔ̧mà bu basà̧à̧mbe la nê, “Bɨ̀ ghǎ nɨ tèpfəˈ tu tesà̧à̧mbe nè ntsǒ Mbɔ̧ɔ̧mà a tèbèm la ntsə̀ a sitsǎˈ.”
66016002	A làˈà ale wantu̧ mbì ghà ntsə̀ è li ne èpfə̀ˈ a sitsǎˈ. Tà tsə̀ ale, fɨŋtsə te bê ntu ane bòt bu bɔ bɔ àlȩ̂ a nyà̧mɔ̀ˈ yu, mè me wùˈte a wamâlem tò wu la. Fɨŋ te mbɔŋ te taˈa wua sàa.
66016003	We babe ane bɔntu̧ Mbɔ̧ɔ̧mà bu tsə̀ è li ne èpfə̀ˈ a èbem èdzî. Tà tsə̀ ale, mèleb mu gheblè ntsìˈi mbɨ̀ˈɨ̀ àlo̧ a mpfəà. Àghɨa yu̧ àgème àa a èbem mèleb mbɔŋ la a pfə.
66016004	We betat ane bɔntu̧ Mbɔ̧ɔ̧mà bu tsə̀ è li ne èpfə̀ˈ a èbem mèdzî nè badzì bàgème, be gheblè ntsìˈi àlo̧ mɨ̧̂.
66016005	E me zə wantu̧ Mbɔ̧ɔ̧mà wu àtsəa àfàˈ atò wu màndȩa mèleb la nê, “Àwɔ̀ wu à wû ndàˈà Mbɔ̧ɔ̧mà la, Àwɔ̀ wu àa və mè ndzaŋe wu tea mèmbùˈu la, Àà saˈa mènə̀ mê wû ndɨŋndɨ̀ŋ.
66016006	Bòt baa e li mbùŋè bòt bê nè bèndàˈàtɔŋ bê, à ŋa àlo̧ bɔ nu. Bɔ wua ndzèa ngoˈ è kùˈu ane àfàˈ àyɔb la.”
66016007	Afɨˈa mbɔŋ e ndzə àtɔŋ ko a dzə̌ adzìˈ yu bɔ̀ɔ ntò̧à banyà̧ adù̧ ŋa abua Mbɔ̧ɔ̧mà la a nê, “Mbɔ̧ɔ̧mà Lefɨ̀ˈ Àtsèàngɔ̀ŋ leˈ, A wu wòt nkǔŋ mè me saˈa mènə̀ mê wû ndɨŋndɨ̀ŋ!”
66016008	We bakwì ane bɔntu̧ Mbɔ̧ɔ̧mà bu tsə̀ è li ne èpfə̀ˈ ntsǒ Mbɔ̧ɔ̧mà adù̧ àta̧nyèm, ngɨ̀ a me tò̧ò̧te bòt mbɨ̀ˈɨ̀ èwet.
66016009	Àta̧nyèm yu a tò̧ò̧tè àwɔb ale, bɔ tsiˈi me tsàà tèntsɔ̧̀ɔ̧̀mètsə adù̧ èlen Mbɔ̧ɔ̧mà wu tà bɔ mètàŋ a ègwet ngoˈte mbɔŋ la. Ngɨ̀ ale ntu̧ kubte ane mènə̀ kàbɔ̀ŋ mɔb e ŋa mèngùˈte abua Mbɔ̧ɔ̧mà.
66016010	Àfɨˈa mbɔŋ we betà̧â̧ ane bɔntu̧ Mbɔ̧ɔ̧mà bu tsə̀ è li ne èpfə̀ˈ adù̧ àtɨ̧a kèfɔ̧̀ nyà̧mɔ̀ˈ yu. Kèbìˈà bê nkwen a èbem kèfɔ̧̀ mbɔŋ, bòt e me kwele tèlɨ̧ tɔb nkàà ndɨ àa saa awɔb kwàˈ ànyaˈne la.
66016011	Bɔ me tsàà tèntsɔ̧̀ɔ̧̀mètsə adù̧ Mbɔ̧ɔ̧mà wu a ègwet la, nkàà ngoˈ tɔb nè fɨŋ tu ane yɔb la. Ngɨ̀ ale bɔ̀ ka bɨ̧ɨ̧ne ekubte ane mènə̀ kàbɔ̀ŋ mɔb.
66016012	We bantùa ane bɔntu̧ Mbɔ̧ɔ̧mà bu tsə̀ è li ne èpfə̀ˈ a èbem èdzî wu bɔ̀ɔ ntɔ ane Yuflètìs la. Èdzî wu e yu̧ nenkèm, mbɨ̀ˈɨ̀ bèfɔ̧̀ bu be dzə̌ àbâ yu nyèm nàa saˈa la aa ko etu̧ èdzî wu.
66016013	E me ye fote kàbɔ̀ŋ ko tetat tè nɔ̀ŋkè mbɨ̀ˈɨ̀ èghɔɔbe la, te me dzə̌ a ètsə̂ dlagɔ̀n wu, nè ètsə̂ nyà̧mɔ̀ˈ yu, mè nè ètsə̂ bèndàˈàtɔŋ fɨte bu.
66016014	Fo tàa wu bɔntu̧ Satàn, mbɔ̀ mètàŋ a màngɨa ènə̂ kà ye àfəa, ngà abua bèfɔ̧̀ sitsǎˈ bàgème e fèta wɔb bɔɔ taŋke enǔ a Mbɔ̧ɔ̧mà Àtsèàngɔ̀ŋ ane àlia nɨ̧ yu tàa nyɨˈte ntsǒ zi la.
66016015	“Bɨ̀ yute, maa kɨˈɨ mbɨ̀ˈɨ̀ tsɔŋ. Ntsɔ̧̀ wu wòt wu tà tseke àtatsi me lȩ, nɔ̀ŋè ndǐ ti a ngèt zi mbɨ̀ˈɨ̀ ye ghà kà kwa̧a̧ ndǐ me bɔ àtsəa kɔˈɔ la.”
66016016	Fo tu te ghɨ̀ ale, fete bèfɔ̧̀ bu àdziˈa ko bɔɔ ntɔ ane ndɨ̧ Ebùlù nê Àmagedòn la.
66016017	We basà̧à̧mbe ane bɔntu̧ Mbɔ̧ɔ̧mà bu tsə̀ è li ne èpfə̀ˈ a èbem fo. Taˈà àtɔŋ ko a dzə a ègwet àtɨ̧a kèfɔ̧̀ a Mbɔ̧ɔ̧mà a èbem lob nɨ̧ Mbɔ̧ɔ̧mà nê, “A mî!”
66016018	Mèkàˈà me kàˈa, èfâŋ e mè gwet, sitsǎˈ mè nyìˈnè kwàˈ ànyaˈne. Sitsǎˈ bakà li mè nyìˈne a èlɨ mbɔŋ mbɨ̀ˈɨ̀ Mbɔ̧ɔ̧mà li ngɨ̀ wɔ̀bȩ̌ la. Mènyiˈi sitsǎˈ mbɔŋ li mbê ngɨ̀ˈnê.
66016019	Taˈà àpfə̀à nɨ̧ yu a li ngàbtè ane èbâ betat, èpfə̀ nɨ̧ a ngɔ̀ŋ ègème e kwèà. Ale, Mbɔ̧ɔ̧mà kù̧ù̧te àpfə̀à nɨ̧ yu bɔ̀ɔ ntɔ ane Babilɔ̀n la, ngɨ̀ ntsǒ zi nɔ̀ŋke a ègwet a yùà tè ngà ndìà. Ntsǒ mbɔŋ wu mbɨ̀ˈɨ̀ ndɔŋ mèlùˈ nàa ndìà, bɔ̀ɔ ŋɨˈɨ wòt tàa nu la.
66016020	Èdziˈ si èyuube ègème a èbem èdzî e bê nyɔ̂, bɔ̀ ka tsi ndzè tèbȩtsə.
66016021	Taˈà èwèt ko e chu nkwènte ègwet bɔbȩ. Kèmbèm èwèt kemɔˈ ke me lèlè mbɨ̀ˈɨ̀ mbe sìmen. Ngoˈ mbɔŋ li mbê nge tê bòt e tsiˈa ntsàà tèntsɔ̧̀ɔ̧̀mètsə adù̧ Mbɔ̧ɔ̧mà.
66017001	Àfɨˈa mbɔŋ wekǒ ane bɔntu̧ Mbɔ̧ɔ̧mà bu basà̧à̧mbe bɔ li mbɔ̀ tèpfə̀ˈ tu tesà̧à̧mbȩ la kɨˈɨ̀ shu abua am nê, “Kɨˈɨ è nyɨˈte awê ngoˈ Mbɔ̧ɔ̧mà nàa nɔ̀ŋe àtsəa àghɨˈna ghȩ̀ȩ̀nè ghȩ̀ȩ̀nè wu, è wù taˈa àpfə̀à nɨ̧ yu a nget mèdzî nyaŋ la.
66017002	Bèfɔ̧̀ sitsǎˈ e paˈte atò, bòt bàgème a sitsǎˈ e mè mbe mèlùˈ àbɨ̧ atò yu tàa mpàˈta la.”
66017003	Fo Mbɔ̧ɔ̧mà kɨˈɨ ane ya̧, wantu̧ Mbɔ̧ɔ̧mà wu ŋeˈe am nɨŋ ngà àbâ àlaˈ àyuube, e ndze àvi kǒ tà tseke a ègwet nyà̧mɔ̀ˈ kǒ mèmbaŋ la. Bɔ shɨ tèlente tèa ntsɔ̧̀ɔ̧̀tà a Mbɔ̧ɔ̧mà la a èdziˈ ègème a mbɨ̧̀ tò. Tà bɔ ètsə besà̧à̧mbe nè ndɔŋtsə èghem.
66017004	Àvi mbɔŋ kwa̧a̧ ndìte membaŋ tèa mbɔ̀ la, mè nɨ èghɨ nyànga nɨŋ ngwèè àvi. Mbèà ndɔŋ bɔ ghɨ ane gôl la àbu azi. Ndɔŋ mbɔŋ lu̧u̧ nê èbɨˈte èghɨ e dzə̂ ane àbɨ̧ yu tàa mpàˈta la.
66017005	Bɔ shɨ èlen a èsi tò e bɔ lə ndò̧ la nê, “Taˈà àpfə̀à nɨ̧ a Babilɔ̀n, nyɨ̌ bèghȩ̀ȩ̀nè ghȩȩne, nè èbɨˈte èghɨ ègème àa ngɔ̀ŋ la.”
66017006	E mè me ye àvi ngaa be àlo̧ a bòt Mbɔ̧ɔ̧mà tà nu la, nè àyea bòt bu bɔ bùŋè àwɔb nkàà ndɨ bɔ̀ɔ ndàˈà èngǎ̧ Yesò la. Mâ ye atò ale a taˈa tsè am.
66017007	Ka wantu̧ Mbɔ̧ɔ̧mà wu biite am nê, “Ànəa mbɔŋ a ghɨ̀ na ka me tsè àwê à? Maa shu àwê lə ànə̂ ndò̧ ane àvi wu, nè nyà̧mɔ̀ˈ yu è ŋeˈe atò mbɔ̀ ètsə besà̧à̧mbe nè ndɔŋtsə èghem la.
66017008	Nyà̧mɔ̀ˈ mbɔŋ à li ndze la li ndza̧ ngu yu̧, ka nè àfɨ̀ˈ yaa tà te ntsě yu̧. È bele nyaŋe edzə̌ a èbem ebɨ lu kà ye ndìa la, eghǎ bɔɔ bùŋè atò. Afɨˈa bòt sitsǎˈ bu bɔ̀ le kaˈa shɨ tèlen tɔb a èbem àkata mèmpème a mèmbùˈu ngɔ̀ŋ la àa ye nyà̧mɔ̀ˈ yu la, aa taˈa tsè àwɔb, nkàà nê tà li ndza̧ ngu yu̧, ka nè àfɨ̀ˈ yaa tà kà tsi ngu yu̧, mbɔ̂ ngu è li e mě kɨˈɨ.
66017009	“Wòt bɔ ndɨ tàa bɔ èyì ka ko ànə̂ yaa la. Ètsə bu besà̧à̧mbe la e wua nyɨ̀ˈta tèbȩtsə tesà̧à̧mbe àvi wu è tseke adù̧ la.
66017010	E mè ngua nyɨ̀ˈta bèfɔ̧̀ basà̧à̧mbe. È be batà̧â̧ be te ntse bèfɔ̧̀, wemɔ̀ˈ bɔ̂ mbèle a ègwet atɨ̧, wekǒ ka ziˈì nkɨ̀ˈɨ̂. Tà kɨ̀ˈa ka wu tseke a ègwet atɨ̧ ane àfɨ̀ˈ à seè.
66017011	È me wu nyà̧mɔ̀ˈ yu è li ndza̧ ngu yu̧, ka è kà tsi ngu yu̧ la, ko wu we bafà̧a̧ ane bèfɔ̧̀ bu, mbɔ̂ ngu ayɔɔ bèfɔ̧̀ bu basà̧à̧mbe la, mbɔ̂ ngu ghǎ adzìˈa bɔ̀ɔ bùŋè atò àyea tò aa mì la.
66017012	“Ndɔŋ tu èghem à li ndze la, wu bèfɔ̧̀ èghem bɔ̀ baka zìˈì nɨ àtɨ̧a kèfɔ̧̀ àyɔb la. Ka bɔ̀ɔ ŋa awɔb mètàŋ bɔ̀ɔ me ba̧a̧ èlaˈ mbɨ̀ˈɨ̀ bèfɔ̧̀ bɔ̂ nyà̧mɔ̀ˈ ba yu ane nyèm yemɔ̀ˈ.
66017013	Bɔ̀ɔ wàa èghem la e wu ane ètsə̂ wemɔˈ mè ŋa mètàŋ mɔb nè lèfɔ̧̀ wɔb abua nyà̧mɔ̀ˈ yu.
66017014	Bɔɔ nù èbet nè Wanjɨ̀ wu, ka Wanjɨ̀ wu bɔ̂ ngu tsè àwɔb, nkàà nê tà wu Tǎt bètǎt bàgème mè ngu Fɔ̧̀ bèfɔ̧̀ bàgème. Bòt tò bu tà làà àwɔb bɔ mèe me kùŋe atò nè èntɨ̧ɨ̧ wɔb wemɔˈ la aa li wu bɔ̂ tò ba nɔ̂.”
66017015	Wantu̧ Mbɔ̧ɔ̧mà wu mè shu abua am nê, “Mèleb mu à li ndze ghȩ̀ȩ̀nè ghȩȩne wu tseke adù̧ la wua nyɨ̀ˈta èlaˈ nyaŋ nè bòt nyaŋ bɔ̀ɔ ndàˈà ndɨ̧tsə tsa tsa la, mè nè èndà̧ nyaŋ.
66017016	Ndɔŋ tu èghem à li ndze la, nè nyà̧mɔ̀ˈ yu, aa me pààbe a ghȩ̀ȩ̀nè ghȩȩne wu. Bɔ̀ɔ̀ba wàa aa nɨ èghɨ tà bɔ la ègème tè tàa tsiˈi tseke ka kwa̧a̧ ndǐ, e kwele nya̧te tò e mě tǒ̧ atò a èbem èwet.
66017017	Mbɔ̧ɔ̧mà zi a mèntɨ̧ɨ̧ mɔb nê bɔ ghɨ̀ wû àghɨa yèa nkɨ̀a nê à wu la, ngu ane ètsə̂ wemɔˈ, ŋa lèfɔ̧̀ wɔb abua nyà̧mɔ̀ˈ yu, mbɨ̀ˈɨ̀ àghɨ àgème aa ghɨ̀ mbɨ̀ˈɨ̀ ye li shu nê aa wu la.
66017018	Àvi wu à li ndze la, è wu taˈa àpfə̀à nɨ̧ yu a bɔ mètàŋ a ègwet bèfɔ̧̀ sitsǎˈ bàgème la.”
66018001	Àyaa a tsè ale, e mè ndze wantu̧ Mbɔ̧ɔ̧mà kǒ nchua a ègwet la. Tà bɔ̀ mètàŋ kèkweelè, èkaˈà tò e ghɨ̀ sitsǎˈ fəə kwàˈ ànyaˈne.
66018002	Tà ŋȩ ane taˈa àtɔŋ nɨ̧ nê, “A kwen, Taˈà àpfə̀à nɨ̧ a Babilɔ̀n yu a kwen. È tsiˈi àpfəa fote kàbɔ̀ŋ. Tèwuute èbɨˈte fotekàbɔ̀ŋ tègème te dzə̌ abua Satàn la, teà ntsèka abot. Tèwuute banɨ̧̀ kàbɔ̀ŋ bàgème bòt aa mpààbà la, be mè me bù̧ù̧te abot.
66018003	Tà ŋa mèlùˈ àfàˈa mànjɨa àbȩ, tè bòt sitsǎˈ e nu mbe, bèfɔ̧̀ sitsǎˈ e mè mpàˈte atò. Bòt tèwen e mè ntsìˈi bòt èkab nkàà èghɨ bu tàa nə̀ˈa vi a èbèm la.”
66018004	E mè ndzə̀ àtɔŋ ko a ègwet a me shu nê, “Bòt bɔ̧, bɨ̀ dzəa a èbem àpfə̀à nɨ̧ yu, mbɨ̀ˈɨ̀ bɨ fɔtè atò me ghɨa kàbɔ̀ŋ, mbɨ̀ˈɨ̀ bɨ ye ngoˈ yu nàa kɨˈɨ ane tò la.
66018005	Mbɔ̧ɔ̧mà ku̧u̧tè a kàbɔ̀ŋ tò, nkàà nê bê bɔ̧ɔ̧ tê nkɔˈ ngà ndzə a ègwet.
66018006	Bɨ̀ ghɨ àghɨa tà ghɨ ane bòt ko la ane tò mɨ̧̂. Bɨ̀ ghɨa tà ye ngoˈ tà ghɨ̂ bòt ko e ye la ngò̧ tebe. Bɨ̀ nɨ ndɔŋ yu tà nɨŋ ndzì mèlùˈ ŋa bòt e nu la, ndzì mèlùˈ kèkweelè è tse me tò mu la ngò̧ tebe ŋa tà nu.
66018007	Bɨ̀ ŋa tò ngoˈ mè ngɨ̀ tà me tseke ane tèsȩ tè è wu mbɨ̀ˈɨ̀ ènɨ̧ nè èghɨ bu tàa ntòòlà àvi a èbèm la. Bɨ̀ ghɨ̀à ale ndɨ̀ wu tàa ngù̧a nkùˈ zi è shua nê, ye tseke mbɨ̀ˈɨ̀ fɔ̧̀ àvi, yè ka wu nempfə, yè ka meè ngu li lɔˈɔ edɨ̀ mèsi la.
66018008	Eyaa bê ngu ndɨ ngoˈ kèkeelè nàà kwene a ègwet tò àli yeamɔˈ la. Ngoˈ mbɔŋ nàa ghɨ̌ àghɔ̧ aa ba̧a̧ atò, tàa tseke ane tèsȩ, ndzìtsə tea me kua tò, èwet aa mě tǒ̧ atò. Tàa li ye ngoˈ nkàà nê wu Mbɔ̧ɔ̧mà Lefɨ̀ˈ wu tà bɔ mètàŋ la ka tà saˈa atò la.”
66018009	Bèfɔ̧̀ sitsǎˈ bu bɔ li ngua nɔ̀ŋkà nè tò mè ntòòlà àwɔb a èbem èghɨ bɔ̂ tò ba la, aa me shùà mèsi àfɨˈa bɔ̀ɔ ye ndiˈ àpfə̀à mbɔŋ bɔ tò̧ la nkɔ̀ˈɔ nga a ègwet la.
66018010	Bɔɔ etɨ̧ɨ̧ a endɨ̌ nè kèbɔɔ ngoˈ kèkweelè yu è ba̧a̧ atò la e me shu nê, “Èe e! Èe e! Taˈà àpfəa yu, Taˈà àwɔ̀ àpfə̀à nɨ̧a Babilɔ̀n yaa à ghɨˈne la, bɔ bê nɨ wû nyèm yemɔ̀ˈ ndììme awê.”
66018011	Bòt tèwen a sitsǎˈ e me dɨa atò shùà mèsi, nkàà nê wòt tàa mě yu̧ èghɨ èwen bɔb la te ntsě.
66018012	Wu èghɨ mbɨ̀ˈɨ̀ gôl nè silbà, nè èghɨ ngwȩ̀, nè ndìte èkab te bɔ bèkolɔ̀ tsa tsa la, ndìte membaŋ nè tèwuute èyɨt e bɔ èghaa tsa tsa la, nè èghɨ bɔ nɨ àsɔŋ èso̧ ngɨ̀ la, nè èghɨ ègème bɔ nɨ èyɨt àà ntsòa ètsə̂ la ngɨ̀ la, mè nè èghɨ bɔ nɨ ngule ètɨ̧ɨ̧na nè ngule àti ngɨ̀ la.
66018013	Nè èghɨ e bɔ èghaa ntsɔ̧̀ la, mbɨ̀ˈɨ̀ àyɨt ko bɔ̀ɔ ntɔ ane sinamɔ̀n la, nè tènùˈatsə, nè mèwet kǒ bɔ̀ɔ nto̧a la, nè məə, nè èwuu èlȩ̂ ko, nè mèlùˈ nè mèwet, nè flawà ntsɔ̧̀ nè èwuu ntsə̀tè ko nè mpɔ̀ŋtsə nè njɨ̀tsə, nè bèloà, nè bèmatùà ko bèloà àa sə̀à la, ndɔ̀ˈ nè èbùˈ, è wu bɔbȩ la.
66018014	Bòt tèwen bu e shu abua tò nê, “Èghɨ bu ègème à zi èntɨ̧ɨ̧ wê adù̧ la e te ntsě, èghɨ bu à li ngua nə̀ˈà àwê a èbèm la, e ghà tè à ka wu li tsi ye bùà.”
66018015	Bòt tèwen bu bɔ li ngua nta èwen bɔ̂ tò ba tè ntsìˈi bòt èkab la, aa tɨ̧ɨ̧ a èndɨ̌ bɔ̀ɔ mbɔ̀ɔ ngoˈ yu ndzea tò la. Bɔɔ me dɨ̀a shùà mèsi shua nê,
66018016	“Èe e! Èe e! A bɨa àpfə̀à nɨ̧ yu ɔɔ̀! Àpfə̀a nɨ̧ yu a li ngwèà àvi mbɨ̀ˈɨ̀ àvi nè ngule ndìte kèfə, nè ète membaŋ, nè èghɨ bɔ ghɨ ane gôl, nè àti àa nkàˈtà la, ndɔ̀ˈ nè pel, è wu èghɨ ngwȩ̀ la.
66018017	Èghɨ tò bu ègème e bê mbɨ̌ ane nyèm yemɔ̀ˈ.” Bòt bu àtsə ènkànuˈ la, nè bòt bu ngȩ̀ȩ̀nà a èbem ènkànuˈ la, mè nè bòt bu àfàˈ àyɔb à wu a èbem èdzî la, e tɨ̧ɨ̧tè a endɨ̌ mɨ̧̂,
66018018	me ŋȩ mbɨ̀ˈɨ̀ àpfə̀à nɨ̧ yu àa shɨa ndiˈtsə te kɔˈɔ ngà a ègwet la. Bɔ li ngua ŋȩa shua nê, “Àpfə̀ àko a te bakà wu mbɨ̀ˈɨ̀ àpfə̀à nɨ̧ yàa.”
66018019	Bɔ ghɨ̀ ale, me pfə̀ˈə àbeb a ètsə bɔb ndɨ̀à shùà mèsi ŋȩ̀a shua nê, “Èe e! Èe e! A bɨa àpfə̀à nɨ̧ yu ɔɔ̀! Àpfə̀a mbɔŋ a li ngɨ̀ bòt bɔ bɔ taˈa ènkànuˈ àa ngȩȩna a èbem èdzî la, e tsiˈi bòt èkab nkàà èghɨ tò. Èghɨ bu ègème e bê ntɨ̧ɨ̧ ane nyèm yemɔ̀ˈ mbɨ.
66018020	Ègwet, wùˈtè àwê nkàà ndɨ tà kwen la. Bòt Mbɔ̧ɔ̧mà nè bɔntu̧ Mbɔ̧ɔ̧mà, nè bèndàˈàtɔŋ Mbɔ̧ɔ̧mà leˈ, bɨ̀ wùˈtè àwɨ̧, Babilɔ̀n è kwen. Mbɔ̧ɔ̧mà nɔ̀ŋe ngoˈ a ègwet tò nkàà àghɨa tà li ngɨ̀ ane yɨ̧ la.”
66018021	Àfɨˈa mbɔŋ àghɨˈna wantu̧ Mbɔ̧ɔ̧mà kǒ a vi èti ko àa mbɨˈɨ̀ taˈa èti màngɔˈɔ èghɨ la, màˈa a èbem èdzî me shu nê, “Eyaa wu ndɨ bɔ̀ɔ màˈa àpfə̀à nɨ̧ a Babilɔ̀n a si ane ètɨ̧̂, tè wòt kà wu li tsi e ye yùà la.
66018022	Àtɔŋ bèlèkɨŋ, nè bènduˈa àben, nè bòt màntɔ bafɨ̀, mè nè èbe màntɔ tèsɔnkendɨk, è ka li tsi ŋwȩ a èbem àpfəa mbɔŋ a. Bɔ̀ kà li tsi ye ka wû wòt wemɔ̀ˈ ane bòt bɔ̀ɔ nkɔ̧̀a èghɨ kò mbàˈa èghɨ la abot a. Bɔ̀ ka meè ngu tsi e zə ndɨ èti màngɔˈɔ èghɨ àa ndàˈà la.
66018023	Èkaˈà è ka li tsi e beˈe abot a, bɔ̀ ka wu tsi e li zə àtɔŋ ndzà bɔ̂ lu̧ vi. Bòt bɔ li ngua nta èwen bɨ tò ba la li ngu bòt kekweelè a sitsǎˈ, à mè nɨ tèkàŋ tê nɨŋ fɨ̀te bòt ngɔ̀ŋ bàgème.
66018024	Àlo̧ a bèndàˈàtɔŋ Mbɔ̧ɔ̧mà, nè àyea bòt Mbɔ̧ɔ̧mà, ndɔ̀ˈ nè àyea waa waa bɔ li mbùŋe a sitsǎˈ la, à le wu a èbem àpfə̀a mbɔŋ.”
66019001	Mbɨ̀ˈɨ̀ àyaa a tsè la, e ndzə àghɨa ko a nɔ̀ŋkè mbɨ̀ˈɨ̀ àtɔŋ ènɔ̧̂ bòt a ègwet, ŋȩ̀a shua nê, “Alèluyà! Mèmpème nè ènɨ̧ nè mètàŋ wu abua Tǎt wa Mbɔ̧ɔ̧mà.
66019002	Tà wu wòt nkǔŋ, mè me saˈa mènə̀ wû ndɨŋndɨ̀ŋ. Tà saˈa àghɨˈna ghȩ̀ȩ̀nè ghȩȩne wu ane àbɨ̧ tà nɨŋ ndiˈi ngɔ̀ŋ la. Mbɔ̧ɔ̧mà nɔ̀ŋe ngoˈ àtsə atò nkàà àlo̧ bɔfàˈ bi bu tà ghɨ̀ a chɨ̧ɨ̧te a si la.”
66019003	Bɔ ghɨ̀ ale, me ŋȩa shua nê, “Àlèluyà! Ndiˈte èwet wu e tò̧a atò la, tea me gha a ègwet ane àlia nè àlia.”
66019004	Bɔɔjuŋ bu èghem yebe ntsɔ̀b bakwì la, nè èghɨ bu bekwì è wu yu̧ la è bɔte a si ngùˈtè a Mbɔ̧ɔ̧mà wu tà tseke a ègwet àtɨ̧a kèfɔ̧̀ yu la. Bɔ bɔ̀te ale me shu nê: “Àmèn, Alèluyà!”
66019005	Àtɔŋ ako a dzə̀ adù̧ àtɨ̧a kèfɔ̧̀ yu me shu nê, “Bɨ̀a wu bɨ̀ wu bɔfàˈ Mbɔ̧ɔ̧mà la, mè nè bɨ̀a bɔɔjuŋ nè bɔ̀techɨɨle bu bɨ̀a mbɔɔ atò la, bɨ̀agème bɨ̀ wùˈta Tǎt wa Mbɔ̧ɔ̧mà.”
66019006	Àfɨˈa mbɔŋ e ndzə àghɨ ko a nɔ̀ŋkè mbɨ̀ˈɨ̀ àtɔŋ ènɔ̧̂ bòt, me jùˈù mbɨˈɨ̀ mèdzî nàa nchua a ègwet èbȩ la, mè me jùˈù mbɨˈɨ̀ èfâŋ nkwàta la è shua nê, “Alèluyà! Lèfɔ̧̀ tsiˈi abua Tǎt wa Mbɔ̧ɔ̧mà Àtsèàngɔ̀ŋ.
66019007	Bà me tà̧à̧tè àwa ngùˈtè àwa, nkùkta Mbɔ̧ɔ̧mà, nkàà nê àfɨˈa Wanjɨ̀ Mbɔ̧ɔ̧mà nàa nɨ ndzà zi la a kûˈ. Ndzà tò mbɔŋ mè ntàŋke avi tè nkùˈ.
66019008	Mbɔ̧ɔ̧mà ŋa ndìte ntsɔ̧̀ tèa fə̀ə̀ta mbɔ̀ la abua tò taa kwa̧a̧.” Ndìte ntsɔ̧̀ mbɔŋ wu mènə̀ ntsɔ̧̀ mu bòt Mbɔ̧ɔ̧mà e ghɨ̀ la.
66019009	Wantu̧ Mbɔ̧ɔ̧mà wu shu abua am nê “Shɨ ayaa a si: Ntsɔ̧̀ wu bòt bu bɔ tɔ awɔb nê bɔ̀ kɨˈɨ njɨ èpǎ̧ ndzɔˈɔ Wanjɨ̀ wu la.” Tà mè shu abua am nê, “Eyaa wu mèngǎ̧ nkǔŋ è dzə̀ abua Mbɔ̧ɔ̧mà la.”
66019010	E mbê mbɔ̀te a si a tèkate tò e wùˈte atò. Tà shu abua am nê, “Ka ngɨ̀ ale. E ngu wû wafàˈ mbɨ̀ˈɨ̀ àwɔb nè bɔnyɨ bè bu bɔ bɨ̧ɨ̧ne èngǎ̧ Yesò la. Wùˈte wû a Mbɔ̧ɔ̧mà.” Èngà̧ wu Yesò làˈà la, wu àdziˈa bèndàˈàtɔŋ Mbɔ̧ɔ̧mà e nɨ mèngǎ̧ mɔb la.
66019011	Àfɨˈa mbɔŋ e me ye ègwet e ghaˈà, e me ye ndzèa loà kèfə. Bɔ me tɔ wòt wu ta tseke a ègwet la nê wòt nkǔŋ, betsiˈa wòt lɨ̀ˈà àvi ane tò la. Tàà nɨ̀a nkǔŋ ka sàˈa mènə̀ mè nùà èbet.
66019012	Àghɨ a tò a me beˈe mbɨ̀ˈɨ̀ èwet nkòòlâ la, tà mè kwà̧a̧ nta̧te tèa nyɨ̀ˈta mètàŋ tò la nyaŋ àtsə azi. Mè mbɔ̀ èlen ko bɔ shɨ ane tò, wòt kǒ tsa bakà ko ka nè tòà la.
66019013	Ndǐ tà li nkwa̧ la bɔ li ndzì a èbem àlo̧. Bɔ me tɔ èlen tò nê Èngǎ̧ Mbɔ̧ɔ̧mà.
66019014	Bèshujà ègwet e kwa̧a̧ ndìte kèfə tèa mbɔ̀ la, nkɔ̀ˈa ègwet bèloà kèfə me kùŋe atò.
66019015	Nyi dzə̀ a ètsə̂ tò, tàa nɨ nù èlaˈ la. Taa me ba̧a̧ èlaˈ mbɔŋ kà ku tèsȩ, ngɔ̀ˈɔ̀ àwɔb, e mě tɔ̀ˈtè àwɔb mbɨ̀ˈɨ̀ bɔ̀ɔ ntsə̀ˈa tèta̧a̧te àyɨt a èbem àdziˈ yu bɔ̀ɔ ntsə̀ˈa ntsìà mèlùˈ, à wua nyɨ̀ˈta ntsǒ Mbɔ̧ɔ̧mà Àtsèàngɔ̀ŋ la.
66019016	Bɔ shɨ èlen ko a ègwet ndǐ tò nè ègwet èta̧ tò nê, “Fɔ̧̀ bèfɔ̧̀, nè Tǎt bètàt.”
66019017	Àfɨˈa mbɔŋ e ndze wantu̧ Mbɔ̧ɔ̧mà kǒ tà tɨ̧ɨ̧ adù̧ àta̧nyèm la. Tà ŋȩ ane taˈà àtɔŋ ntɔ banɨ̧̀ bu bèa ndèa a ègwet la bàgème nê, “Bɨ̀ kɨˈɨ mbù̧ù̧tè njɨ taˈa èpà̧ wu Mbɔ̧ɔ̧mà taŋke la.
66019018	Bɨ̀ kɨˈɨ nkwet nya̧te bèfɔ̧̀, nè ète bètǎt bèshujà, nè ète bòt kekweelè, nè ète bèloà bɔ̂ bòt bu bɔ̀ɔ nkɔ̀ˈa ègwet la, nè ète bòt bàgème, èbùˈ nè bòt kà wu èbùˈ, ebùˈu ane bɔ̀techɨɨle eghǎ wu ane bɔɔjuŋ.”
66019019	E mè ndze nyà̧mɔ̀ˈ yu bɔ̂ bèfɔ̧̀ sitsǎˈ nè bèshujà bɔb bɔ taŋkè e màˈà èbet adù̧ wòt wu tà tseke a ègwet loà wu la bɔ̂ èbi nê bèshujà.
66019020	Bɔ nù ale mbà̧a̧ nyà̧mɔ̀ˈ yu mbɨ̀ˈɨ̀ àbùˈ a èbet, mè ba̧a̧ ndàˈàtɔŋ fɨ̀te wu tà li ngua ngɨ̀à mènə̀ ngɨŋa a mbì tò fɨ̀ta bòt la. Tà li ngua fɨ̀ta bòt bu bɔ bɔ àlȩ̂ nyà̧mɔ̀ˈ yu ane yɔb, mè me kukte a wamâlem tò wu la. Bɔ ghɨ̀ ale, màˈà nyà̧mɔ̀ˈ yu bɔ̂ ndàˈàtɔŋ fɨ̀te wu èyu̧ a èbem èwet ko àa mbɨ̀ˈɨ̀ èlemè nkòòla nè èkem adù̧ la.
66019021	Wòt wu tà tseke a ègwet loà wu la nɨ nyi tètɔ yu, è dzə̌ a ètsə̂ vi la mbùŋè bòt ko bu bàgème. Banɨ̧̀ bu bàgème e kɨˈɨ̀ nkwet èpfəˈte bɔb tè e tsè àwɔb.
66020001	Àfɨˈa mbɔŋ e ndze wantu̧ Mbɔ̧ɔ̧mà kǒ nchua a ègwet, tà bèà nkȩ̀ȩ̀te èbɨ lu kà ye ndìa la àbu azi, mè mbèà taˈa èkû.
66020002	Tà ghà mbà̧à̧ taˈa dlagɔ̀n wu è fəə nyà̧kàbɔ̀ŋ la nkùùle atò ndzì a tèfȩ ane mèngùˈebȩ tɔsì. Nyà̧kàbɔ̀ŋ mbɔŋ li ndzaŋe wu, è wu fɔ̧̀ fote kàbɔ̀ŋ tu bɔ̀ɔ ntɔ ane Satàn la.
66020003	Wantu̧ Mbɔ̧ɔ̧mà wu è ghɨ̀ ale, màˈa atò a èbem èbɨ lu kà ye ndìa la, mbɔ ntsènè nkȩ̀ ane ndɨ tà kà ko etsi dzə̌ e fɨte bòt èlaˈ ngɔ̀ŋ la, tè mèngùˈebȩ mu tɔsì la è tsè. Mèngùˈ mbɔŋ nàa tsě bɔ tsɔˈɔ atò ane kètem àfɨ̀ˈ àko.
66020004	E mè ndzè ètɨ̧ kèfɔ̧̀ bɔ ŋa mètàŋ abua bòt bɔ tsekte a ègwet la, bɔɔ me saˈa mènə̀. Mè ndzě èlɨ̀ŋkè bòt bu bɔ li ndòòte ètsə bɔb nkàà ndɨ bɔ̀ɔ shua nê bɔ bɨ̧ɨ̧ne ane Yesò Klistò, mè me làˈa èngǎ̧ Mbɔ̧ɔ̧mà la. Eyaa wu bòt bu bɔ li bɔ̀ kà wuˈtè nyà̧mɔ̀ˈ yu bɔ̂ wamâlem tò wu la, mè ntu̧ enɨ àlȩ̂ tò yu a mèsi mɔb nè èbu bɔb la. Bòt mbɔŋ e li njù̧ù̧me me ba̧a̧ èlaˈ bɔ̂ Yesò Klistò ba mbɨ̀ˈɨ̀ bèfɔ̧̀ ane mèngùˈebȩ tɔsì.
66020005	Èbeko nè bèmpfəà be li bè ka yu̧u̧mè tè mèngùˈebȩ mu tɔsì la è tsè. Eyaa wu ngo̧ mbì bòt àa yu̧u̧me la.
66020006	Ntsɔ̧̀ wu bòt bu bɔ̀ɔ li yu̧u̧me ayɔɔ bòt mbì bàa la. Bɔ wu bòt Mbɔ̧ɔ̧mà. Èvə lu wòt nàa mpfəa mè mpfəa la è ka li tsi e bɔ mètàŋ a ègwet lɔb a. Bɔɔ li wu bèntsìà mèpɨ̧̀ Mbɔ̧ɔ̧mà bɔ̂ Yesò Klistò ba, e mě me ba̧a̧ èlaˈ mbɨ̀ˈɨ̀ bèfɔ̧̀ nè Yesò ane mèngùˈebȩ tɔsì.
66020007	Àfɨˈa mèngùˈebȩ mu tɔsì nàa lìà la, bɔɔ tsǐ a Satàn a èbem tèfȩ tu.
66020008	Tàa dzə̌ e ghǎ bètɔ̀ˈa ngɔ̀ŋ bàgème è wu Gog bɔ̂ Magòg la, e fɨte bòt. Satàn nàa li fete bòt mbɔŋ bɔ̀ɔ ndzǎ̧ mbɨ̀ˈɨ̀ těsɔnke èdzî la, nê bɔ̀ màˈà èbet adù̧ Mbɔ̧ɔ̧mà.
66020009	Bɔ ghɨ̀ ale, saŋe a sitsǎˈ ègème, ngà ngààle àdziˈa bòt Mbɔ̧ɔ̧mà àa ntsèke la, nè àpfə̀à nɨ̧ a Mbɔ̧ɔ̧mà yu tàa nkɔ̀ŋkà la. Bɔ ghaale ale, èwet e dzə̀ a ègwet nchu a si ndììme awɔb bàgème.
66020010	Bɔ ghɨ̀ ale, maˈa Satàn wu tà fɨte awɔb la a èwet ko àa mbɨ̀ˈɨ̀ èlemè nkòòla nè èkem adù̧, bɔ zǐ màˈa nyà̧mɔ̀ˈ yu bɔ̂ ndàˈàtɔŋ fɨ̀te wu a èbèm la. Bɔ̀ɔ me ye ngoˈ a èbèm, ètsəˈ nè nèngǔ̧ ane àlia nè àlia.
66020011	Àfɨˈa mbɔŋ e ndze taˈa àtɨ̧a kèfə. Wòt kǒ wu a ègwet tà tseke la. Sitsǎˈ bɔ̂ ègwet e nyɔ̂ a mbì ŋut tè bɔ̀ ka tsi ndze.
66020012	E mè ndze bòt bɔ li mpfə̀ˈtê la, bɔjǔŋ nè bɔ̀techɨɨle, bɔ tɨ̧ɨ̧te a mbì àtɨ̧a kèfɔ̧̀ yu. Bɔ ghaˈa èkatè ko. Bɔ ghɨ̀ ale, mè ngaˈa àyea ko nè àkatè, è wù àkatè mèmpème la. Bɔ ghaˈte èkatè bu saˈa bòt bu bɔ li mpfə̀ˈtê la ane mènə̀ bɔ li ngɨ̀ la.
66020013	Àfɨˈa mbɔŋ èdzî e ŋa bòt bu bɔ li mpfə̀ˈtê a èbèm la, èvə nè àlaˈ a bèmpfəà a mèè ŋa è bu nè bòt abot la, bɔ saˈa awɔb bàgème ane àghɨa waa waa li ngɨ̀ la.
66020014	Bɔ ghɨ̀ ale, màˈà èvə nè àlaˈ a bèmpfəà a èbem èwet ko àa mbɨ̀ˈɨ̀ èlemè nkòòla nè èkem adù̧ la. Èlemè waa èwet àa nkòòla adù̧ la wu èvə lu wòt nàa mpfəa mè mpfəa la.
66020015	Bɔ nɨ a waa waa èlen tò è le kaˈa wu a èbem àkata mèmpème yu la, maˈa a èbem èlemè wu nkòòla la.
66021001	Àfɨˈa mbɔŋ e ndze ègwet fi nè sitsǎˈ fi, nkàà nê ègwet mbì nè sitsǎˈ mbì e nyɔ̂, èdzî nyɔ̂ àzi mɨ̧̂.
66021002	E ndze àpfə̀à nɨ̧ a Mbɔ̧ɔ̧mà yu, è wu Jèlusalèm fi la, a lɔ̀ˈa abua Mbɔ̧ɔ̧mà a ègwet me chu a si. Bɔ nèètè yùà a tsiˈi mbɨ̀ˈɨ̀ ndzà bɔ wèa tò tà me chɨ̀ˈɨ̀ lu̧ vi la.
66021003	E me zə àtɔŋ ko a dzə̂ adù̧ àtɨ̧a kèfɔ̧̀ yu è shû nê, “Bɨ̀ ye, àpfə̀à Mbɔ̧ɔ̧mà a kɨˈɨ tê ntsìˈi a kètsìà bɔbȩ. Taa me tseke bɔ̂ tò ba, bɔ̀ɔ wu bòt tò, Mbɔ̧ɔ̧mà wu zìambɔŋ naa mě wu Mbɔ̧ɔ̧mà wɔb.
66021004	Tàa yòò mèsi ègème àghɨ ayɔb, èvə è ka wu li tsi wu, wòt kà wu li tsi edɨ̌ ko me shùù mèsi leˈ, àdziˈa wòt à kà wu li tsi saa, nkàà nê èghɨ nyaˈ e tsě ègème.”
66021005	Wòt wu tà tseke a gwet àtɨ̧a kèfɔ̧̀ yu la nê, “Bɨ̀ ye, maa ghɨ̌ èghɨ ègème aa tsiˈi be fi.” Tà mè shu abua am nê, “Shɨ àghɨ yaa, nkàà nê mèngà̧ maa wu mèngǎ̧ nkǔŋ, è kùˈu me wòt nàa bɨ̧ɨ̧ne la.”
66021006	Tà ghɨ̀ ale, mè shu abua am nê, “A mî, E ngu mbì nè kwèn, Mèmbùˈu nè Mèndìa. Maa ŋa mèleb è dzə̌ a èbem adzì wu nàa ŋa mèmpème la, àku, abua waa waa àtɔŋ tò a yu̧ la.
66021007	Wòt tà nù tê ntsè la naa bɔ èghɨ bàagème, maa wu Mbɔ̧ɔ̧mà tò, tàa mě wu wa̧ am.
66021008	Ka è me wu bòt bu kà bɔ èntɨ̧ɨ̧ kekweelè la, nè bòt bu kà zi mèntɨ̧ɨ̧ mɔb ane Yesò la, nè bòt bu bɔ̀ɔ ngɨ̀à èbɨˈte mènə̀ la, nè bòt bu bɔ̀ɔ mbùŋà bòt la, nè bòt bu bɔɔ njɨ̀a ngò̧ò̧tètsə la, nè bɔtebə, nè bòt bu bɔ̀ɔ ngùˈtà bènàmbəa la, ndɔ̀ˈ nè bòt mèfà̧ bàgème, ko bɔɔ li màˈà àwɔb a èbem èlemè wu èwet àa nkòòla adù̧ nè èkem la. Eyaa wu èvə lu wòt nàa mpfəa mè mpfəa la.”
66021009	Wantu̧ Mbɔ̧ɔ̧mà kǒ ane bɔntu̧ Mbɔ̧ɔ̧mà bu basà̧à̧mbe tà bèà tèpfə̀ˈ tu tesà̧à̧mbe, te lu̧u̧ nè ngoˈte Mbɔ̧ɔ̧mà tu tesà̧à̧mbe tê lìà la, kɨˈɨ shu abua am nê, “Kɨˈɨ, maa nyɨˈte awê ndzà yu Wanjɨ̀ wu yɔˈɔ la.”
66021010	Fo Mbɔ̧ɔ̧mà kɨ̀ˈɨ̂ ane ya̧, wantu̧ Mbɔ̧ɔ̧mà wu ŋeˈe am ngà a ègwet taˈa èbȩ seè kǒ, nyɨ̀ˈte am àpfə̀à nɨ̧ a Mbɔ̧ɔ̧mà yu bɔ̀ɔ tɔ nè Jèlusalèm, a dzə a ègwet abua Mbɔ̧ɔ̧mà me chu a si la.
66021011	Ènɨ̧ Mbɔ̧ɔ̧mà e me kàˈte adù̧ àpfə̀à mbɔŋ mbɨ̀ˈɨ̀ ngule àti a ko àa nkàˈtà bɔ̀ɔ ntɔ ane Jaspà la, mè me kàˈtè mbɨˈɨ̀ àlùgɨ̀lâ.
66021012	Àpfə̀a mbɔŋ a bɔ tàˈà àka̧ a ko bɔ̂ bɔ̧ a kɔˈ ngà tea ègwet la. Àka̧ mbɔŋ a li mbɔ̀ mètsə̂ ntsɔ̀b yebe. Bɔntu̧ Mbɔ̧ɔ̧mà ntsɔ̀b bebe e tɨ̧ɨ̧tè me baabe mètsə̂ka̧ mbɔŋ. Bɔ mè shɨ̀ tèlente èndǎ̧ bòt Izə̀lȩ̂ bu ntsɔ̀b bebe la adù̧ mètsə̂ka̧ mbɔŋ.
66021013	Àpfə̀a mbɔŋ a li mbɔ ètsə̂ka̧ yetat a èbâ ègème. Àbâ kɔˈɔ a bɔ ètsə̂ka̧ yetat, àyea tsɔˈɔ a bɔ ètsə̂ka̧ yetat, àbâ àbualu̧ a bɔ ètsə̂ka̧ yetat, àyea àbuatoŋ a bɔ ètsə̂ka̧ yetat.
66021014	Bɔ bɔ̧ àka̧ yu bɔ nɨŋ ngààle àpfə̀a mbɔŋ la a ègwet àti àtetsialob ntsɔ̀b yeabe, è shɨ tèlente bòt bu ntsɔ̀b babe, bɔ li ngu bɔntu̧ Wanjɨ̀ la adù̧.
66021015	Wantu̧ Mbɔ̧ɔ̧mà wu ndàˈà abua am la bɔ ayɨ̌t kǒ bɔ ghɨ ane gôl la àbu azi, tàa nɨ fɨ̀ˈte àpfə̀à nɨ̧ yu, nè mètsə̂ka̧ mu, mè nè àka̧ yu la.
66021016	Èbâ ègème ane àpfə̀à nɨ̧ a mbɔŋ e li ngu ndɨŋndɨ̀ŋ. Wantu̧ Mbɔ̧ɔ̧mà wu fɨ̀ˈtè àpfə̀à nɨ̧ a mbɔŋ ane ayɨ̌t wu àbu azi la. Tà fɨ̀ˈte ale àbâ takɨˈ a wu bèmȩl tɔsì nè e ènkɨ̀ yetà̧â̧, mè me fa mè sàà wu a èlɨ mbɔŋ.
66021017	Wantu̧ wu fɨˈtè mbɨ̧̀ àka̧ yu a wu èka ènkɨ̀ yebe ntsɔ̀b bentùa, mbɨ̀ˈɨ̀ bɔbȩ àa fɨ̀ˈtà èghɨ la. Eyaa wu àghɨa wantu̧ wu li ngua nɨa fɨ̀ˈtà la.
66021018	Bɔ li bɔ̧ àka̧ mbɔŋ ane àti ko àa nkàˈtà bɔ̀ɔ ntɔ ane jaspà la, mè bɔ̧ àpfə̀à nɨ̧ a mbɔŋ ane ndaŋa gôl bɔ tò̧ tê è tsìˈa fə̀ə̀ta mbɨ̀ˈɨ̀ àlùgɨ̀lâ la.
66021019	Bɔ li mbùùle àti àtetsi yu ntsɔ̀b yeabe bɔ bɔ̧ àka̧ àpfə̀à nɨ̧ yu a ègwet la ane èwuu àti a ntsɔ̧̀ àko. È le mbì bɔ nɨŋ mbùùlè la wu jaspà, è le yeabe wu safayà, è le yeatat wu agatè, è le yeakwì wu emelà,
66021020	è le yeatà̧â̧ wu olìk, è le yeantùa wu kàniliyàn, è le yeasà̧à̧mbe wu kwɔts, è le yeafà̧a̧ wu belì, è le yeabə̀ˈa wu topàs, è le èghem wu klisopàlàs, è le ntsɔ̀b lemɔˈ wu jasìn è le ntsɔ̀b yeabe wu ametìs.
66021021	Bɔ li nɨ àti a ntsɔ̧̀ àko bɔ̀ɔ ntɔ ane pêl la ntsɔ̀b yeabe ka nɨŋ ngɨ̀ ètsə̂ka̧ yu ntsɔ̀b yebe la. Nɨa pêl wemɔ̀ˈ ka nɨŋ ngɨ̀ ètsə̂ka̧ ègème. Bɔ mè nɨa ndaŋa gôl nàa mbɨˈɨ̀ glasì betsiˈa bɔ ye wòt àbâ ako adù̧ la ka nɨŋ ngɨ̀ èlu̧ nɨ̧ wu a èbem àpfə̀a mbɔŋ la.
66021022	E ndi è ka ye lob nɨ̧ Mbɔ̧ɔ̧mà a èbem àpfə̀a mbɔŋ, nkàà nê Mbɔ̧ɔ̧mà Lefɨ̀ˈ Àtsèàngɔ̀ŋ bɔ̂ Wanjɨ̀ wu ka bɔ wu lob mbɔŋ la.
66021023	Àpfə̀a mbɔŋ a li à ka tsi ngua nkɨà nyèm kò èŋu leˈ ea me bàŋe yùà, nkàà nê ènɨ̧ Mbɔ̧ɔ̧mà è le wua mbàŋà àyùà mbɨ̀ˈɨ̀ èkaˈà, Wanjɨ̀ wu mè ngu èkaˈà àpfə̀a mbɔŋ.
66021024	Bòt èlaˈ ègème aa li me ghȩ̀ȩ̀ne èbem èkaˈà àpfə̀a mbɔŋ, bèfɔ̧̀ sitsǎˈ e mè ngu nɨ ènɨ̧ wɔb enyi a èbèm ekukta Mbɔ̧ɔ̧mà bɔ̂ Wanjɨ̀ wu.
66021025	Mètsə̂ka̧ àpfə̀a mbɔŋ naa li wu jìa àfɨ̀ˈ àgème, nkàà nê àfɨˈa ko ndzěm nàa kwene abot la a ntsě.
66021026	Bɔɔ li nɨ ènɨ̧, nè kènùka èlaˈ ègème a sitsǎˈ e kɨˈɨ a èbèm.
66021027	Ka àghɨa kàbɔ̀ŋ ko àa li nyi a èbèm la à ka wû, fɔɔle nê bòt bɔ̀ɔ ngɨ̀à èbɨˈte mènə̀, kò fɨ̀ta la leˈ. Bòt bu bɔ li shɨ tèlen tɔb a èbem àkatè mèmpème Wanjɨ̀ wu la, ka bɔ̀ɔ li e nyi a èbem àpfə̀à nɨ̧ a mbɔŋ la.
66022001	Wantu̧ Mbɔ̧ɔ̧mà wu è ghɨ̀ ale, mè nyɨ̀ˈte am èdzî ko àa ŋa mèmpème la, e me kàˈtè mbɨ̀ˈɨ̀ àlùgɨ̀lâ. Èdzî mbɔŋ e dzə adù̧ àtɨ̧a kèfɔ̧̀ a Mbɔ̧ɔ̧mà bɔ̂ Wanjɨ̀ wu,
66022002	me chua ntsèà a kètsìà èlu̧ wu a èbem àpfə̀à nɨ̧ yu la. Àyɨt yu àa ŋa mèmpème la, a tɨ̧ɨ̧ àbâ èdzî mbɔŋ bebe, me kɔɔle tèta̧a̧tsə tsa tsa ane èŋu ègème ane èngùˈebȩ. Tèfəˈte àyɨt a mbɔŋ wu èghɨbə àa mbəa bòt èlaˈ ègème la.
66022003	Àghɨa ko ndɔ̀ Mbɔ̧ɔ̧mà nɔ̀ŋke a ègwet la, à ka wu ewu a èbem àpfə̀à nɨ̧ a mbɔŋ. Àtɨ̧a kèfɔ̧̀ a Mbɔ̧ɔ̧mà bɔ̂ Wanjɨ̀ wu aa wu abot, bɔfàˈ tò e mè ngu me wùˈte atò abot.
66022004	Bɔɔ li e ye èsi Mbɔ̧ɔ̧mà, èlen tò e mè ngu wu a mèsi mɔb.
66022005	Ndzěm ka li tsi wua, bòt è ka wu li tsi e me kɨ mèkàˈà kò nyèm leˈ, nkàà nê Mbɔ̧ɔ̧mà Lefɨ̀ˈ naa li wu èkaˈà wɔb, bɔ mè ngu li e me ba̧a̧ ngɔ̀ŋ ane àlia nè àlia.
66022006	Wantu̧ Mbɔ̧ɔ̧mà wu mè shu abua am nê, “Eyaa wu mèngǎ̧ nkǔŋ, è kùˈu me wòt nàa bɨ̧ɨ̧ne la. Mbɔ̧ɔ̧mà Lefɨ̀ˈ wu tàa ndzìà Fo zi ane bèndàˈàtɔŋ bi, bɔ làˈà èngǎ̧ tò la, è tsàà wantu̧ vi nê tà kɨˈɨ nyɨ̀ˈte bɔfàˈ bi àghɨa à bele nyàŋe e ghɨ̀ la.”
66022007	Yesò nê, “Bɨ̀ zə, e mbele yàŋe kɨˈɨ. Ntsɔ̧̀ wu wòt wu tàa nɔ̀ŋà èghɨ bu bɔ li shu bɔ shɨ a èbem àkatè yaa la.”
66022008	Wu mmɔ̌ Jɔ̌n e ndi ndzə, mè ndze èghɨ bàa la. Mbɨ̀ˈɨ̀ mâ zə mè ndze bùà la, e mbɔ̀te a si a mbì wantu̧ Mbɔ̧ɔ̧mà wu tà nyɨˈte am èghɨ bàa la, nê e nkɨ wùˈte atò,
66022009	tà shu abua am nê, “Ka ngɨ̀ ale. E ngu wafàˈ wû mbɨ̀ˈɨ̀ àwɔ̀ nè bɔnyɨ bè bu è wù bèndàˈàtɔŋ la, mè nè bòt bu bàgème bɔ̀ɔ ngɨ̀à àghɨa bɔ shɨ a èbem àkatè yaa la. Wùˈte wû a Mbɔ̧ɔ̧mà.”
66022010	Tà mè shu abua am nê, “À ka ndò̧ mèngà̧ mu bɔ li shu bɔ shɨ a èbem àkatè yaa la, nkàà nê àfɨˈa èghɨ mbɔŋ àa ghɨ̀ la a tsiˈa nkùˈà.
66022011	Waa waa tàa ngɨa kàbɔ̀ŋ la, me ghɨ̀à ngà wû nè mbì, we tàa ngɨ̀à èbɨˈte ènə̂ la, me ghɨ̀à ngà wû nè mbì. Wòt tàa ngɨ̀à mènə̀ ntsɔ̧̀ la, me ghɨ̀à ngà wû nè mbì. Wòt tà wu wòt Mbɔ̧ɔ̧mà la, mě me ŋa avi wû abua Mbɔ̧ɔ̧mà.”
66022012	Yesò nê, “Bɨ̀ zə, e mbele yàŋe kɨˈɨ nè àbȩ̀, e tsɔˈɔ àfàˈa wòt ègème ane àghɨa tà ghɨ̀ la.
66022013	E ngu mbì nè kwèn, àtsə nè lə, Mèmbùˈu nè Mèndìa.”
66022014	Ntsɔ̧̀ wu bòt bu bɔ shùu ndǐ tɔb tè te fəətè la. Wu àdziˈa yɔb bɔ̀ɔ jɨ tèta̧a̧te àyɨt yu àa ŋa mèmpème la, e mě tse a ètsə̂ka̧ àpfə̀à nɨ̧ yu enyi a èbèm.
66022015	Bòt bu kà wu li nyi a èbem àpfə̀à nɨ̧ yu la, wu bòt bu bɔ̀ɔ ngɨ̀à mbɨ̀ˈɨ̀ babə la, nè bɔtebə, nè bòt bɔ̀ɔ njɨ̀a ngò̧ò̧tètsə la, nè bòt bu bɔ̀ɔ mbùŋà bòt la, nè bòt bɔ̀ɔ ngùˈtà bènàmbəa la, ndɔ̀ˈ nè bòt bu bàgème bɔ̀ɔ nkɔ̀ŋkà àfɨte mè ndàˈà àyùà la.
66022016	“Mmɔ̌ Yesò mâ tsàà wantu̧ am abua yɨ̧ nê tà kɨˈɨ shu awɨ̧ mènə̀ maa, bɨ̀ shu abua bèchɔsì. E ngu ènta̧a̧ e tu a àndǎ̧ Fɔ̧̀ Dàbid la, kěnto̧ ntɔtetsɔ̌ˈ kèa nkàˈtà la.”
66022017	Fo Mbɔ̧ɔ̧mà bɔ̂ ndzà Wanjɨ̀ wu e nê, “Kɨˈɨ.” Wòt ègème tà zə èngà̧ waa la è bɔ ndɨ tàa shu azi mɨ̧̂ nê, “Kɨˈɨ” la. Wòt àtɔŋ tò a yu̧u̧ la kɨˈɨ, we tàa nkɨà la kɨˈɨ nɨ mèleb mu nàa ŋa mèmpème la àku.
66022018	Maà sə̀ŋkà àtǔ̧ a waa waa tà zə mèngà̧ maa bɔ li shu bɔ shɨ a èbem àkatè yaa, la nê, wòt kwèˈnà àghɨ adù̧, ko Mbɔ̧ɔ̧mà nàa kwèˈne ngoˈ tu tègème bɔ shɨ a èbem àkatè yaa la adù̧ ngoˈte tò.
66022019	Wòt mè ntsì àghɨ ane mèngà̧ maa bɔ li shu bɔ shɨ a èbem àkatè yaa la, ko Mbɔ̧ɔ̧mà nàa tsì èwe tò nè èghàb ane tèta̧a̧te àyɨt yu àa ŋa mèmpème la, e mě tu̧u̧ nê tà ka nyi a èbem àpfə̀à nɨ̧ yu. Eyaa wu èghɨ bɔ shɨ a èbem àkatè yaa la.
66022020	Wòt wu tà shu nê èghɨ bàa wu nkǔŋ la, è laˈnê, “Ane nkǔŋ, e mbele yàŋe kɨˈɨ.” Àmèn, Yesò Lefɨ̀ˈ, kɨˈɨ.
66022021	Maà shù̧ù̧ta nê Yesò Lefɨ̀ˈ nyɨˈte a ntsɔ̧̀ vi abua bòt Mbɔ̧ɔ̧mà bàgème. Àmèn.
